10  Muwulire ekigambo Yakuwa ky’aboogeddeko mmwe ab’ennyumba ya Isirayiri.
2  Bw’ati Yakuwa bw’agamba: “Temuyiga makubo ga mawanga,Era temutya bubonero obw’oku gguluOlw’okuba ab’amawanga babutya.
3  Empisa z’amawanga tezirina kye zigasa. Omubazzi atema omuti mu kibira,N’agukolamu ebifaananyi.
4  Babiteekako ffeeza ne zzaabu okubiwundaNe babikomereramu emisumaali bireme okugwa.
5  Okufaananako ebifaananyi ebikanga ebisolo mu nnimiro za ccukamba, nabyo tebisobola kwogera;Balina kubisitula busituzi olw’okuba tebisobola kutambula. Tobitya kubanga tebisobola kukola kabi konna,Wadde okukola ekirungi kyonna.”
6  Tewali alinga ggwe, Ai Yakuwa. Oli wa kitalo; erinnya lyo kkulu era lya maanyi.
7  Ani ataakutye, Ai ggwe Kabaka w’amawanga? Kubanga ogwanidde okutiibwa;Tewali n’omu alinga ggwe,Mu b’amagezi bonna ab’omu mawanga n’ab’omu bwakabaka bwabwe bwonna.
8  Bonna tebategeera era basirusiru. Okuyigirizibwa okuva eri ebifaananyi ebyakolebwa mu muti kubuzaabuza abantu.
9  Obubaati bwa ffeeza buva mu Talusiisi, ne zzaabu ava Yufaazi,Abaweesi n’abakugu mu mirimu gy’emikono bamuteeka ku bifaananyi eby’emiti. Abantu babyambaza engoye ezikoleddwa mu wuzi eza bbulu n’eza kakobe. Byonna bikolebwa bantu bakugu.
10  Naye Yakuwa ye Katonda ddala. Ye Katonda omulamu era ye Kabaka ow’emirembe n’emirembe. Ensi ejja kukankana olw’obusungu bwe,Era tewali ggwanga linaasobola kugumira kiruyi kye.
11   Bw’oti bw’oba obagamba: “Bakatonda abataakola ggulu na nsiBajja kusaanawo ku nsi ne wansi w’eggulu lino.”
12  Ye yakola ensi ng’akozesa amaanyi ge,Ye yanyweza ensi ng’akozesa amagezi ge,Era ye yabamba eggulu ng’akozesa okutegeera kwe.
13  Eddoboozi lye lireeteraAmazzi agali mu ggulu okuyira,Era aleetera ebire okwambuka nga biva ku nkomerero y’ensi. Akolera enkuba ebimyanso,Era aggya empewo mu materekero ge.
14  Abantu bonna beeyisa mu ngeri etali ya magezi era etayoleka kumanya. Abaweesi bonna bajja kuswala olw’ebifaananyi ebyole;Kubanga ebifaananyi byabwe eby’ebyuma bya bulimba,Era tebiriimu mwoyo.
15  Tebirina kye bigasa, era bigwana kusekererwa. Olunaku olw’okubisalira omusango bwe lulituuka birisaanawo.
16  Katonda wa Yakobo talinga byo,Kubanga ye yakola ebintu byonna,Era Isirayiri gwe muggo gw’obusika bwe. Yakuwa ow’eggye lye linnya lye.
17  Ggwe omukazi gwe bazingizza,Kwata omugugu gwo oguggye wansi.
18  Kubanga bw’ati Yakuwa bw’agamba: “Mu kiseera kino ŋŋenda kugoba abantu mu nsi eno,Era nja kubaleetera okunakuwala.”
19  Zinsanze olw’obuvune bwange! Ekiwundu kyange tekisobola kuwona. Era nnagamba nti: “Eno ndwadde yange, era nnina okugigumira.
20  Weema yange eyonooneddwa era emiguwa gya weema yange gyonna gikutuse. Abaana bange bandese era baweddewo. Tewali muntu asigaddewo ow’okusimba weema yange.
21  Abasumba beeyisizza mu ngeri ey’obusirusiru,Era tebeebuuzizza ku Yakuwa. Eyo ye nsonga lwaki tebeeyisizza mu ngeri ey’amagezi,Era ye nsonga lwaki endiga zaabwe zonna zisaasaanye.”
22  Wulira amawulire! Omusinde ogw’amaanyi guwulirwa nga guva mu nsi y’ebukiikakkono,Okufuula ebibuga bya Yuda amatongo, era ekisulo ky’ebibe.
23  Nkimanyi bulungi, Ai Yakuwa, nti omuntu talina buyinza kweruŋŋamya. Omuntu talina buyinza kuluŋŋamya bigere bye.
24  Ai Yakuwa, ngolola mu bwenkanya,Naye tongolola mu busungu, oleme okunzikiriza.
25  Fuka obusungu bwo ku mawanga agakwesambaNe ku bika byonna ebitakoowoola linnya lyo. Kubanga balidde Yakobo,Bamulidde okutuuka okumumalirawo ddala,Era ensi ye bagifudde matongo.
4  “Ggwe Isirayiri, bw’onookomawo gye ndi,” Yakuwa bw’agamba,“Bw’onookomawo gye ndiEra bw’onoggya mu maaso gange ebifaananyi byo ebyenyinyaza,Tojja kuba mmomboze.
2  Bw’onoolayira nti,‘Nga Yakuwa bw’ali omulamu!’ mu mazima, n’obwenkanya, era n’obutuukirivu,Olwo nja kuwa amawanga omukisa,Era mu nze mwe ganeenyumiririzanga.”
3  Kubanga bw’ati Yakuwa bw’agamba Yerusaalemi n’abantu b’omu Yuda: “Mulime ettaka eritali ddime,Era temusiga nsigo zammwe mu maggwa.
4  Mwekomole mu ngeri esanyusa Yakuwa,Mukomole emitima gyammwe,Mmwe abantu b’omu Yuda n’ab’omu Yerusaalemi,Obusungu bwange buleme kubuubuuka ng’omuliroNe bwaka nga tewali abuzikiza,Olw’ebikolwa byammwe ebibi.”
5  Mukirangirire mu Yuda, era mukibuulire mu Yerusaalemi. Muleekaanire waggulu era mufuuwe eŋŋombe mu ggwanga lyonna. Mukoowoolere waggulu nti: “Mukuŋŋaane,Tuddukire mu bibuga ebiriko bbugwe.
6  Muwanike akabonero akalaga ekkubo erigenda mu Sayuuni. Munoonye aw’okwewogoma, era temuyimirira buyimirizi,” Kubanga ndeeta akabi okuva ebukiikakkono, akatyabaga ak’amaanyi.
7  Omulabe avuddeyo ng’empologoma bw’eva mu kisaka kyayo;Omuzikiriza w’amawanga asimbudde. Avudde ewuwe afuule ensi yo ekifo eky’entiisa. Ebibuga byo bijja kufuuka matongo, bireme kusigalamu muntu.
8  Kale mwambale ebibukutu,Mukungubage era mukube ebiwoobe,Kubanga obusungu bwa Yakuwa tebutuvuddeeko.
9  “Ku lunaku olwo,” Yakuwa bw’agamba, “kabaka n’abaami,Baliggwaamu amaanyi;Bakabona balifuna entiisa, ne bannabbi balyewuunya.”
10  Awo ne ŋŋamba nti: “Ai Yakuwa, Mukama Afuga Byonna! Mazima olimbidde ddala Yerusaalemi n’abantu bano, ng’obagamba nti, ‘Mujja kuba n’emirembe,’ so ng’ate ekitala kibali mu bulago.”
11  Mu kiseera ekyo baligamba Yerusaalemi n’eggwanga lino nti: “Embuyaga eyokya eva ku busozi obw’omu ddungu obutaliiko bimeraEryolekera omuwala w’abantu bange;Terijja kuwewa wadde okulongoosa.
12  Embuyaga ey’amaanyi eva mu bifo ebyo nga ngiragidde. Kaakano ŋŋenda kulangirira emisango gye mbasalidde.
13  Laba! Omulabe alijja ng’ebire by’enkuba,Amagaali ge galinga embuyaga. Embalaasi ze zidduka embiro okusinga empungu. Zitusanze, kubanga tuzikiriziddwa!
14  Ggwe Yerusaalemi, naaza omutima gwo guggweemu ebintu ebibi, osobole okulokolebwa. Onootuusa wa okubaamu ebirowoozo ebibi?
15  Eddoboozi lirangirira amawulire nga liyima mu Ddaani,Era lirangirira akabi nga liyima mu nsozi za Efulayimu.
16  Mukitegeeze amawanga;Mukirangirire eri Yerusaalemi.” “Abakessi bajja nga bava mu nsi ey’ewala,Era bajja kulaya enduulu z’olutalo eri ebibuga bya Yuda.
17  Balumba ekibuga Yerusaalemi ku njuyi zonna ng’abakuumi abakuuma ku ttale,Olw’okuba kinjeemedde,” Yakuwa bw’agamba.
18  “Ojja kusasulwa olw’amakubo go n’ebikolwa byo. Akabi kajja kukutuukako, era kajja kuba ka maanyi;Kubanga obujeemu bwo busensedde omutima gwo!”
19  Nga ndi munakuwavu nnyo, nga ndi munakuwavu nnyo! Mpulira obulumi obw’amaanyi mu mutima gwange. Omutima gunkuba. Sisobola kusirika,Kubanga mpulidde eŋŋombe evuga,Mpulidde enduulu z’olutalo.
20  Emitawaana egy’omuddiriŋŋanwa gyogeddwako,Kubanga ensi yonna ezikiriziddwa. Weema zange zizikiriziddwa mbagirawo,Mu kaseera katono emitanda gya weema zange gizikiriziddwa.
21  Nnaatuusa wa okulaba akabonero,Nnaatuusa wa okuwulira eŋŋombe ng’evuga?
22  Kubanga abantu bange tebalina magezi;Tebanzisaako mwoyo. Baana basirusiru, tebalina kutegeera. Bagezi bwe kituuka ku kukola ebibi,Naye tebamanyi kukola birungi.
23  Nnatunuulira ensi, era laba! yali njereere era nga matongo. Nnatunuulira eggulu, era laba! ekitangaala kyalyo kyali tekikyaliwo.
24  Nnatunuulira ensozi, era laba! zaali zikankana,N’obusozi bwali buyuuguuma.
25  Nnatunula, era laba, tewaali muntu n’omu,N’ebinyonyi byonna eby’omu bbanga byali bibuuse nga bigenze.
26  Nnatunula, era laba! ensi engimu yali efuuse ddungu,Era ebibuga byamu byali bizikiriziddwa. Ekyo Yakuwa yakikola,Olw’okuba yali asunguwadde nnyo.
27  Bw’ati Yakuwa bw’agamba: “Ensi yonna ejja kufuuka matongo,Naye sijja kuzikiririza ddala.
28  Olw’ensonga eyo ensi kyeriva ekungubaga,N’eggulu ne likwata ekizikiza. Olw’okuba njogedde, nsazeewo,Sirikyusa birowoozo, era sirikivaako.
29  Oluwulira omusinde gw’abeebagazi b’embalaasi n’abalasi b’obusaale,Abantu b’omu kibuga bonna nga badduka. Nga beefubitika mu bisaka,Nga balinnya enjazi. Ebibuga byonna birekeddwa awo,Tewali abibeeramu.”
30  Kaakano nga bw’oyonooneddwa, onookola ki? Wayambalanga engoye emmyufu,Ne weetonaatona amajolobero aga zzaabu,Wasiiganga ku maaso go langi enzirugavu okugalungiya. Naye weelungiyizanga bwereere,Kubanga abaali bakwegomba bakwesambye;Kati baagala kukutta.
31  Mpulidde okusinda kw’omukazi ali mu bulumi,Mpulidde okukaaba okulinga okw’omukazi azaala omwana we asooka,Mpulidde omuwala wa Sayuuni ng’aweekeera. Ayanjala engalo ze nga bw’agamba nti: “Zinsanze nze, kubanga nkooye nnyo olw’abassi!”
26  Ku ntandikwa y’obufuzi bwa Kabaka Yekoyakimu owa Yuda, mutabani wa Yosiya, Yakuwa yayogera ne Yeremiya n’amugamba nti:
2  “Bw’ati Yakuwa bw’agamba, ‘Yimirira mu luggya lw’ennyumba ya Yakuwa oyogere ebikwata ku bantu bonna ab’omu bibuga bya Yuda abajja mu nnyumba ya Yakuwa okusinza. Bagambe byonna bye nkulagira; tolekaayo kigambo na kimu.
3  Oboolyawo banaawuliriza, buli omu n’aleka ekkubo lye ebbi, nange ne nkyusa ekirowoozo ne sireeta kabi ke mbadde ŋŋenda okubatuusaako olw’ebikolwa byabwe ebibi.
4  Bagambe nti: “Bw’ati Yakuwa bw’agamba, ‘Bwe mutampulirize, ne mugaana okugoberera amateeka ge nnabawa,
5  era ne mugaana okuwuliriza ebigambo by’abaweereza bange bannabbi, be nzize mbatumira enfunda n’enfunda, naye ne mutabawuliriza,
6  ennyumba eno nja kugifuula nga Siiro, era ekibuga kino nja kukifuula ekintu eky’okukolimirwa amawanga gonna ag’oku nsi.’”’”
7  Bakabona ne bannabbi n’abantu bonna ne bawulira Yeremiya ng’ayogera ebigambo ebyo mu nnyumba ya Yakuwa.
8  Yeremiya bwe yamala okwogera ebyo byonna Yakuwa bye yali amulagidde okwogera eri abantu bonna, bakabona ne bannabbi, n’abantu bonna ne bamukwata ne bagamba nti: “Oli wa kuttibwa.
9  Lwaki olagudde mu linnya lya Yakuwa ng’ogamba nti, ‘Ennyumba eno ejja kufuuka nga Siiro, era ekibuga kino kijja kuzikirizibwa kireme kusigalamu muntu n’omu’?” Awo abantu bonna ne beetooloola Yeremiya mu nnyumba ya Yakuwa.
10  Abaami b’omu Yuda bwe baawulira ebigambo ebyo, ne bava mu nnyumba ya kabaka ne bajja mu nnyumba ya Yakuwa ne batuula ku mulyango omuggya ogw’ennyumba ya Yakuwa.
11  Bakabona ne bannabbi ne bagamba abaami n’abantu bonna nti: “Omusajja ono agwanidde okuttibwa olw’okuba alagudde akabi ku kibuga kino nga nammwe bwe muwulidde n’amatu gammwe.”
12  Yeremiya n’agamba abaami bonna n’abantu bonna nti: “Yakuwa ye yantuma okulagula ku nnyumba eno ne ku kibuga kino ebyo byonna bye muwulidde.
13  Kale mukyuse amakubo gammwe n’ebikolwa byammwe era mugondere eddoboozi lya Yakuwa Katonda wammwe, Yakuwa akyuse ekirowoozo aleme okuleeta akabi ke yagamba okubatuusaako.
14  Naye nze ndi mu mikono gyammwe. Munkole kyonna kye mulaba nga kirungi era nga kisaanidde mu maaso gammwe.
15  Kyokka mukimanye nti bwe munzita mujja kwereetako omusaayi ogutaliiko musango, muguleete ne ku kibuga kino, ne ku bakibeeramu, kubanga ekituufu kiri nti Yakuwa ye yantuma gye muli okwogera ebigambo ebyo byonna bye muwulidde.”
16  Awo abaami n’abantu bonna ne bagamba bakabona ne bannabbi nti: “Omusajja ono tagwanidde kuttibwa kubanga ayogedde gye tuli mu linnya lya Yakuwa Katonda waffe.”
17  Ate era abamu ku bakadde ab’omu nsi ne basituka ne boogera eri ekibiina ky’abantu kyonna nti:
18  “Mikka ow’e Moleseesi yalagula mu kiseera kya Kabaka Keezeekiya owa Yuda, era n’agamba abantu bonna ab’omu Yuda nti, ‘Bw’ati Yakuwa ow’eggye bw’agamba: “Sayuuni lulikabalwa ng’ennimiro,Yerusaalemi kirifuuka ntuumu ya bifunfugu,Era olusozi lw’Ennyumba lulifuuka ng’ebifo ebigulumivu eby’omu kibira.”’
19  “Kabaka Keezeekiya owa Yuda n’abantu b’omu Yuda bonna baamutta? Teyatya Yakuwa era n’asaba Yakuwa abasaasire, Yakuwa n’akyusa ekirowoozo n’ataleeta kabi ke yali agambye okubatuusaako? N’olwekyo tugenda kwereetako akabi ak’amaanyi.
20  “Ate era waaliwo omusajja omulala eyalagula mu linnya lya Yakuwa, Uliya mutabani wa Semaaya ow’e Kiriyasu-yalimu, eyayogera ku kibuga kino ne ku nsi eno ebigambo ebifaananako ebya Yeremiya.
21  Kabaka Yekoyakimu n’abasajja be bonna ab’amaanyi n’abaami bonna bwe baawulira ebigambo bye yayogera, kabaka n’ayagala okumutta. Uliya bwe yakimanya n’atya n’addukira e Misiri.
22  Kabaka Yekoyakimu yatuma Erunasani mutabani wa Akubooli n’abasajja abalala e Misiri,
23  ne baggya Uliya e Misiri ne bamutwala eri Kabaka Yekoyakimu, n’amutta n’ekitala n’asuula omulambo gwe mu kifo omuziikibwa abantu aba bulijjo.”
24  Naye Akikamu mutabani wa Safani yayamba Yeremiya, n’ataweebwayo mu mikono gy’abantu okuttibwa.
11  Bino Yakuwa bye yagamba Yeremiya:
2  “Muwulire mmwe ebigambo by’endagaano eno! “Bibuulire abantu b’omu Yuda n’ab’omu Yerusaalemi
3  obagambe nti: ‘Bw’ati Yakuwa Katonda wa Isirayiri bw’agamba: “Akolimirwe oyo atagondera bigambo bya ndagaano eno,
4  bye nnalagira bajjajjammwe ku lunaku lwe nnabaggya mu nsi ya Misiri, okuva mu kyoto mwe basaanuusiza ekyuma, nga ŋŋamba nti, ‘Mugondere eddoboozi lyange, era mukole ebintu byonna bye mbalagira; mujja kufuuka abantu bange era nange nja kuba Katonda wammwe,
5  ntuukirize kye nnalayirira bajjajjammwe, okubawa ensi ekulukuta amata n’omubisi gw’enjuki, gye mulimu kaakano.’”’” Awo ne nziramu nti: “Amiina, Ai Yakuwa.”
6  Yakuwa n’aŋŋamba nti: “Langirira ebigambo bino byonna mu bibuga bya Yuda ne mu nguudo za Yerusaalemi: ‘Muwulire ebigambo by’endagaano eno, era mubikolereko.
7  Nnakuutira bajjajjammwe ku lunaku lwe nnabaggya mu nsi ya Misiri n’okutuusa leero, nnabakuutira enfunda n’enfunda nti: “Mugondere eddoboozi lyange.”
8  Naye tebaawuliriza wadde okuntegera okutu; wabula buli omu yagugubira ku ebyo omutima gwe omubi bye gwagala. Kyennava mbaleetako ebigambo byonna ebiri mu ndagaano eno olw’okuba tebaagondera bye nnabalagira.’”
9  Awo Yakuwa n’aŋŋamba nti: “Abantu b’omu Yuda n’ab’omu Yerusaalemi beekobaanye.
10  Baddidde ensobi ez’edda eza bajjajjaabwe, abaagaana okugondera ebigambo byange. Nabo bagoberedde bakatonda abalala era ne babaweereza. Ab’ennyumba ya Isirayiri n’eya Yuda bamenye endagaano yange gye nnakola ne bajjajjaabwe.
11  Kale bw’ati Yakuwa bw’agamba, ‘Laba, ŋŋenda kubatuusaako akabi ke batajja kuwona. Bwe banankoowoola mbayambe, sijja kubawuliriza.
12  Olwo nno ab’omu bibuga bya Yuda n’abantu b’omu Yerusaalemi baligenda eri bakatonda be bawa ssaddaaka babakoowoole babayambe, naye tebalisobola kubalokola mu kiseera eky’obuyinike bwabwe.
13  Kubanga ggwe Yuda bakatonda bo baaze; benkana ebibuga byo obungi, era ebyoto bye muzimbidde katonda aswaza, eby’okuweerako ssaddaaka eri Bbaali, byenkana enguudo za Yerusaalemi obungi.’
14  “Kale ggwe tosabira bantu bano. Tonkoowoola ku lwabwe wadde okubasabira, kubanga sijja kubawuliriza ne bwe banankoowoola nga bali mu buyinike.
15  Abantu bange be njagala ennyo bagwana okubeera mu nnyumba yangeNga bangi ku bo bakoze ebintu ebibi? Bwe baliwaayo ssaddaaka ez’ensolo, baliwona akabi akalikutuukako? Olijaganya mu kiseera ekyo?
16  Waliwo Yakuwa lwe yakuyitanga omuzeyituuni ogutinta,Ogulabika obulungi era oguliko ebibala ebirungi. N’okubwatuka okw’amaanyi, agukumyeko omuliro,Era bamenye amatabi gaagwo.
17  “Yakuwa ow’eggye eyakusimba agambye nti akabi kajja kukutuukako olw’ebibi ebikoleddwa ab’ennyumba ya Isirayiri n’ab’ennyumba ya Yuda, abamusunguwazizza nga bawaayo ssaddaaka eri Bbaali.”
18  Yakuwa yantegeeza nsobole okumanya;Mu kiseera ekyo wansobozesa okulaba bye baali bakola.
19  Nnali ng’omwana gw’endiga omuwombeefu ogutwalibwa okuttibwa. Saamanya nti baali bansalira nkwe nga bagamba nti: “Ka tuzikirize omuti n’ebibala byagwo,Era ka tumuzikirize ave mu nsi y’abalamu,Erinnya lye lireme kuddamu kujjukirwa.”
20  Naye Yakuwa ow’eggye alamula mu butuukirivu;Akebera ebirowoozo eby’omunda ennyo n’omutima. Ka ndabe ng’owoolera eggwanga ku bo,Kubanga ggwe gwe nkwasizza ensonga zange.
21  Kale bw’ati Yakuwa ow’eggye bw’ayogera ku bantu b’omu Anasosi abaagala okukutta era abagamba nti: “Tolagulira mu linnya lya Yakuwa, bw’okola bw’otyo tujja kukutta”;
22  kale bw’ati Yakuwa ow’eggye bw’agamba: “Laba, ŋŋenda kubabonereza. Abavubuka bajja kuttibwa n’ekitala, ate batabani baabwe ne bawala baabwe bajja kufa enjala.
23  Tewali n’omu ku bo aliwonawo, kubanga ndituusa akabi ku bantu b’omu Anasosi mu mwaka gwe ndibabonererezaamu.”
49  Bw’ati Yakuwa bw’agamba Abaamoni: “Isirayiri talina baana? Talina musika? Lwaki abasinza Malukamu batutte ekitundu kya Gaadi? Era lwaki abantu be babeera mu bibuga bya Isirayiri?”
2  “‘Kale laba! ennaku zijja’ Yakuwa bw’agamba,‘Lwe ndireetera Labba eky’Abaamoni okukubirwa enduulu z’olutalo. Kirifuuka entuumu y’ebifunfugu,Obubuga obukyetoolodde bulikumibwako omuliro.’ ‘Era Isirayiri alitwala ensi y’abo abaatwala ensi ye,’ Yakuwa bw’agamba.
3  ‘Kuba ebiwoobe, ggwe Kesuboni, kubanga Ayi kizikiriziddwa! Mukaabe, mmwe obubuga obwetoolodde Labba. Mwambale ebibukutu. Mukube ebiwoobe mudduke nga mudda eno n’eri mu biyumba by’ensolo eby’amayinja,Kubanga Malukamu ajja kugenda mu buwaŋŋanguse,Awamu ne bakabona be n’abaami be.
4  Lwaki weewaana olw’ebiwonvu,Lwaki weewaana olw’olusenyi lwo omukulukutira amazzi, ggwe omuwala atali mwesigwa,Eyeesiga eby’obugagga byeEra agamba nti: “Ani anannumba?”’”
5  “‘Laba nkuleetako ekintu eky’entiisa,’ bw’ayogera Mukama Afuga Byonna, Yakuwa ow’eggye,‘Okuva eri abo bonna abakwetoolodde. Ojja kusaasaanyizibwa ku njuyi zonna,Era tewali ajja kukuŋŋaanya abo abadduka.’”
6  “‘Naye oluvannyuma nja kukuŋŋaanya Abaamoni abaawambibwa,’ Yakuwa bw’agamba.”
7  Bw’ati Yakuwa ow’eggye bw’agamba Edomu: “Tekyali magezi mu Temani? Abo abalina okutegeera tebakyawa magezi malungi? Amagezi gaabwe gavunze?
8  Mudduke, mukyuke! Mugende mu biwonvu mwekweke mmwe ababeera mu Dedani! Kubanga nja kuleeta akabi ku EsawuEkiseera eky’okumubonereza bwe kinaatuuka.
9  Singa abanoga ezzabbibu bajja mu nnimiro yo,Tebandireseeko ebibala by’ezzabbibu abalala bye basobola okutwala? Ababbi bwe bajja ekiro,Banyaga ebyo byokka bye baagala.
10  Naye Esawu nja kumuggyako byonna by’alina. Nja kubikkula ebifo mwe yeekweka,Abe nga takyasobola kwekweka. Abaana be, baganda be, ne baliraanwa be bajja kuzikirizibwa,Era ajja kuba takyaliwo.
11  Abaana bo abatalina bakitaabwe baleke,Nja kubaleka nga balamu,Era bannamwandu bo bajja kunneesiga.”
12  Kubanga bw’ati Yakuwa bw’agamba: “Laba! Bwe kiba nti abo abaali bataweereddwa kibonerezo kya kunywa ku kikopo bateekwa okunywa ku kikopo ekyo, olwo mmwe muyinza obutabonerezebwa? Mujja kubonerezebwa, kubanga mujja kukinywako.”
13  “Ndayira,” Yakuwa bw’agamba, “nti Bozula kijja kufuuka ekintu eky’entiisa, ekivume, amatongo, era ekikolimo; ebibuga byakyo byonna bijja kufuuka matongo ag’olubeerera.”
14  Mpulidde obubaka obuva eri Yakuwa,Omubaka atumiddwa mu mawanga ng’agamba nti: “Mwekuŋŋaanye mukirumbe;Mweteekereteekere olutalo.”
15  “Kubanga laba! nkufudde owa wansi mu mawanga,Anyoomebwa mu bantu.
16  Entiisa gye waleetera abalala,N’okwetulinkiriza kw’omutima gwo bikulimbye,Ggwe abeera mu kiddukiro eky’omu lwazi,Ali ku kasozi akasingayo obuwanvu. Wadde wazimba ekisu kyo waggulu ng’empungu,Nja kukuwanulayo,” Yakuwa bw’agamba.
17  “Edomu ajja kufuuka ekintu eky’entiisa. Buli anaayitanga w’ali anaatunulanga n’atya n’afuuwa oluwa olw’ebibonyoobonyo bye byonna.
18  Nga bwe kyali oluvannyuma lw’okuzikirizibwa kwa Sodomu ne Ggomola n’obubuga obwali bukiriraanye, bwe kinaaba ne ku luno,” Yakuwa bw’agamba, “tewali muntu anaabeeranga mu Edomu, era tewali anaasengamu.
19  “Laba! Ng’empologoma bw’eva mu bisaka ebiziyivu ebiri ku lubalama lwa Yoludaani, waliwo ajja okujja alumbe amalundiro amatebenkevu ag’omu Edomu, naye mu kaseera katono nja kumuleetera okumuddukamu. Era omulonde gwe nja okuwa obuyinza okumufuga. Kubanga ani alinga nze, era ani ananneesimbamu? Musumba ki ayinza okuyimirira mu maaso gange?
20  N’olwekyo mmwe abasajja muwulire Yakuwa ky’asazeewo okukola Edomu ne ky’alowooza okukola abo ababeera mu Temani: Mazima ddala obuliga obuto obw’omu kisibo bujja kutwalibwa. Ebifo bye bubeeramu ajja kubifuula matongo olw’okubeera bo.
21  Bwe beggunda wansi, ensi yonna ekankana. Wabaawo okukaaba! Kuwulirwa okutuuka ku Nnyanja Emmyufu.
22  Laba! Okufaananako empungu, ajja kwambuka ate akke okukwata omuyiggo,Era ajja kwanjuluza ebiwaawaatiro bye ku Bozula. Ku lunaku olwo omutima gw’abalwanyi b’omu EdomuGujja kubeera ng’ogw’omukazi azaala.”
23  Obubaka eri Ddamasiko: “Kamasi ne Alupadi biswaziddwa,Kubanga bawulidde amawulire amabi. Emitima gyabwe gisaanuuka olw’okutya. Balinga ennyanja esiikuuse etayinza kukkakkana.
24  Ddamasiko amaanyi gamuwedde. Akyuse adduke, naye n’atya. Afunye ennaku n’obulumi,Ng’omukazi azaala.
25  Lwaki ekibuga eky’ekitiibwa, ekibuga eky’essanyu,Tekyabuliddwa?
26  Abavubuka baakyo baligwa mu bibangirizi byakyo ebya lukale,Era abalwanyi bonna balisaanawo ku lunaku olwo,” bw’ayogera Yakuwa ow’eggye.
27  “Nja kukuma omuliro ku bbugwe wa Ddamasiko,Era gujja kwokya embiri za Beni-kadadi.”
28  Bw’ati Yakuwa bw’agamba Kedali n’obwakabaka bwa Kazoli, Kabaka Nebukadduneeza owa Babulooni bye yalwanyisa n’awangula: “Muyimuke mugende e Kedali,Muzikirize abaana ab’Ebuvanjuba.
29  Weema zaabwe n’ebisibo byabwe bijja kutwalibwa,N’entimbe za weema n’ebintu byabwe byonna. Eŋŋamira zaabwe zijja kutwalibwa,Abantu bajja kubagamba nti, ‘Entiisa eri buli wamu!’”
30  “Mudduke, mugende wala! Mugende mu biwonvu mwekweke mmwe ababeera mu Kazoli,” Yakuwa bw’agamba. “Kubanga Kabaka Nebukadduneeza owa Babulooni abasalidde olukwe,Era ateeseteese okubatuusaako akabi.”
31  “Musituke mugende mulumbe eggwanga eriri mu mirembe,Eritebenkedde!” Yakuwa bw’agamba. “Teririna nzigi wadde ebisiba; babeera bokka.
32  Eŋŋamira zaabwe zijja kunyagibwa,N’ebisolo byabwe ebingi bijja kunyagibwa. Abo abasalako kakoba waabwe,Nja kubasaasaanya eri buli mpewo,Nja kubaleetako akabi nga kava ku buli luuyi,” Yakuwa bw’agamba.
33  “Kazoli kijja kufuuka ekisulo ky’ebibe,Amatongo ag’olubeerera. Tewali muntu anaakibeerangamu,Era tewali anaakisengamu.”
34  Bino bye bigambo Yakuwa bye yagamba nnabbi Yeremiya ebikwata ku Eramu ku ntandikwa y’obufuzi bwa Kabaka Zeddeekiya owa Yuda:
35  “Bw’ati Yakuwa ow’eggye bw’agamba, ‘Laba mmenya omutego gwa Eramu ogw’obusaale, ensibuko y’amaanyi gaabwe.
36  Nja kuleeta ku Eramu empewo ennya okuva ku nsonda ennya ez’eggulu, era nja kubasaasaanya eri empewo ezo zonna. Tewali ggwanga abo ab’omu Eramu abaasaasaanyizibwa gye bataligenda.’”
37  “Nja kumenyaamenya Abeeramu mu maaso g’abalabe baabwe ne mu maaso g’abo abaagala okubatta; nja kubatuusaako akabi, obusungu bwange obubuubuuka,” Yakuwa bw’agamba. “Nja kubasindikira ekitala kibagoberere okutuusa lwe nnaabasaanyaawo.”
38  “Nja kuteeka entebe yange ey’obwakabaka mu Eramu, era nja kuzikiririza eyo kabaka n’abaami,” Yakuwa bw’agamba.
39  “Naye mu nnaku ez’enkomerero, ndikuŋŋaanya abo Abeeramu abaawambibwa,” Yakuwa bw’agamba.
8  Bw’ati Yakuwa bw’agamba, “Mu kiseera ekyo, amagumba ga bakabaka ba Yuda, n’ag’abaami ba Yuda, n’aga bakabona, n’aga bannabbi, n’ag’abantu ababeera mu Yerusaalemi, galiggibwa mu ntaana zaabwe.
2  Baliganjala mu maaso g’enjuba ne mu maaso g’omwezi ne mu maaso g’eggye lyonna ery’oku ggulu abantu abo bye baayagalanga, bye baaweerezanga, bye baagobereranga, bye baanoonyanga, era bye baavunnamiranga. Tegalikuŋŋaanyizibwa wadde okuziikibwa. Galibeera ng’obusa ku ttaka.”
3  “Abalisigalawo ab’omu ggwanga lino ebbi, balyagala okufa okusinga okuba abalamu mu bifo byonna gye ndibasaasaanyiza,” bw’ayogera Yakuwa ow’eggye.
4  “Era olibagamba nti, ‘Bw’ati Yakuwa bw’agamba: “Baligwa ne bataddamu kuyimuka? Singa omuntu akyuka n’ava mu kkubo ly’alimu, n’omulala talikyuka n’ava mu kkubo ly’alimu?
5  Lwaki abantu b’omu Yerusaalemi beeyongera bweyongezi obutaba beesigwa gye ndi? Bagugubidde mu kulimba;Bagaanye okudda gye ndi.
6  Nnassaayo omwoyo ne mpuliriza, naye engeri gye baayogeramu teyali nnungi. Tewali muntu n’omu eyeenenya olw’ebibi bye, oba eyabuuza nti, ‘Nkoze ki?’ Buli omu yeeyongera kugoberera kkubo ly’abangi, ng’embalaasi efubutuka okugenda mu lutalo.
7  Enkonamasonko emanyi ebiseera byayo;Ejjiba, akataayi, n’ebinyonyi ebirala binywerera ku biseera we birina okukomerawo. Naye abantu bange tebamanyi kiseera Yakuwa ky’anaabasaliramu musango.”’
8  ‘Muyinza mutya okugamba nti: “Tuli ba magezi, era tulina amateeka ga Yakuwa”? Ekituufu kiri nti, ekkalaamu y’abawandiisi ey’obulimba ekozesebwa okuwandiika eby’obulimba.
9  Ab’amagezi baswaziddwa. Batidde era bajja kukwatibwa. Laba! Beesambye ekigambo kya Yakuwa,Kale magezi ki ge balina?
10  N’olwekyo bakazi baabwe nja kubawaayo eri abasajja abalala,Ebibanja byabwe nja kubiwa abantu abalala;Kubanga bonna, okuva ku asembayo okuba owa wansi okutuuka ku asinga okuba ow’ekitiibwa, beefunira ebintu mu makubo amakyamu;Bannabbi ne bakabona bonna si ba mazima.
11  Obuvune omuwala w’abantu bange bw’alina bagezaako kubuwonya kungulu kwokka nga bagamba nti,“Waliwo emirembe! Waliwo emirembe!” So ng’ate tewali mirembe.
12  Bakwatibwa ensonyi olw’ebintu eby’omuzizo bye bakoze? Tebakwatibwa nsonyi n’akamu! Tebamanyi na kiyitibwa kuswala! Kyebaliva bagwa mu abo abagudde. Bwe ndibabonereza balyesittala,’ Yakuwa bw’agamba.
13  ‘Bwe ndibakuŋŋaanya ndibamalawo,’ Yakuwa bw’agamba. ‘Ku muzabbibu tekulisigalako zzabbibu ne ku mutiini tekulisigalako ttiini, era ebikoola biriwotoka. Ne bye nnabawa balibifiirwa.’”
14  “Lwaki tutudde wano? Ka tukuŋŋaane tuyingire mu bibuga ebiriko bbugwe tufiire eyo. Kubanga Yakuwa Katonda waffe ajja kututta,Atuwa amazzi agalimu obutwa okunywa,Olw’okuba twonoonye mu maaso ga Yakuwa.
15  Waaliwo essuubi ery’okufuna emirembe, naye tewali kirungi ekyajja,N’essuubi ery’okuwonyezebwa, naye entiisa y’eriwo!
16  Okufugula kw’embalaasi ze kuwulirwa mu Ddaani. Amaloboozi g’embalaasi ze ennume bwe gawulirwa,Ensi yonna ekankana. Omulabe ajja okuzikiriza ensi ne byonna ebigirimu,Ekibuga n’abakibeeramu.”
17  “Kubanga laba, ŋŋenda kubasindikira emisota,Emisota egy’obusagwa egitasobola kulogebwa,Era gijja kubaluma,” Yakuwa bw’agamba.
18  Ennaku yange teyinza kuwona;Omutima gwange mulwadde.
19  Eddoboozi eriwanjaga liwulirwa mu nsi ey’ewalaLya muwala w’abantu bange: “Yakuwa tali mu Sayuuni? Oba kabaka waakyo tali mu kyo?” “Lwaki bannyiiza n’ebifaananyi byabwe ebyole,Ne bakatonda abalala abatalina mugaso?”
20  “Ekiseera ky’amakungula kiweddeko, ekiseera eky’omusana kikomye,Naye tetulokoleddwa!”
21  Nnumwa olw’obuvune bw’omuwala w’abantu bange;Ndi munakuwavu,Era ntidde nnyo.
22  Teri basamu mu Gireyaadi? Oba teriiyo awonya? Lwaki omuwala w’abantu bange tawonyezeddwa?
30  Awo Yakuwa n’agamba Yeremiya nti:
2  “Bw’ati Yakuwa Katonda wa Isirayiri bw’agamba, ‘Wandiika mu kitabo byonna bye nkugamba.
3  Kubanga “laba! ennaku zijja,” Yakuwa bw’agamba, “lwe ndikuŋŋaanya abantu bange ab’omu Isirayiri ne Yuda abaawambibwa,” Yakuwa bw’agamba, “era ndibakomyawo mu nsi gye nnawa bajjajjaabwe, era eriddamu n’eba yaabwe.”’”
4  Bino Yakuwa bye yagamba Isirayiri ne Yuda.
5  Bw’ati Yakuwa bw’agamba: “Tuwulidde eddoboozi ly’abantu abajugumira;Waliwo entiisa, tewali mirembe.
6  Mubuuze obanga omusajja asobola okuzaala. Kale lwaki ndaba nga buli musajja ow’amaanyi yeekutte ku lubuto Ng’omukazi azaala? Lwaki buli omu apeeruuse mu maaso?
7  Kya nnaku! Kubanga olunaku olwo lubi nnyo. Tewali lulufaanana,Kiseera Yakobo ky’alabiramu ennaku. Naye ajja kulokolebwa agiwone.”
8  “Ku lunaku olwo,” bw’ayogera Yakuwa ow’eggye, “ndimenya ekikoligo ne nkiggya ku nsingo zaabwe, era enkoba zaabwe ndizikutulamu, era abagwira tebaliddamu kubafuula baddu baabwe.
9  Abantu bange baliweereza Yakuwa Katonda waabwe ne kabaka waabwe Dawudi gwe ndibateerawo.”
10  “Era naawe omuweereza wange Yakobo, totya,” Yakuwa bw’agamba,“Era totekemuka ggwe Isirayiri. Kubanga nja kukulokola nkuggye ewalaEra n’abaana bo nja kubalokola mbaggye mu nsi gye baatwalibwa mu buwambe. Yakobo ajja kudda abe mu mirembe nga tewali kimutaataaganya,Nga tewali n’omu abatiisa.”
11  “Kubanga ndi wamu naawe okukulokola,” Yakuwa bw’agamba. Naye nja kuzikiriza amawanga gonna gye nnakusaasaanyiza;Naye ggwe sijja kukuzikiriza. Nja kukukangavvula ku kigero ekisaanira,Era siireme kukubonereza.”
12  Bw’ati Yakuwa bw’agamba: “Tewali kiyinza kuwonya kiwundu kyo. Ebbwa lyo si lya kuwona.
13  Tewali anaakuwolereza,Tewali ngeri ya kuwonya bbwa lyo. Tewali ddagala lya kukuwonya.
14  Baganzi bo bonna bakwerabidde. Tebakyakunoonya. Nkukubye ng’omulabe bw’akuba,Nkubonerezza ng’omuntu omukambwe bw’abonereza,Olw’ensobi zo ez’amaanyi n’ebibi byo ebingi.
15  Lwaki weemulugunya olw’ekiwundu kyo? Obulumi bwo tebusobola kuggwaawo! Kino nkikukoze Olw’ensobi zo ez’amaanyi n’ebibi byo ebingi.
16  Kale abo bonna abakukavvula bajja kukavvulwa,Abalabe bo bonna bajja kugenda mu buwambe. Abo abakubba bajja kubbibwa,N’abo abakunyaga nja kubawaayo banyagibwe.”
17  “Naye nja kukussuusa era mponye ebiwundu byo,” Yakuwa bw’agamba,“Wadde nga bakuyita eyaboolebwa: ‘Sayuuni, atalina amunoonya.’”
18  Bw’ati Yakuwa bw’agamba: “Laba ŋŋenda kukuŋŋaanya ab’omu weema za Yakobo abaawambibwa,Era nja kusaasira weema ze. Ekibuga kijja kuddamu kizimbibwe ku kasozi kaakyo,Era olubiri lujja kubeera mu kifo kyalwo ekituufu.
19  Mu byo mujja kuwulirwamu amaloboozi g’abantu abaseka n’abeebaza. Nja kubaaza, era tebajja kuba batono;Nja kubafuula bangi,Era omuwendo gwabwe tegujja kuba mutono.
20  Abaana be bajja kuba nga bwe baali edda,Era ekibiina kye kijja kunywezebwa mu maaso gange. Abo bonna abamubonyaabonya nja kubakolako.
21  Owuwe ow’ekitiibwa ajja kuba omu ku babe,Era amufuga ajja kuva mu ye. Nja kumukkiriza asembere, era ajja kuntuukirira.” “Kubanga bwe kitandibadde kityo, ani eyandyetantadde okuntuukirira?” Yakuwa bw’agamba.
22  “Mujja kuba bantu bange era nange nja kuba Katonda wammwe.”
23  Laba! Embuyaga ya Yakuwa ejja kujja n’obusungu bungi,Omuyaga ogw’amaanyi ogukuntira ku mitwe gy’ababi.
24  Obusungu bwa Yakuwa tebujja kukkakkanaOkutuusa lw’anaatuukiriza ebiruubirirwa by’omu mutima gwe. Mu nnaku ez’enkomerero kino mulikitegeera.
16  Awo Yakuwa n’aŋŋamba nate nti:
2  “Towasa mukazi era tozaala baana ba buwala na ba bulenzi mu kifo kino.
3  Kubanga bw’ati Yakuwa bw’ayogera ku baana ab’obulenzi n’ab’obuwala abazaalibwa mu kifo kino, ne ku bannyaabwe ne ku bakitaabwe abali mu nsi eno:
4  ‘Bajja kufa endwadde embi ennyo, naye tewali ajja kubakungubagira wadde okubaziika; bajja kuba ng’obusa ku ttaka. Bajja kufa ekitala n’enjala, era emirambo gyabwe gijja kuba mmere ya binyonyi n’ebisolo.’
5  Kubanga bw’ati Yakuwa bw’agamba,‘Toyingira mu nnyumba omuli ekijjulo ky’abakungubaga,Era togendayo kukuba biwoobe wadde okubasaasira.’ ‘Kubanga abantu bano mbaggyeeko emirembe gyange,’ ‘Awamu n’okwagala kwange okutajjulukuka n’obusaasizi,’ Yakuwa bw’agamba.
6  ‘Abantu ab’ebitiibwa n’aba wansi bajja kufiira mu nsi eno. Tebajja kuziikibwa,Tewali n’omu ajja kubakungubagira,Wadde okwesala emisale ku lwabwe oba okwemwa omutwe.
7  Era abakungubaga tewali ajja kubawa mmere,Okubabudaabuda olw’okufiirwa;Era tewali ajja kubawa kikopo kya kubudaabudaOkunywa olw’okufiirwa kitaabwe oba nnyaabwe.
8  Era toyingira mu nnyumba mwe baliira ekijjuloOkutuula nabo okulya n’okunywa.’
9  “Kubanga bw’ati Yakuwa ow’eggye, Katonda wa Isirayiri, bw’agamba, ‘Mu kifo kino, mu nnaku zammwe, era nga mukyerabirako n’amaaso gammwe, nja kukomya okusanyuka n’okujaguza, era nja kusirisa eddoboozi ly’omugole omusajja n’omugole omukazi.’
10  “Bw’onoogamba abantu bano ebigambo ebyo byonna, bajja kukubuuza nti, ‘Lwaki Yakuwa alangiridde akabi ak’amaanyi bwe katyo okututuukako? Nsobi ki era kibi ki kye tukoze mu maaso ga Yakuwa Katonda waffe?’
11  Ojja kubaddamu nti, ‘“Kubanga bakitammwe banvaako,” Yakuwa bw’agamba, “ne bagoberera bakatonda abalala, ne babaweereza, era ne babavunnamira. Nze banvaako, era tebaakwata mateeka gange.
12  Mweyisizza bubi n’okusinga bajjajjammwe, era buli omu agugubidde ku ky’okugoberera omutima gwe omubi mu kifo ky’okuŋŋondera.
13  Nja kubaggya mu nsi eno mbakasuke mu nsi gye mutamanyi era ne bajjajjammwe gye bataamanya, era eyo gye munaaweererezanga bakatonda abalala emisana n’ekiro, kubanga sijja kubasaasira.”’
14  “‘Naye ekiseera kijja,’ Yakuwa bw’agamba, ‘lwe bataligamba nti: “Nga Yakuwa bw’ali omulamu, eyaggya abantu ba Isirayiri mu nsi ya Misiri!”
15  wabula nti: “Nga Yakuwa bw’ali omulamu eyaggya abantu ba  Isirayiri mu nsi ey’ebuvanjuba ne mu nsi zonna gye yali abasaasaanyirizza!” Nja kubakomyawo mu nsi yaabwe, gye nnawa bajjajjaabwe.’
16  ‘Laba, ŋŋenda kutumya abavubi bangi,’ Yakuwa bw’agamba,‘Era bajja kubavubayo. Oluvannyuma nja kutumya abayizzi bangi,Era bajja kubayigga ku buli lusozi ne ku buli kasoziEra ne mu mpampagama z’enjazi.
17  Kubanga amaaso gange galaba byonna bye bakola. Tebinkisiddwa,Era n’ensobi zaabwe tezikisiddwa maaso gange.
18  Okusooka, nja kubasasula mu bujjuvu ekyo ekigwanira ensobi zaabwe n’ebibi byabwe,Kubanga boonoonye ensi yange n’ebifaananyi byabwe ebyenyinyaza ebitalina bulamuEra obusika bwange babujjuzza ebintu byabwe eby’omuzizo.’”
19  Ai Yakuwa, ggwe maanyi gange era ekigo kyange,Ggwe kifo kyange eky’okuddukiramu mu kiseera eky’okulaba ennaku,Ab’omu mawanga baliva mu nsi yonna ne bajja gy’oli,Ne bagamba nti: “Bajjajjaffe baasikira bulimba bwereere,Obutaliimu n’ebintu ebitalina mugaso.”
20  Omuntu asobola okwekolera bakatonda? Baaba akoze tebaba bakatonda ba ddala.
21  “Kale ndibamanyisa,Ku olwo ndibamanyisa amaanyi gange n’obuyinza bwange,Era balimanya nti erinnya lyange nze Yakuwa.”
35  Mu kiseera kya Kabaka Yekoyakimu owa Yuda, mutabani wa Yosiya, Yakuwa yagamba Yeremiya nti:
2  “Genda eri ab’ennyumba y’Abalekabu oyogere nabo obaleete mu nnyumba ya Yakuwa, mu kimu ku bisenge ebiriirwamu, obawe omwenge.”
3  Awo ne ntwala Yaazaniya mutabani wa Yeremiya mutabani wa Kabazziniya, ne baganda be, ne batabani be bonna, n’ab’ennyumba y’Abalekabu bonna
4  mu nnyumba ya Yakuwa. Nnabayingiza mu kisenge ekiriirwamu ekya batabani ba Kanani mutabani wa Igudaliya, omusajja wa Katonda ow’amazima, ekyali kiriraanye ekisenge ky’abaami ekyali waggulu w’ekisenge ekiriirwamu ekya Maaseya mutabani wa Salumu omukuumi w’oku miryango.
5  Awo ne nteeka ebikopo n’obusumbi ebijjudde omwenge mu maaso g’abasajja ab’ennyumba y’Abalekabu ne mbagamba nti: “Munywe omwenge.”
6  Naye bo ne bagamba nti: “Tetujja kunywa mwenge kubanga Yekonadaabu mutabani wa Lekabu, jjajjaffe yatulagira nti, ‘Mmwe n’abaana bammwe temunywanga mwenge.
7  Ate era temuzimbanga nnyumba, wadde okusiga ensigo, wadde okusimba oba okuba n’ennimiro z’emizabbibu. Wabula mubeerenga mu weema, musobole okuwangaala ekiseera kiwanvu mu nsi gye mulimu ng’abagwira.’
8  Tukyagondera ebigambo byonna Yekonadaabu mutabani wa jjajjaffe Lekabu bye yatulagira, obutanywanga ku mwenge—ffe, bakazi baffe, batabani baffe, ne bawala baffe.
9  Ate era tetuzimba nnyumba ez’okubeeramu, tetulina nnimiro za mizabbibu wadde ebibanja wadde ensigo.
10  Tubeera mu weema era tugondera byonna Yekonadaabu jjajjaffe bye yatulagira.
11  Naye Kabaka Nebukadduneeza owa Babulooni bwe yalumba ensi eno, ne tugamba nti, ‘Mujje tugende e Yerusaalemi tuwone eggye ly’Abakaludaaya n’ery’Abasuuli,’ era kati tubeera mu Yerusaalemi.”
12  Awo Yakuwa n’agamba Yeremiya nti:
13  “Bw’ati Yakuwa ow’eggye, Katonda wa Isirayiri bw’agamba, ‘Genda ogambe abantu b’omu Yuda n’abo ababeera mu Yerusaalemi nti: “Temwakubirizibwanga okugondera ebigambo byange?” Yakuwa bw’agamba.
14  “Yekonadaabu mutabani wa Lekabu yalagira bazzukulu be obutanywa mwenge, era bakoledde ku bigambo bye ne batanywa mwenge n’okutuusa leero, bwe batyo ne bagondera ekiragiro kya jjajjaabwe. Kyokka njogedde nammwe enfunda n’enfunda, naye temuŋŋondedde.
15  Nnabatumira abaweereza bange bannabbi enfunda n’enfunda nga ŋŋamba nti, ‘Mukyuke muleke amakubo gammwe amabi, mukole ekituufu. Temugoberera bakatonda balala era temubaweereza. Olwo mujja kweyongera okubeera mu nsi gye nnabawa mmwe ne bajjajjammwe.’ Naye temwampuliriza.
16  Bazzukulu ba Yekonadaabu mutabani wa Lekabu bagondedde ekiragiro jjajjaabwe kye yabawa, naye abantu bano tebampulirizza.”’”
17  “Kale bw’ati Yakuwa, Katonda ow’eggye, Katonda wa Isirayiri, bw’agamba: ‘Ŋŋenda kuleeta ku Yuda n’abantu ababeera mu Yerusaalemi akabi ke nnagamba okubaleetako, kubanga nnayogeranga nabo naye tebampuliriza, era nnabakoowoolanga naye tebannyanukula.’”
18  Awo Yeremiya n’agamba ab’ennyumba y’Abalekabu nti: “Bw’ati Yakuwa ow’eggye, Katonda wa Isirayiri, bw’agamba, ‘Olw’okuba mugondedde ekiragiro kya jjajjammwe Yekonadaabu ne mukwata byonna bye yabalagira, ne mukolera ddala nga bwe yabalagira,
19  bw’ati Yakuwa ow’eggye, Katonda wa Isirayiri, bw’agamba: “Tewaabulengawo muzzukulu wa Yekonadaabu mutabani wa Lekabu aweereza mu maaso gange.”’”
18  Bino bye bigambo Yakuwa bye yagamba Yeremiya:
2  “Situka ogende ew’omubumbi; nja kwogera naawe ng’oli eyo.”
3  Awo ne ŋŋenda ew’omubumbi, ne mmusanga ng’abumba ekibya.
4  Naye ekibya omubumbi kye yali abumba ne kyonoonekera mu mukono gwe, ebbumba lyakyo n’alibumbamu ekibya ekirala, nga bwe yayagala.
5  Awo Yakuwa n’aŋŋamba nti:
6  “‘Mmwe ab’ennyumba ya Isirayiri, siyinza kubakola ekyo omubumbi oyo ky’akoze ebbumba?’ Yakuwa bw’agamba. ‘Laba! Ng’ebbumba bwe liba mu mukono gw’omubumbi, nammwe bwe muli bwe mutyo mu mukono gwange, mmwe ab’ennyumba ya Isirayiri.
7  Buli lwe nnaayogera ku kusimbula, n’okumenyaamenya, n’okuzikiriza eggwanga oba obwakabaka,
8  eggwanga eryo ne lireka ebintu ebibi bye libadde likola bye nnavumirira, nange nja kukyusa ekirowoozo nneme kuleeta kabi ke mbadde ŋŋenda okulituusaako.
9  Naye buli lwe nnaayogera ku kuzimba n’okusimba eggwanga oba obwakabaka,
10  eggwanga eryo ne likola ebintu ebibi mu maaso gange era ne litagondera ddoboozi lyange, nja kukyusa ekirowoozo nneme okukola ebirungi bye mbadde ŋŋenda okulikolera.’
11  “Kale kaakano, abantu b’omu Yuda n’abo ababeera mu Yerusaalemi bagambe nti, ‘Bw’ati Yakuwa bw’agamba: “Laba nteekateeka okubatuusaako akabi era mbakolera olukwe. Muleke amakubo gammwe amabi, era mulongoose amakubo gammwe n’empisa zammwe.”’”
12  Naye ne bagamba nti: “Tekigasa! Tujja kukola nga bwe tulowooza, era buli omu ku ffe ajja kukola ng’obukakanyavu bw’omutima gwe omubi bwe buli.”
13  Kale bw’ati Yakuwa bw’agamba: “Mubuuze mu mawanga. Ani yali awulidde ekintu ekiringa kino? Omuwala wa Isirayiri embeerera akoze ekintu ekibi ennyo.
14  Enjazi z’oku buserengeto bw’Olusozi Lebanooni ziggwaako omuzira? Oba amazzi agannyogoga agakulukuta nga gava wala ganaakalira?
15  Naye abantu bange banneerabidde. Bawaayo ssaddaaka eri ekintu ekitagasa,Era baleetera abantu okwesittala mu makubo gaabwe, mu mpenda ez’edda,Ne batambulira ku nguudo ez’ebbali ezirimu ebisirikko,
16  Balyoke bafuule ensi yaabwe ekifo eky’entiisaEra ekintu abantu kye banaafuuyira oluwa emirembe gyonna. Buli anaayitangawo anaagitunuulinga n’atya era n’anyeenya omutwe.
17  Nja kubasaasaanyiza mu maaso g’abalabe baabwe, ng’embuyaga ey’ebuvanjuba bw’esaasaanya ebisusunku. Ku lunaku olw’okulaba ennaku ndibakuba amabega so siribatunuulira.”
18  Awo ne bagamba nti: “Mujje tusalire Yeremiya olukwe, kubanga amateeka tegaabulenga awali bakabona baffe, n’amagezi tegaabulenga awali abasajja abagezigezi, n’ekigambo tekiibulenga awali bannabbi. Mujje tumwogereko ebibi era tuleme kuwuliriza by’agamba.”
19  Wuliriza bye ŋŋamba, Ai Yakuwa,Era wuliriza abalabe bange bye boogera.
20  Ekirungi kyandisasuddwamu ekibi? Bansimidde ekinnya. Jjukira bwe nnayimiriranga mu maaso go ne mboogerako ebirungi,Obaggyeko obusungu bwo.
21  Kale abaana baabwe baweeyo eri enjala,Era baweeyo eri ekitala. Bakazi baabwe ka bafiirwe abaana baabwe era bafuuke bannamwandu. Abasajja baabwe ka bafe endwadde embi,Abavubuka baabwe ka battibwe ekitala mu lutalo.
22  Okukaaba ka kuwulirwe mu mayumba gaabwe,Bw’onoobaleetako abazigu embagirawo. Kubanga basimye ekinnya okunkwasaEra ebigere byange babiteze emitego.
23  Naye ggwe, Ai Yakuwa,Omanyi bulungi enkwe zonna ze bankoledde okunzita. Tobikka ku nsobi zaabwe,Era tosangula bibi byabwe mu maaso go. Ka beesittale mu maaso goBw’onooba obabonereza mu busungu bwo.
17  “Ekibi kya Yuda kiwandiikiddwa n’ekkalaamu ey’ekyuma. Kyoleddwa ku mutima gwabwe n’ekkalaamu ey’ejjinja ly’alimansiEra kyoleddwa ne ku mayembe g’ebyoto byabwe,
2  N’abaana baabwe bajjukira ebyoto byabwe n’empagi zaabwe ezisinzibwaEbyali okumpi n’omuti ogw’ebikoola ebingi, ku busozi obuwanvu,
3  Ne ku nsozi eziri ku ttale. Eby’obugagga byo n’ebintu byo byonna eby’omuwendo nja kubiwaayo binyagibwe. Ebifo byo ebigulumivu nja kubiwaayo binyagibwe olw’ebibi bye wakola mu bitundu byonna eby’ensi yo.
4  Eby’obusika bye nnakuwa, ojja kubiwaayo awatali kuwalirizibwa. Era nja kukuleetera okuba omuweereza w’abalabe bo mu nsi gy’otomanyi,Kubanga muleetedde obusungu bwange okukoleera ng’omuliro. Bujja kubuubuuka emirembe n’emirembe.”
5  Bw’ati Yakuwa bw’agamba: “Akolimiddwa omuntu assa obwesige mu bantu obuntu,Eyeesiga amaanyi g’abantu,Era ow’omutima oguvudde ku Yakuwa.
6  Ajja kuba ng’omuti oguli gwokka mu ddungu. Ebirungi bwe birijja talibiraba,Naye ajja kubeera mu bifo ebikalu mu ddungu,Mu nsi ey’olunnyo etayinza kubeeramu bantu.
7  Wa mukisa omuntu eyeesiga Yakuwa,Assa obwesige bwe mu Yakuwa.
8  Ajja kuba ng’omuti ogwasimbibwa okumpi n’amazzi,Emirandira gyagwo ne giranda nga gidda awali omugga. Tajja kutya omusana ne bwe gunaayaka ennyo,Naye ebikoola bye bijja kweyongera obungi. Ne mu kiseera eky’ekyeya tajja kweraliikirira,Era tajja kulekera awo kubala bibala.
9  Omutima mukuusa okusinga ekintu ekirala kyonna era gwa kabi nnyo. Ani ayinza okugumanya?
10  Nze Yakuwa nkebera omutima,Nkebera ebirowoozo eby’omunda ennyo,Ndyoke nsasule buli muntu ng’amakubo ge bwe gali,Ng’ebikolwa bye bwe biri.
11  Omuntu afuna eby’obugagga mu makubo amakyamu,Aba ng’enkwale ekuŋŋaanya amagi g’etaabiika. Birimuggwaako oluvannyuma lw’ekiseera,Era ku nkomerero kiryeyoleka nti musirusiru.”
12  Entebe ey’ekitiibwa, eyagulumizibwa okuva ku lubereberye,Kye kifo kyaffe ekitukuvu.
13  Ai Yakuwa, essuubi lya Isirayiri,Abo bonna abakuvaako bajja kuswala. Amannya g’abo abakwewaggulako gajja kuwandiikibwa mu nfuufu,Olw’okuba bavudde ku Yakuwa, ensibuko y’amazzi amalamu.
14  Ai Yakuwa, mponya, nja kuwona. Ndokola, nja kulokolebwa,Kubanga ggwe gwe ntendereza.
15  Laba! Waliwo abaŋŋamba nti: “Ekigambo kya Yakuwa kiri ludda wa? Ka kijje!”
16  Naye nze ng’omusumba saalekayo kukugoberera,Era seesunga lunaku olw’okulaba ennaku. Omanyi bulungi emimwa gyange bye gyogera;Ebigambo byange biri mu maaso go!
17  Tondeetera ntiisa. Ggwe kiddukiro kyange mu biseera ebizibu.
18  Abanjigganya ka baswale,Naye nze tondeka kuswala. Ka bakubwe entiisa,Naye nze tondeka kukubwa ntiisa. Baleetere olunaku olw’okulabirako ennaku,Obabetente era obazikiririze ddala.
19  Bw’ati Yakuwa bwe yaŋŋamba: “Genda oyimirire mu mulyango gw’abaana b’abantu, bakabaka ba Yuda mwe bayingirira era mwe bafulumira, ne mu miryango gyonna egya Yerusaalemi.
20  Ojja kubagamba nti, ‘Muwulire ekigambo kya Yakuwa, mmwe bakabaka ba Yuda, n’abantu bonna ab’omu Yuda, n’abantu bonna ababeera mu Yerusaalemi, abayingirira mu miryango gino.
21  Bw’ati Yakuwa bw’agamba: “Mwekuume, era temusitula mugugu gwonna ku lunaku lwa Ssabbiiti wadde okuguyisa mu miryango gya Yerusaalemi.
22  Temufulumyanga mugugu gwonna mu mayumba gammwe ku lunaku lwa Ssabbiiti, era temukolanga mulimu gwonna. Olunaku lwa Ssabbiiti mulutwalenga nga lutukuvu, nga bwe nnalagira bajjajjammwe.
23  Naye tebaawuliriza wadde okuntegera amatu, era baawaganyala ne bagaana okuŋŋondera n’okukkiriza okuwabulwa.”’
24  “‘“Kyokka, bwe munaŋŋondera,” Yakuwa bw’agamba, “ne mutayisa mugugu gwonna mu miryango gy’ekibuga kino ku lunaku lwa Ssabbiiti, era olunaku lwa Ssabbiiti ne mulutwala nga lutukuvu ne mutakolerako mulimu gwonna,
25  olwo bakabaka n’abaami abatuula ku ntebe ya Dawudi nabo bajja kuyingirira mu miryango gy’ekibuga kino, nga bali mu ggaali ne ku mbalaasi, bakabaka n’abaami baabwe, abantu ba Yuda n’ababeera mu Yerusaalemi; era ekibuga kino kijja kubeeramu abantu emirembe n’emirembe.
26  Era abantu bajja kuva mu bibuga bya Yuda, ne mu bifo ebyetoolodde Yerusaalemi, ne mu nsi ya Benyamini, ne mu lusenyi, ne mu kitundu eky’ensozi, ne mu Negebu, baleete mu nnyumba ya Yakuwa ebiweebwayo ebyokebwa, ne ssaddaaka, n’ebiweebwayo eby’emmere ey’empeke, n’obubaani obweru, ne ssaddaaka ez’okwebaza.
27  “‘“Naye bwe mutaŋŋondere, olunaku lwa Ssabbiiti ne mutalutwala nga lutukuvu, era ne musitula emigugu ne mugiyisa mu miryango gya Yerusaalemi ku lunaku lwa Ssabbiiti, nja kukuma omuliro ku miryango gyakyo, era gujja kwokya eminaala gya Yerusaalemi, era tegujja kuzikizibwa.”’”
50  Ebigambo Yakuwa bye yayogera ku Babulooni, ku nsi y’Abakaludaaya, okuyitira mu nnabbi Yeremiya bye bino:
2  “Mukyogereko mu mawanga era mukirangirire. Muwanike akabonero era mukirangirire. Temukweka kintu kyonna! Mugambe nti, ‘Babulooni awambiddwa. Beri aswaziddwa. Merodaaki atidde nnyo. Ebifaananyi bye biswaziddwa. Ebifaananyi bye ebyenyinyaza bitidde nnyo.’
3  Kubanga eggwanga limulumbye nga liva ebukiikakkono. Ensi ye ligifudde ekintu eky’entiisa;Tewali n’omu agibeeramu. Abantu n’ensolo bidduse;Bigenze.”
4  “Mu nnaku ezo era ne mu kiseera ekyo,” Yakuwa bw’agamba, “abantu b’omu Isirayiri n’abantu b’omu Yuda balijjira wamu. Balitambula nga bakaaba, era balinoonya Yakuwa Katonda waabwe nga bali wamu.
5  Balibuuza ekkubo erigenda e Sayuuni, ng’eyo gye boolekeza amaaso, nga bagamba nti, ‘Mujje twegatte ku Yakuwa mu ndagaano etaliggwaawo era etalyerabirwa.’
6  Abantu bange bafuuse ekisibo ky’endiga ezibuze. Abasumba baabwe baabawabya. Baabatwala ku nsozi, ne babaleetera okubungeetera ku nsozi ne ku busozi. Beerabidde ekifo kyabwe eky’okuwummuliramu.
7  Abo bonna ababasanga babalya, era abalabe baabwe bagambye nti, ‘Tetulina musango, kubanga baayonoona mu maaso ga Yakuwa, mu maaso g’oyo omubeera obutuukirivu era essuubi lya bajjajjaabwe, Yakuwa.’”
8  “Mudduke mu Babulooni,Muve mu nsi y’Abakaludaaya,Mubeere ng’ensolo ezikulembedde ekisibo.
9  Kubanga laba, mpendulira Babulooni era mmuleeteraEkibiina ky’amawanga ag’amaanyi okuva mu nsi ey’ebukiikakkono. Bajja kumulumba nga basimbye ennyiriri;Bajja kumuwamba nga bava ku luuyi olwo. Obusaale bwabwe bulinga obw’omulwanyi Obutta abaana;Tebulemwa kuteeba.
10  Bukaludaaya ejja kunyagibwa. Abo bonna abanaanyaga ebintu byayo bajja kufuna ebibamatiza,” Yakuwa bw’agamba.
11  “Kubanga mwasanyuka era ne mujaganyaNga munyaga obusika bwange. Mwaligita ng’ente enduusi,Era ne mukaaba ng’embalaasi.
12  Nnyammwe aswaziddwa. Eyabazaala aweddemu amaanyi. Laba! Y’asembayo okuba owa wansi mu mawanga,Lukoola omutali mazzi era ddungu.
13  Olw’obusungu bwa Yakuwa tajja kubeeramu bantu;Ajja kufuuka matongo. Buli anaayitanga okumpi ne Babulooni anaatangaliriranga olw’entiisaEra n’afuuwa oluwa olw’ebibonyoobonyo bye byonna.
14  Musimbe ennyiriri mulumbe Babulooni nga muva ku buli luuyi,Mmwe mmwenna abaweta omutego. Mumulase; mukozese obusaale bwammwe bwonna,Kubanga ayonoonye mu maaso ga Yakuwa.
15  Mulaye enduulu z’olutalo ku njuyi ze zonna. Awanise. Empagi ze zigudde, bbugwe we amenyeddwa,Kubanga Yakuwa awooledde eggwanga. Mumuwoolereko eggwanga. Mumukole nga bwe yakola.
16  Babulooni gimaleemu oyo asiga ensigoN’oyo akwata ekiwabyo mu biseera eby’amakungula. Olw’ekitala ekikambwe, buli omu ajja kuddayo eri abantu be,Buli omu ajja kudduka agende mu nsi ye.
17  “Abantu ba Isirayiri ndiga ezisaasaanye. Empologoma zibasaasaanyizza. Okusooka kabaka wa Bwasuli yabalya, ate oluvannyuma Kabaka Nebukadduneeza owa Babulooni n’akeketa amagumba gaabwe.
18  Kale bw’ati Yakuwa ow’eggye Katonda wa Isirayiri bw’agamba: ‘Kye nnakola kabaka wa Bwasuli kye nja okukola kabaka wa Babulooni n’ensi ye.
19  Nja kukomyawo Isirayiri mu ddundiro lye, era ajja kuliira omuddo ku Kalumeeri ne mu Basani, era ku nsozi za Efulayimu n’eza Gireyaadi ajja kulya akkute.’”
20  “Mu nnaku ezo ne mu kiseera ekyo,” Yakuwa bw’agamba,“Ensobi za Isirayiri zirinoonyezebwa,Naye tewaliba n’emu,Era ebibi bya Yuda tebirizuulibwa,Kubanga ndisonyiwa abo be ndirekawo.”
21  “Lumba ensi ya Merasayimu n’abantu ababeera mu Pekodi. Ka battibwe era bazikiririzibwe ddala,” Yakuwa bw’agamba. “Kola byonna bye nkulagidde.
22  Mu nsi mulimu oluyoogaano lw’olutalo,Akatyabaga ak’amaanyi.
23  Ennyondo eyasaayasa amawanga gonna ag’omu nsi etemeddwa era emenyeddwa! Babulooni efuuse ekintu eky’entiisa mu mawanga!
24  Ggwe Babulooni, nnakutega omutego ne gukukwasa,Naye tewakimanya. Wazuulibwa n’owambibwa,Kubanga wawakanya Yakuwa.
25  Yakuwa agguddewo etterekero lye,Era afulumya eby’okulwanyisa eby’obusungu bwe. Kubanga Mukama Afuga Byonna, Yakuwa ow’eggye, alina omulimu ogw’okukolaMu nsi y’Abakaludaaya.
26  Mugirumbe nga muva mu bifo eby’ewala. Muggulewo ebyagi bye. Mumutuume nga bwe mutuuma entuumu z’emmere ey’empeke. Mumuzikiririze ddala. K’aleme kusigazaawo muntu n’omu.
27  Musanjage ente ze zonna ento ennume;Ka zigende zittibwe. Zizisanze kubanga olunaku lwazo lutuuse,Ekiseera eky’okuzibonereza!
28  Omusinde gw’abo abadduka guwulirwa,Abo abadduka mu nsi ya Babulooni,Okulangirira mu Sayuuni nti Yakuwa Katonda waffe awooledde eggwanga,Nti awooledde eggwanga olwa yeekaalu ye.
29  Muyite abalasi b’obusaale balumbe Babulooni,Abo bonna abaweta omutego. Musiisire wonna okumwetoolola; ka waleme kubaawo n’omu adduka. Mumusasule nga bye yakola bwe biri. Mumukole nga bwe yakola. Kubanga yeekulumbaliza ku Yakuwa,Ku Mutukuvu wa Isirayiri.
30  Abavubuka be bajja kugwa mu bibangirizi bye ebya lukale,Abasirikale be bonna bajja kusaanawo ku lunaku olwo,” Yakuwa bw’agamba.
31  “Laba! Nja kukulwanyisa, ggwe omujeemu,” bw’ayogera Mukama Afuga Byonna, Yakuwa ow’eggye,“Kubanga olunaku lwo luteekwa okujja, ekiseera lwe nnaakuvunaana.
32  Ggwe omujeemu, ojja kwesittala ogwe,Tewajja kuba n’omu akuyimusa. Nja kukuma omuliro ku bibuga byo,Era gujja kwokya byonna ebikwetoolodde.”
33  Bw’ati Yakuwa ow’eggye bw’agamba: “Abantu b’omu Isirayiri ne Yuda banyigirizibwa,Era abo bonna ababawamba babanywerezza ddala. Bagaanye okubata bagende.
34  Naye Omununuzi waabwe wa maanyi. Yakuwa ow’eggye lye linnya lye. Mazima ddala ajja kuwoza omusango gwabwe,Alyoke awe ensi yaabwe ekiwummuloEra yeeraliikirize abo ababeera mu Babulooni.”
35  “Ekitala kijja kuzikiriza Abakaludaaya,” Yakuwa bw’agamba,“Kijja kuzikiriza ababeera mu Babulooni n’abaami baayo n’abantu baayo ab’amagezi.
36  Ekitala kijja kuzikiriza aboogera ebitaliimu, era bajja kweyisa mu ngeri ey’obusirusiru. Ekitala kijja kuzikiriza abalwanyi baayo, era bajja kutya nnyo.
37  Ekitala kijja kuzikiriza embalaasi zaabwe n’amagaali gaabwe ag’olutalo,Era kijja kuzikiriza abagwira bonna abali wakati mu yo,Bajja kuba ng’abakazi. Ekitala kijja kuzikiriza eby’obugagga byayo, era bijja kunyagibwa.
38  Amazzi gaayo gajja kutaataaganyizibwa, era gajja kukalira. Kubanga nsi ya bifaananyi ebyole,Era olw’okuba boolesebwa ebitiisa, beeyisa ng’abalalu.
39  Kale ebitonde eby’omu ddungu bijja kubeera n’ensolo eziwoowoola,Ne maaya ajja kubeera omwo. Tejja kuddamu kubeeramu bantu,Wadde okuba ekifo eky’okutuulwamu emirembe n’emirembe.”
40  “Nga bwe kyali oluvannyuma lw’okuzikirizibwa kwa Sodomu ne Ggomola n’obubuga obwali bubiriraanye, bwe kinaaba ne ku luno,” Yakuwa bw’agamba, “tewali muntu anaagibeeramu, era tewali anaasengayo.
41  Laba! Eggwanga lijja okuva ebukiikakkono;Eggwanga ery’amaanyi ne bakabaka ab’ekitiibwa bajja kuyimukaOkuva mu bitundu by’ensi ebisingayo okuba eby’ewala.
42  Balina emitego gy’obusaale n’amafumu. Bakambwe era tebajja kusaasira. Nga bali ku mbalaasi zaabwe,Omusinde gwabwe guba ng’ennyanja eyira. Nga bali bumu, basimba ennyiriri okukulumba, ggwe omuwala wa Babulooni.
43  Kabaka wa Babulooni awulidde amawulire agabakwatako,Era emikono gye giggwaamu amaanyi. Afuna obulumi,Obulumi ng’obw’omukazi azaala.
44  “Laba! Ng’empologoma bw’eva mu bisaka ebiziyivu ebiri ku lubalama lwa Yoludaani, waliwo ajja okujja alumbe amalundiro amatebenkevu ag’omu Babulooni, naye mu kaseera katono nja kubaleetera okumuddukamu. Omulonde gwe nja okuwa obuyinza okumufuga. Kubanga ani alinga nze, era ani ananneesimbamu? Musumba ki ayinza okuyimirira mu maaso gange?
45  Kale muwulire mmwe, Yakuwa ky’asazeewo okukola ku Babulooni ne ky’alowooza okukola ensi y’Abakaludaaya. Mazima ddala obuliga obuto obw’omu kisibo bujja kutwalibwa. Ekifo kye bubeeramu ajja kukifuula matongo olw’okubeera bo.
46  Okuwambibwa kwa Babulooni bwe kunaawulirwa, ensi ejja kukankana,Emiranga gijja kuwulirwa mu mawanga.”
9  Singa omutwe gwange gubadde mazzi,Nga n’amaaso gange nsulo y’amaziga! Abantu bange abattiddwaNnandibakaabidde emisana n’ekiro.
2  Singa mbadde n’ekisulo ky’abatambuze mu ddungu! Nnandivudde mu bantu bange ne ŋŋenda,Kubanga bonna benzi,Era kibiina ky’abantu ab’enkwe.
3  Baweta olulimi lwabwe ng’omutego gw’obusaale;Obulimba bwe bujjudde mu nsi, so si bwesigwa. “Beeyongera bweyongenzi kuba babi,Era tebanfaako,” Yakuwa bw’agamba.
4  “Buli omu ku mmwe yeekuume munne,Era temwesiganga wa luganda yenna. Ab’oluganda bonna ba nkwe,Era buli muntu awaayiriza munne.
5  Buli muntu si mwesigwa eri munne,Era tewali ayogera mazima. Bayigirizza olulimi lwabwe okwogera obulimba. Beekooya nga bakola ebikyamu.
6  Obeera n’abantu abalimba. Balimba, era bagaanye okummanya,” Yakuwa bw’agamba.
7  Kale bw’ati Yakuwa ow’eggye bw’agamba: “Nja kubasaanuusa, mbalongoose,Ate kiki ekirala kye nnandikoledde muwala w’abantu bange?
8  Olulimi lwabwe kasaale ak’obulabe, akoogera eby’obulimba. Omuntu ayogera ne munne mu ngeri ya mirembe,Naye nga mu mutima gwe amuteeze.”
9  “Sisaanidde kubabonereza olw’ebintu ebyo?” Yakuwa bw’agamba. “Sisaanidde kuwoolera ggwanga ku ggwanga ng’eryo?
10  Nja kukaabira ensozi era nzikubire ebiwoobeNja kuyimbira amalundiro ag’omu ddungu oluyimba olw’okukungubaga,Kubanga byokeddwa omuliro ne kiba nti tewali muntu abiyitamu,Era ebisolo ebirundibwa tebikyawulirwayo. Ebinyonyi ebibuuka mu bbanga n’ensolo bidduse; bigenze.
11  Nja kufuula Yerusaalemi entuumu z’amayinja, era ekisulo ky’ebibe,Era ebibuga bya Yuda nja kubifuula matongo, nga tewakyali abibeeramu.
12  Ani alina amagezi okusobola okutegeera kino? Ani Yakuwa gw’ayogedde naye, alyoke akirangirire? Lwaki ensi ezikiridde? Lwaki ekaze ng’eddungu,N’eba nga tewali agiyitamu?”
13  Yakuwa yaddamu nti: “Olw’okuba bavudde ku mateeka gange ge nnateeka mu maaso gaabwe, era olw’okuba tebagagoberedde era tebagondedde ddoboozi lyange.
14  Naye baagugubira ku ebyo emitima gyabwe bye gyagala, era baagoberera ebifaananyi bya Bbaali, nga bakitaabwe bwe baabayigiriza okukola.
15  Yakuwa ow’eggye, Katonda wa Isirayiri, kyava agamba nti, ‘Laba, ŋŋenda kuliisa abantu bano omususa, era nja kubanywesa amazzi agalimu obutwa.
16  Nja kubasaasaanyiza mu mawanga bo ne bakitaabwe ge bataamanya, era nja kubasindikira ekitala kibagoberere okutuusa lwe nnaabasaanyaawo.’
17  Bw’ati Yakuwa ow’eggye bw’agamba,‘Mufumiitirize ku biriwo. Muyite abakazi abayimba ennyimba ez’okukungubaga,Era mutumye abakazi abakungubazi bajje,
18  Banguwe batukungubagire,Amaaso gaffe gakulukute amazigaEra ebikowe byaffe bitiiriike amazzi.
19  Eddoboozi ly’okukungubaga liwuliddwa mu Sayuuni: “Tusaanyiziddwawo! Nga tuswadde nnyo! Kubanga tuvudde mu nsi, era bamenyeemenye ennyumba zaffe.”
20  Mmwe abakazi muwulire ekigambo kya Yakuwa. Mukkirize ky’agamba. Muyigirize bawala bammwe okukungubaga okw’engeri eno,Era buli omu ayigirize munne oluyimba luno olw’okukungubaga.
21  Kubanga okufa kuyitidde mu madirisa gaffe ne kuyingira;Kuyingidde mu minaala gyaffeKuggye abaana ku nguudoN’abavubuka mu bibangirizi ebya lukale.’
22  Gamba nti, ‘Bw’ati Yakuwa bw’agamba: “Emirambo gy’abantu girigwa ng’obusa ku ttale,Ng’ebinywa by’ebirime eby’empeke omukunguzi bye yaakatema,Ne wataba abikuŋŋaanya.”’”
23  Bw’ati Yakuwa bw’agamba: “Omuntu ow’amagezi aleme okwenyumiriza olw’amagezi ge;Omuntu ow’amaanyi aleme okwenyumiriza olw’amaanyi ge;N’omugagga aleme okwenyumiriza olw’obugagga bwe.”
24  “Naye oyo eyeenyumiriza yeenyumirize olw’okuba,Alina amagezi era ammanyi,Nti nze Yakuwa, alaga okwagala okutajjulukuka, obwenkanya, n’obutuukirivu mu nsi,Kubanga ebintu bino binsanyusa,” Yakuwa bw’agamba.
25  Bw’ati Yakuwa bw’agamba: “Laba! Ekiseera kijja kutuuka mbonereze abakomole naye nga si bakomolere ddala,
26  Misiri, ne Yuda, ne Edomu, n’Abaamoni, ne Mowaabu, n’abo bonna abasalako kakoba waabwe, ababeera mu ddungu; kubanga amawanga gonna si makomole, era ab’ennyumba ya Isirayiri bonna emitima gyabwe si mikomole.”
28  Mu mwaka ogwo gwennyini, ku ntandikwa y’obufuzi bwa Kabaka Zeddeekiya owa Yuda, mu mwaka ogw’okuna, mu mwezi ogw’okutaano, nnabbi Kananiya mutabani wa Azzuli ow’e Gibiyoni yayogera nange mu nnyumba ya Yakuwa mu maaso ga bakabona n’abantu bonna, n’aŋŋamba nti:
2  “Bw’ati Yakuwa ow’eggye, Katonda wa Isirayiri, bw’agamba, ‘Nja kumenya ekikoligo kya kabaka wa Babulooni.
3  Mu bbanga lya myaka ebiri, nja kukomyawo mu kifo kino ebintu byonna eby’omu nnyumba ya Yakuwa, Kabaka Nebukadduneeza owa Babulooni bye yaggya mu kifo kino n’abitwala e Babulooni.’”
4  “‘Ate era nja kukomyawo mu kifo kino Kabaka Yekoniya owa Yuda, mutabani wa Yekoyakimu, n’ab’omu Yuda bonna abaatwalibwa mu buwaŋŋanguse e Babulooni,’ Yakuwa bw’agamba, ‘kubanga ŋŋenda kumenya ekikoligo kya kabaka wa Babulooni.’”
5  Awo nnabbi Yeremiya n’ayogera ne nnabbi Kananiya mu maaso ga bakabona n’abantu bonna abaali bayimiridde mu nnyumba ya Yakuwa.
6  Nnabbi n’agamba nti: “Amiina! Yakuwa k’akole bw’atyo! Yakuwa k’atuukirize ebigambo by’oyogedde akomyewo okuva e Babulooni ebintu by’omu nnyumba ya Yakuwa n’ab’omu Yuda bonna abaawaŋŋangusibwa!
7  Kyokka wulira obubaka buno bwe nkutegeeza ggwe n’abantu bonna.
8  Edda ennyo bannabbi abaatuusookawo nze naawe, baalagulanga ku nsi nnyingi ne ku bwakabaka obw’amaanyi ebikwata ku ntalo, obutyabaga, n’endwadde.
9  Singa nnabbi alagula nti wajja kubaawo emirembe era ekigambo kya nnabbi oyo ne kituukirira, olwo kimanyibwa nti Yakuwa ye yatuma nnabbi oyo.”
10  Awo nnabbi Kananiya n’aggya ekikoligo ku nsingo ya nnabbi Yeremiya n’akimenya.
11  Kananiya n’ayogera mu maaso g’abantu bonna nti: “Bw’ati Yakuwa bw’agamba, ‘Mu bbanga lya myaka ebiri, bwe ntyo bwe nja okuggya ekikoligo kya Kabaka Nebukadduneeza owa Babulooni ku nsingo z’amawanga gonna nkimenye.’” Awo nnabbi Yeremiya n’avaawo n’agenda.
12  Nnabbi Kananiya bwe yamala okuggya ekikoligo ku nsingo ya nnabbi Yeremiya n’akimenya, Yakuwa n’agamba Yeremiya nti:
13  “Genda ogambe Kananiya nti, ‘Bw’ati Yakuwa bw’agamba: “Omenye ekikoligo eky’omuti naye mu kifo kyakyo ojja kukola ekikoligo eky’ekyuma.”
14  Kubanga bw’ati Yakuwa ow’eggye, Katonda wa Isirayiri, bw’agamba: “Nja kuteeka ekikoligo eky’ekyuma ku nsingo y’amawanga gano gonna gaweereze Kabaka Nebukadduneeza owa Babulooni, era gateekwa okumuweereza. N’ensolo ez’omu nsiko nja kuzimuwa.”’”
15  Awo nnabbi Yeremiya n’agamba nnabbi Kananiya nti: “Wuliriza ggwe Kananiya! Yakuwa si y’akutumye, naye oleetedde abantu bano okwesiga eby’obulimba.
16  Kale bw’ati Yakuwa bw’agamba, ‘Laba! Ŋŋenda kukuggya ku nsi. Omwaka guno ogenda kufa, kubanga okubirizza abantu okujeemera Yakuwa.’”
17  Bw’atyo nnabbi Kananiya n’afa mu mwaka ogwo, mu mwezi ogw’omusanvu.
27  Ku ntandikwa y’obufuzi bwa Kabaka Yekoyakimu owa Yuda, mutabani wa Yosiya, ekigambo kino okuva eri Yakuwa kyajjira Yeremiya:
2  “Bw’ati Yakuwa bw’aŋŋambye, ‘Weekolere enkoba n’ekikoligo obyeyambike mu bulago,
3  oluvannyuma obiwe ababaka abazze mu Yerusaalemi eri Kabaka Zeddeekiya owa Yuda babitwalire kabaka wa Edomu, kabaka wa Mowaabu, kabaka w’Abaamoni, kabaka wa Ttuulo, ne kabaka wa Sidoni.
4  Bawe obubaka buno babutwalire bakama baabwe: “‘“Bw’ati Yakuwa ow’eggye, Katonda wa Isirayiri, bw’agamba; bakama bammwe mubagambe nti,
5  ‘Nze nnakola ensi, abantu, n’ensolo eziri ku nsi nga nkozesa amaanyi gange amangi n’omukono gwange ogugoloddwa, era mbiwa oyo yenna gwe njagala.
6  Kaakano ensi zino zonna nziwadde omuweereza wange Kabaka Nebukadduneeza owa Babulooni; n’ensolo ez’omu nsiko nzimuwadde zimuweereze.
7  Amawanga gonna gajja kumuweereza ye ne mutabani we ne muzzukulu we okutuusa ekiseera ky’obwakabaka bwe lwe kiriggwaako, amawanga mangi ne bakabaka ab’amaanyi ne bamufuula omuddu waabwe.’
8  “‘“‘Ab’eggwanga lyonna oba obwakabaka abanaagaana okuweereza Kabaka Nebukadduneeza owa Babulooni era abanaagaana okuteeka ensingo yaabwe wansi w’ekikoligo kya kabaka wa Babulooni, nja kubabonereza nga nkozesa ekitala, enjala, n’endwadde,’ Yakuwa bw’agamba, ‘okutuusa lwe nnaabasaanyaawo nga nkozesa omukono gwe.’
9  “‘“‘N’olwekyo temuwuliriza bannabbi bammwe, n’abalaguzi bammwe, n’abaloosi bammwe, n’abafumu bammwe, n’abalogo bammwe ababagamba nti: “Temujja kuweereza kabaka wa Babulooni.”
10  Kubanga babalagula bya bulimba, era ekyo kijja kubaviirako okuggibwa mu nsi yammwe mutwalibwe eyo ewala; nja kubasaasaanya era mujja kuzikirira.
11  “‘“‘Naye eggwanga erinaateeka ensingo yaalyo wansi w’ekikoligo kya kabaka wa Babulooni era ne limuweereza, nja kulireka lisigale mu nsi yaalyo,’ Yakuwa bw’agamba, ‘ligirime era ligibeeremu.’”’”
12  Ne Kabaka Zeddeekiya owa Yuda nnamugamba ekintu kye kimu nti: “Muteeke ensingo yammwe wansi w’ekikoligo kya kabaka wa Babulooni, mumuweereze ye n’abantu be, mulyoke musigale nga muli balamu.
13  Ggwe n’abantu bo mwagalira ki okufa ekitala, enjala, n’endwadde, nga Yakuwa bw’ayogedde ku ggwanga erinaagaana okuweereza kabaka wa Babulooni?
14  Temuwuliriza bigambo bya bannabbi ababagamba nti, ‘Temujja kuweereza kabaka wa Babulooni,’ kubanga babagamba bya bulimba.
15  “‘Sibatumye,’ Yakuwa bw’agamba, ‘naye balagula eby’obulimba mu linnya lyange, era n’ekinaavaamu, nja kubasaasaanya; mujja kuzikirira mmwe ne bannabbi bammwe.’”
16  Ate era nnagamba bakabona n’abantu bonna nti: “Bw’ati Yakuwa bw’agamba, ‘Temuwuliriza bigambo bya bannabbi bammwe ababagamba nti: “Laba! Ebintu by’omu nnyumba ya Yakuwa bijja kuzzibwa mangu okuva e Babulooni!” kubanga babagamba bya bulimba.
17  Temubawuliriza. Muweereze kabaka wa Babulooni mweyongere okuba abalamu. Ekibuga kino kifuukira ki amatongo?
18  Naye bwe baba nga bannabbi era nga balina ekigambo kya Yakuwa, ka beegayirire Yakuwa ow’eggye ebintu ebyasigalawo mu nnyumba ya Yakuwa, mu nnyumba ya kabaka wa Yuda, ne mu Yerusaalemi bireme kutwalibwa e Babulooni.’
19  “Kubanga bw’ati Yakuwa ow’eggye bw’ayogera ku mpagi, ttanka, amagaali, n’ebintu ebyasigalawo mu kibuga kino,
20  Kabaka Nebukadduneeza owa Babulooni by’ataatwala bwe yaggya Kabaka Yekoniya owa Yuda, mutabani wa Yekoyakimu, mu Yerusaalemi n’amutwala mu buwaŋŋanguse e Babulooni awamu n’abakungu bonna ab’omu Yuda ne Yerusaalemi;
21  Yakuwa ow’eggye, Katonda wa Isirayiri, ayogera bw’ati ku bintu ebyasigalawo mu nnyumba ya Yakuwa, mu nnyumba ya kabaka wa Yuda, ne mu Yerusaalemi:
22  ‘“Bijja kutwalibwa e Babulooni bisigale eyo okutuusa lwe ndibijjukira,” Yakuwa bw’agamba. “Olwo ndibikomyawo ne mbiteeka mu kifo kino.”’”
7  Awo Yakuwa n’ayogera ne Yeremiya n’amugamba nti:
2  “Yimirira mu mulyango gw’ennyumba ya Yakuwa olangirire obubaka buno, ‘Muwulire ekigambo kya Yakuwa mmwe mmwenna abantu b’omu Yuda abayingira mu miryango gino okuvunnamira Yakuwa.
3  Bw’ati Yakuwa ow’eggye, Katonda wa Isirayiri, bw’agamba: “Mutereeze amakubo gammwe era mukyuse ebikolwa byammwe, nange nnaabaleka ne musigala mu kifo kino.
4  Temussa bwesige mu bigambo bya bulimba nga mugamba nti, ‘Eno ye yeekaalu ya Yakuwa, yeekaalu ya Yakuwa, yeekaalu ya Yakuwa!’
5  Bwe munaatereeza amakubo gammwe era ne mukyusa ebikolwa byammwe; bwe munaakola ku nsonga z’omuntu ne munne mu bwenkanya;
6  bwe mutaanyigirize bagwira, abaana enfuuzi, ne bannamwandu; bwe mutaayiwe musaayi gw’abantu abatalina musango mu kifo kino; era bwe mutaagoberere bakatonda balala ne mwereetera obuzibu;
7  olwo nja kubaleka mweyongere okubeera mu kifo kino, mu nsi gye nnawa bajjajjammwe okuba eyaabwe emirembe n’emirembe.”’”
8  “Mussa obwesige mu bigambo eby’obulimba, naye tebijja kubagasa n’akamu.
9  Musobola okubba, okutemula, okwenda, okulayira eby’obulimba, okuwaayo ssaddaaka eri Bbaali, era n’okugoberera bakatonda be mwali mutamanyi,
10  ate ne mujja ne muyimirira mu maaso gange mu nnyumba eno eyitibwa erinnya lyange ne mugamba nti, ‘Tujja kulokolebwa,’ wadde nga mukola ebintu bino byonna eby’omuzizo?
11  Ennyumba eno eyitibwa erinnya lyange efuuse mpuku y’abanyazi mu maaso gammwe? Laba! nkyerabiddeko nze kennyini,” Yakuwa bw’agamba.
12  “‘Kale, mugende kati mu kifo kyange mu Siiro, kye nnasooka okulonda kibeeremu erinnya lyange, mulabe kye nnakikola olw’ebikolwa ebibi eby’abantu bange Abayisirayiri.
13  Naye mweyongera okukola ebintu ebyo byonna,’ Yakuwa bw’agamba, ‘era wadde nnayogera nammwe enfunda n’enfunda, temwawuliriza. Nnabakoowoolanga naye temwayanukula.
14  Kale ennyumba eno eyitibwa erinnya lyange gye mwesiga, n’ekifo kino kye nnabawa mmwe ne bajjajjammwe, nja kubikola kye nnakola Siiro.
15  Nja kubagoba mu maaso gange, nga bwe nnagoba baganda bammwe bonna, bazzukulu ba Efulayimu bonna.’
16  “Kale tosabira bantu bano. Tonkoowoola wadde okunsaba wadde okunneegayirira ku lwabwe, kubanga sijja kukuwuliriza.
17  Tolaba bye bakola mu bibuga bya Yuda ne mu nguudo za Yerusaalemi?
18  Abaana batyaba enku, bataata bakuma omuliro, abakyala bakanda eŋŋaano ey’okukola emigaati egy’okuwaayo eri Nnaabakyala w’Eggulu, era bawaayo ebiweebwayo eby’eby’okunywa eri bakatonda abalala okunnyiiza.
19  ‘Naye nze gwe balumya?’ Yakuwa bw’agamba. ‘Bo bennyini si be beerumya, ne baswala?’
20  N’olwekyo, bw’ati Yakuwa Mukama Afuga Byonna bw’agamba ‘Laba! Obusungu bwange n’ekiruyi kyange bijja kuyiibwa ku kifo kino, ku bantu n’ensolo, ku miti egy’oku ttale ne ku bibala by’ettaka; obusungu bwange bujja kubuubuuka, era tebujja kuzikizibwa.’
21  “Bw’ati Yakuwa ow’eggye Katonda wa Isirayiri bw’agamba, ‘Ebiweebwayo byammwe ebyokebwa mubigatte ku ssaddaaka zammwe endala, era mmwe mmwennyini ennyama mugirye.
22  Kubanga ku lunaku lwe nnaggya bajjajjammwe mu nsi ya Misiri, saayogera nabo era saabawa kiragiro kikwata ku biweebwayo ebyokebwa ne ssaddaaka.
23  Naye nnabawa ekiragiro kino: “Mugondere eddoboozi lyange, nange nja kubeera Katonda wammwe, nammwe mubeere bantu bange. Mutambulirenga mu makubo gonna ge mbalagira, ebintu bibagendere bulungi.”’
24  Kyokka tebaawuliriza wadde okuntegera amatu, wabula baatambulira mu kuteesa kwabwe bo, ne bagugubira ku ebyo emitima gyabwe emibi bye gyagala, era badda emabega, so si mu maaso,
25  okuva ku lunaku bajjajjammwe lwe baava mu nsi ya Misiri okutuusa kati. Nnabatumiranga abaweereza bange bonna bannabbi, nga mbatuma buli lunaku, enfunda n’enfunda.
26  Naye tebampuliriza, era tebantegera kutu. Baali bakakanyavu, era baakola ebibi okusinga ne bajjajjaabwe!
27  “Ojja kubagamba ebigambo bino byonna, naye tebajja kukuwuliriza; ojja kubakoowoola naye tebajja kukwanukula.
28  Ate era ojja kubagamba nti, ‘Lino lye ggwanga eritaagondera ddoboozi lya Yakuwa Katonda waalyo era eryagaana okuwabulwa. Obwesigwa buweddewo era tebukyayogerwako.’
29  “Salako enviiri zo empanvu ozisuule, era oyimbe oluyimba olw’okukungubaga ku busozi obutaliiko bimera, kubanga Yakuwa yeesambye omulembe guno ogumunyiizizza era ajja kugwabulira.
30  ‘Kubanga abantu b’omu Yuda bakoze ebintu ebibi mu maaso gange,’ Yakuwa bw’agamba. ‘Batadde ebifaananyi byabwe ebyenyinyaza mu nnyumba eyitibwa erinnya lyange, okugifuula etali nnongoofu.
31  Bazimbye ebifo ebigulumivu eby’e Tofesi, ekiri mu Kiwonvu ky’Omwana wa Kinomu, okwokya batabani baabwe ne bawala baabwe mu muliro, ekintu ekitayingirangako mu mutima gwange.’
32  “‘Kale laba! ennaku zijja,’ Yakuwa bw’agamba, ‘lwe kiriba nga tekikyayitibwa Tofesi oba Ekiwonvu ky’Omwana wa Kinomu, wabula Ekiwonvu eky’Okuttiramu. Bajja kuziika emirambo mu Tofesi okutuusa nga tekikyalimu kifo kya kuziikamu.
33  Emirambo gy’abantu bano gijja kuba mmere ya binyonyi ebibuuka mu bbanga n’ebisolo eby’oku nsi, era tewaliba abigoba.
34  Nja kukomya eddoboozi ly’okujaguza n’ery’okusanyuka, eddoboozi ly’omugole omusajja era n’ery’omugole omukazi mu bibuga bya Yuda ne mu nguudo za Yerusaalemi, kubanga ensi ejja kufuuka matongo.’”
51  Bw’ati Yakuwa bw’agamba: “Laba ndeeta embuyaga ezikirizaKu Babulooni ne ku abo ababeera mu Lebukamaayi.
2  Nja kutuma abo abawewa e Babulooni,Bajja kumuwewa era ensi ye bajja kugireka nga njereere;Bajja kumulumba nga bava ku njuyi zonna ku lunaku olw’akatyabaga.
3  Omulasi w’obusaale k’aleme kuweta mutego gwe. Era ka waleme kubaawo muntu n’omu ayimirira ng’ayambadde ekyambalo ky’olutalo. Temusaasira bavubuka be. Muzikirize eggye lye lyonna.
4  Bajja kugwa mu nsi y’Abakaludaaya nga battiddwa,Nga bafumitiddwa mu nguudo ze.
5  Kubanga Yakuwa ow’eggye tayabulidde Isirayiri ne Yuda, era tebafuuse nga bannamwandu. Naye ensi yaabwe ezizza emisango mingi mu maaso g’Omutukuvu wa Isirayiri.
6  Mudduke muve mu Babulooni,Muwonye obulamu bwammwe. Temuzikirira olw’ensobi ze. Kubanga ekiseera kya Yakuwa okuwoolera eggwanga kituuse. Amusasula olw’ebyo by’akoze.
7  Babulooni abadde ng’ekikopo ekya zzaabu mu mukono gwa Yakuwa;Yatamiiza ensi yonna. Amawanga ganywedde ku mwenge gwe;Eyo ye nsonga lwaki galaluse.
8  Babulooni agudde mbagirawo n’amenyeka. Mumukubire ebiwoobe! Mumufunire basamu akkakkanye obulumi bwe; oboolyawo anaawona.”
9  “Twagezaako okuwonya Babulooni, naye yali tayinza kuwona. Mumuleke, era ka buli omu ku ffe agende mu nsi y’ewaabwe. Kubanga omusango gwe gutuuse ku ggulu;Guli waggulu nnyo ng’ebire.
10  Yakuwa atukoledde eby’obwenkanya. Mujje tutegeeze mu Sayuuni Yakuwa Katonda waffe by’akoze.”
11  “Muwagale obusaale; mukwate engabo enneetooloovu. Yakuwa akumye omuliro mu bakabaka b’Abameedi,Kubanga ayagala okuzikiriza Babulooni. Kuno kuwoolera ggwanga, Yakuwa awoolera eggwanga olwa yeekaalu ye.
12  Muwanike akabonero mwolekere bbugwe wa Babulooni. Munyweze obukuumi, muteekeewo abakuumi. Muteeketeeke abateezi. Kubanga Yakuwa akoze enteekateeka,Era ajja kutuukiriza bye yagamba okukola ababeera mu Babulooni.”
13  “Ggwe omukazi abeera ku mazzi amangi,Alina eby’obugagga ebingi,Enkomerero yo etuuse, ebyo by’obadde okola ebivaamu amagoba bikomye.
14  Yakuwa ow’eggye alayidde nti,‘Nja kukujjuza abasajja, nga bangi ng’enzige,Era bajja kujaguza olw’okukuwangula.’
15  Ye yakola ensi ng’akozesa amaanyi ge,Ye yanyweza ensi ng’akozesa amagezi ge,Era ye yabamba eggulu ng’akozesa okutegeera kwe.
16  Eddoboozi lye lireeteraAmazzi agali mu ggulu okuyira,Era aleetera ebire okwambuka nga biva ku nkomerero y’ensi. Akolera enkuba ebimyanso,Era aggya empewo mu materekero ge.
17  Abantu bonna beeyisa mu ngeri etali ya magezi era etayoleka kumanya. Abaweesi bonna bajja kuswala olw’ebifaananyi ebyole;Kubanga ebifaananyi byabwe eby’ebyuma bya bulimba,Era tebiriimu mwoyo.
18  Tebirina kye bigasa, era bigwana kusekererwa. Olunaku olw’okubisalira omusango bwe lulituuka birisaanawo.
19  Katonda wa Yakobo talinga byo,Kubanga ye yakola ebintu byonna,Era ye gwe muggo gw’obusika bwe. Yakuwa ow’eggye lye linnya lye.”
20  “Oli mbukuuli yange, eky’okulwanyisa mu lutalo,Kubanga nja kukukozesa okumenyaamenya amawanga. Nja kukukozesa okuzikiriza obwakabaka.
21  Nja kukukozesa okumenyaamenya embalaasi n’oyo agyebagala. Nja kukukozesa okumenyaamenya eggaali ery’olutalo n’oyo alivuga.
22  Nja kukukozesa okubetenta omusajja n’omukazi. Nja kukukozesa okubetenta omusajja omukadde n’omulenzi. Nja kukukozesa okubetenta omuvubuka n’omuwala.
23  Nja kukukozesa okubetenta omusumba n’endiga ze. Nja kukukozesa okubetenta omulimi n’ensolo ze z’alimisa. Nja kukukozesa okubetenta bagavana n’abakungu.
24  Nja kusasula Babulooni n’abo bonna ababeera mu BukaludaayaOlw’ebintu byonna ebibi bye bakoze mu Sayuuni nga mulaba,” Yakuwa bw’agamba.
25  “Laba nja kukulwanyisa ggwe olusozi oluzikiriza,” Yakuwa bw’agamba,“Ggwe omuzikiriza w’ensi yonna. Nja kukugololerako omukono gwange nkuyiringise okuva ku njaziEra nkufuule olusozi olusaanyiziddwawo omuliro.”
26  “Abantu tebajja kukuggyamu jjinja lya ku nsonda oba ery’omusingi,Kubanga ojja kubeera matongo emirembe gyonna,” Yakuwa bw’agamba.
27  “Muwanike akabonero mu nsi. Mufuuwe eŋŋombe mu mawanga. Mulonde amawanga gamulwanyise. Muyite obwakabaka bwa Alalati, obwa Mini, n’obwa Asukenaazi bumulwanyise. Muteekeewo omusirikale awandiika abasirikale ab’okumulwanyisa. Mulinnyise embalaasi ng’ebibinja by’enzige ento.
28  Mulonde amawanga gamulwanyise,Bakabaka ba Bumeedi, bagavana baayo, n’abakungu baayo bonnaN’ensi zonna ze bafuga.
29  Ensi ejja kukankana era eyuuguume,Kubanga Yakuwa by’alowooza ku Babulooni bijja kutuukiriraOkufuula ensi ya Babulooni ekintu eky’entiisa, nga tewali agibeeramu.
30  Abalwanyi ba Babulooni balekedde awo okulwana. Batudde mu bigo byabwe. Baweddemu amaanyi. Bafuuse ng’abakazi. Ennyumba ze zikumiddwako omuliro. Ebisiba bye bimenyeddwa.
31  Omubaka omu adduka okusisinkana omubaka omulala,Atwala amawulire adduka okusisinkana atwala amawulire omulala,Okutegeeza kabaka wa Babulooni nti ekibuga kye kiwambiddwa ku njuyi zaakyo zonna,
32  Nti emisomoko giwambiddwa,Nti amaato ag’ebitoogo gookeddwa omuliro,Era nti abasirikale batidde nnyo.”
33  Kubanga bw’ati Yakuwa ow’eggye, Katonda wa Isirayiri bw’agamba: “Omuwala wa Babulooni alinga egguuliro. Kye kiseera okumulinnyirira. Mangu ddala ekiseera ky’amakungula kijja kumujjira.”
34  “Kabaka Nebukadduneeza owa Babulooni andidde;Antabuddetabudde. Anfudde ng’ekibya ekitaliimu kintu. Ammize ng’omusota omunene;Olubuto lwe alujjuzza ebintu byange ebirungi. Anjiiridde amazzi ne gantwala.
35  ‘Ebikolwa eby’obukambwe ebinkoleddwako ka bibeere ku Babulooni!’ bw’agamba oyo abeera mu Sayuuni. ‘Era omusaayi gwange ka gubeere ku abo ababeera mu Bukaludaaya!’ bw’ayogera Yerusaalemi.”
36  Kale bw’ati Yakuwa bw’agamba: “Laba nkuwoleza omusango gwo,Nja kuwoolera eggwanga ku lulwo. Nja kukaliza ennyanja ye era nkalize n’enzizi ze.
37  Babulooni ajja kufuuka entuumu z’amayinja,Ajja kufuuka ekisulo ky’ebibe,Ajja kufuuka ekintu eky’entiisa era eky’okufuuyira oluwa,Nga tewakyali amubeeramu.
38  Bajja kuwulugumira wamu ng’empologoma envubuka. Bajja kufugula ng’abaana b’empologoma.”
39  “Bwe banaacamuukirira, nja kubagabula ekijjulo kyabwe era mbatamiize,Balyoke bajaguze;Olwo bajja kwebaka otulo otw’olubeerera,Era tebajja kuzuukuka,” Yakuwa bw’agamba.
40  “Nja kubatwala ng’atwala abaana b’endiga okuttibwa,Ng’endiga ennume awamu n’embuzi.”
41  “Sesaki awambiddwa,Ekibuga ekyatenderezebwanga abantu bonna kiwambiddwa! Babulooni efuuse ekintu eky’entiisa mu mawanga!
42  Ennyanja ebuutikidde Babulooni. Amayengo gaayo amangi gamubuutikidde.
43  Ebibuga byayo bifuuse ekintu eky’entiisa, ekitundu omutali mazzi era eddungu. Nsi omutaabeerenga muntu yenna era omutaayitenga muntu yenna.
44  Nja kubonereza Beri ow’omu Babulooni,Akamwa ke nja kukaggyamu ebyo by’amize. Amawanga tegajja kuddamu kwekuluumululira gy’ali,Era bbugwe wa Babulooni ajja kugwa.
45  Mumufulumemu abantu bange! Mudduke mwewonye obusungu bwa Yakuwa obubuubuuka!
46  Temutya era temutekemuka olw’amawulire aganaawulirwa mu nsi. Mu mwaka gumu mujja kuwulira amawulire,Ate mu mwaka oguddako mujja kufuna amawulire amalala,Agakwata ku bikolwa eby’obukambwe mu nsi n’agakwata ku mufuzi omu okulwanyisa omufuzi omulala.
47  Kale laba! ennaku zijjaLwe ndizikiriza ebifaananyi bya Babulooni ebyole. Ensi ye yonna eriswazibwa,Era abantu be bonna abalittibwa baligwa wakati mu ye.
48  Eggulu n’ensi ne byonna ebibirimuBirireekaana olw’essanyu Babulooni bw’erigwa,Kubanga abazikiriza balijja nga bava ebukiikakkono,” Yakuwa bw’agamba.
49  “Babulooni teyakoma ku kuviirako Bayisirayiri kuttibwaNaye era ab’omu nsi yonna abattiddwa mu Babulooni mwe bagudde.
50  Mmwe abawonye ekitala, mugende mu maaso, temuyimirira! Mujjukire Yakuwa nga muli eyo ewala,Era mulowooze ku Yerusaalemi.”
51  “Tuswadde, olw’okuba tuwulidde ebivumo. Obuswavu butubisse amaaso,Kubanga abagwira balumbye ebifo ebitukuvu eby’ennyumba ya Yakuwa.”
52  “Kale laba! ennaku zijja,” Yakuwa bw’agamba,“Lwe ndizikiriza ebifaananyi bye ebyole,Era mu nsi ye yonna abaliba n’ebiwundu balisinda.”
53  “Babulooni ne bw’alirinnya mu ggulu,Ne bw’alinyweza ebigo bye ebigulumivu,Abalimuzikiriza balijja nga bava gye ndi,” Yakuwa bw’agamba.
54  “Wulira! Waliwo okukaaba mu Babulooni,Waliwo akatyabaga ak’amaanyi mu nsi y’Abakaludaaya,
55  Kubanga Yakuwa azikiriza Babulooni,Ajja kusirisa eddoboozi lye ery’amaanyi,Era amayengo gaabwe gajja kuyira ng’amazzi amangi. Eddoboozi lyabwe lijja kuwulirwa.
56  Kubanga omuzikiriza ajja kulumba Babulooni;Abalwanyi be bajja kuwambibwa,Emitego gyabwe egy’obusaale gijja kumenyebwamenyebwa,Kubanga Yakuwa ye Katonda awoolera eggwanga. Ajja kusasula.
57  Nja kutamiiza abaami be n’abasajja be abagezigezi,Bagavana be n’abakungu be n’abalwanyi be,Bajja kwebaka otulo otw’olubeerera,Tebajja kuzuukuka,” bw’ayogera Kabaka ayitibwa Yakuwa ow’eggye.
58  Bw’ati Yakuwa ow’eggye bw’agamba: “Wadde bbugwe wa Babulooni mugazi, ajja kumenyebwa,Wadde enzigi ze mpanvu, zijja kwokebwa omuliro. Amawanga gajja kuteganira bwereere;Amawanga gajja kwekooya bwekooya nga gassa enku mu muliro.”
59  Bino nnabbi Yeremiya bye yalagira Seraya mutabani wa Neriya mutabani wa Maseya bwe yagenda e Babulooni ne Kabaka Zeddeekiya owa Yuda mu mwaka ogw’okuna ogw’obufuzi bwe; Seraya ye yali alabirira ebintu bya kabaka.
60  Yeremiya yawandiika mu kitabo kimu akabi konna akaali kagenda okutuuka ku Babulooni, ebigambo bino byonna ebyawandiikibwa ku Babulooni.
61  Ate era Yeremiya yagamba Seraya nti: “Bw’onootuuka e Babulooni, oteekwa okusoma ebigambo bino byonna mu ddoboozi ery’omwanguka.
62  Oluvannyuma ojja kugamba nti, ‘Ai Yakuwa, ogambye nti ekifo kino kijja kuzikirizibwa kisigale nga tewakyali akibeeramu, k’abe omuntu oba ensolo, era nti kijja kuba matongo emirembe gyonna.’
63  Bw’onoomala okusoma ebiri mu kitabo kino, ojja kukisibako ejjinja okisuule mu Mugga Fulaati,
64  olyoke ogambe nti, ‘Bw’ati Babulooni bw’alikka era talibbulukuka nate olw’akabi ke ŋŋenda okumutuusaako; era abantu abamubeeramu balikoowa.’” Ebigambo bya Yeremiya bikomye wano.
34  Kabaka Nebukadduneeza owa Babulooni n’eggye lye lyonna n’obwakabaka bwonna obw’ensi obwali mu ttwale lye n’amawanga gonna bwe baali nga balwanyisa Yerusaalemi n’ebibuga byakyo byonna, Yakuwa yayogera ne Yeremiya n’amugamba nti:
2  “Bw’ati Yakuwa Katonda wa Isirayiri bw’agamba, ‘Genda ogambe Kabaka Zeddeekiya owa Yuda nti: “Bw’ati Yakuwa bw’agamba, ‘Ŋŋenda kuwaayo ekibuga kino mu mukono gwa kabaka wa Babulooni, era ajja kukyokya omuliro.
3  Tojja kusimattuka mu mukono gwe, kubanga ojja kukwatibwa oweebweyo gy’ali. Ojja kulaba kabaka wa Babulooni maaso ku maaso, naye ajja kwogera naawe maaso ku maaso, era ojja kugenda e Babulooni.’
4  Kyokka wulira ekigambo kya Yakuwa, ggwe Kabaka Zeddeekiya owa Yuda, ‘Bw’ati Yakuwa bw’ayogera ku ggwe: “Tojja kufa kitala.
5  Ojja kufiira mu mirembe, era bajja kukwoterereza obubaani nga bwe baayoterereza bakitaabo, bakabaka abaakusookawo, era bajja kukukungubagira nga bagamba nti, ‘Woowe mukama waffe!’ kubanga ‘nkyogedde,’ Yakuwa bw’agamba.”’”’”
6  Awo nnabbi Yeremiya n’ategeeza Kabaka Zeddeekiya owa Yuda ebigambo ebyo byonna mu Yerusaalemi,
7  eggye lya kabaka wa Babulooni bwe lyali nga lirwanyisa Yerusaalemi n’ebibuga bya Yuda ebyali bisigaddewo, nga bino bye bibuga Lakisi ne Azeka, kubanga ebyo bye bibuga byokka ebyaliko bbugwe ebyali bitannawambibwa mu Yuda.
8  Yakuwa yayogera ne Yeremiya oluvannyuma lwa Kabaka Zeddeekiya okukola endagaano n’abantu b’omu Yerusaalemi ey’okuta abaddu.
9  Buli muntu yali wa kuta abaddu be Abebbulaniya abasajja n’abakazi, waleme kubaawo asigaza Muyudaaya munne ng’omuddu.
10  Awo abaami n’abantu bonna ne bakolera ku ebyo ebyali mu ndagaano. Baali bakoze endagaano nti abantu bonna bate abaddu baabwe abasajja n’abakazi, baleme kuddamu kubakozesa ng’abaddu. Baakolera ku ebyo ebyali mu ndagaano ne babaleka ne bagenda.
11  Kyokka oluvannyuma baakomyawo abaddu baabwe abasajja n’abakazi be baali batadde, ne baddamu okubakozesa ng’abaddu.
12  Awo ekigambo kya Yakuwa ne kijjira Yeremiya okuva eri Yakuwa nga kigamba nti:
13  “Bw’ati Yakuwa Katonda wa Isirayiri bw’agamba, ‘Nnakola endagaano ne bajjajjammwe ku lunaku lwe nnabaggya mu nsi ya Misiri, mu nnyumba ey’obuddu, ne mbagamba nti:
14  “Mu mwaka ogw’omusanvu, buli omu ku mmwe alina okuta muganda we Omwebbulaniya gwe baamuguza era anaabanga amuweerezza emyaka mukaaga; ateekwa okumuta.” Naye bajjajjammwe tebampuliriza wadde okuŋŋondera.
15  Gye buvuddeko awo mwakyusa ne mukola ekituufu mu maaso gange ne muta bannammwe abaali abaddu, era ne mukola endagaano mu maaso gange mu nnyumba eyitibwa erinnya lyange.
16  Naye mwakyuka ne mukomyawo abaddu bammwe abasajja n’abakazi be mwali mutadde okuba ab’eddembe nga bwe baali baagala, ne muddamu okubakozesa ng’abaddu, bwe mutyo ne muvumisa erinnya lyange.’
17  “Kale bw’ati Yakuwa bw’agamba: ‘Temuŋŋondedde; buli omu tawadde muganda we na munne ddembe. N’olwekyo ŋŋenda kubawa eddembe nga muttibwa n’ekitala, n’endwadde, n’enjala,’ Yakuwa bw’agamba, ‘era nja kubafuula ekintu eky’entiisa eri obwakabaka bwonna obw’omu nsi.
18  Era kino kye kijja okutuuka ku abo abamenye endagaano yange ne batakola ebyo ebiri mu ndagaano gye baakola mu maaso gange bwe baasalamu ennyana ebitundu bibiri ne bayita wakati waabyo,
19  ng’abo be baami b’omu Yuda, abaami b’omu Yerusaalemi, abakungu b’omu lubiri, bakabona, n’abantu bonna ab’omu nsi abaayita wakati w’ebitundu by’ennyana:
20  Nja kubawaayo mu mukono gw’abalabe baabwe ne mu mukono gw’abo abaagala okubatta, era emirambo gyabwe gijja kuba mmere ya binyonyi ebibuuka mu bbanga n’ensolo ez’oku nsi.
21  Ate era nja kuwaayo Kabaka Zeddeekiya owa Yuda n’abaami be mu mukono gw’abalabe baabwe ne mu mukono gw’abo abaagala okubatta ne mu mukono gw’eggye lya kabaka wa Babulooni erigumbulukuse ne libaviira.’
22  “‘Nja kuwa ekiragiro,’ Yakuwa bw’agamba, ‘era nja kubakomyawo mu kibuga kino, era bajja kukirwanyisa bakiwambe era bakyokye omuliro; ebibuga bya Yuda nja kubifuula matongo, omutajja kuba muntu n’omu.’”
46  Bino bye bigambo Yakuwa bye yagamba nnabbi Yeremiya ebikwata ku mawanga:
2  Eri Misiri, nga bikwata ku ggye lya Falaawo Neeko kabaka wa Misiri, eyali ku lubalama lw’Omugga Fulaati, Kabaka Nebukadduneeza owa Babulooni gwe yawangulira e Kalukemisi mu mwaka ogw’okuna ogw’obufuzi bwa Kabaka Yekoyakimu owa Yuda, mutabani wa Yosiya:
3  “Muteeketeeke engabo zammwe ennene n’entono,Mugende mu lutalo.
4  Mmwe abeebagazi b’embalaasi muteeke amatandiiko ku mbalaasi era muzeebagale. Muyimirire mu bifo byammwe era mwambale sseppeewo zammwe. Muwagale amafumu era mwambale ebyambalo byammwe eby’olutalo.
5  ‘Lwaki ndaba nga batidde nnyo? Badda ennyuma, abalwanyi baabwe bawanguddwa. Batidde ne babuna emiwabo, abalwanyi baabwe tebatunudde mabega. Entiisa eri buli wamu,’ Yakuwa bw’agamba.
6  ‘Abadduka ennyo tebasobola kudduka, n’abalwanyi tebasobola kuwonawo. Mu bukiikakkono ku lubalama lw’Omugga Fulaati,Beesittadde ne bagwa.’
7  Ani oyo ajja ng’alinga Omugga Kiyira,Ng’alinga emigga gy’amazzi ageefuukuula?
8  Misiri y’ejja ng’eringa Omugga Kiyira,Ng’eringa amazzi ageefuukuula,Era egamba nti, ‘Nja kugenda mbuutikire ensi. Nja kuzikiriza ekibuga n’abo abakibeeramu.’
9  Mmwe embalaasi mugende! Mmwe amagaali mudduke nnyo! Abalwanyi ka bagende mu maaso,Ab’e Kkuusi n’ab’e Puti abakwata engabo,N’ab’e Ludimu abamanyi okukozesa omutego gw’obusaale.
10  “Olunaku olwo lwa Mukama Afuga Byonna, Yakuwa ow’eggye; lunaku lwa kuwoolera ggwanga ku balabe be. Ekitala kijja kulya kikkute, era kijja kunywa omusaayi kiwone ennyonta, kubanga Mukama Afuga Byonna, Yakuwa ow’eggye, ateeseteese ssaddaaka mu nsi ey’ebukiikakkono ku lubalama lw’Omugga Fulaati.
11  Ggwe omuwala wa Misiri embeerera,Genda e Gireyaadi ofune basamu. Oteganidde bwereere okukozesa eddagala eritali limu,Kubanga tewali kijja kukuwonya.
12  Amawanga gawulidde bw’oweddemu ekitiibwa,Okukaaba kwo kubunye mu nsi yonna. Kubanga omulwanyi yeesittala ku mulwanyi munne,Bombi ne bagwa wansi.”
13  Bino bye bigambo Yakuwa bye yagamba nnabbi Yeremiya ebikwata ku kujja kwa Kabaka Nebukadduneeza owa Babulooni okulumba ensi ya Misiri:
14  “Mukirangirire mu Misiri, mukirangirire mu Migudooli. Mukirangirire mu Noofu ne mu Tapanesi. Mugambe nti, ‘Muyimirire mu bifo byammwe mweteeketeeke,Kubanga ekitala kijja kulya wonna wonna okukwetooloola.
15  Lwaki abasajja bo ab’amaanyi bamaliddwawo? Tebasobodde kwerwanako,Olw’okuba Yakuwa abasindise ne bagwa.
16  Bangi beesittala ne bagwa. Buli omu n’agamba munne nti: “Situka tuddeyo eri abantu baffe, mu nsi yaffekubanga ekitala kikambwe.”’
17  Balangiridde nti,‘Falaawo kabaka wa Misiri yeewaana bwewaanyi,Alese omukisa ne guyita.’
18  ‘Nga bwe ndi omulamu,’ bw’ayogera Kabaka, ayitibwa Yakuwa ow’eggye,‘Ajja kujja abeere ng’Olusozi Taboli bwe lugulumidde mu nsoziEra ng’Olusozi Kalumeeri bwe lwesimbye ku lubalama lw’ennyanja.
19  Ggwe omuwala abeera mu Misiri,Teekateeka emigugu egy’okugenda nagyo mu buwaŋŋanguse. Kubanga Noofu kijja kufuuka ekintu eky’entiisa;Kijja kukumibwako omuliro kisigale nga tekiriimu muntu.
20  Misiri eringa ente enduusi enyirira,Naye kawawa ajja kuva ebukiikakkono agirume.
21  N’abasirikale baayo abapangise abali wakati mu yo balinga ennyana engevvu,Naye nabo bakyuse ne baddukira wamu. Tebasigaddeewo kwerwanako,Kubanga olunaku olw’akatyabaga lubajjidde,Kye kiseera eky’okubabonereza.’
22  ‘Eddoboozi lyayo liringa ery’omusota ogwewalula,Bagirumba mu bungi nga balina embazzi,Nga balinga abasajja abatema emiti.
23  Bajja kutema ekibira kyayo,’ Yakuwa bw’agamba, ‘wadde nga kyalabika ng’ekiziyivu. Kubanga bangi okusinga enzige, tebabalika.
24  Omuwala wa Misiri ajja kuswazibwa. Ajja kuweebwayo eri abantu b’omu bukiikakkono.’
25  “Yakuwa ow’eggye Katonda wa Isirayiri agamba nti: ‘Kaakano mbonereza Amoni ow’e No, ne Falaawo, ne Misiri, ne bakatonda baayo, ne bakabaka baayo; Falaawo n’abo bonna abamwesiga.’
26  “‘Nja kubawaayo eri abo abaagala okubatta, eri Kabaka Nebukadduneeza owa Babulooni n’abaweereza be. Naye oluvannyuma Misiri ejja kubeeramu abantu nga bwe kyali edda,’ Yakuwa bw’agamba.
27  ‘Naye ggwe omuweereza wange Yakobo, totya,Era totekemuka ggwe Isirayiri. Kubanga nja kukulokola nkuggye ewalaEra n’abaana bo nja kubalokola mbaggye mu nsi gye baatwalibwa mu buwambe. Yakobo ajja kudda abe mu mirembe nga tewali kimutaataaganya,Nga tewali n’omu abatiisa.
28  Kale ggwe omuweereza wange Yakobo, totya,’ Yakuwa bw’agamba, ‘kubanga ndi wamu naawe. Nja kuzikiriza amawanga gonna gye nnakusaasaanyiza,Naye ggwe sijja kukuzikiriza. Nja kukukangavvula ku kigero ekisaanira,Era siireme kukubonereza.’”
37  Awo Kabaka Zeddeekiya mutabani wa Yosiya n’atandika okufuga mu kifo kya Koniya mutabani wa Yekoyakimu, kubanga Kabaka Nebukadduneeza owa Babulooni yamufuula kabaka mu nsi ya Yuda.
2  Naye ye n’abaweereza be, n’abantu ab’omu nsi, tebaawuliriza bigambo Yakuwa bye yayogera okuyitira mu nnabbi Yeremiya.
3  Awo Kabaka Zeddeekiya n’atuma Yekukaali mutabani wa Seremiya ne Zeffaniya mutabani wa Maaseya kabona eri nnabbi Yeremiya bamugambe nti: “Tukwegayiridde tusabire eri Yakuwa Katonda waffe.”
4  Yeremiya yali yeetaaya bulungi mu bantu kubanga baali tebannamuteeka mu kkomera.
5  Mu kiseera ekyo Abakaludaaya baali bazingizza Yerusaalemi, naye bwe baawulira nti eggye lya Falaawo lijja okuva e Misiri, ne bagumbulukuka ne batalumba Yerusaalemi.
6  Awo Yakuwa n’agamba Yeremiya nti:
7  “Bw’ati Yakuwa Katonda wa Isirayiri bw’agamba, ‘Kabaka wa Yuda eyabatumye okunneebuuzaako mumugambe nti: “Laba! Eggye lya Falaawo erijja okukuyamba lijja kuddayo mu nsi yaalyo e Misiri,
8  era Abakaludaaya bajja kukomawo balwanyise ekibuga kino, bakiwambe, era bakyokye omuliro.”
9  Bw’ati Yakuwa bw’agamba, “Temwerimbalimba nga mugamba nti, ‘Abakaludaaya bajja kutuleka bagende,’ kubanga tebajja kubaleka.
10  Ne bwe munaaba musse ab’eggye ly’Abakaludaaya bonna ababalwanyisa ne wasigalawo ab’ebiwundu bokka, abo bajja kusituka bave mu weema zaabwe bookye ekibuga kino.”’”
11  Eggye ly’Abakaludaaya bwe lyagumbulukuka ne litalumba Yerusaalemi olw’eggye lya Falaawo,
12  Yeremiya n’ava e Yerusaalemi okugenda mu nsi ya Benyamini okufuna omugabo gwe eyo mu bantu be.
13  Naye nnabbi Yeremiya bwe yatuuka ku Mulyango gwa Benyamini, Iriya mutabani wa Seremiya mutabani wa Kananiya eyali akulira abakuumi n’amukwata n’amugamba nti: “Ggwe ogenda kwegatta ku Bakaludaaya!”
14  Naye Yeremiya n’amugamba nti: “Ekyo si kituufu! Sigenda kwegatta ku Bakaludaaya.” Kyokka teyamuwuliriza. Awo Iriya n’akwata Yeremiya n’amutwala eri abaami.
15  Abaami ne basunguwalira Yeremiya, ne bamukuba, ne bamusibira mu nnyumba ya Yekonasaani omuwandiisi, eyali efuuliddwa ekkomera.
16  Yeremiya yateekebwa mu kkomera, mu kaduukulu akaali wansi mu ttaka, era eyo yamalayo ennaku nnyingi.
17  Awo Kabaka Zeddeekiya n’amutumya, n’abaako by’amubuuza mu kyama mu nnyumba ye. Yamubuuza nti, “Waliwo ekigambo kyonna ekivudde eri Yakuwa?” Yeremiya n’amugamba nti, “Weekiri!” era n’ayongerako nti, “Ojja kuweebwayo mu mukono gwa kabaka wa Babulooni!”
18  Ate era Yeremiya yagamba Kabaka Zeddeekiya nti: “Kibi ki kye nkukoze ggwe n’abaweereza bo n’abantu bano, mulyoke munteeke mu kkomera?
19  Kaakano bannabbi bo bali ludda wa abaakulagulanga nti, ‘Kabaka wa Babulooni tajja kujja kukulwanyisa na kulwanyisa nsi eno?
20  Kaakano nkwegayiridde wuliriza, mukama wange kabaka. Nkwegayiridde nkolera kye nkusaba. Tonzizaayo mu nnyumba ya Yekonasaani omuwandiisi, kubanga nja kufiira eyo.”
21  Awo Kabaka Zeddeekiya n’alagira basibire Yeremiya mu Luggya lw’Abakuumi, era yaweebwanga omugaati omwetooloovu buli lunaku ogwaggibwanga ku luguudo lw’abafumbi b’emigaati, okutuusa emigaati lwe gyaggwaawo mu kibuga. Yeremiya yasigala mu Luggya lw’Abakuumi.
45  Bino bye bigambo nnabbi Yeremiya bye yategeeza Baluki mutabani wa Neriya, bwe yawandiika mu kitabo ebyo Yeremiya bye yamutegeeza mu mwaka ogw’okuna ogw’obufuzi bwa Kabaka Yekoyakimu owa Yuda, mutabani wa Yosiya:
2  “Bw’ati Yakuwa Katonda wa Isirayiri bw’ayogera ku ggwe Baluki,
3  ‘Ogambye nti: “Zinsanze, kubanga Yakuwa ayongedde obuyinike ku bulumi bwange! Okusinda kwange kunkooyezza, era sifunye kiwummulo.”’
4  “Mugambe nti, ‘Bw’ati Yakuwa bw’agamba: “Laba! Mmenya bye nnazimba, era nsimbula bye nnasimba—ensi eno yonna.
5  Naye weenoonyeza ebikulu. Lekera awo okunoonya ebintu ng’ebyo.”’ “‘Kubanga nnaatera okuleeta akabi ku bantu bonna,’ Yakuwa bw’agamba, ‘era yonna gy’onoogenda nja kuwonyaawo obulamu bwo.’”
52  Zeddeekiya yatandika okufuga nga kabaka ng’alina emyaka 21, era yafugira emyaka 11 mu Yerusaalemi. Nnyina yali ayitibwa Kamutali muwala wa Yeremiya ow’e Libuna.
2  Yeeyongera okukola ebintu ebibi mu maaso ga Yakuwa, nga byonna bwe byali Yekoyakimu bye yakola.
3  Ebyo byonna byatuuka ku Yerusaalemi ne ku Yuda olw’obusungu bwa Yakuwa, okutuusa lwe yabagoba mu maaso ge. Ate era Zeddeekiya yajeemera kabaka wa Babulooni.
4  Mu mwaka ogw’omwenda ogw’obufuzi bwa Zeddeekiya, mu mwezi ogw’ekkumi, ku lunaku olw’ekkumi, Kabaka Nebukadduneeza owa Babulooni yagenda n’eggye lye lyonna okulumba Yerusaalemi. Baasiisira okukirwanyisa era ne bakizimbako ekigo.
5  Ekibuga kyazingizibwa okutuusa mu mwaka ogw’ekkumi n’ogumu ogw’obufuzi bwa Kabaka Zeddeekiya.
6  Mu mwezi ogw’okuna, ku lunaku olw’omwenda, enjala yali ya maanyi nnyo mu kibuga, era abantu ab’omu nsi tebaalina mmere.
7  Awo bbugwe w’ekibuga n’akubibwamu ekituli; Abakaludaaya bwe baali nga bazingizza ekibuga, abasirikale bonna baakiddukamu ekiro nga bayita mu mulyango ogwali wakati w’ebisenge ebibiri okumpi n’ennimiro ya kabaka; baakwata ekkubo erigenda mu Alaba.
8  Naye eggye ly’Abakaludaaya lyawondera Kabaka Zeddeekiya, era ne limusanga mu ddungu lya Yeriko, era eggye lye lyonna ne limwabulira ne lisaasaana.
9  Ne bakwata Kabaka Zeddeekiya ne bamutwala eri kabaka wa Babulooni e Libula mu kitundu ky’e Kamasi, n’amusalira omusango.
10  Ate era kabaka wa Babulooni n’atta batabani ba Zeddeekiya nga Zeddeekiya alaba, era n’attira awo e Libula abakungu b’omu Yuda bonna.
11  Awo kabaka wa Babulooni n’aggyamu Zeddeekiya amaaso, n’amusiba empingu ez’ekikomo ne bamutwala e Babulooni ne bamusibira mu kkomera okutuusa lwe yafa.
12  Mu mwezi ogw’okutaano, ku lunaku olw’ekkumi, nga gwe gwali omwaka ogw’ekkumi n’omwenda ogw’obufuzi bwa Kabaka Nebukadduneeza kabaka wa Babulooni, Nebuzaladaani eyali akulira abakuumi, era eyali omuweereza wa kabaka wa Babulooni, yagenda e Yerusaalemi.
13  Yayokya ennyumba ya Yakuwa, n’ennyumba ya kabaka, n’amayumba gonna ag’omu Yerusaalemi; buli nnyumba ennene yagyokya omuliro.
14  Ate era eggye ly’Abakaludaaya lyonna eryali n’omukulu w’abakuumi lyamenya bbugwe wa Yerusaalemi.
15  Nebuzaladaani omukulu w’abakuumi yatwala mu buwaŋŋanguse abamu ku bantu abanaku abaali basigadde mu kibuga. Ate era yatwala n’abaali bakyuse ne beegatta ku kabaka wa Babulooni awamu n’abakugu mu mirimu egy’emikono abaali basigaddewo.
16  Naye abamu ku bantu abaali basingayo okuba abaavu mu nsi Nebuzaladaani omukulu w’abakuumi yabalekamu okukolanga mu nnimiro ez’emizabbibu n’okukolanga emirimu egy’obuwaze.
17  Abakaludaaya baamenyaamenya empagi ez’ekikomo ezaali mu nnyumba ya Yakuwa n’ebigaali ne ttanka ey’ekikomo ebyali mu nnyumba ya Yakuwa, era ne batwala n’ekikomo kyonna e Babulooni.
18  Ate era baatwala n’ebiyoolerwamu evvu, ebitiiyo, ebizikiza omuliro, ebbakuli, ebikopo, n’ebintu ebirala byonna eby’ekikomo ebyakozesebwanga mu buweereza mu yeekaalu.
19  Omukulu w’abakuumi yatwala ebbenseni, ebiyoolerwamu olunyata, ebbakuli, ebiyoolerwamu evvu, ebikondo by’ettaala, ebikopo, n’ebbakuli eza ssaddaaka, ebyali ebya zzaabu ne ffeeza.
20  Ekikomo eky’akozesebwa ku bintu bino byonna Kabaka Sulemaani bye yakolera ennyumba ya Yakuwa: empagi ebbiri, ttanka, ente ennume 12 ez’ekikomo ezaali wansi wa ttanka, n’ebigaali, kyali kingi nnyo nga tekiyinza na kupimibwa.
21  Buli mpagi yali ya mikono 18 obuwanvu, era omuguwa ogupima ogw’emikono 12 gwali gusobola okugyetooloola; obugazi bwayo bwali bwenkanankana obugazi bw’engalo nnya, era yalimu omuwulenge.
22  Omutwe gw’empagi emu gwali gwa kikomo era gwali emikono etaano obugulumivu; omutwe gwali gwetooloddwa obutimba n’enkomamawanga nga byonna bya kikomo. Empagi ey’okubiri yali egifaanana, era n’enkomamawanga zaali bwe zityo.
23  Obuntu obulinga enkomamawanga obwali bwetoolodde omutwe gwayo bwali 96; bwonna awamu okwetooloola akatimba bwali 100.
24  Omukulu w’abakuumi yatwala ne Seraya eyali kabona omukulu, Zeffaniya kabona eyali amuddirira, n’abakuumi abasatu ab’oku mulyango.
25  Mu kibuga yaggyamu omukungu omu ow’omu lubiri eyali akulira abasirikale, banne ba kabaka ab’oku lusegere musanvu abaasangibwa mu kibuga, omuwandiisi ow’omukulu w’eggye eyakunganga abantu, era n’abasajja 60 ku bantu aba bulijjo ab’omu nsi abaali bakyali mu kibuga.
26  Nebuzaladaani omukulu w’abakuumi yabatwala eri kabaka wa Babulooni e Libula.
27  Kabaka wa Babulooni yabattira e Libula mu kitundu ky’e Kamasi. Bwe batyo abantu b’omu Yuda ne baggibwa mu nsi yaabwe ne batwalibwa mu buwaŋŋanguse.
28  Bano be bantu Nebukadduneeza be yatwala mu buwaŋŋanguse: mu mwaka ogw’omusanvu, Abayudaaya 3,023.
29  Mu mwaka ogw’ekkumi n’omunaana ogw’obufuzi bwa Nebukadduneeza, abantu 832 baggibwa mu Yerusaalemi.
30  Mu mwaka ogw’abiri mu esatu ogw’obufuzi bwa Nebukadduneeza, Nebuzaladaani eyali akulira abakuumi yatwala Abayudaaya mu buwaŋŋanguse, abantu 745. Abantu abaatwalibwa mu buwaŋŋanguse bonna awamu baali abantu 4,600.
31  Mu mwaka ogw’asatu mu omusanvu nga Yekoyakini kabaka wa Yuda ali mu buwaŋŋanguse, mu mwezi ogw’ekkumi n’ebiri, ku lunaku olw’abiri mu ettaano, Kabaka Eviru-merodaaki owa Babulooni yasumulula Kabaka Yekoyakini owa Yuda n’amuggya mu kkomera. Ekyo kyaliwo mu mwaka gwe yafuukiramu kabaka.
32  Eviru-merodaaki yayogera ne Yekoyakini mu ngeri ey’ekisa, n’agulumiza entebe ye ey’obwakabaka okusinga entebe za bakabaka abalala abaali naye mu Babulooni.
33  Yekoyakini yaggyamu ebyambalo bye eby’ekkomera, n’aliiranga emmere mu maaso ga kabaka obulamu bwe bwonna.
34  Yaweebwanga omugabo gw’emmere okuva eri kabaka wa Babulooni buli lunaku, obulamu bwe bwonna, okutuusa lwe yafa.
23  “Zisanze abasumba abazikiriza era abasaasaanya endiga ez’omu ddundiro lyange!” Yakuwa bw’agamba.
2  Kale bw’ati Yakuwa Katonda wa Isirayiri bw’ayogera ku basumba abalunda abantu bange: “Musaasaanyizza endiga zange; mwazisaasaanya era temuzirabiridde.” “Kale ŋŋenda kubabonereza olw’ebikolwa byammwe ebibi,” Yakuwa bw’agamba.
3  “Nja kukuŋŋaanya endiga zange ezisigaddewo okuva mu nsi zonna gye nnazisaasaanyiza, era nja kuzikomyawo mu ddundiro lyazo, era zijja kuzaala, zaale.
4  Nja kuziteerawo abasumba abanaazirundanga obulungi. Zijja kuba tezikyeraliikirira era nga tezikyatya, era tewali n’emu ejja kubula,” Yakuwa bw’agamba.
5  “Laba! Ennaku zijja,” Yakuwa bw’agamba, “lwe ndissaawo omusika omutuukirivu okuva mu lunyiriri lwa Dawudi. Kabaka alifuga era alyoleka amagezi era n’akola eby’obwenkanya n’eby’obutuukirivu mu nsi.
6  Mu nnaku ze Yuda erirokolebwa, era Isirayiri eriba mu mirembe. Lino lye linnya ly’aliyitibwa: Yakuwa Bwe Butuukirivu Bwaffe.”
7  “Naye ekiseera kijja,” Yakuwa bw’agamba, “lwe bataligamba nti, ‘Nga Yakuwa bw’ali omulamu, eyaggya abantu ba Isirayiri mu nsi ya Misiri!’
8  wabula nti: ‘Nga Yakuwa bw’ali omulamu eyaggya bazzukulu b’ennyumba ya Isirayiri mu nsi ey’ebukiikakkono ne mu nsi zonna gye yali abasaasaanyirizza n’abazza,’ era balibeera mu nsi yaabwe.”
9  Bannabbi mbagamba nti: Omutima gwange munda mu nze gumenyese. Amagumba gange gonna gakankana. Nninga omuntu atamiddeNninga omuntu anywedde n’agangayira,Olwa Yakuwa n’olw’ebigambo bye ebitukuvu.
10  Kubanga ensi ejjudde abenzi;Ensi ekungubaga olw’okuba ekolimiddwaOmuddo ogw’omu lukoola gukaze. Empisa zaabwe mbi, era bakozesa bubi obuyinza bwabwe.
11  “Bannabbi ne bakabona boonoonefu. Ne mu nnyumba yange nsanzeemu ebintu ebibi bye bakola,” Yakuwa bw’agamba.
12  “Ekkubo lyabwe lijja kuba lya kaseerezi era nga likutte ekizikiza;Bajja kubasindika era bajja kugwa. Kubanga nja kubatuusaako akabiMu mwaka gwe banaabonerezebwamu,” Yakuwa bw’agamba.
13  “Bannabbi b’omu Samaliya mbalabyemu ekintu ekibi ennyo. Bye balagula babiragula ku lwa Bbaali,Era bawabya abantu bange Isirayiri.
14  Ne bannabbi b’omu Yerusaalemi mbalabyemu ebintu ebibi ennyo. Benzi era boogera eby’obulimba;Bawagira abakozi b’ebibi,Era tebalekaayo bibi bye bakola. Gye ndi bonna balinga Sodomu,Era abantu baamu balinga Ggomola.”
15  Kale bw’ati Yakuwa ow’eggye bw’ayogera ku bannabbi: “Ŋŋenda kubaliisa omususaEra ŋŋenda kubawa amazzi ag’okunywa agalimu obutwa. Kubanga bannabbi b’omu Yerusaalemi be baviiriddeko obwewagguzi okubuna mu nsi yonna.”
16  Bw’ati Yakuwa ow’eggye bw’agamba: “Temuwuliriza bigambo bannabbi bye babagamba. Babalimba. Okwolesebwa kwe boogerako kuva mu mitima gyabwe,So si mu kamwa ka Yakuwa.
17  Enfunda n’enfunda bagamba abo abatanzisaamu kitiibwa nti,‘Yakuwa agambye nti: “Mujja kuba mu mirembe.”’ Era abo bonna abagugubira ku ky’okugoberera emitima gyabwe emikakanyavu babagamba nti,‘Tewali kabi kajja kubatuukako.’
18  Kubanga ani eyali ayimiridde mu abo abali okumpi ne YakuwaAsobole okulaba n’okuwulira ekigambo kye? Ani assizzaayo omwoyo eri ekigambo kye asobole okukiwulira?
19  Laba! Embuyaga ya Yakuwa ejja kujja n’obusungu bungi;Okufaananako omuyaga ogw’amaanyi, ejja kukuntira ku mitwe gy’ababi.
20  Obusungu bwa Yakuwa tebujja kukkakkanaOkutuusa lw’anaatuukiriza ebiruubirirwa by’omutima gwe. Mu nnaku ez’enkomerero mulikitegeera bulungi.
21  Bannabbi saabatuma, naye baagenda. Saayogera nabo, naye baalagula.
22  Naye singa baali bayimiridde mu abo abali okumpi nange,Bandireetedde abantu bange okuwulira ebigambo byangeEra bandibaleetedde okuleka ekkubo lyabwe ebbi n’ebikolwa byabwe ebibi.”
23  “Ndi Katonda ali okumpi wokka,” Yakuwa bw’agamba, “so si Katonda ali n’ewala?”
24  “Waliwo omuntu yenna asobola okwekweka mu kifo ekyekusifu gye sisobola kumulabira?” Yakuwa bw’agamba. “Eriyo ekintu kyonna mu ggulu ne ku nsi kye sisobola kulaba?” Yakuwa bw’agamba.
25  “Mpulidde bannabbi abalagula eby’obulimba mu linnya lyange nga bagamba nti, ‘Nnaloose ekirooto! Nnaloose ekirooto!’
26  Okulagula eby’obulimba kulituusa wa okuba mu mitima gya bannabbi? Be bannabbi aboogera obulimba obuli mu mitima gyabwe.
27  Baagala okwerabiza abantu bange erinnya lyange olw’ebirooto bye babuuliragana, nga bakitaabwe bwe beerabira erinnya lyange olwa Bbaali.
28  Nnabbi aloose ekirooto k’attottole by’aloose, naye oyo alina ekigambo kyange k’ayogere ekigambo kyange mu mazima.” “Essubi n’emmere ey’empeke birina kye bifaanaganya?” Yakuwa bw’agamba.
29  “Ekigambo kyange tekiri ng’omuliro?” Yakuwa bw’agamba; “era tekiri ng’ennyondo eyasaayasa olwazi?”
30  “Ŋŋenda kubonereza bannabbi abanyoolanyoola ebigambo byange basobole okubuulira abantu bo bye baagala,” Yakuwa bw’agamba.
31  “Ŋŋenda kubonereza bannabbi,” Yakuwa bw’agamba, “abo aboogera ebigambo ebyabwe ku bwabwe nti, ‘Ayogedde!’”
32  “Ŋŋenda kubonereza bannabbi aboogera ebirooto eby’obulimba,” Yakuwa bw’agamba, “ne bawabya abantu bange olw’obulimba bwabwe n’okwewaana kwabwe.” “Saabatuma era saabalagira. N’olwekyo tebalina kye bajja kugasa bantu bano,” Yakuwa bw’agamba.
33  “Ate era abantu bano oba nnabbi oba kabona bwe bakubuuza nti, ‘Omugugu gwa Yakuwa kye ki?’ ojja kubaddamu nti, ‘“Mmwe mugugu! Era nja kubasuula eri,” Yakuwa bw’agamba.’
34  Era bwe wabaawo nnabbi oba kabona oba omuntu agamba nti, ‘Guno gwe mugugu gwa Yakuwa!’ Omuntu oyo n’ab’omu nnyumba ye nja kubabonereza.
35  Buli omu ku mmwe abuuza munne ne muganda we nti, ‘Yakuwa azzeemu ki? Era Yakuwa ayogedde ki?’
36  Naye omugugu gwa Yakuwa temuddamu kugwogerako, kubanga buli muntu ekigambo kye gwe mugugu, era mukyusizza ebigambo bya Katonda omulamu, Yakuwa ow’eggye, Katonda waffe.
37  “Bw’oti bw’onoobuuza nnabbi, ‘Yakuwa akuzzeemu ki? Era Yakuwa ayogedde ki?
38  Era bwe muneeyongera okugamba nti, “Omugugu gwa Yakuwa!” bw’ati Yakuwa bw’agamba: “Olw’okuba mugamba nti, ‘Ekigambo kino gwe mugugu gwa Yakuwa,’ ng’ate mmaze okubagamba nti, ‘Temwogera nti: “Omugugu gwa Yakuwa!”’
39  laba! Nja kubasitula mbakasuke okuva we ndi, mmwe n’ekibuga kye nnabawa ne bajjajjammwe.
40  Era nja kubaleetako obuswavu obutaliggwaawo n’okufeebezebwa okutaliggwaawo era okutalyerabirwa.”’”
42  Awo abaduumizi b’eggye bonna, ne Yokanani mutabani wa Kaleya, ne Yezaniya mutabani wa Kosaaya, n’abantu bonna, abagagga n’abaavu, n’abato n’abakulu, ne bagenda
2  ne bagamba nnabbi Yeremiya nti: “Tukwegayiridde tukolere kye tukusaba, otusabire eri Yakuwa Katonda wo, osabire bano bonna abasigaddewo, kubanga ku bangi wasigaddewo batono, nga bw’olaba.
3  Yakuwa Katonda wo k’atubuulire ekkubo lye tugwanidde okutambuliramu ne kye tugwanidde okukola.”
4  Nnabbi Yeremiya n’abaddamu nti: “Mpulidde kye mugambye, era ŋŋenda kubasabira eri Yakuwa Katonda wammwe nga bwe munsabye; era Yakuwa kyonna ky’anaabaddamu nja kukibabuulira. Sijja kubakisa kigambo kyonna.”
5  Ne bagamba Yeremiya nti: “Yakuwa k’abe omujulirwa omwesigwa era ow’amazima, atubonereze bwe tutaakolere ddala nga Yakuwa Katonda wo bw’anaatulagira okuyitira mu ggwe.
6  Ka kibe nti ky’anaatugamba tukyagala oba tetukyagala, tujja kugondera eddoboozi lya Yakuwa Katonda waffe gye tukutuma, ebintu biryoke bitugendere bulungi olw’okugondera eddoboozi lya Yakuwa Katonda waffe.”
7  Bwe waayitawo ennaku kkumi ekigambo kya Yakuwa ne kijjira Yeremiya.
8  N’ayita Yokanani mutabani wa Kaleya n’abaduumizi b’eggye bonna abaali naye n’abantu bonna, abagagga n’abaavu, n’abato n’abakulu.
9  N’abagamba nti: “Bw’ati Yakuwa Katonda wa Isirayiri bw’agamba, gye mwantuma okutwala okusaba kwammwe mu maaso ge:
10  ‘Bwe munaasigala mu nsi eno, nja kubazimba era sijja kubamenya, nja kubasimba era sijja kubasiguukulula kubanga nja kunakuwala olw’akabi ke mbatuusizaako.
11  Temutekemuka olwa kabaka wa Babulooni gwe mutya.’ “‘Temumutya,’ Yakuwa bw’agamba, ‘kubanga ndi nammwe; nja kubalokola era nja kubanunula mu mukono gwe.
12  Nja kubasaasira era naye ajja kubasaasira abakomyewo mu nsi yammwe.
13  “‘Naye bwe munaagamba nti, “Nedda, tetujja kusigala mu nsi eno!” era ne mutagondera ddoboozi lya Yakuwa Katonda wammwe
14  ne mugamba nti, “Nedda, ffe tujja kugenda mu nsi ya Misiri gye tutaasange lutalo, wadde okuwulira eŋŋombe evuga, wadde okulumwa enjala; eyo gye tujja okubeera,”
15  kale nno muwulire ekigambo kya Yakuwa mmwe aba Yuda abasigaddewo. Bw’ati Yakuwa ow’eggye Katonda wa Isirayiri bw’agamba: “Bwe muba nga ddala mumaliridde okugenda e Misiri era ne mugenda okubeera eyo,
16  ekitala kye mutya kijja kubasangayo mu nsi ya Misiri, n’enjala gye mutya ejja kubagoberera e Misiri, era mujja kufiira eyo.
17  Abantu bonna abamaliridde okugenda e Misiri okubeera eyo bajja kufa ekitala, enjala, n’endwadde. Tewali n’omu ajja kuwonawo wadde okusimattuka akabi ke nnaabatuusaako.”’
18  “Kubanga bw’ati Yakuwa ow’eggye Katonda wa Isirayiri bw’agamba: ‘Ng’obusungu bwange n’ekiruyi kyange bwe byafukibwa ku bantu b’omu Yerusaalemi, ekiruyi kyange bwe kityo bwe kinaafukibwa ku mmwe bwe munaagenda e Misiri; mujja kufuuka ekikolimo, ekintu eky’entiisa, ekikolimirwa, era ekivume, era temuliddamu kulaba kifo kino.’
19  “Yakuwa abagambye mmwe aba Yuda abasigaddewo. Temugenda Misiri. Mukimanye nti mbalabudde leero nti
20  ensobi yammwe ejja kubaleetera okufiirwa obulamu bwammwe. Kubanga mwantuma eri Yakuwa Katonda wammwe nga mugamba nti, ‘Tusabire eri Yakuwa Katonda waffe, era otubuulire buli kimu Yakuwa Katonda waffe ky’anaagamba, era tujja kukikola.’
21  Olwa leero mbabuulidde mmwe, naye temujja kugondera ddoboozi lya Yakuwa Katonda wammwe, wadde okukola ekintu kyonna kye yantuma okubagamba.
22  Kale mukimanye nti mujja kufa ekitala, enjala, n’endwadde eyo gye mwagala okugenda okubeera.”
22  Bw’ati Yakuwa bw’agamba: “Genda mu lubiri lwa kabaka wa Yuda omutuuseeko obubaka buno.
2  Mugambe nti, ‘Wulira ekigambo kya Yakuwa, ggwe kabaka wa Yuda atuula ku ntebe ya Dawudi, ggwe n’abaweereza bo, n’abantu bo, abo abayingirira mu miryango gino.
3  Bw’ati Yakuwa bw’agamba: “Mukole eby’obwenkanya n’eby’obutuukirivu. Mununule anyagiddwa mu mukono gw’omunyazi. Temuyisa bubi mugwira yenna, era temukola kabi ku nnamwandu wadde omwana yenna atalina kitaawe. Ate era temuyiwa musaayi gw’abantu abatalina musango mu kifo kino.
4  Bwe munaafuba okukolera ku kigambo kino, olwo bakabaka abatuula ku ntebe ya Dawudi bajja kuyingirira mu miryango gy’olubiri luno, nga bali mu magaali era nga beebagadde embalaasi, bo n’abaweereza baabwe n’abantu baabwe.”’
5  “‘Naye bwe mutaakolere ku bigambo bino,’ Yakuwa bw’agamba, ‘ndayira nti olubiri luno lujja kufuuka matongo.’
6  “Kubanga bw’ati Yakuwa bw’ayogera ku lubiri lwa kabaka wa Yuda,‘Olinga Gireyaadi gye ndi,Olinga entikko ya Lebanooni. Naye nja kukufuula ddungu;Tewali kibuga kyo na kimu kijja kubeeramu muntu.
7  Ate era nja kussaawo abanaakuzikiriza,Nga buli omu alina eby’okulwanyisa bye. Bajja kutema emiti gyo egy’entolokyo egisingayo obulungiBagisuule mu muliro.
8  “‘Abantu ab’amawanga mangi bajja kuyita ku kibuga kino buli omu abuuze munne nti: “Lwaki ekibuga kino ekikulu Yakuwa yakituusa ku kino?”
9  Bajja kuddamu nti: “Olw’okuba baava ku ndagaano ya Yakuwa Katonda waabwe ne bavunnamira bakatonda abalala era ne babaweereza.”’
10  Temukaabira afudde,Era temumulumirirwa. Wabula oyo agenda mu buwaŋŋanguse gwe muba mukaabira ennyo,Olw’okuba tajja kudda kulaba nsi mwe yazaalibwa.
11  “Kubanga bw’ati Yakuwa bw’ayogera ku Salumu kabaka wa Yuda, mutabani wa Yosiya, eyasikira kitaawe Yosiya ku bwakabaka, era eyava mu kifo kino n’agenda: ‘Si wa kudda.
12  Ajja kufiira gye bamututte mu buwaŋŋanguse, era tajja kuddamu kulaba nsi eno.’
13  Zimusanze oyo azimba ennyumba ye ng’ayitira mu makubo amakyamuEra azimba ebisenge bye ebya waggulu mu butali bwenkanya,Akozesa munne ku bwereere,Era agaana okumusasula empeera ye;
14  Oyo agamba nti, ‘Nja kwezimbira ennyumba enneneNg’erina ebisenge ebya waggulu ebigazi. Nja kugiwangamu amadirisaEra ngikubeko embaawo ez’entolokyo ngisiige langi emmyufu.’
15  Oneeyongera okufuga olw’okuba osinga abalala okukozesa emiti gy’entolokyo? Kitaawo naye yalyanga era yanywanga,Naye yakolanga eby’obwenkanya n’eby’obutuukirivu,Era ebintu byamugendera bulungi.
16  Yakola ku nsonga z’ababonyaabonyezebwa n’abaavu,Ebintu ne bigenda bulungi. ‘Ekyo si kye kitegeeza okummanya?’ Yakuwa bw’agamba.
17  ‘Naye amaaso go n’omutima gwo byemalidde ku kwefunira ebintu mu makubo amakyamu,Ku kuyiwa omusaayi ogutaliiko musangoNe ku kukumpanya n’okunyaga.’
18  “Kale bw’ati Yakuwa bw’ayogera ku kabaka wa Yuda Yekoyakimu, mutabani wa Yosiya,‘Tebajja kumukungubagira nga bagamba nti: “Woowe mwannyinaze! Woowe muganda wange!” Tebajja kumukungubagira nga bagamba nti: “Woowe mukama wange! Woowe ow’ekitiibwa!”
19  Bajja kumuziika ng’endogoyi bw’eziikibwa,Bajja kumuwalula bamukasukeEbweru w’emiryango gya Yerusaalemi.’
20  Genda ku Lebanooni okaabe,Leekaanira mu Basani,Era kaabira mu Abalimu,Kubanga baganzi bo bazikiriziddwa.
21  Bwe wali ng’owulira nti tewali kikweraliikiriza, nnayogera naawe. Naye wagamba nti, ‘Sijja kukugondera.’ Bw’otyo bw’obadde okola okuva mu buvubuka bwo,Era togondedde ddoboozi lyange.
22  Omuyaga gujja kutwala abasumba bo bonna,Era baganzi bo bonna bajja kuwambibwa,Olyoke oswale era ofeebezebwe olw’akabi akanaakutuukako.
23  Mmwe ababeera mu Lebanooni,Abeeyagalira mu miti egy’entolokyo,Nga mujja kusinda ng’obulumi bubajjidde,Okulumwa ng’okw’omukazi azaala!”
24  “‘Nga bwe ndi omulamu,’ Yakuwa bw’agamba, ‘Koniya kabaka wa Yuda, mutabani wa Yekoyakimu, ne bwe yandibadde nga ye mpeta eramba eri ku mukono gwange ogwa ddyo, nnandimunaanuddeko!
25  Nja kukuwaayo mu mukono gw’abo abaagala okukutta, ne mu mukono gw’abo b’otya, ne mu mukono gwa kabaka Nebukadduneeza owa Babulooni, ne mu mukono gw’Abakaludaaya.
26  Ggwe ne nnyoko eyakuzaala nja kubakasuka mu nsi endala gye mutaazaalibwa, era mujja kufiira eyo.
27  Tebajja kudda mu nsi gye baagala ennyo.
28  Omusajja ono Koniya nsuwa emenyese enyoomebwa,Kibya ekitalina akyagala? Lwaki ye ne bazzukulu be bakasukibwaNe basuulibwa mu nsi gye batamanyi?’
29  Ggwe ensi, ensi, ensi, wulira ekigambo kya Yakuwa.
30  Bw’ati Yakuwa bw’agamba: ‘Muwandiike nti omusajja ono talina baana,Era nti tajja kutuuka ku buwanguzi mu bulamu bwe,Kubanga tewali muzzukulu we n’omuAjja kutuula ku ntebe ya Dawudi era ajja kuddamu kufuga mu Yuda.’”
38  Awo Sefatiya mutabani wa Matani, Gedaliya mutabani wa Pasukuli, Yukali mutabani wa Seremiya, ne Pasukuli mutabani wa Malukiya ne bawulira Yeremiya ng’agamba abantu bonna nti:
2  “Bw’ati Yakuwa bw’agamba, ‘Oyo yenna anaasigala mu kibuga kino ajja kufa ekitala, enjala, n’endwadde. Naye oyo aneewaayo eri Abakaludaaya ajja kusigala nga mulamu, era obulamu bwe bujja kuba munyago gwe, era ajja kuba mulamu.’
3  Bw’ati Yakuwa bw’agamba, ‘Ekibuga kino kijja kuweebwayo eri eggye lya kabaka wa Babulooni, era ajja kukiwamba.’”
4  Awo abaami ne bagamba kabaka nti: “Tukwegayiridde omusajja ono attibwe, kubanga abasirikale abasigaddewo mu kibuga kino n’abantu bonna abamalamu amaanyi, ng’abagamba ebigambo ebiringa ebyo. Omusajja ono abantu bano tabaagaliza mirembe, wabula akabi.”
5  Kabaka Zeddeekiya n’abaddamu nti: “Laba! Ali mu mikono gyammwe, kubanga kabaka tayinza kubaziyiza.”
6  Awo ne batwala Yeremiya ne bamusuula mu luzzi lwa Malukiya mutabani wa kabaka olwali mu Luggya lw’Abakuumi. Baamussaayo nga bakozesa emiguwa. Mu luzzi temwalimu mazzi, wabula bitosi byokka, era Yeremiya n’atandika okutubira mu bitosi.
7  Ebedumereki Omwesiyopiya omulaawe ow’omu nnyumba ya kabaka n’awulira nti baali batadde Yeremiya mu luzzi. Kabaka yali atudde mu Mulyango gwa Benyamini,
8  awo Ebedumereki n’afuluma mu nnyumba ya kabaka n’agamba kabaka nti:
9  “Mukama wange kabaka, abantu kye bakoze nnabbi Yeremiya kibi nnyo. Bamusudde mu luzzi, era ajja kufiira omwo enjala kubanga mu kibuga temukyalimu mmere.”
10  Awo kabaka n’agamba Ebedumereki Omwesiyopiya nti: “Ggya wano abasajja 30 obatwale, muggyeyo nnabbi Yeremiya mu luzzi nga tannafa.”
11  Ebedumereki n’agenda n’abasajja mu nnyumba ya kabaka wansi w’eggwanika, ne baggyayo ebiwero n’ebigoye ebikadde ne babiweereza Yeremiya mu luzzi nga babissiza ku miguwa.
12  Awo Ebedumereki Omwesiyopiya n’agamba Yeremiya nti: “Teeka ebiwero n’ebigoye ebyo mu nkwawa zo olyoke osseeyo emiguwa.” Yeremiya n’akola bw’atyo,
13  ne bamusikayo nga bakozesa emiguwa, ne bamuggyayo mu luzzi. Yeremiya n’asigala mu Luggya lw’Abakuumi.
14  Kabaka Zeddeekiya n’atumya nnabbi Yeremiya agende gye yali mu mulyango ogw’okusatu oguli ku nnyumba ya Yakuwa, era kabaka n’agamba Yeremiya nti: “Nnina kye njagala okukubuuza. Tonkisa kintu kyonna.”
15  Yeremiya n’agamba Zeddeekiya nti: “Bwe nnaakubuulira ojja kunzita. Ate bwe nnaakuwa amagezi tojja kumpuliriza.”
16  Awo Kabaka Zeddeekiya n’alayirira Yeremiya mu kyama ng’agamba nti: “Nga Yakuwa bw’ali omulamu eyatuwa obulamu buno, sijja kukutta era sijja kukuwaayo eri abasajja abo abaagala okukutta.”
17  Awo Yeremiya n’agamba Zeddeekiya nti: “Bw’ati Yakuwa Katonda ow’eggye, Katonda wa Isirayiri bw’agamba, ‘Bw’oneewaayo eri abaami ba kabaka wa Babulooni, ojja kusigaza obulamu bwo, era ekibuga kino tekijja kwokebwa muliro, era ggwe n’ab’omu nnyumba yo mujja kuwonawo.
18  Naye bwe muteeweeyo eri abaami ba kabaka wa Babulooni, ekibuga kino kijja kuweebwayo eri Abakaludaaya, era bajja kukyokya omuliro, era tojja kusimattuka mu mukono gwabwe.’”
19  Awo Kabaka Zeddeekiya n’agamba Yeremiya nti: “Ntya Abayudaaya abeegasse ku Bakaludaaya, kubanga singa mpeebwayo gye bali, bayinza okunkolako akabi.”
20  Naye Yeremiya n’amugamba nti: “Tojja kuweebwayo gye bali. Gondera Yakuwa mu bye nkugamba, ebintu bikugendere bulungi era ojja kusigala ng’oli mulamu.
21  Naye bw’onoogaana okwewaayo, kino Yakuwa ky’ambikkulidde:
22  Laba! Abakazi abasigaddewo mu nnyumba ya kabaka wa Yuda batwalibwa eri abaami ba kabaka wa Babulooni, era bagamba nti,‘Abantu b’obadde weesiga, bakulimbye era bakuwangudde. Baleetedde ekigere kyo okutubira mu bitosi. Kaakano bazzeeyo ennyuma.’
23  Era bakazi bo bonna n’abaana bo babafulumya eri Abakaludaaya, era tojja kusimattuka mu mukono gwabwe, wabula ojja kukwatibwa kabaka wa Babulooni, era ggwe ojja okuviirako ekibuga kino okwokebwa omuliro.”
24  Awo Zeddeekiya n’agamba Yeremiya nti: “Tobuulirako omuntu yenna ebintu bino, oleme okufa.
25  Era abaami bwe banaawulira nti njogedde naawe ne bajja ne bakugamba nti, ‘Tubuulire bye wagambye kabaka. Totukisa kintu kyonna, era tetujja kukutta. Kabaka akugambye ki?’
26  obaddamu nti, ‘Mbadde nsaba kabaka aleme kunzizaayo mu nnyumba ya Yekonasaani okufiira eyo.’”
27  Awo abaami ne bajja eri Yeremiya ne bamubuuza. N’ababuulira byonna kabaka bye yamulagira okubagamba. Tebaamugamba kintu kirala kyonna kubanga tewali yali awulidde bye baanyumya.
28  Yeremiya yasigala mu Luggya lw’Abakuumi okutuusiza ddala ku lunaku Yerusaalemi lwe kyawambibwa; yali akyali mu Luggya lw’Abakuumi Yerusaalemi lwe kyawambibwa.
32  Yakuwa yayogera ne Yeremiya mu mwaka ogw’ekkumi ogw’obufuzi bwa Kabaka Zeddeekiya owa Yuda, ng’ogwo gwe gwali omwaka ogw’ekkumi n’omunaana ogw’obufuzi bwa Nebukadduneeza.
2  Mu kiseera ekyo amagye ga kabaka wa Babulooni gaali gazingizza Yerusaalemi, era nga nnabbi Yeremiya asibiddwa mu Luggya lw’Abakuumi mu nnyumba ya kabaka wa Yuda.
3  Kabaka Zeddeekiya owa Yuda yali amusibye ng’agamba nti, “Lwaki olagula bw’oti? Ogamba nti, ‘Bw’ati Yakuwa bw’agamba: “Ekibuga kino nja kukiwaayo mu mukono gwa kabaka wa Babulooni, era ajja kukiwamba,
4  era Kabaka Zeddeekiya owa Yuda tajja kusimattuka Bakaludaaya, kubanga ajja kuweebwayo mu mukono gwa kabaka wa Babulooni, era ajja kwogera naye maaso ku maaso.”’
5  ‘Ajja kutwala Zeddeekiya e Babulooni abeere eyo okutuusa lwe ndisalawo eky’okumukolera,’ Yakuwa bw’agamba. ‘Wadde mulwanyisa Abakaludaaya, temujja kuwangula.’”
6  Yeremiya n’agamba nti: “Yakuwa aŋŋambye nti,
7  ‘Kanameri mutabani wa Salumu kitaawo omuto ajja kujja akugambe nti: “Weegulire ekibanja mu Anasosi, kubanga ggwe olina obuyinza obusooka obw’okukinunula.”’”
8  Kanameri mutabani wa taata wange omuto yajja gye ndi mu Luggya lw’Abakuumi nga Yakuwa bwe yali agambye, n’aŋŋamba nti: “Nkwegayiridde gula ekibanja kyange mu Anasosi, mu kitundu kya Benyamini, kubanga ggwe olina obuyinza okukitwala n’okukinunula. Kyegulire.” Awo ne mmanya nti ekyo kyali bwe kityo olw’ekigambo kya Yakuwa.
9  Awo ne ngula ekibanja kya Kanameri mutabani wa taata wange omuto mu Anasosi. Nnamupimira ssente, sekeri musanvu n’ebitundu bya ffeeza kkumi,
10  ne mpandiika endagaano, ne ngissaako akabonero, ne mpita abajulizi, era ne mpima ssente ku minzaani.
11  Nnakwata endagaano ey’obuguzi eyateekebwako akabonero nga bwe kirina okuba mu mateeka n’ebiragiro, awamu n’eyo etaaliko kabonero,
12  era endagaano ey’obuguzi ne ngiwa Baluki mutabani wa Neriya mutabani wa Maseya nga waliwo Kanameri mutabani wa taata wange omuto, abajulizi abassa omukono ku ndagaano y’obuguzi, era n’Abayudaaya bonna abaali batudde mu Luggya lw’Abakuumi.
13  Ne ŋŋamba Baluki mu maaso gaabwe nti:
14  “Bw’ati Yakuwa ow’eggye, Katonda wa Isirayiri, bw’agamba, ‘Twala endagaano zino, endagaano ey’obuguzi, eriko akabonero n’etaliiko kabonero, oziteeke mu kibya eky’ebbumba, zisobole okuwangaala ekiseera ekiwanvu.’
15  Bw’ati Yakuwa ow’eggye Katonda wa Isirayiri bw’agamba, ‘Ennyumba n’ebibanja n’ennimiro z’emizabbibu bijja kuddamu okugulibwa mu nsi eno.’”
16  Bwe nnamala okuwa Baluki mutabani wa Neriya endagaano ey’obuguzi, ne nsaba Yakuwa nga ŋŋamba nti:
17  “Ai Yakuwa Mukama Afuga Byonna! Ggwe wakola eggulu n’ensi ng’okozesa amaanyi go amangi n’omukono gwo ogugoloddwa. Tewali kikulema,
18  ggwe alaga enkumi n’enkumi okwagala okutajjulukuka, naye n’obonereza abaana olw’ensobi za bakitaabwe, ggwe Katonda ow’amazima, ow’ekitiibwa, era ow’amaanyi; erinnya lyo ggwe Yakuwa ow’eggye.
19  Ebigendererwa byo bya kitalo era ebikolwa byo bya maanyi; amaaso go galaba amakubo g’abantu gonna, osobole okuwa buli muntu okusinziira ku makubo ge n’ebikolwa bye.
20  Wakola obubonero n’ebyamagero mu nsi ya Misiri ebimanyiddwa ne leero, ne weekolera erinnya mu Isirayiri ne mu bantu bonna nga bwe kiri leero.
21  Ate era waggya abantu bo Isirayiri mu nsi ya Misiri ng’okola obubonero n’ebyamagero ng’okozesa omukono ogw’amaanyi era ogugoloddwa, era n’okola n’eby’entiisa.
22  “Oluvannyuma wabawa ensi eno gye walayira okuwa bajjajjaabwe, ensi ekulukuta amata n’omubisi gw’enjuki.
23  Bajja ne bagifuna, naye tebaagondera ddoboozi lyo wadde okutambulira mu mateeka go. Tebaakola na kimu ku ebyo bye wabalagira okukola, kyewava obatuusaako akabi kano konna.
24  Laba! Abantu bazze ne bakola ebifunvu okuwamba ekibuga, era olw’ekitala, n’enjala, n’endwadde, ekibuga kijja kugwa mu mikono gy’Abakaludaaya abakirwanyisa; byonna bye wayogera bituukiridde nga bw’olaba.
25  Naye, Ai Yakuwa Mukama Afuga Byonna, oŋŋambye nti, ‘Weegulire ekibanja era oyite abajulizi,’ wadde ng’ekibuga kijja kuweebwayo mu mukono gw’Abakaludaaya.”
26  Awo Yakuwa n’agamba Yeremiya nti:
27  “Nze Yakuwa Katonda w’abantu bonna, waliwo ekintu kyonna ekiyinza okunnema?
28  Kale bw’ati Yakuwa bw’agamba, ‘Laba mpaayo ekibuga kino eri Abakaludaaya ne mu mukono gwa Kabaka Nebukadduneeza owa Babulooni, era ajja kukiwamba.
29  Ate era Abakaludaaya abalwanyisa ekibuga kino bajja kujja bakikumeko omuliro bakyokye awamu n’ennyumba ez’obusolya abantu kwe baaweerangayo ssaddaaka eri Bbaali, era kwe baaweerangayo ebiweebwayo eby’eby’okunywa eri bakatonda abalala okunnyiiza.’
30  “‘Abantu b’omu Isirayiri n’ab’omu Yuda bakoze bintu bibi byokka mu maaso gange okuviira ddala mu buto bwabwe; abantu b’omu Isirayiri bannyiiza olw’ebyo bye bakola n’emikono gyabwe,’ Yakuwa bw’agamba.
31  ‘Ekibuga kino, okuva ku lunaku lwe kyazimbibwa okutuusa leero, kindeetedde obusungu n’ekiruyi, n’olwekyo kiteekwa okuggibwa mu maaso gange,
32  olw’ebintu ebibi byonna abantu b’omu Isirayiri ne Yuda bye bakoze okunnyiiza—bo bennyini, bakabaka baabwe, abaami baabwe, bakabona baabwe, bannabbi baabwe, n’abantu b’omu Yuda era n’ababeera mu Yerusaalemi.
33  Bankuba amabega ne batantunuulira; wadde nga nnagezaako enfunda n’enfunda okubayigiriza, tewali n’omu ku bo eyawuliriza asobole okugololwa.
34  Baateeka ebifaananyi byabwe ebyenyinyaza mu nnyumba etuumiddwa erinnya lyange bagifuule etali nnongoofu.
35  Ate era baazimba ebifo ebigulumivu eby’okusinzizaamu Bbaali mu Kiwonvu ky’Omwana wa Kinomu okwokya mu muliro batabani baabwe ne bawala baabwe okubawaayo eri Moleki; sibalagirangako era tekiyingirangako mu mutima gwange kukola kintu ng’ekyo eky’omuzizo, ekyaleetera Yuda okwonoona.’
36  “Kale bw’ati Yakuwa Katonda wa Isirayiri bw’ayogera ku kibuga kino kye mugamba nti ekitala, n’enjala, n’endwadde bijja kukiweesaayo mu mukono gwa kabaka wa Babulooni,
37  ‘Laba, nja kubakuŋŋaanya mbaggye mu nsi gye nnabasaasaanyiza nga ndiko obusungu bungi n’ekiruyi, era nja kubakomyawo mu kifo kino babeere mu mirembe.
38  Bajja kubeera bantu bange, era nange nja kubeera Katonda waabwe.
39  Nja kubawa omutima gumu n’ekkubo limu bantyenga, ku lw’obulungi bwabwe ne ku lw’obulungi bw’abaana baabwe abalibaddirira.
40  Ate era nja kukola nabo endagaano ey’olubeerera nti sirirekera awo kubakolera birungi; nja kubateekamu okuntya mu mitima gyabwe, baleme okunvaako.
41  Nnaasanyukanga okubakolera ebirungi, era nja kubasimba mu nsi eno n’omutima gwange gwonna n’amaanyi gange gonna.’”
42  “Bw’ati Yakuwa bw’agamba, ‘Nga bwe nnaleeta akabi ak’amaanyi ku bantu bano, bwe ntyo bwe nnaabakolera ebirungi bye mbasuubiza.
43  Ebibanja bijja kuddamu okugulibwa mu nsi eno, wadde nga mugamba nti: “Ensi efuuse matongo, teriimu bantu wadde ensolo, era eweereddwayo eri Abakaludaaya.”’
44  “‘Ebibanja bijja kugulibwa, endagaano z’obuguzi zijja kukolebwa era ziteekebweko obubonero, n’abajulizi bajja kuyitibwa bajje mu kitundu kya Benyamini, mu bitundu ebyetoolodde Yerusaalemi, mu bibuga bya Yuda, mu bibuga eby’omu kitundu eky’ensozi, mu bibuga eby’omu lusenyi, ne mu bibuga eby’ebukiikaddyo, kubanga nja kukomyawo abantu baabwe abaawambibwa,’ Yakuwa bw’agamba.”
6  Mmwe abaana ba Benyamini, muve mu Yerusaalemi mufune we mwewogoma. Mufuuwe eŋŋombe mu Tekowa;Mukume omuliro gube akabonero mu Besu-kakkeremu! Kubanga akabi akava ebukiikakkono kanaatera okutuuka, akatyabaga ak’amaanyi.
2  Omuwala wa Sayuuni alinga omukazi alabika obulungi era eyeekanasa.
3  Abasumba bajja kujja n’ebisibo byabwe. Bajja kusimba weema zaabwe okumwetooloola,Buli omu ng’alunda endiga z’alabirira.
4  “Mweteeketeeke okumulwanyisa! Muyimuke tumulumbe mu ttuntu!” “Zitusanze, kubanga obudde bunaatera okuziba,Kubanga ebisiikirize eby’akawungeezi bigenda biwanvuwa!”
5  “Muyimuke tumulumbe ekiroTuzikirize eminaala gye.”
6  Bw’ati Yakuwa ow’eggye bw’agamba: “Muteme emiti era mukole ekifunvu okulwanyisa Yerusaalemi. Kye kibuga ekirina okubonerezebwa;Mu kyo mulimu kubonyaabonya kwokka.
7  Ng’oluzzi bwe lusibukamu amazzi agannyogoga,N’ekibuga kino ye nsibuko y’ebikolwa ebibi. Ebikolwa eby’obukambwe n’okuzikiriza biwulirwa mu kyo;Endwadde n’ebizibu biba mu maaso gange buli kiseera.
8  Ggwe Yerusaalemi, labuka nneme okukwetamwa ne nkuvaako;Nja kukufuula matongo, ensi etaliimu bantu.”
9  Bw’ati Yakuwa ow’eggye bw’agamba: “Abayisirayiri abasigaddewo balinga ebibala ebisembayo ku muzabbibu. Bakuŋŋaanye wamu ng’omuntu bwakuŋŋaanyiza mu kibbo ebibala by’ezzabbibu ebisembayo.”
10  “Ani gwe nnaayogera naye era ggwe nnaalabula? Ani anaawuliriza? Laba! Amatu gaabwe maggale, ne kiba nti tebasobola kuwulira. Laba! Ekigambo kya Yakuwa kifuuse ekintu kye banyooma;Tebakisanyukira.
11  Kyenvudde nzijula obusungu bwa Yakuwa,Era nkooye okubuzibiikiriza.” “Bufuke ku mwana ali mu luguudo,Buyiwe ku bibinja by’abavubuka abakuŋŋaanye awamu. Bonna bajja kuwambibwa, omusajja ne mukyala we,Abasajja abakaddiye awamu n’abasajja abazeeyuse.
12  Ennyumba zaabwe ziriweebwa abantu abalala,Awamu n’ebibanja byabwe ne bakazi baabwe. Kubanga ndigolola omukono gwange ne mbonereza abantu b’omu nsi eno,” Yakuwa bw’agamba.
13  “Bonna, okuva ku asembayo okuba owa wansi okutuuka ku asinga okuba ow’ekitiibwa, beefunira ebintu mu makubo amakyamu;Bannabbi ne bakabona bonna si ba mazima.
14  Abantu bange abalina obuvune babawonya kungulu kwokka nga bagamba nti,‘Waliwo emirembe! Waliwo emirembe!’ So ng’ate tewali mirembe.
15  Bakwatibwa ensonyi olw’ebintu eby’omuzizo bye bakoze? Tebakwatibwa nsonyi n’akamu! Tebamanyi na kiyitibwa kuswala! Kyebaliva bagwa mu abo abagudde. Bwe ndibabonereza balyesittala,” Yakuwa bw’agamba.
16  Bw’ati Yakuwa bw’agamba: “Muyimirire mu masaŋŋanzira mulabe. Mubuuze ebikwata ku makubo ag’edda,Mubuuze ekkubo eddungi gye liri, mulitambuliremu,Mufune ekiwummulo.” Naye abantu bo bagamba nti: “Tetujja kulitambuliramu.”
17  “Nnateekawo abakuumi abaagamba nti,‘Muwulirize eddoboozi ly’eŋŋombe!’” Naye bo ne bagamba nti: “Tetujja kuliwuliriza.”
18  “Kale muwulirize mmwe amawanga! Era mumanye mmwe abantu,Ekinaatuuka ku bantu abo.
19  Wuliriza ggwe ensi! Ŋŋenda kuleeta akabi ku ggwanga linoOlw’enkwe zaabwe,Kubanga tebaawuliriza bigambo byangeEra beesamba amateeka gange.”
20  “Kingasa ki mmwe okuleeta obubaani obweru obuva e SebaNe kaane ow’akaloosa okuva mu nsi ey’ewala? Ebiweebwayo byammwe ebyokebwa tebikkirizibwa,Ne ssaddaaka zammwe tezinsanyusa.”
21  Kale bw’ati Yakuwa bw’agamba: “Ŋŋenda kuteerawo abantu bano enkonge,Era bajja kuzeesittalako,Bataata awamu n’abaana,Buli muntu ne munne,Era bonna bajja kusaanawo.”
22  Bw’ati Yakuwa bw’agamba: “Laba! Abantu bajja nga bava mu nsi ey’ebukiikakkono,Eggwanga ery’amaanyi lijja kuyimuka live mu bitundu by’ensi ebisingayo okuba eby’ewala.
23  Bajja kukwata omutego gw’obusaale n’effumu. Bakambwe era tebajja kusaasira. Eddoboozi lyabwe lijja kuyira ng’ennyanja,Era beebagadde embalaasi. Basimba ennyiriri ng’omusajja omulwanyi, okukulwanyisa ggwe omuwala wa Sayuuni.”
24  Tuwulidde amawulire agakwata ku bintu ebyo. Emikono gyaffe ginafuye;Tunakuwadde,Tulumwa ng’omukazi azaala.
25  Tofuluma kugenda ku ttale,Era totambulira ku luguudo,Kubanga omulabe alina ekitala;Entiisa eri buli wamu.
26  Ggwe omuwala w’abantu bange,Yambala ebibukutu era wevulunge mu vvu. Kungubaga ng’akungubagira omwana wo omu yekka, ng’okuba ebiwoobe,Kubanga azikiriza ajja kutugwaako bugwi.
27  “Mu bantu bange nkufudde ng’oyo aggya amasengere mu byuma,Nkufudde oyo anoonyereza n’obwegendereza;Weetegereze era wekkaanye ekkubo lyabwe.
28  Bonna bantu bakakanyavu nnyo,Bagenda bawaayiriza. Balinga ekikomo n’ekyuma;Bonna boonoonefu.
29  Emivubo gyokeddwa omuliro. Mu muliro muvaamu erisasi. Oyo afuba okulongoosa ateganira bwereere,Era ababi tebaggiddwamu.
30  Abantu bajja kubayita masengere ga ffeeza,Kubanga Yakuwa abeesambye.”
31  “Mu kiseera ekyo,” Yakuwa bw’agamba, “ndiba Katonda w’ebika bya Isirayiri byonna, era nabo baliba bantu bange.”
2  Bw’ati Yakuwa bw’agamba: “Abantu abaawona ekitala baasaasirwa mu ddungu,Isirayiri bwe yali agenda mu kifo kye eky’okuwummuliramu.”
3  Yakuwa yandabikira ng’ayima wala n’aŋŋamba nti: “Nkwagadde n’okwagala okutaliggwaawo. Kyenvudde nkusembeza gye ndi n’okwagala okutajjulukuka.
4  Nja kuddamu nkuzimbe era ojja kuzimbibwa. Ggwe omuwala wa Isirayiri embeerera, ojja kuddamu okukwata obugoma bwoOzine ng’osanyuka.
5  Ojja kuddamu osimbe emizabbibu mu nsozi z’e Samaliya;Abanaasimba bajja kulya ebibala byagyo.
6  Ekiseera kirijja abakuumi ab’omu nsozi za Efulayimu lwe balikoowoola nga bagamba nti: ‘Musituke twambuke ku Sayuuni eri Yakuwa Katonda waffe.’”
7  Bw’ati Yakuwa bw’agamba: “Muyimbire Yakobo n’essanyu. Mwogerere waggulu n’essanyu kubanga mmwe mukulira amawanga. Mukirangirire; mutendereze era mugambe nti,‘Ai Yakuwa, lokola abantu bo, Abayisirayiri abasigaddewo.’
8  Nja kubakomyawo okuva mu nsi ey’ebukiikakkono. Nja kubakuŋŋaanya okuva mu bitundu by’ensi ebisingayo okuba eby’ewala. Mu bo mujja kubaamu abazibe b’amaaso n’abalema,Omukazi ali olubuto n’omukazi ali okumpi okuzaala, bonna awamu. Bajja kudda wano ng’ekibiina ekinene.
9  Bajja kujja nga bakaaba. Nja kubakulembera ng’eno bwe beegayirira okusaasirwa. Nja kubatwala ku migga,Nga mbayisa mu kkubo omutali bisirikko eritaabaleetere kwesittala. Kubanga nze Kitaawe wa Isirayiri, era Efulayimu ye mwana wange omubereberye.”
10  Mmwe amawanga, muwulire ekigambo kya Yakuwa,Era mukirangirire mu bizinga ebiri ewala: “Oyo eyasaasaanya Isirayiri ajja kumukuŋŋaanya. Ajja kumulabirira ng’omusumba bw’alabirira ekisibo kye.
11  Kubanga Yakuwa ajja kununula YakoboAmuggye mu mukono gw’oyo amusinga amaanyi.
12  Bajja kujja boogerere waggulu n’essanyu ku ntikko ya SayuuniEra basanyuke olw’obulungi bwa Yakuwa,Olw’emmere ey’empeke n’omwenge omusu n’amafuta,N’olw’abaana b’endiga n’ente. Bajja kuba ng’ennimiro efukirirwa obulungi,Era tebajja kuddamu kubonaabona.”
13  “Mu kiseera ekyo omuwala embeerera alizina ng’asanyuka,N’abavubuka n’abakadde balizina nga basanyuka. Okukungubaga kwabwe ndikufuula okujaganya. Ndibabudaabuda era ennaku yaabwe ne ngifuula essanyu.
14  Bakabona ndibawa emmere nnyingi ne bamatira,Era abantu bange baliba bamativu n’ebirungi bye ndibawa,”  Yakuwa bw’agamba.
15  “Bw’ati Yakuwa bw’agamba: ‘Eddoboozi liwulirwa mu Laama, okukungubaga n’okwaziirana: Laakeeri akaabira batabani be. Tayagala kubudaabudibwa olw’abaana be,Kubanga tebakyaliwo.’”
16  Bw’ati Yakuwa bw’agamba: “‘Tokaaba era toganya maaso go kukulukusa maziga,Kubanga ojja kuweebwa empeera olw’ebyo by’okola,’ Yakuwa bw’agamba. ‘Bajja kudda okuva mu nsi y’omulabe.’
17  ‘Olina essuubi mu biseera eby’omu maaso,’ Yakuwa bw’agamba. ‘Abaana bo bajja kudda mu nsi yaabwe.’”
18  “Mpulidde okusinda kwa Efulayimu,‘Ongolodde, era nteredde,Ng’ennyana etaatendekebwa. Nkomyawo, nange nja kukyuka nkomewo,Kubanga ggwe Yakuwa Katonda wange.
19  Nnejjusa ne nkomawo;Bwe wannyamba okutegeera, nneekuba ku kisambi olw’ennaku ey’amaanyi. Nnawulira okuswala okw’amaanyi,Olw’ebyo bye nnakola nga nkyali muto.’”
20  “Efulayimu si mwana wa muwendo nnyo gye ndi, omwana omwagalwa? Kubanga buli lwe mmwogerako obubi, nsigala mmujjukira. Omwoyo kyeguvudde gunnuma ku lulwe. Era nja kumukwatirwa ekisa,” Yakuwa bw’agamba.
21  “Weeteerewo obubonero ku kkubo,Era ssaawo ebipande. Weetegereze oluguudo; weetegereze ekkubo ly’olina okuyitamu. Komawo, ggwe omuwala wa Isirayiri embeerera, komawo mu bibuga byo bino.
22  Olituusa wa obutanywerera wamu, ggwe omuwala atali mwesigwa? Yakuwa atonzeewo ekintu ekiggya ku nsi: Omukazi ajja kwetayirira omusajja.”
23  Bw’ati Yakuwa ow’eggye, Katonda wa Isirayiri, bw’agamba: “Baliddamu okwogera ebigambo bino mu nsi ya Yuda ne mu bibuga byayo bwe ndikomyawo abasibe baabwe: ‘Yakuwa k’akuwe omukisa, ggwe ekifo eky’obutuukirivu eky’okubeeramu, ggwe olusozi olutukuvu.’
24  Yuda n’ebibuga byamu byonna biribeeramu abantu; abalimi n’abasumba balibeera omwo.
25  Kubanga abakooye ndibazzaamu endasi era ababonaabona olw’enjala ndibakkusa.”
26  Awo ne nzuukuka ne ntunula, naye otulo twali tumpoomera.
27  “Laba! Ennaku zijja,” Yakuwa bw’agamba, “lwe ndisiga mu nnyumba ya Isirayiri n’eya Yuda ensigo ez’abantu n’ensolo.”
28  “Nga bwe nnali omwetegefu okubasimbula, okubamenyaamenya, okubasuula, okubazikiriza, n’okubakolako akabi, bwe ntyo bwe nja okuba omwetegefu okubazimba, n’okubasimba,” Yakuwa bw’agamba.
29  “Mu nnaku ezo baliba tebakyagamba nti, ‘Bataata be baalya ebibala by’ezzabbibu ebituŋŋununa, naye amannyo g’abaana ne ganyenyeera.’
30  Naye buli muntu alifa olw’ensobi ze. Omuntu yenna alya ebibala by’ezzabbibu ebituŋŋununa amannyo gwe galinyenyeera.”
31  “Laba! Ennaku zijja,” Yakuwa bw’agamba, “lwe ndikola endagaano empya n’ennyumba ya Isirayiri era n’ennyumba ya Yuda.
32  Teriba ng’endagaano gye nnakola ne bajjajjaabwe ku lunaku lwe nnabakwata ku mukono okubaggya mu nsi ya Misiri, ‘endagaano yange gye baamenya, wadde nga nze nnali mukama waabwe omutuufu,’ Yakuwa bw’agamba.”
33  “Eno ye ndagaano gye ndikola n’ennyumba ya Isirayiri oluvannyuma lw’ennaku ezo,” Yakuwa bw’agamba. “Nditeeka amateeka gange munda mu bo, era ndigawandiika ku mitima gyabwe. Ndibeera Katonda waabwe era nabo baliba bantu bange.”
34  “Buli muntu aliba takyayigiriza munne, era buli omu aliba takyayigiriza muganda we ng’agamba nti, ‘Mumanye Yakuwa!’ kubanga bonna balimmanya, okuva ku muto okutuuka ku mukulu,” Yakuwa bw’agamba. “Kubanga ndibasonyiwa ensobi zaabwe, era siriddamu kujjukira bibi byabwe.”
35  Bw’ati Yakuwa bw’agamba,Oyo eyakola enjuba okwakanga emisana,Era eyateerawo omwezi n’emmunyeenye amateeka okwakanga ekiro,Oyo asiikuula ennyanja n’aleetera amayengo gaayo okuwuluguma,Oyo ayitibwa Yakuwa ow’eggye:
36  “‘Ebiragiro ebyo bwe biriremererwa,’ Yakuwa bw’agamba,‘Ezzadde lya Isirayiri lwe lirirekera awo okuba eggwanga mu maaso gange.’”
37  Bw’ati Yakuwa bw’agamba: “‘Singa eggulu lyali liyinza okupimibwa, nga n’emisingi gy’ensi giyinza okuzuulibwa, nnandibadde nsobola okwesamba ezzadde lya Isirayiri lyonna olw’ebyo byonna bye bakoze,’ Yakuwa bw’agamba.”
38  “Laba! Ennaku zijja,” Yakuwa bw’agamba, “ekibuga lwe kirizimbirwa Yakuwa, nga kiva ku Munaala gwa Kananeri okutuuka ku Mulyango ogw’Oku Nsonda.
39  Omuguwa ogupima guligenda butereevu ne gutuuka ku Kasozi Galebu, era gulikyuka ne gwolekera Gowa.
40  Ekiwonvu kyonna eky’emirambo n’eky’evvu, n’ennimiro zonna okutuuka ku Kiwonvu Kidulooni, n’okutuukira ddala ku nsonda y’Omulyango gw’Embalaasi okwolekera ebuvanjuba, biriba bitukuvu eri Yakuwa. Tebiriddamu kusimbulwa wadde okuzikirizibwa.”
21  Ekigambo okuva eri Yakuwa kyajjira Yeremiya, Kabaka Zeddeekiya bwe yamutumira Pasukuli mutabani wa Malukiya ne Zeffaniya kabona mutabani wa Maaseya, ng’amugamba nti:
2  “Nkwegayiridde, weebuuze ku Yakuwa ku lwaffe, kubanga Kabaka Nebukadduneeza owa Babulooni atulwanyisa. Oboolyawo Yakuwa anaatukolera ekimu ku bikolwa bye eby’ekitalo, Nebukadduneeza n’atuvaako.”
3  Yeremiya n’abagamba nti: “Zeddeekiya mumugambe nti,
4  ‘Bw’ati Yakuwa Katonda wa Isirayiri bw’agamba: “Eby’okulwanyisa ebiri mu mukono gwo by’okozesa okulwanyisa kabaka wa Babulooni n’Abakaludaaya abakuzingizza ebweru wa bbugwe ŋŋenda kubikwolekeza. Nja kubikuŋŋaanyiza wakati mu kibuga kino.
5  Nze kennyini nja kukulwanyisa n’omukono ogw’amaanyi era ogugoloddwa nga ndiko busungu bungi n’ekiruyi.
6  Nja kutta abantu ababeera mu kibuga kino, abantu n’ebisolo. Bajja kufa endwadde ey’amaanyi.”’
7  “‘“Oluvannyuma lw’ekyo,” Yakuwa bw’agamba, “Kabaka Zeddeekiya owa Yuda n’abaweereza be n’abantu b’omu kibuga kino, abataafe ndwadde, ekitala, n’enjala, nja kubawaayo mu mukono gwa Kabaka Nebukadduneeza owa Babulooni, ne mu mukono gw’abalabe baabwe, ne mu mukono gw’abo abaagala okubatta. Ajja kubatta n’ekitala. Tajja kubakwatirwa kisa wadde okubasaasira wadde okubalumirirwa.”’
8  “Ate era abantu bano bagambe nti, ‘Bw’ati Yakuwa bw’agamba: “Laba, nteeka mu maaso gammwe ekkubo ery’obulamu n’ekkubo ery’okufa.
9  Abo abanaasigala mu kibuga kino bajja kufa ekitala, enjala, n’endwadde. Naye buli anaafuluma ne yeewaayo eri Abakaludaaya ababazingizza ajja kusigala nga mulamu, era obulamu bwe bwe bujja okuba omunyago gwe.”’
10  “‘“Ekibuga kino nkyesambye, era kijja kutuukibwako bibi so si birungi,” Yakuwa bw’agamba. “Kijja kuweebwayo mu mukono gwa kabaka wa Babulooni, era ajja kukyokya omuliro.”
11  “‘Eri ab’omu nnyumba ya kabaka wa Yuda: Muwulire ekigambo kya Yakuwa.
12  Mmwe ab’ennyumba ya Dawudi, bw’ati Yakuwa bw’agamba: “Mukolenga eby’obwenkanya buli ku makya,Era mununule anyagiddwa mu mukono gw’omunyazi,Obusungu bwange buleme okubuubuuka ng’omuliroNe bwaka nga tewali abuzikizaOlw’ebikolwa byammwe ebibi.”’
13  ‘Nja kukulwanyisa ggwe abeera mu kiwonvu,Mmwe abantu ababeera mu kibuga ekiri ku lwazi mu nsi ey’omuseetwe,’ Yakuwa bw’agamba. ‘Mmwe abagamba nti: “Ani anajja okututabaala, era ani anaalumba ebifo gye tubeera?” Mukimanye nti,
14  Nja kubabonerezaNg’ebikolwa byammwe bwe biri,’ Yakuwa bw’agamba. ‘Era nja kukoleeza omuliro ku kibira kye,Gwokye ebintu byonna ebimwetoolodde.’”
25  Mu mwaka ogw’okuna ogw’obufuzi bwa Yekoyakimu kabaka wa Yuda, mutabani wa Yosiya, ekigambo ekikwata ku bantu bonna ab’omu Yuda kyajjira Yeremiya, era ng’ogwo gwe gwali omwaka ogusooka ogw’obufuzi bwa Kabaka Nebukadduneeza owa Babulooni.
2  Bino nnabbi Yeremiya bye yayogera ebikwata ku bantu bonna ab’omu Yuda n’abantu bonna ab’omu Yerusaalemi:
3  “Okuva mu mwaka ogw’ekkumi n’esatu ogw’obufuzi bwa Kabaka Yosiya owa Yuda, mutabani wa Amoni, okutuusa leero, gye myaka 23, Yakuwa abadde ayogera nange, era nange mbabuulidde enfunda n’enfunda, naye ne mutawuliriza.
4  Era Yakuwa yabatumira abaweereza be bonna bannabbi, ng’abatuma enfunda n’enfunda, naye ne mutawuliriza era ne mutatega kutu kuwulira.
5  Babaddenga babagamba nti, ‘Buli omu ku mmwe ave mu makubo ge amabi era aleke ebikolwa bye ebibi; olwo ensi Yakuwa gye yabawa edda mmwe ne bajjajjammwe mujja kweyongera okugibeeramu ekiseera kiwanvu.
6  Temugoberera bakatonda balala, era temubaweereza wadde okubavunnamira. Temunnyiiza nga mwekolera ebifaananyi, nneme okubabonereza.’
7  “‘Naye temwampuliriza,’ Yakuwa bw’agamba, ‘wabula mwakola ebifaananyi ne munnyiiza, ne mwereetako akabi.’
8  “N’olwekyo bw’ati Yakuwa ow’eggye bw’agamba, ‘“Olw’okuba temwagondera bigambo byange,
9  ŋŋenda kutumya ab’amawanga gonna ag’ebukiikakkono,” Yakuwa bw’agamba, “n’omuweereza wange Kabaka Nebukadduneeza owa Babulooni, era nja kubaleeta balwanyise ensi eno, n’abagibeeramu bonna, n’amawanga gonna agabeetoolodde. Nja kubazikiriza era mbafuule ekintu eky’entiisa era eky’okufuuyira oluwa, era mbafuule amatongo ag’olubeerera.
10  Nja kusirisa mu byo eddoboozi ly’okujaguza n’ery’okusanyuka, eddoboozi ly’omugole omusajja n’ery’omugole omukazi, era n’eddoboozi ly’okusa kw’olubengo, era nja kuggyawo ekitangaala ky’ettaala.
11  Ensi eno yonna ejja kufuuka matongo era ekintu eky’entiisa, era amawanga ago gajja kuweereza kabaka wa Babulooni okumala emyaka 70.”’
12  “‘Naye emyaka 70 bwe giriggwaako, ndisasula kabaka wa Babulooni n’eggwanga eryo olw’ensobi zaabwe,’ Yakuwa bw’agamba, ‘era ensi y’Abakaludaaya ndigifuula matongo emirembe n’emirembe.
13  Ensi eyo ndigireetako ebigambo byange byonna bye nnagyogerako, ebyo byonna Yeremiya bye yalagula ku mawanga gonna ebiwandiikiddwa mu kitabo kino.
14  Amawanga mangi ne bakabaka ab’amaanyi balibafuula baddu, era amawanga ago ndigasasula okusinziira ku mirimu gyago ne ku ebyo bye gaakola n’emikono gyago.’”
15  Bw’ati Yakuwa Katonda wa Isirayiri bwe yaŋŋamba: “Ggya mu mukono gwange ekikopo kino eky’omwenge ogw’obusungu bwange, onywese amawanga gonna gye nnaakutuma.
16  Bajja kunywa batagale era babe ng’abalalu olw’ekitala kye nnaasindika mu bo.”
17  Awo ne nzigya ekikopo mu mukono gwa Yakuwa ne nnywesa amawanga gonna Yakuwa gye yantuma,
18  nga ntandikira ku Yerusaalemi n’ebibuga bya Yuda, ne bakabaka baamu n’abaami baamu, bifuuke amatongo, ekintu eky’entiisa, ekintu eky’okufuuyira oluwa, era ekikolimo, nga bwe kiri leero;
19  oluvannyuma nnanywesa Falaawo kabaka wa Misiri n’abaweereza be, abaami be, n’abantu be bonna,
20  n’abagwira bonna ababeera mu nsi eyo; bakabaka bonna ab’omu nsi y’e Uzzi; bakabaka bonna ab’omu nsi y’Abafirisuuti; Asukulooni, Gaaza, Ekulooni, n’abaali basigaddewo mu Asudodi;
21  Edomu, Mowaabu, n’Abaamoni;
22  bakabaka bonna ab’e Ttuulo, bakabaka bonna ab’e Sidoni, ne bakabaka b’ekizinga ekiri mu nnyanja;
23  Dedani, Tema, Buzi, n’abo bonna abasalako kakoba waabwe;
24  bakabaka bonna ab’Abawalabu ne bakabaka bonna ab’abagwira ababeera mu ddungu;
25  bakabaka bonna ab’e Zimuli, ne bakabaka bonna ab’e Eramu, ne bakabaka bonna ab’Abameedi;
26  ne bakabaka bonna ab’ebukiikakkono ab’okumpi n’ewala, omu ku omu, n’obwakabaka obulala bwonna obuli ku nsi; kabaka wa Sesaki y’alibaddirira okunywa.
27  “Ate era ojja kubagamba nti, ‘Bw’ati Yakuwa ow’eggye, Katonda wa Isirayiri, bw’agamba: “Munywe mutamiire, museseme era mugwe eri mube nga temusobola kusituka olw’ekitala kye ŋŋenda okusindika mu mmwe.”’
28  Bwe banaagaana okuggya ekikopo mu mukono gwo okunywa, ojja kubagamba nti, ‘Bw’ati Yakuwa ow’eggye bw’agamba: “Muteekwa okukinywa!
29  Kubanga laba! bwe kiba nti akabi ŋŋenda kusooka kukatuusa ku kibuga ekiyitibwa erinnya lyange, mmwe muyinza obutabonerezebwa?”’ “‘Muteekwa okubonerezebwa, olw’okuba ŋŋenda kuyita ekitala kijje ku abo bonna ababeera ku nsi,’ bw’ayogera Yakuwa ow’eggye.
30  “Era oli wa kulangirira ebigambo bino byonna gye bali obagambe nti,‘Yakuwa ajja kuwuluguma ng’ayima waggulu,Era ajja kwogerera mu kifo ekitukuvu mw’abeera eddoboozi lye liwulirwe. Ajja kuwulugumira ekifo kye eky’oku nsi eky’enkalakkalira. Ng’aleekaana ng’abo abasogola omwenge,Ajja kuyimba oluyimba olw’obuwanguzi ng’alwolekeza abo bonna ababeera ku nsi.’
31  ‘Eddoboozi lijja kuwulirwa okutuuka ku nkomerero y’ensi,Kubanga Yakuwa alina enkaayana n’amawanga. Ye kennyini ajja kusalira abantu bonna omusango. Era ababi ajja kubatta n’ekitala,’ bw’ayogera Yakuwa.
32  Bw’ati Yakuwa ow’eggye bw’agamba: ‘Laba! Akabi kalanda nga kava ku ggwanga erimu nga kagenda ku ggwanga eddala,Era embuyaga ey’amaanyi ejja kukunta ng’eva mu bitundu by’ensi ebisingayo okuba eby’ewala.
33  “‘Era n’abo Yakuwa b’alitta ku lunaku olwo baliba mu nsi yonna. Tebalikungubagirwa, wadde okukuŋŋaanyizibwa, wadde okuziikibwa. Baliba ng’obusa ku ttaka.’
34  Mukube ebiwoobe mmwe abasumba, era muleekaane! Mwevulunge mu vvu mmwe ab’ebitiibwa ab’omu kisibo,Kubanga ekiseera kyammwe eky’okuttibwa n’okusaasaana kituuse,Era mujja kugwa mwatikeyatike ng’ekibya eky’omuwendo!
35  Abasumba tebalina wa kuddukira,Era ab’ebitiibwa ab’omu kisibo tebajja kuwonawo.
36  Wulira! Abasumba bakaabaN’ab’ebitiibwa ab’omu kisibo bakuba ebiwoobe,Olw’okuba Yakuwa asaanyaawo amalundiro gaabwe.
37  N’ebifo eby’okubeeramu ebyalingamu emirembe tebikyalimu bulamuOlw’obusungu bwa Yakuwa obubuubuuka.
38  Okufaananako empologoma envubuka, naye avuddeyo mu kifo gy’abeera,Kubanga ensi yaabwe efuuse ekintu eky’entiisaOlw’ekitala ekikambweN’olw’obusungu bwe obubuubuuka.”
13  Yakuwa yaŋŋamba nti: “Genda ogule omusipi ogwa kitaani ogwesibe mu kiwato, naye togunnyika mu mazzi.”
2  Awo ne ngula omusipi nga Yakuwa bwe yaŋŋamba, ne ngwesiba mu kiwato.
3  Yakuwa n’aŋŋamba omulundi ogw’okubiri nti:
4  “Ddira omusipi gwe wagula era gwe weesibye, osituke, ogende ku Mugga Fulaati, ogukweke mu mpampagama mu lwazi.”
5  Ne ŋŋenda ne ngukweka okumpi n’Omugga Fulaati nga Yakuwa bwe yaŋŋamba.
6  Naye nga wayiseewo ennaku nnyingi, Yakuwa yaŋŋamba nti: “Situka ogende ku Mugga Fulaati oggyeyo omusipi gwe nnakulagira okukweka eyo.”
7  Awo ne ŋŋenda ne nsima ne nzigyayo omusipi gye nnali ngukwese, era ne ndaba nga gwali gwonoonese, nga tegukyalina mugaso.
8  Awo Yakuwa n’aŋŋamba nti:
9  “Bw’ati Yakuwa bw’agamba, ‘Amalala ga Yuda n’amalala ga Yerusaalemi amangi gajja kuba ng’omusipi ogwo.
10  Abantu bano ababi abagaana okukolera ku bigambo byange, abagugubira ku ky’okugoberera omutima gwabwe, era abagoberera bakatonda abalala, ne babaweereza era ne babavunnamira, bajja kuba ng’omusipi guno ogutalina mugaso n’akamu.’
11  ‘Kubanga ng’omusipi bwe gunywerera mu kiwato ky’omuntu, bwe ntyo bwe nnaleetera ennyumba ya Isirayiri yonna n’ennyumba ya Yuda yonna okunnywererako’ Yakuwa bw’agamba, ‘bafuuke abantu bange, ettutumu lyange, ettendo lyange, era ekintu ekirabika obulungi. Naye tebaŋŋondera.’
12  “Era ojja kubawa obubaka buno nti, ‘Bw’ati Yakuwa Katonda wa Isirayiri bw’agamba: “Buli nsumbi ennene erina okujjuzibwa omwenge.”’ Era bajja kukuddamu nti, ‘Tetukimanyi nti buli nsumbi ennene erina okujjuzibwa omwenge?’
13  Ojja kubagamba nti, ‘Bw’ati Yakuwa bw’agamba: “Abantu b’omu nsi eno, bakabaka abatuula ku ntebe ya Dawudi, bakabona, bannabbi, n’abo bonna ababeera mu Yerusaalemi ŋŋenda kubajjuza omwenge batamiire.
14  Buli omu nja kumutomereganya ne munne baatikeyatike, bataata awamu n’abaana baabwe,” Yakuwa bw’agamba. “Sijja kubasaasira wadde okubakwatirwa ennaku, wadde okubakwatirwa ekisa; tewali kijja kunnemesa kubazikiriza.”’
15  Muwulirize era musseeyo omwoyo. Temwekulumbaza, kubanga Yakuwa ayogedde.
16  Mugulumize Yakuwa Katonda wammweNga tannaleeta kizikizaEra ng’ebigere byammwe tebinneesittala ku nsozi akawungeezi. Mujja kuba musuubira kitangaala,Naye ajja kuleeta nzikiza;Ajja kukifuula ekizikiza ekikutte.
17  Era bwe munaagaana okuwuliriza,Nja kukaabira mu kyama olw’amalala gammwe. Nja kukaaba amaziga mangi, era amaaso gange gajja kukulukusa amaziga,Kubanga ekisibo kya Yakuwa kiwambiddwa ne kitwalibwa.
18  Gamba kabaka ne nnamasole nti, ‘Mutuule mu kifo ekya wansi,Kubanga engule zammwe ezirabika obulungi zijja kuwanuka ku mitwe gyammwe zigwe.’
19  Ebibuga eby’ebukiikaddyo biggaddwawo, era tewali abiggula. Abantu b’omu Yuda bonna batwaliddwa mu buwaŋŋanguse.
20  Yimusa amaaso go olabe abajja nga bava ebukiikakkono. Kiri ludda wa ekisibo ekyakuweebwa, endiga zo ezirabika obulungi?
21  Olyogera ki ng’okubonerezebwa kwo kutuuseOkuva eri mikwano gyo egy’oku lusegere gye weefunira okuva ku lubereberye? Tolirumwa bisa ng’omukazi azaala?
22  Era bw’olyogera mu mutima gwo nti, ‘Lwaki ebintu bino bintuuseeko?’ Olw’ekibi kyo eky’amaanyi kyebavudde bakwambulamu engoye zoEra ebisinziiro byo kyebiva bikuluma ennyo.
23  Omukuusi asobola okukyusa langi y’olususu lwe, oba engo esobola okukyusa amabala gaayo? Ekyo bwe kiba kisoboka, nammwe musobola okukola ebirungi,Mmwe abaatendekebwa okukola ebibi.
24  Kyendiva mbasaasaanya ng’essubi eritwalibwa embuyaga ey’omu ddungu.
25  Guno gwe mugabo gwo gwe nkuwadde,” Yakuwa bw’agamba,“Kubanga onneerabidde era weesiga obulimba.
26  Kale nja kukwambula,Obuswavu bwo bulabibwe,
27  Ebikolwa byo eby’obwenzi n’okubebera,Obwamalaaya bwo obwesisiwaza. Ndabye enneeyisa yo embi ennyo,Ku busozi ne ku ttale. Zikusanze ggwe Yerusaalemi! Olikoma ddi okuba atali mulongoofu?”
14  Bino bye bigambo Yakuwa bye yagamba Yeremiya ku nsonga ey’ebyeya:
2  Yuda ekungubaga, era enzigi zaayo zimenyesemenyese. Zigudde ku ttaka nga zinakuwadde,Era okukaaba kuwuliddwa mu Yerusaalemi.
3  Bakama baabwe batuma abaweereza baabwe amazzi. Bagenda ku bidiba naye tebagasangayo. Bakomawo ng’ensumbi zaabwe nkalu. Baswala era banakuwala,Era beebikka ku mitwe.
4  Ettaka lyatiseyatise,Olw’okuba enkuba tetonnya mu nsi,Abalimi basobeddwa ne beebikka ku mitwe.
5  N’empeewo ey’oku ttale erekawo omwana gwayo gwe yaakazaalaOlw’okuba tewali muddo.
6  Endogoyi ez’omu nsiko ziyimirira ku busozi obutaliiko bimera. Ziwejjawejja ng’ebibe;Amaaso gaazo tegakyalaba bulungi olw’okuba tewali muddo.
7  Wadde ng’ensobi zaffe zitulumiriza,Ai Yakuwa, baako ky’okolawo ku lw’erinnya lyo. Kubanga ebikolwa byaffe eby’obutali bwesigwa bingi,Era twonoonye mu maaso go.
8  Ai ggwe essuubi lya Isirayiri, Omulokozi we mu biseera eby’okulaba ennaku,Lwaki obeera ng’omugenyi mu nsi? Lwaki oba ng’omuntu ali ku lugendo akyama awantu n’asulawo olumu?
9  Lwaki oba ng’omuntu asobeddwa? Lwaki obeera ng’omusajja ow’amaanyi atasobola kulokola? Ai Yakuwa, oli mu ffe,Era tuyitiddwa erinnya lyo. Totwabulira.
10  Bw’ati Yakuwa bw’ayogera ku bantu bano: “Baagala okubungeeta; tebaziyizza bigere byabwe. Yakuwa kyava tabasanyukira. Kaakano agenda kujjukira ensobi zaabwe era ababonereze olw’ebibi byabwe.”
11  Awo Yakuwa n’aŋŋamba nti: “Abantu bano tobasabira birungi.
12  Bwe basiiba, siwuliriza kwegayirira kwabwe, era bwe bawaayo ebiweebwayo ebyokebwa n’ebiweebwayo eby’emmere ey’empeke, sibisanyukira, era nja kubatta n’ekitala, n’enjala, n’endwadde.”
13  Awo ne ŋŋamba nti: “Ai Yakuwa Mukama Afuga Byonna! Laba, bannabbi babagamba nti, ‘Temujja kuba na lutalo, wadde enjala, naye Katonda ajja kubawa emirembe egya nnamaddala mu kifo kino.’”
14  Awo Yakuwa n’aŋŋamba nti: “Bannabbi balagula bya bulimba mu linnya lyange. Sibatumye wadde okubalagira wadde okwogera nabo. Okwolesebwa okw’obulimba n’eby’obulaguzi ebitagasa, era n’obulimba obuli mu mitima gyabwe bye bababuulira.
15  Kale bw’ati Yakuwa bw’ayogera ku bannabbi abalagula mu linnya lyange wadde nga saabatuma, era abagamba nti tewajja kubaawo lutalo na njala mu nsi eno. ‘Bannabbi abo bajja kufa ekitala n’enjala.
16  Era abantu abo abawuliriza bye balagula bajja kufa ekitala n’enjala, emirambo gyabwe gisuulibwe mu nguudo za Yerusaalemi, era tewajja kubaawo abaziika, bo ne bakazi baabwe, ne batabani baabwe, ne bawala baabwe, kubanga nja kubatuusaako akabi akabagwanira.’
17  “Bategeeze ebigambo bino: ‘Amaaso gange ka gakulukuse amaziga emisana n’ekiro; ka galeme kulekera awo,Kubanga omuwala embeerera ow’abantu bange akubiddwa nnyo,Era alina ekiwundu kinene.
18  Bwe ŋŋenda ku ttale ne ntunula,Ndaba abo abattiddwa ekitala! Bwe nnyingira mu kibuga,Ndaba endwadde ezireeteddwa enjala! Bannabbi ne bakabona babundirabundira mu nsi gye batamanyi.’”
19  Ai Katonda, weesambidde ddala Yuda, era okyaye Sayuuni? Lwaki otukubye, ne tuba nga tetusobola kuwona? Waaliwo essuubi ery’okufuna emirembe, naye tewali kirungi ekyajja,N’essuubi ery’okuwonyezebwa, naye entiisa y’eriwo!
20  Tukkirizza nti tuli bantu babi nnyo, Ai Yakuwa,Era tukkirizza n’ensobi za bajjajjaffe,Kubanga twonoonye mu maaso go.
21  Totwesamba ku lw’erinnya lyo;Tonyooma ntebe yo ey’ekitiibwa. Jjukira endagaano gye wakola naffe, era togimenya.
22  Ebifaananyi by’ab’amawanga ebitalina mugaso bisobola okutonnyesa enkuba? Oba eggulu lisobola okutonnyesa enkuba ku bwalyo? Ggwe wekka asobola okukikola, Ai Yakuwa Katonda waffe. Essuubi lyaffe liri mu ggwe,Kubanga ggwe wekka akoze ebintu ebyo byonna.
29  Bino bye byali mu bbaluwa nnabbi Yeremiya gye yaweereza ng’ali e Yerusaalemi; yagiweereza abakadde abaali basigaddewo abaali mu bantu abaawaŋŋangusibwa, bakabona, bannabbi, n’abantu bonna Nebukadduneeza be yaggya mu Yerusaalemi n’abatwala mu buwaŋŋanguse e Babulooni.
2  Yagiweereza nga Kabaka Yekoniya, nnamasole, abakungu, abaami b’omu Yuda ne mu Yerusaalemi, abakugu mu mirimu egy’emikono, n’abaweesi, bamaze okuva mu Yerusaalemi.
3  Yagikwasa Erasa mutabani wa Safani ne Gemaliya mutabani wa Kirukiya, Kabaka Zeddeekiya owa Yuda be yatuma eri Kabaka Nebukadduneeza owa Babulooni. Ebbaluwa yali egamba bw’eti:
4  “Bw’ati Yakuwa ow’eggye, Katonda wa Isirayiri, bw’agamba abantu bonna abaawaŋŋangusibwa, be nnaleka ne baggibwa mu Yerusaalemi ne batwalibwa mu buwaŋŋanguse e Babulooni,
5  ‘Muzimbe ennyumba muzibeeremu, musige ensigo mu nnimiro mulye ebibala byamu.
6  Muwase abakazi muzaale abaana ab’obulenzi n’ab’obuwala; muwasize batabani bammwe abakazi, era mufumbize bawala bammwe, nabo bazaale abaana ab’obulenzi n’ab’obuwala. Mweyongere obungi nga muli eyo era temukendeera.
7  Mukolerere emirembe gy’ekibuga mwe nnabawaŋŋangusiza, era mukisabire eri Yakuwa, kubanga bwe kibaamu emirembe nammwe mujja kuba n’emirembe.
8  Kubanga bw’ati Yakuwa ow’eggye, Katonda wa Isirayiri, bw’agamba: “Bannabbi bammwe n’abalaguzi bammwe abali mu mmwe temubakkiriza kubalimba, era temuwuliriza nga bababuulira ebirooto bye baloota.
9  Kubanga ‘babalagula eby’obulimba mu linnya lyange. Sibatumangako,’ Yakuwa bw’agamba.”’”
10  “Kale bw’ati Yakuwa bw’agamba, ‘Emyaka 70 mu Babulooni bwe giriggwaako, ndibajjukira ne ntuukiriza kye nnasuubiza ne mbakomyawo mu kifo kino.’
11  “‘Kye ndowooza okubakolera nkimanyi,’ Yakuwa bw’agamba, ‘ndowooza kubaleetera mirembe so si kubaleetako kabi, musobole okuba n’ebiseera eby’omu maaso ebirungi era n’essuubi.
12  Mujja kunkoowoola era mujja kujja munsabe, nange nja kubawuliriza.’
13  “‘Mujja kunnoonya munzuule, olw’okuba mujja kunnoonya n’omutima gwammwe gwonna.
14  Nja kubaleka munzuule,’ Yakuwa bw’agamba. ‘Nja kukuŋŋaanya abantu bammwe abaawambibwa, era nja kubakuŋŋaanya mmwe mbaggye mu mawanga gonna ne mu bifo gye nnabasaasaanyiza,’ Yakuwa bw’agamba. ‘Nja kubakomyawo mu kifo gye nnabaggya okubatwala mu buwaŋŋanguse.’
15  “Naye mugambye nti, ‘Yakuwa atuteereddewo bannabbi mu Babulooni.’
16  “Bw’ati Yakuwa bw’agamba kabaka atudde ku ntebe ya Dawudi n’abantu bonna ababeera mu kibuga kino, baganda bammwe abataagenda nammwe mu buwaŋŋanguse,
17  ‘Bw’ati Yakuwa ow’eggye bw’agamba: “Nja kubasindikira ekitala, enjala, n’endwadde, era nja kubafuula ng’ebibala eby’ettiini ebivundu ebitayinza kuliibwa.”’
18  “‘Ate era nja kubayigganya nga nkozesa ekitala, enjala, n’endwadde, era nja kubafuula ekintu eky’entiisa eri obwakabaka bwonna obw’omu nsi, era ekikolimo, era ekintu ekiwuniikiriza, era ekintu kye bafuuyira oluwa, era ekivume mu mawanga gonna gye nnaabasaasaanyiza,
19  kubanga tebaawuliriza bigambo byange bye nnabagamba nga mpitira mu baweereza bange bannabbi,’ Yakuwa bw’agamba, ‘nga mbatuma enfunda n’enfunda.’ “‘Naye tebaawuliriza,’ Yakuwa bw’agamba.
20  “Kale muwulire ekigambo kya Yakuwa, mmwe mmwenna abali mu buwaŋŋanguse, be nnagoba mu Yerusaalemi ne mugenda e Babulooni.
21  Bw’ati Yakuwa ow’eggye, Katonda wa Isirayiri, bw’ayogera ku Akabu mutabani wa Kolaya ne ku Zeddeekiya mutabani wa Maaseya, ababagamba eby’obulimba mu linnya lyange, ‘Laba ŋŋenda kubawaayo mu mukono gwa Kabaka Nebukaddunneeza owa Babulooni, era ajja kubatta nga mulaba.
22  Ekigenda okubatuukako, abantu ba Yuda bonna abali mu buwaŋŋanguse e Babulooni banaakikozesanga nga balina gwe bakolimira, ne bagamba nti: “Yakuwa k’akufuule nga Zeddeekiya ne Akabu, kabaka wa Babulooni be yayokya mu muliro!”
23  kubanga bakoze ebiswaza mu Isirayiri; benze ku baka bannaabwe era boogedde eby’obulimba mu linnya lyange, bye saabagamba. “‘“Nze mmanyi, era ndi mujulirwa,” Yakuwa bw’agamba.’”
24  “Era ne Semaaya ow’e Nekeramu ojja kumugamba nti,
25  ‘Bw’ati Yakuwa ow’eggye, Katonda wa Isirayiri, bw’agamba, “Olw’okuba waweereza amabaluwa mu linnya lyo eri abantu bonna abali mu Yerusaalemi, n’eri Zeffaniya kabona mutabani wa Maaseya, n’eri bakabona bonna, ng’ogamba nti,
26  ‘Yakuwa akufudde kabona mu kifo kya Yekoyaada kabona, obe omulabirizi w’ennyumba ya Yakuwa, nga ggwe avunaanyizibwa ku buli mulalu eyeefuula nnabbi, era nga ggwe amuteeka mu nvuba;
27  kati olwo lwaki tonenyezza Yeremiya ow’e Anasosi eyeefuula nga nnabbi gye muli?
28  Kubanga yatutumira n’okututumira e Babulooni ng’agamba nti: “Ekiseera ky’obuwaŋŋanguse kijja kuba kiwanvu. Muzimbe ennyumba muzibeeremu, era musige ensigo mu nnimiro mulye ebibala byamu,—”’”’”
29  Zeffaniya kabona bwe yasoma ebbaluwa eyo nga nnabbi Yeremiya awulira,
30  Yakuwa n’agamba Yeremiya nti:
31  “Tumira abantu abaawaŋŋangusibwa obagambe nti, ‘Bw’ati Yakuwa bw’ayogera ku Semaaya ow’e Nekeramu: “Olw’okuba Semaaya yabalagula wadde nga saamutuma, era n’agezaako okubakkirizisa eby’obulimba,
32  bw’ati Yakuwa bw’agamba, ‘Laba, ŋŋenda kubonereza Semaaya ow’e Nekeramu ne bazzukulu be. Tewali n’omu ku bantu be anaawonawo mu bantu bano, era tajja kulaba birungi bye nnaakolera abantu bange,’ Yakuwa bw’agamba, ‘kubanga akubirizza abantu okujeemera Yakuwa.’”’”
40  Yakuwa yayogera ne Yeremiya oluvannyuma lwa Nebuzaladaani eyali akulira abakuumi okuta Yeremiya e Laama gye yali amututte ng’asibiddwa empingu. Yali mu abo abaali bawaŋŋangusiddwa okuva e Yerusaalemi ne mu Yuda nga batwalibwa e Babulooni.
2  Awo eyali akulira abakuumi n’azza Yeremiya ku bbali n’amugamba nti: “Yakuwa Katonda wo yalagula nti akabi kano kandituuse ku kibuga kino,
3  era Yakuwa akituukirizza nga bwe yagamba, olw’okuba mwayonoona mu maaso ga Yakuwa era temwagondera ddoboozi lye. Eyo ye nsonga lwaki kino kibatuuseeko.
4  Kaakano nkuggyako empingu eziri ku mikono gyo. Bw’oba oyagala, jjangu tugende ffenna e Babulooni, era nja kukulabirira. Naye bw’oba toyagala kugenda nange tojja. Laba! Ensi yonna eri mu maaso go. Genda yonna gy’oyagala.”
5  Yeremiya yali tannasalawo obanga anaddayo, Nebuzaladaani n’amugamba nti: “Ddayo eri Gedaliya mutabani wa Akikamu mutabani wa Safani, kabaka wa Babulooni gw’alonze okufuga ebibuga by’omu Yuda, obeere naye mu bantu; oba genda yonna gy’oyagala.” Eyali akulira abakuumi n’amuwa emmere n’ekirabo n’amuleka n’agenda.
6  Awo Yeremiya n’agenda e Mizupa ewa Gedaliya mutabani wa Akikamu n’abeera naye mu bantu abaali basigaddewo mu nsi.
7  Awo abaduumizi b’eggye abaali mu nsi n’abasajja baabwe ne bawulira nti kabaka wa Babulooni yali alonze Gedaliya mutabani wa Akikamu okufuga Yuda, era nti yali amulonze okufuga abaami, abakyala, n’abaana b’abantu abanaku ennyo abaali batatwaliddwa Babulooni.
8  Ne bagenda eri Gedaliya e Mizupa. Abaagenda be bano: Isimayiri mutabani wa Nesaniya, Yokanani ne Yonasaani batabani ba Kaleya, Seraya mutabani wa Tanukumesi, abaana ba Efayi Omunetofa, ne Yezaniya mutabani w’Omumaakasi, awamu n’abasajja baabwe.
9  Gedaliya mutabani wa Akikamu mutabani wa Safani n’abalayirira bo n’abasajja baabwe nti: “Temutya kuweereza Bakaludaaya. Mubeere mu nsi eno muweereze kabaka wa Babulooni, mujja kuba bulungi.
10  Nze nja kusigala mu Mizupa mbakiikirirenga eri Abakaludaaya abanajjanga gye tuli. Naye mmwe mukuŋŋaanye omwenge, ebibala, n’amafuta mubiteeke mu matogero gammwe mukkalire mu bibuga bye mufunye.”
11  Abayudaaya bonna abaali mu Mowaabu, Amoni, ne Edomu, awamu n’abo abaali mu nsi endala nabo ne bawulira nti kabaka wa Babulooni yali alese abantu abamu basigale mu Yuda, era nti yali alonze Gedaliya mutabani wa Akikamu mutabani wa Safani okubafuga.
12  Awo Abayudaaya bonna ne batandika okuva mu bitundu byonna gye baali basaasaanidde ne badda mu nsi ya Yuda eri Gedaliya e Mizupa. Ne bakuŋŋaanya omwenge, n’ebibala mu bungi.
13  Awo Yokanani mutabani wa Kaleya n’abaduumizi b’eggye abaali mu nsi ne bajja eri Gedaliya e Mizupa.
14  Ne bamugamba nti: “Tokimanyi nti Baalisi kabaka w’Abaamoni atumye Isimayiri mutabani wa Nesaniya okukutta?” Naye Gedaliya mutabani wa Akikamu teyakkiriza kye baamugamba.
15  Awo Yokanani mutabani wa Kaleya n’ayogera ne Gedaliya mu kyama e Mizupa n’amugamba nti: “Njagala ŋŋende nzite Isimayiri mutabani wa Nesaniya; tewali ajja kumanya. Nga lwaki akutta, abantu bonna abakuŋŋaanidde w’oli ne basaasaana, era n’abantu bonna abasigaddewo mu Yuda ne bazikirira?”
16  Naye Gedaliya mutabani wa Akikamu n’agamba Yokanani mutabani wa Kaleya nti: “Tokikola, kubanga by’oyogera ku Isimayiri bya bulimba.”
39  Mu mwaka ogw’omwenda ogw’obufuzi bwa Kabaka Zeddeekiya owa Yuda, mu mwezi ogw’ekkumi, Kabaka Nebukadduneeza owa Babulooni n’eggye lye lyonna ne bajja e Yerusaalemi, ne bakizingiza.
2  Mu mwaka ogw’ekkumi n’ogumu ogw’obufuzi bwa Zeddeekiya, mu mwezi ogw’okuna, ku lunaku olw’omwenda, baabomola bbugwe w’ekibuga.
3  Abaami bonna aba kabaka wa Babulooni, omwali Samugalu Nerugalu-salezeeri, Labusalisi Nebo-Salusekimu, Labumagi Nerugalu-salezeeri, n’abaami abalala aba kabaka wa Babulooni, ne bayingira ne batuula mu Mulyango Ogwa Wakati.
4  Kabaka Zeddeekiya owa Yuda n’abasirikale be bonna bwe baabalaba ne badduka. Baava mu kibuga ekiro nga bayitira mu mulyango ogwali wakati w’ebisenge ebibiri okumpi n’ennimiro ya kabaka, ne bakwata ekkubo erigenda mu Alaba.
5  Naye eggye ly’Abakaludaaya ne libawondera, ne lisanga Zeddeekiya mu ddungu lya Yeriko, ne bamukwata ne bamutwala eri Kabaka Nebukadduneeza owa Babulooni e Libula mu kitundu ky’e Kamasi, n’amusalira omusango.
6  Kabaka wa Babulooni yattira abaana ba Zeddeekiya e Libula nga  Zeddeekiya alaba, era n’atta n’abakungu b’omu Yuda.
7  Yaggyamu Zeddeekiya amaaso, oluvannyuma n’amusiba empingu ez’ekikomo ne bamutwala e Babulooni.
8  Abakaludaaya ne bookya ennyumba ya kabaka n’amayumba g’abantu, era ne bamenya bbugwe wa Yerusaalemi.
9  Nebuzaladaani omukulu w’abakuumi n’atwala mu buwaŋŋanguse e Babulooni abantu abalala abaali basigadde mu kibuga, n’abaali bakyuse ne bamwegattako, na buli eyali asigaddewo.
10  Naye Nebuzaladaani omukulu w’abakuumi yaleka mu nsi ya Yuda abamu ku bantu abaali basingayo okuba abaavu, abaali batalina kintu kyonna. Ku lunaku olwo yabawa n’ennimiro z’emizabbibu n’ebibanja okulimamu.
11  Ku bikwata ku Yeremiya, Nebukadduneeza kabaka wa Babulooni yalagira Nebuzaladaani eyali akulira abakuumi nti:
12  “Mutwale omulabirire; tomukolako kabi konna, era muwe buli ky’akusaba.”
13  Awo Nebuzaladaani eyali akulira abakuumi, Labusalisi Nebusazubaani, Labumagi Nerugalu-salezeeri, n’abakungu bonna aba kabaka wa Babulooni ne batuma abantu
14  ne baggya Yeremiya mu Luggya lw’Abakuumi ne bamuwaayo eri Gedaliya mutabani wa Akikamu mutabani wa Safani bamutwale mu nnyumba ya Gedaliya. Awo n’abeera mu bantu be.
15  Yeremiya bwe yali ng’asibiddwa mu Luggya lw’Abakuumi, Yakuwa n’amugamba nti:
16  “Genda ogambe Ebedumereki Omwesiyopiya nti, ‘Bw’ati Yakuwa ow’eggye Katonda wa Isirayiri bw’agamba: “Laba ŋŋenda kutuukiriza bye nnayogera ku kibuga kino okukireetako akabi, so si ebirungi, era ku lunaku olwo ojja kukiraba nga kituukirira.”’
17  “‘Naye nja kukununula ku lunaku olwo, Yakuwa bw’agamba, ‘era tojja kuweebwayo eri abantu b’otya.’
18  “‘Nja kukuwonya, era tojja kufa kitala. Obulamu bwo bujja kuba munyago gwo olw’okuba onneesize,’ Yakuwa bw’agamba.”
19  Bw’ati Yakuwa bwe yaŋŋamba: “Genda ogule ensumbi ew’omubumbi. Twala abamu ku bakulembeze b’abantu n’abamu ku bakulembeze ba bakabona,
2  ogende mu Kiwonvu ky’Omwana wa Kinomu, ku Mulyango gw’Enzigyo, era ng’oli eyo olangirire bye nnaakugamba.
3  Ojja kugamba nti, ‘Muwulire ekigambo kya Yakuwa, mmwe bakabaka ba Yuda nammwe ababeera mu Yerusaalemi. Bw’ati Yakuwa ow’eggye, Katonda wa Isirayiri, bw’agamba: “‘“Ŋŋenda kuleeta akabi ku kifo kino, era buli anaakawulirako amatu gajja kumuwaawaala.
4  Ekyo nja kukikola olw’okuba banvaako era ekifo kino ne bakifuula ekitakyategeerekeka. Baweerayo mu kyo ssaddaaka eri bakatonda abalala, bajjajjaabwe ne bakabaka ba Yuda be baali batamanyi, era ekifo kino bakijjuzza omusaayi gw’abantu abataliiko musango.
5  Baazimba ebifo ebigulumivu eby’okusinzizaamu Bbaali, okwokya abaana baabwe mu muliro okuba ebiweebwayo ebyokebwa eri Bbaali, ekintu kye saalagira, kye soogerangako, era ekitayingirangako mu mutima gwange.”’
6  “‘“Kale laba! ennaku zijja,” Yakuwa bw’agamba, “ekifo kino lwe kiriba nga tekikyayitibwa Tofesi oba Ekiwonvu ky’Omwana wa Kinomu, wabula Ekiwonvu eky’Okuttiramu.
7  Nja kutaataaganya enteekateeka za Yuda ne Yerusaalemi mu kifo kino, era nja kubaleetera okuttibwa ekitala mu maaso g’abalabe baabwe n’okuttibwa abo abaagala okubatta. Ate era emirambo gyabwe nja kugiwa ebinyonyi n’ebisolo bigirye.
8  Ekibuga kino nja kukifuula ekifo eky’entiisa era ekintu abantu kye bafuuyira oluwa. Buli anaayitangawo anaatunulanga n’atya era n’afuuwa oluwa olw’ebibonyoobonyo byakyo byonna.
9  Era nja kubaleetera okulya batabani baabwe ne bawala baabwe, era buli omu ajja kulya munne, olw’okunyigirizibwa n’ennaku abalabe baabwe n’abo abaagala okubatta gye balibaleetako.”’
10  “Awo olyoke oyase ensumbi ng’abasajja b’ogenze nabo balaba,
11  obagambe nti, ‘Bw’ati Yakuwa ow’eggye bw’agamba: “Bwe ntyo bwe nja okwasaayasa abantu bano n’ekibuga kino, ng’omuntu bw’ayasaayasa ekibya ne kiba nga tekisobola kuzzibwawo; era bajja kuziika emirambo mu Tofesi okutuusa nga tekikyalimu kifo kya kuziikamu.”’
12  “‘Ekyo kye nja okukola ekifo kino n’abakibeeramu,’ Yakuwa bw’agamba, ‘ekibuga kino nkifuule nga Tofesi.
13  Ennyumba z’omu Yerusaalemi n’ennyumba za bakabaka ba Yuda zijja kufuuka ezitali nnongoofu ng’ekifo kino, Tofesi, kubanga waggulu ku nnyumba ezo baaweerangayo ssaddaaka eri eggye lyonna ery’oku ggulu, era n’ebiweebwayo ebinywebwa eri bakatonda abalala.’”
14  Yeremiya bwe yakomawo okuva e Tofesi Yakuwa gye yali amutumye okulagulira, n’ayimirira mu luggya lw’ennyumba ya Yakuwa n’agamba abantu bonna nti:
15  “Bw’ati Yakuwa ow’eggye, Katonda wa Isirayiri, bw’agamba, ‘Laba, ŋŋenda kuleeta akabi ku kibuga kino ne ku bubuga bwakyo bwonna, akabi konna ke nnagamba okukireetako, kubanga baagaana okugondera ebigambo byange.’”
24  Awo Yakuwa n’andaga ebisero bibiri ebyalimu ettiini nga biteereddwa mu maaso ga yeekaalu ya Yakuwa. Ekyo kyaliwo nga Kabaka Nebukadduneeza owa Babulooni amaze okuggya mu Yerusaalemi Yekoniya kabaka wa Yuda, mutabani wa Yekoyakimu, n’amutwala mu buwaŋŋanguse e Babulooni awamu n’abaami ba Yuda, n’abakugu mu kukola eby’emikono, era n’abaweesi.
2  Ekisero ekimu kyalimu ebibala by’ettiini ebirungi ennyo, nga biringa ebibala by’ettiini ebisooka okwengera, naye ekisero eky’okubiri kyalimu ebibala by’ettiini ebibi ennyo, nga tebiriika olw’obubi bwabyo.
3  Yakuwa n’ambuuza nti: “Kiki ky’olaba Yeremiya?” Ne mmuddamu nti: “Ndaba ebibala by’ettiini; ebibala by’ettiini ebirungi, birungi nnyo, naye ebibala by’ettiini ebibi, bibi nnyo era tebiriika.”
4  Awo Yakuwa n’aŋŋamba nti:
5  “Bw’ati Yakuwa Katonda wa Isirayiri bw’agamba, ‘Okufaananako ebibala by’ettiini ebyo ebirungi, abantu ba Yuda abaawaŋŋangusibwa, be nnagoba mu kifo kino ne bagenda mu nsi y’Abakaludaaya, nja kubakolera ebirungi.
6  Nja kubassaako eriiso lyange ku lw’obulungi bwabwe, era nja kubakomyawo mu nsi eno. Nja kubazimba era sijja kubamenya; nja kubasimba era sijja kubasimbula.
7  Nja kubawa omutima okumanya nti nze Yakuwa. Bajja kuba bantu bange, era nange nja kuba Katonda waabwe, kubanga bajja kudda gye ndi n’omutima gwabwe gwonna.
8  “‘Naye ng’ayogera ku bibala by’ettiini ebibi ennyo ebitasobola kuliibwa, Yakuwa agamba bw’ati: “Kabaka Zeddeekiya owa Yuda, abaami be, n’abantu b’omu Yerusaalemi abaawonawo, abo abakyali mu nsi eno n’abo abali mu nsi ya Misiri, nja kubatwala ng’ebibala by’ettiini ebyo.
9  Nja kubaleetako akabi bafuuke ekintu eky’entiisa eri obwakabaka bwonna mu nsi, era bafuuke ekivume, olugero, ekintu ekisekererwa, era ekikolimo mu bifo byonna gye nnaabasaasaanyiza.
10  Nja kubasindikira ekitala, enjala, n’endwadde, okutuusa lwe banaasaanawo mu nsi gye nnabawa bo ne bajjajjaabwe.”’”
43  Yeremiya bwe yamala okutegeeza abantu bonna ebigambo bino byonna ebyava eri Yakuwa Katonda waabwe, buli kigambo Yakuwa Katonda waabwe kye yali amutumye okubategeeza,
2  Azaliya mutabani wa Kosaaya, Yokanani mutabani wa Kaleya, n’abasajja bonna ab’amalala ne bagamba Yeremiya nti: “By’oyogera bya bulimba! Yakuwa Katonda waffe takutumye kutugamba nti, ‘Temugenda Misiri kubeera eyo.’
3  Baluki mutabani wa Neriya y’akutuwendulidde otuweeyo eri Abakaludaaya, batutte oba batutwale mu buwaŋŋanguse e Babulooni.”
4  Bwe batyo Yokanani mutabani wa Kaleya n’abaduumizi b’eggye bonna n’abantu bonna ne batagondera ddoboozi lya Yakuwa okusigala mu nsi ya Yuda.
5  Mu kifo ky’ekyo, Yokanani mutabani wa Kaleya n’abaduumizi b’eggye bonna ne bagenda n’abantu b’omu Yuda abaali basigaddewo abaakomawo okubeera mu Yuda nga bava mu mawanga gonna gye baali baasaasaanyizibwa.
6  Baatwala abasajja, abakazi, abaana, bawala ba kabaka, na buli muntu Nebuzaladaani eyali akulira abakuumi gwe yali alekedde Gedaliya mutabani wa Akikamu mutabani wa Safani, awamu ne nnabbi Yeremiya ne Baluki mutabani wa Neriya.
7  Baagenda mu nsi ya Misiri, kubanga tebaagondera ddoboozi lya Yakuwa, era baatuuka n’e Tapanesi.
8  Awo Yakuwa n’ayogera ne Yeremiya ng’ali mu Tapanesi n’amugamba nti:
9  “Ddira amayinja abiri amanene ogakweke mu matoffaali g’olubalaza awayingirirwa mu nnyumba ya Falaawo mu Tapanesi, ng’abasajja Abayudaaya balaba.
10  Ojja kubagamba nti, ‘Bw’ati Yakuwa ow’eggye Katonda wa Isirayiri bw’agamba: “Laba ntumya Nebukadduneeza kabaka wa Babulooni omuweereza wange, era nja kuteeka entebe ye ey’obwakabaka ku mayinja gano ge nkwese, era ajja kusimba weema ye ey’obwakabaka ebikke ku mayinja gano.
11  Ajja kugenda alumbe ensi ya Misiri. Ow’okufa endwadde ez’amaanyi ajja kufa endwadde ez’amaanyi, ow’okuwambibwa ajja kuwambibwa, ow’okufa ekitala ajja kufa kitala.
12  Nja kukuma omuliro ku nnyumba za bakatonda b’e Misiri, era ajja kuzookya abatwale mu buwambe. Ajja kwambala ensi ya Misiri ng’omusumba bw’ayambala ekyambalo kye, era ajja kuvaayo mirembe.
13  Ajja kumenyaamenya empagi z’e Besu-semesi mu nsi ya Misiri, era ajja kwokya ennyumba za bakatonda b’e Misiri omuliro.”’”
44  Awo ekigambo ne kijjira Yeremiya eri Abayudaaya bonna abaali babeera mu nsi ya Misiri, mu Migudooli, Tapanesi, Noofu, ne mu Pasuloosi, nga kigamba nti:
2  “Bw’ati Yakuwa Katonda ow’eggye, Katonda wa Isirayiri, bw’agamba, ‘Mulabye akabi konna ke ndeese ku Yerusaalemi ne ku bibuga by’omu Yuda byonna; leero bisigadde matongo, tebiriimu bantu.
3  Kiri bwe kityo olw’ebintu ebibi bye baakola okunsunguwaza bwe baagenda ne bawaayo ssaddaaka era bwe baaweereza bakatonda abalala bo bennyini be baali batamanyi, newakubadde mmwe wadde bajjajjammwe.
4  Nnabatumiranga abaweereza bange bannabbi, nga mbatuma enfunda n’enfunda, babagambe nti: “Temukola kintu kino eky’omuzizo kye nkyawa.”
5  Naye ne batawuliriza, era ne batalekaayo bibi bye baali bakola eby’okuwaayo ssaddaaka eri bakatonda abalala.
6  Obusungu bwange n’ekiruyi kyange kyebyava bifukibwa ne bibuubuukira ku bibuga bya Yuda ne ku nguudo za Yerusaalemi, ne bifuuka matongo ne bisigala awo bityo, nga bwe biri leero.’
7  “Kale bw’ati Yakuwa Katonda w’eggye, Katonda wa Isirayiri, bw’agamba, ‘Lwaki mwereetako akabi, ne kiba nti buli musajja, buli mukazi, na buli mwana omuto n’omuwere, asaanawo mu Yuda, ne mutasigazaawo muntu?
8  Lwaki munnyiiza olw’ebyo bye mukola n’emikono gyammwe nga muwaayo ssaddaaka eri bakatonda abalala mu nsi ya Misiri gye mugenze okubeera? Mujja kuzikirira mufuuke ekintu kye banaajulizanga nga bakolima era ekivume mu mawanga gonna ag’oku nsi.
9  Mwerabidde ebintu ebibi bajjajjammwe, bakabaka ba Yuda, ne bakyala baabwe bye baakola, awamu n’ebintu ebibi mmwe ne bakyala bammwe bye mwakola mu nsi ya Yuda ne mu nguudo za Yerusaalemi?
10  N’okutuusa leero tebannaba kwetoowaza, tebalaze kutya, era tebatambulidde mu mateeka gange n’ebiragiro bye nnabawa mmwe ne bajjajjammwe.’
11  “Kale Bw’ati Yakuwa ow’eggye, Katonda wa Isirayiri bw’agamba, ‘Laba mmaliridde okubatuusaako akabi, n’okuzikiriza Yuda yonna.
12  Nja kutwala aba Yuda abaasigalawo abaali bamaliridde okugenda mu nsi ya Misiri okubeera eyo, era bonna bajja kuzikirira mu nsi ya Misiri. Bajja kuttibwa n’ekitala era basaanewo olw’enjala; omugagga n’omwavu, omukulu n’omuto, bajja kufa ekitala n’enjala. Bajja kufuuka ekikolimo, ekintu eky’entiisa, ekikolimirwa, era ekivume.
13  Nja kubonereza abo ababeera mu nsi ya Misiri nga bwe nnabonereza Yerusaalemi, nga nkozesa ekitala, enjala, n’endwadde.
14  Ate era aba Yuda abaasigalawo abaagenda okubeera mu nsi ya Misiri tebajja kusimattuka wadde okuwonawo baddeyo mu nsi ya Yuda. Bajja kwagala okuddayo babeere eyo, naye tebajja kuddayo, okuggyako abatono abanaawonawo.’”
15  Abasajja bonna abaali bamanyi nti bakazi baabwe bawaayo ssaddaaka eri bakatonda abalala ne bakazi baabwe bonna abaali bayimiridde awo, abaali ekibiina ekinene, n’abantu bonna abaali babeera mu nsi ya Misiri, mu Pasuloosi, ne baddamu Yeremiya nti:
16  “Tetujja kuwuliriza by’otugambye mu linnya lya Yakuwa.
17  Mu kifo ky’ekyo, tujja kukola ebyo byonna akamwa kaffe bye koogedde, okuwaayo ssaddaaka n’ebiweebwayo eby’eby’okunywa eri Nnaabakyala w’Eggulu, nga bwe twakolanga ffe, ne bajjajjaffe, ne bakabaka baffe, n’abaami baffe mu bibuga bya Yuda ne mu nguudo za Yerusaalemi bwe twalyanga emmere ne tukkuta, nga tuli bulungi, era nga tetutuukibwako kabi konna.
18  Okuva bwe twalekera awo okuwaayo ssaddaaka n’ebiweebwayo eby’eby’okunywa eri Nnaabakyala w’Eggulu, tetukyalina kantu konna era tuzikiriziddwa ekitala n’enjala.”
19  Abakazi ne bongerako nti: “Bwe twabanga tuwaayo ssaddaaka n’ebiweebwayo eby’eby’okunywa eri Nnaabakyala w’Eggulu, abaami baffe si be baatukkirizanga okufumba obugaati obubumbiddwa mu kifaananyi kye obw’okuwaayo nga ssaddaaka, era n’okuwaayo gy’ali ebiweebwayo eby’eby’okunywa?”
20  Awo Yeremiya n’ayogera n’abantu bonna, nga muno mwe mwali abasajja ne bakazi baabwe n’abantu bonna abaali boogera naye, n’abagamba nti:
21  “Ssaddaaka ze mwawaayo mu bibuga bya Yuda ne mu nguudo za Yerusaalemi, mmwe, ne bajjajjammwe, ne bakabaka bammwe, n’abaami bammwe, n’abantu b’omu nsi—Yakuwa yazijjukira era n’azirowoozaako!
22  Yakuwa yatuuka n’aba nga takyasobola kugumiikiriza bikolwa byammwe ebibi n’eby’omuzizo bye mwali mukoze, ensi yammwe n’eryoka efuuka amatongo, ekintu eky’entiisa, era ekintu ekikolimirwa, nga tewali muntu agibeeramu, nga bwe kiri leero.
23  Akabi kano kabatuuseeko olw’okuba muwaddeyo ssaddaaka zino era olw’okuba mwonoona mu maaso ga Yakuwa ne mutagondera ddoboozi lya Yakuwa era ne mutagondera mateeka ge, ebiragiro bye, ne by’abajjukiza, nga bwe kiri leero.”
24  Yeremiya yeeyongera n’agamba abantu bonna n’abakazi bonna nti: “Muwulire ekigambo kya Yakuwa, mmwe mmwenna aba Yuda abali mu nsi ya Misiri.
25  Bw’ati Yakuwa ow’eggye, Katonda wa Isirayiri, bw’agamba, ‘Ebyo mmwe ne bakazi bammwe bye mwayogera n’akamwa kammwe mubituukirizza n’emikono gyammwe, kubanga mwagamba nti: “Mazima ddala tujja kutuukiriza bye tweyama, okuwaayo ssaddaaka n’ebiweebwayo eby’eby’okunywa eri Nnaabakyala w’Eggulu.” Mazima ddala mmwe abakazi mujja kutuukiriza bye mweyama, era mujja kukola bye mweyama.’
26  “Kale muwulire ekigambo kya Yakuwa mmwe mmwenna aba Yuda ababeera mu nsi ya Misiri: ‘“Laba ndayira mu linnya lyange ekkulu,” Yakuwa bw’agamba, “nti tewali muntu yenna owa Yuda mu nsi yonna eya Misiri aliddamu okukozesa erinnya lyange ng’alayira nti, ‘Nga Yakuwa Mukama Afuga Byonna bw’ali omulamu!’
27  Kaakano ndi bulindaala okubatuusaako akabi so si ekintu ekirungi; abantu bonna aba Yuda abali mu nsi ya Misiri bajja kuttibwa n’ekitala n’enjala, okutuusa lwe banaasaanawo.
28  Batono nnyo abanaawona ekitala era abanaava mu nsi ya Misiri ne baddayo mu nsi ya Yuda. Aba Yuda abaasigalawo ne bagenda mu nsi ya Misiri okubeera eyo balimanya obanga ebigambo ebyange bye bituukiridde, oba ebyabwe!”’”
29  “‘Era kano ke kabonero ke mbawa,’ Yakuwa bw’agamba, ‘nja kubabonereza mu nsi eno, mulyoke mukimanye nti ebigambo bye nnayogera nti nja kubatuusaako akabi bijja kutuukirira.
30  Bw’ati Yakuwa bw’agamba: “Laba mpaayo Falaawo Kofera kabaka wa Misiri mu mukono gw’abalabe be n’abo abaagala okumutta nga bwe nnawaayo Kabaka Zeddeekiya owa Yuda mu mukono gwa Kabaka Nebukadduneeza owa Babulooni, eyali omulabe we era eyali ayagala okumutta.”’”
47  Bino bye bigambo ebikwata ku Bafirisuuti Yakuwa bye yagamba nnabbi Yeremiya, nga Falaawo Neeko tannalumba Gaaza.
2  Bw’ati Yakuwa bw’agamba: “Laba! Amazzi gajja nga gava ebukiikakkono. Gajja kufuuka omugga ogwanjaala. Gajja kubuutikira ensi ne byonna ebigirimu,Ekibuga n’abo abakibeeramu. Abantu bajja kukaaba,Era buli abeera mu nsi ajja kukuba ebiwoobe.
3  Omusinde gw’ebinuulo by’embalaasi ze bwe guwulirwa,Amagaali ge ag’olutalo bwe gawulirwa nga gawulungutaNe nnamuziga ze bwe ziwulirwa nga zikubagana,Bataata tebatunula na mabega kuyamba baana baabwe,Kubanga emikono gyabwe giggwaamu amaanyi,
4  Olw’okuba olunaku olujja lugenda kuzikiriza Abafirisuuti bonna;Lujja kuggya ku Ttuulo ne Sidoni abayambi bonna abasigaddewo. Kubanga Yakuwa ajja kuzikiriza Abafirisuuti,Abasigaddewo ab’oku kizinga Kafutoli.
5  Gaaza kijja kufuna ekiwalaata. Asukulooni kisirisiddwa. Mmwe abasigaddewo ab’omu kiwonvu kyabwe,Mulituusa wa okwesala emisale?
6  Ggwe ekitala kya Yakuwa! Olituusa wa obutasirika? Ddayo mu kiraato kyo. Wummula osirike.
7  Kiyinza kitya okusirikaNga Yakuwa akiragidde? AkitumyeOkulwanyisa Asukulooni n’olubalama lw’ennyanja.”
48  Eri Mowaabu, bw’ati Yakuwa ow’eggye, Katonda wa Isirayiri bw’agamba: “Zisanze Nebo, kubanga kizikiriziddwa! Kiriyasayimu kiswaziddwa era kiwambiddwa. Ekiddukiro kiswaziddwa era kimenyeddwa.
2  Tebakyatendereza Mowaabu. Mu Kesuboni bateesezza okumuzikiriza nga bagamba nti: ‘Mujje tusaanyeewo eggwanga lya Mowaabu liggwerewo ddala.’ Naawe Madumeni, sirika,Kubanga ekitala kikugoberera.
3  Okukaaba kuwulirwa mu Kolonayimu,Okuzikirizibwa n’okugwa okw’amaanyi.
4  Mowaabu azikiriziddwa. Abaana be bakaaba.
5  Bwe baba bambuka e Lukisi bagenda bakaaba. Ate bwe baba bakkirira nga bava e Kolonayimu bawulira abakaaba olw’akabi akaguddewo.
6  Mudduke muwonye obulamu bwammwe! Mujja kuba ng’omuti oguli gwokka mu ddungu.
7  Olw’okuba weesiga by’okola n’eby’obugagga byo,Naawe ojja kuwambibwa. Ne Kemosi ajja kugenda mu buwaŋŋanguse,Awamu ne bakabona be n’abaami be.
8  Omuzikiriza ajja kutuuka ku buli kibuga,Era tewali kibuga kijja kulusimattuka. Ekiwonvu kijja kusaanawo,Ensi ey’omuseetwe ejja kusaanyizibwawo, nga Yakuwa bw’agambye.
9  Mowaabu mumuteerewo akapande akamulaga ekkubo,Kubanga ebibuga bye bwe binaafuuka amatongo abantu be bajja kubiddukamu,Ebibuga bye bijja kufuuka ekintu eky’entiisa,Nga tewali abibeeramu.
10  Akolimiddwa oyo atakola mulimu gwa Yakuwa na mutima gwe gwonna! Akolimiddwa oyo aziyiza ekitala kye okuyiwa omusaayi!
11  Abamowaabu babadde tebalina kibatawaanya okuva mu buvubuka bwabwe,Balinga omwenge oguteese. Tebattuluddwa kuva mu kita ekimu okudda mu kirala,Tebagendangako mu buwaŋŋanguse. Eyo ye nsonga lwaki empooma yaabwe tekyuse,N’eddekende lyabwe terikyuse.
12  “‘Kale laba! ennaku zijja’ Yakuwa bw’agamba, ‘lwe ndituma abantu ne babawunzika. Balibawunzika ne bakaliza ebita byabwe, era balimenyaamenya amatogero gaabwe.
13  Abamowaabu balikwatibwa ensonyi olwa Kemosi, ng’ennyumba ya Isirayiri bwe yakwatibwa ensonyi olwa Beseri, gye baali beesiga.
14  Muyinza mutya okugamba nti: “Tuli balwanyi bazira, abeetegefu okulwana olutalo”?’
15  ‘Mowaabu azikiriziddwa,Ebibuga bye birumbiddwa,N’abasirikale baabwe abasingayo obulungi battiddwa,’ Bw’ayogera Kabaka ayitibwa Yakuwa ow’eggye.
16  Akabi kanaatera okujjira Abamowaabu,Era okugwa kwabwe kujja mangu.
17  Abo bonna ababeetoolodde bajja kubalumirirwa,Abo bonna abamanyi erinnya lyabwe. Mubagambe nti: ‘Omuggo ogw’amaanyi gumenyeddwa, omuggo omulungi!’
18  Va mu kifo kyo eky’ekitiibwa,Otuule mu nnyonta, ggwe omuwala abeera mu Diboni,Olw’okuba azikiriza Mowaabu akujjiridde,Era ajja kuzikiriza ebigo byo.
19  Yimirira ku luguudo otunule, ggwe abeera mu Aloweri. Buuza omusajja n’omukazi abadduseeyo nti, ‘Kiki ekibaddewo?’
20  Mowaabu aswaziddwa era agwiriddwa entiisa. Mukube ebiwoobe era mukaabe. Mulangirire mu Alunoni nti Mowaabu azikiriziddwa.
21  “Omusango gusaliddwa eri ensi ey’omuseetwe; eri Koloni, Yakazi, ne Mefaasi;
22  eri Diboni, Nebo, ne Besu-dibulasayimu;
23  eri Kiriyasayimu, Besu-gamuli, ne Besu-myoni;
24  eri Keriyoosi ne Bozula; n’eri ebibuga byonna eby’omu nsi ya Mowaabu eby’okumpi n’ewala.
25  ‘Ejjembe lya Mowaabu litemeddwa;Omukono gwe gumenyeddwa,’ Yakuwa bw’agamba.
26  ‘Mumutamiize kubanga yeegulumirizza ku Yakuwa. Mowaabu yeevulunga mu bisesemye bye,Era asekererwa.
27  Tewasekerera Isirayiri? Yasangibwa mu babbi,Olyoke omunyeenyeze omutwe era omwogereko obubi?
28  Mmwe ababeera mu Mowaabu, muve mu bibuga mugende mubeere ku lwazi,Mubeere ng’ejjiba erizimba ekisu kyalyo mu mabbali g’olukonko.’”
29  “Tuwulidde ku malala ga Mowaabu—yeekulumbaza nnyo—Tuwulidde ku ngeri gye yeekuzaamu, ku malala ge, ku ngeri gye yeepankamu, ne ku kwegulumiza kw’omutima gwe.”
30  “‘Mmanyi obusungu bwe,’ Yakuwa bw’agamba,‘By’ayogera ebitaliimu nsa bijja kugwa butaka. Tewali kye bajja kukola.
31  Eyo ye nsonga lwaki nja kukubira Mowaabu ebiwoobe,Mowaabu nja kumukaabiraEra nja kukungubagira abantu ab’omu Kiru-keresi.
32  Ggwe omuzabbibu gw’e Sibima, nja kukukaabiraOkusinga bwe nnakaabira Yazeri. Amatabi go aganyirira gasomose ennyanja. Gatuuse ku nnyanja, era n’e Yazeri. Omuzikiriza atuuseKu bibala byo eby’omu biseera eby’omusana era ne ku zzabbibu ly’okungudde.
33  Okusanyuka n’okujaganya biggiddwa mu nnimiro ey’emiti egy’ebibalaNe mu nsi ya Mowaabu. Nkomezza omwenge okukulukuta nga guva mu ssogolero. Tewali n’omu ajja kusogola mwenge ng’aleekaana n’essanyu. Wajja kubaawo okuleekaana naye nga si kwa ssanyu.’”
34  “‘Bakubye ebiwoobe. Ebiwoobe biwuliddwa mu Kesuboni okutuuka mu EreyaleN’okutuuka mu Yakazi. Okukaaba mu Zowaali kuwuliddwa okutuuka mu Kolonayimu n’okutuuka mu Egulasu-serisiya. N’amazzi g’omu Nimulimu gajja kulekebwa awo.
35  Nja kukomya mu Mowaabu,’ Yakuwa bw’agamba,‘Oyo atwala ekiweebwayo ku kifo ekigulumivuN’oyo awaayo ssaddaaka eri katonda we.
36  Eyo ye nsonga lwaki omutima gwange gujja kukungubagira Mowaabu ng’omulere,Era omutima gwange gujja kukungubagira abantu b’omu Kiru-keresi ng’omulere. Kubanga by’afunye bijja kusaanawo.
37  Buli mutwe gumwereddwako enviiri,Na buli kirevu kimwereddwa. Buli mukono guliko emisale,Era beesibye ebibukutu mu biwato!’”
38  “‘Ku busolya bwonna obw’ennyumba za MowaabuNe mu bibangirizi bye byonna ebya lukale,Mulimu kukuba biwoobe kwokka. Kubanga mmenye Mowaabu Ng’ensumbi gye baasuula,’ Yakuwa bw’agamba.
39  ‘Ng’atidde nnyo! Mukube ebiwoobe! Mowaabu akyuse n’addayo ng’aswadde! Mowaabu afuuse ekisekererwa,Ekintu eky’entiisa eri abo bonna abamwetoolodde.’”
40  “Bw’ati Yakuwa bw’agamba: ‘Laba! Ng’empungu bw’ekka n’ekwata omuyiggo,Waliwo ajja okwanjuluza ebiwaawaatiro bye ku Mowaabu.
41  Ebibuga bijja kuwambibwa,N’ebigo bijja kuwambibwa. Ku lunaku olwo emitima gy’abalwanyi b’omu MowaabuGijja kuba ng’omutima gw’omukazi azaala.’”
42  “‘Eggwanga lya Mowaabu lijja kusaanyizibwawo liggwerewo ddala,Kubanga lyegulumirizza ku Yakuwa.
43  Entiisa n’ekinnya n’omutego biri mu maaso go,Ggwe abeera mu Mowaabu,’ Yakuwa bw’agamba.
44  ‘Oyo yenna alidduka entiisa aligwa mu kinnya,N’oyo aliva mu kinnya aligwa mu mutego.’ ‘Kubanga Mowaabu nja kumuleetako omwaka ogw’ekibonerezo kyabwe,’ Yakuwa bw’agamba.
45  ‘Abo abaddukayo bayimirira mu kisiikirize kya Kesuboni nga tebalina kye basobola kukola. Kubanga omuliro gujja kuva mu Kesuboni N’ennimi z’omuliro zijja kuva mu Sikoni. Bijja kwokya ekyenyi kya MowaabuN’akawanga k’abaana b’oluyoogaano.’
46  ‘Zikusanze, ggwe Mowaabu! Abantu ba Kemosi bazikiridde. Kubanga abaana bo ab’obulenzi bawambiddwa,N’abaana bo ab’obuwala bagenze mu buwaŋŋanguse.
47  Naye mu nnaku ez’enkomerero, nja kukuŋŋaanya ab’omu Mowaabu abaawambibwa’ Yakuwa bw’agamba. ‘Omusango ogusaliddwa Mowaabu gukomye wano.’”
5  Mutambuletambule mu nguudo za Yerusaalemi. Mutunuletunule mwetegereze. Munoonye mu bibangirizi byakyo ebya lukale mulabeObanga munaazuulamu omuntu akola eby’obwenkanya,Era afuba okuba omwesigwa,Bw’anaabaamu, kale nnakisonyiwa.
2  Ne bwe bagamba nti: “Nga Yakuwa bw’ali omulamu!” Baba balayira bya bulimba.
3  Ai Yakuwa, amaaso go teganoonya bwesigwa? Wababonereza, naye tekirina kye kyabakolako. Wabulako katono okubazikiriza, naye tebalina kye baayiga. Baakakanyaza obwenyi bwabwe ne buba bugumu okusinga olwazi,Baagaana okukyuka.
4  Naye nnagamba nti: “Abantu bano bateekwa okuba nga bakopi. Bakola eby’obusirusiru olw’okuba tebamanyi Yakuwa,Tebamanyi mateeka ga Katonda waabwe.
5  Nja kugenda eri abasajja ab’ebitiibwa njogere nabo,Kubanga bateekwa okuba nga bamanyi ekkubo lya Yakuwa,Bateekwa okuba nga bamanyi amateeka ga Katonda waabwe. Naye bonna baali bamenye ekikoligoEra ne bakutula n’ebisiba.”
6  Empologoma ey’omu kibira kyeva ebalumba,Omusege ogw’omu ddungu kyeguva gubasaanyaawo,N’engo kyeva eteegera okumpi n’ebibuga byabwe. Buli abifuluma agajambulwa. Kubanga okwonoona kwabwe kungi nnyo;Ebikolwa byabwe eby’obutali bwesigwa biyitiridde obungi.
7  Nnyinza ntya okukusonyiwa ebintu bino? Abaana bo banvuddeko,Balayira eri oyo atali Katonda. Nnabawa byonna bye beetaaga,Naye beeyongera bweyongezi okwenda,Era beekuluumululiranga mu nnyumba ya malaaya.
8  Balinga embalaasi ennume ezirulunkanira okulinnyira enkazi,Buli omu abebera muka munne.
9  “Sisaanidde kubabonereza olw’ebintu ebyo?” Yakuwa bw’agamba. “Sisaanidde kuwoolera ggwanga ku ggwanga ng’eryo?”
10  “Mwolekere ennimiro zaakyo ez’emizabbibu muzoonoone,Naye temuzisaanyizaawo ddala. Muteme amatabi gaakyo,Kubanga si ga Yakuwa.
11  Ab’ennyumba ya Isirayiri n’ab’ennyumba ya YudaTebabadde beesigwa n’akamu gye ndi,” Yakuwa bw’agamba.
12  “Beegaanyi Yakuwa, era bagamba nti,‘Talina ky’ajja kukola. Tewali kabi kanaatutuukako;Tetujja kulaba kitala wadde enjala.’
13  Bannabbi bye boogera tebiriimu nsa,Ekigambo kya Katonda tekiri mu bo. Ka bafuuke ekitaliimu nsa ng’ebigambo byabwe bwe biri!”
14  Kale bw’ati Yakuwa Katonda w’eggye bw’agamba: “Olw’okuba abantu bano boogedde bwe batyo,Nzuuno nfuula ekigambo kyange omuliro mu kamwa ko,Abantu bano ze nku,Era gujja kubookya.”
15  “Mmwe ab’ennyumba ya Isirayiri, ŋŋenda kubaleetera eggwanga ery’ewala,” Yakuwa bw’agamba. “Eggwanga eryateekebwawo edda ennyo. Eggwanga ery’edda ennyo,Eggwanga eryogera olulimi lwe mutamanyi,Era eryogera bye mutasobola kutegeera.
16  Bonna basajja balwanyi;Ensawo yaabwe ey’obusaale eringa entaana eyasaamiridde.
17  Bajja kulya by’okungudde n’emmere yo. Bajja kutta batabani bo ne bawala bo. Bajja kulya ebisibo byo n’amagana go. Bajja kusaanyaawo emizabbibu gyo n’emitiini gyo. Bajja kuzikiriza n’ekitala ebibuga byo ebiriko bbugwe bye weesiga.”
18  “Naye ne mu nnaku ezo,” Yakuwa bw’agamba, “siribazikiririza ddala.
19  Era bwe balibuuza nti, ‘Lwaki Yakuwa Katonda waffe atukoze ebintu bino byonna?’ obaddangamu nti, ‘Nga bwe mwandeka ne muweereza katonda omulala mu nsi yammwe, nammwe muliweereza abagwira mu nsi etali yammwe.’”
20  Mulangirire kino mu nnyumba ya Yakobo,Era mukirangirire mu nnyumba ya Yuda nga mugamba nti:
21  “Muwulire kino mmwe abantu abasirusiru abatalina magezi: Balina amaaso naye tebalaba;Balina amatu naye tebawulira.
22  ‘Temuntya?’ bw’ayogera Yakuwa,‘Temusaanidde kukankana mu maaso gange? Nze nnateekawo omusenyu okuba ensalo y’ennyanja,Olw’ekiragiro eky’olubeerera, ennyanja teyinza kusukka nsalo eyo. Wadde amayengo gaayo geesuukunda, tegasobola kuwaguza;Wadde nga gayira, tegasobola kugisukka.
23  Naye abantu bano balina omutima omukakanyavu era omujeemu;Balese ekkubo lyange ne bakwata eryabwe.
24  Era tebagamba mu mutima gwabwe nti: “Kaakano ka tutye Yakuwa Katonda waffe,Atuwa enkuba mu kiseera ekituufu,Enkuba eya ddumbi n’eya ttoggo,Oyo akakasa nti wabaawo wiiki ez’amakungula ezaagerekebwa.”
25  Ensobi zammwe ze ziremesa ebintu bino okujja;Ebibi byammwe bye bibalemesa okufuna ebirungi.
26  Kubanga mu bantu bange mulimu abantu ababi. Beetegereza ng’omutezi w’ebinyonyi bw’akola ng’abwamye. Batega omutego ogw’akabi. Bakwasa bantu.
27  Ennyumba zaabwe zijjudde obulimba,Ng’omuyonjo ogujjudde ebinyonyi. Kyebava bafuuse ab’amaanyi era ne bagaggawala.
28  Bagezze era banyirira;Bakola ebibi bingi nnyo. Ensonga z’abo abatalina bakitaabwe tebazikolako mu bwenkanya,Bo basobole okuba obulungi;N’ensonga z’abaavu tebazikolako mu bwenkanya.’”
29  “Sisaanidde kubabonereza olw’ebintu ebyo?” Yakuwa bw’agamba. “Sisaanidde kuwoolera ggwanga ku ggwanga ng’eryo?
30  Ekintu ekibi ennyo era ekyesisiwaza kibaddewo mu nsi:
31  Bannabbi boogera bya bulimba,Bakabona bakozesa obuyinza bwabwe okunyigiriza abalalaNaye abantu bange baagala kibe bwe kityo. Kale munaakola mutya ng’enkomerero etuuse?”
36  Mu mwaka ogw’okuna ogw’obufuzi bwa Kabaka Yekoyakimu owa Yuda, mutabani wa Yosiya, Yakuwa yagamba Yeremiya nti:
2  “Ddira omuzingo owandiikemu ebigambo byonna bye nkutegeezezza ku Isirayiri ne Yuda, n’amawanga gonna, okuva ku lunaku lwe nnasooka okwogera naawe mu kiseera kya Yosiya okutuusa leero.
3  Oboolyawo ab’ennyumba ya Yuda bwe banaawulira ku kabi ke nteekateeka okubaleetako, banaakyuka ne baleka amakubo gaabwe amabi, ne mbasonyiwa ensobi zaabwe n’ebibi byabwe.”
4  Awo Yeremiya n’ayita Baluki mutabani wa Neriya, era Yeremiya n’amutegeeza ebigambo byonna Yakuwa bye yamugamba, ng’eno Baluki bw’abiwandiika mu muzingo.
5  Yeremiya n’agamba Baluki nti: “Nkugiddwa era sisobola kuyingira mu nnyumba ya Yakuwa.
6  N’olwekyo, ggwe olina okugendayo osome mu ddoboozi ery’omwanguka ebigambo bya Yakuwa ebiri mu muzingo bye nnakutegeezezza ng’eno bw’obiwandiika. Bisome ku lunaku olw’okusiiba ng’abantu abali mu nnyumba ya Yakuwa bawulira; ojja kubisomera abantu bonna ab’omu Yuda abajja nga bava mu bibuga byabwe.
7  Oboolyawo baneegayirira Yakuwa abasaasire, buli omu n’aleka ekkubo lye ebbi, kubanga obusungu n’ekiruyi Yakuwa by’agambye okuleeta ku bantu bano bingi.”
8  Bw’atyo Baluki mutabani wa Neriya n’akola byonna nnabbi Yeremiya bye yamulagira; yasoma mu muzingo ebigambo bya Yakuwa mu ddoboozi ery’omwanguka mu nnyumba ya Yakuwa.
9  Mu mwaka ogw’okutaano ogw’obufuzi bwa Kabaka Yekoyakimu owa Yuda, mutabani wa Yosiya, mu mwezi ogw’omwenda, kyalangirirwa nti abantu bonna mu Yerusaalemi, n’abantu bonna abajja mu Yerusaalemi okuva mu bibuga bya Yuda, baalina okusiiba mu maaso ga Yakuwa.
10  Awo Baluki n’asoma mu muzingo ebigambo bya Yeremiya ng’abantu bonna bawulira. Yabisoma mu ddoboozi ery’omwanguka mu nnyumba ya Yakuwa, mu kisenge kya Gemaliya mutabani wa Safani omukoppolozi, mu luggya olw’eky’engulu awayingirirwa ku mulyango omuggya ogw’ennyumba ya Yakuwa.
11  Mikaaya mutabani wa Gemaliya mutabani wa Safani bwe yawulira ebigambo bya Yakuwa ebyali bisomeddwa mu muzingo,
12  n’agenda mu nnyumba ya kabaka, mu kisenge eky’omuwandiisi. Abaami bonna baali batudde omwo: Erisaama omuwandiisi, Deraya mutabani wa Semaaya, Erunasani mutabani wa Akubooli, Gemaliya mutabani wa Safani, Zeddeekiya mutabani wa Kananiya, n’abaami abalala bonna.
13  Mikaaya n’ababuulira ebigambo byonna bye yawulira nga Baluki asoma okuva mu muzingo ng’abantu bawulira.
14  Awo abaami bonna ne batuma Yekudi mutabani wa Nesaniya mutabani wa Seremiya mutabani wa Kuusi eri Baluki, nga bagamba nti: “Leeta omuzingo gwe wasomye ng’abantu bawulira.” Baluki mutabani wa Neriya n’akwata omuzingo n’agenda gye baali.
15  Ne bamugamba nti: “Tuula ogutusomere mu ddoboozi ery’omwanguka.” Awo Baluki n’agubasomera.
16  Olwawulira ebigambo ebyo byonna ne batunulaganako nga batidde, era ne bagamba Baluki nti: “Tulina okutegeeza kabaka ebigambo ebyo byonna.”
17  Ne babuuza Baluki nti: “Tubuulire engeri gye wawandiikamu ebigambo ebyo byonna. Yeremiya ye yabikugamba nga ggwe bw’obiwandiika?”
18  Baluki n’abagamba nti: “Yambuulira ebigambo ebyo byonna ng’eno bwe mbiwandiika ne bwino mu muzingo.”
19  Abaami ne bagamba Baluki nti: “Ggwe ne Yeremiya mugende mwekweke, era temubuulira muntu yenna gye muli.”
20  Awo ne bagenda eri kabaka mu luggya, ne bateeka omuzingo mu kisenge kya Erisaama omuwandiisi, ne babuulira kabaka byonna bye baali bawulidde.
21  Kabaka n’atuma Yekudi okuleeta omuzingo, Yekudi n’aguggyayo mu kisenge kya Erisaama omuwandiisi. Yekudi n’atandika okugusoma nga kabaka n’abaami bonna abaali bayimiridde okumpi ne kabaka bawulira.
22  Kabaka yali atudde mu nnyumba mwe yabeeranga mu kiseera eky’obutiti, mu mwezi ogw’omwenda, nga mu maaso ge waliwo ekyoto omuli omuliro ogwaka.
23  Yekudi bwe yamalanga okusoma emiko esatu oba ena, nga kabaka agisalako n’akaso k’omuwandiisi ng’agisuula mu muliro, okutuusa omuzingo gwonna bwe gwaggweera mu muliro.
24  Tebaatya n’akamu; kabaka n’abaweereza be bonna abaawulira ebigambo ebyo byonna tebaayuza byambalo byabwe.
25  Wadde nga Erunasani, Deraya, ne Gemaliya beegayirira kabaka aleme kwokya muzingo, teyabawuliriza.
26  Ate era kabaka yalagira Yerameeri mutabani wa kabaka, Seraya mutabani wa Azulyeri, ne Seremiya mutabani wa Abudeeri okukwata Baluki omuwandiisi ne nnabbi Yeremiya, naye Yakuwa yabakweka.
27  Nga kabaka amaze okwokya omuzingo omwali ebigambo Yeremiya bye yabuulira Baluki n’abiwandiika, Yakuwa yaddamu n’agamba Yeremiya nti:
28  “Ddira omuzingo omulala owandiikemu ebigambo byonna ebyali mu muzingo ogwasooka Kabaka Yekoyakimu owa Yuda gwe yayokya.
29  Ojja kugamba Kabaka Yekoyakimu owa Yuda nti, ‘Bw’ati Yakuwa bw’agamba: “Oyokezza omuzingo guno ng’ogamba nti, ‘Lwaki oguwandiiseemu: “Kabaka wa Babulooni ajja kujja azikirize ensi eno agimalemu abantu n’ensolo”?’
30  Kale bw’ati Yakuwa bw’ayogera ku Yekoyakimu kabaka wa Yuda, ‘Tajja kuba na muntu atuula ku ntebe ya Dawudi, era omulambo gwe gunaabanga mu bbugumu emisana era gunaabanga mu bunnyogovu ekiro.
31  Nja kumubonereza ye ne bazzukulu be n’abaweereza be olw’ensobi zaabwe, era bo n’ababeera mu Yerusaalemi n’abantu b’omu Yuda nja kubatuusaako akabi ke nnagamba okubaleetako naye ne batawuliriza.’”’”
32  Awo Yeremiya n’addira omuzingo omulala n’aguwa Baluki omuwandiisi, mutabani wa Neriya, Yeremiya n’ayogera nga ye bw’aguwandiikamu byonna ebyali mu muzingo ogwasooka Kabaka Yekoyakimu owa Yuda gwe yayokya mu muliro. Ate era kwayongerwako n’ebigambo ebirala bingi ebiringa ebyo.
41  Mu mwezi ogw’omusanvu, Isimayiri mutabani wa Nesaniya mutabani wa Erisaama, eyali ow’omu lulyo olulangira era eyali omu ku bakungu ba kabaka yagenda n’abasajja abalala kkumi eri Gedaliya mutabani wa Akikamu e Mizupa. Bwe baali baliira wamu ekijjulo e Mizupa,
2  Isimayiri mutabani wa Nesaniya n’abasajja ekkumi abaali naye ne basituka ne batta Gedaliya mutabani wa Akikamu mutabani wa Safani n’ekitala. Bw’atyo n’atta oyo kabaka wa Babulooni gwe yali alonze okufuga Yuda.
3  Isimayiri era yatta n’Abayudaaya bonna abaali ne Gedaliya mu Mizupa, awamu n’abasirikale Abakaludaaya abaaliyo.
4  Ku lunaku olw’okubiri nga Gedaliya amaze okuttibwa, nga tewannabaawo akitegeddeko,
5  abasajja 80 bajja nga bava e Sekemu, e Siiro, n’e Samaliya. Baali basazeeko ebirevu byabwe, nga bayuzizza ebyambalo byabwe, nga beesaze emisale, era nga balina ebiweebwayo eby’emmere ey’empeke n’obubaani obweru eby’okutwala mu nnyumba ya Yakuwa.
6  Isimayiri mutabani wa Nesaniya n’ava mu Mizupa n’agenda okubasisinkana, ng’agenda akaaba. Bwe yabatuukako n’abagamba nti: “Mujje eri Gedaliya mutabani wa Akikamu.”
7  Naye bwe baatuuka mu kibuga, Isimayiri mutabani wa Nesaniya n’abasajja be ne babatta ne babasuula mu luzzi.
8  Naye mu bo mwalimu abasajja kkumi abaagamba Isimayiri nti: “Totutta, kubanga tulina emmere gye tukwese ku ttale: eŋŋaano, ssayiri, amafuta g’ezzeyituuni, n’omubisi gw’enjuki.” Awo bo n’abaleka n’atabattira wamu ne baganda baabwe.
9  Isimayiri yasuula emirambo gyonna egy’abasajja be yali asse mu luzzi olunene, Kabaka Asa lwe yasima bwe yali ng’atiisibwatiisibwa Kabaka Baasa owa Isirayiri. Olwo lwe luzzi Isimayiri mutabani wa Nesaniya lwe yajjuza emirambo gy’abasajja abattibwa.
10  Isimayiri yawamba abantu abalala bonna abaali mu Mizupa, nga mw’otwalidde ne bawala ba kabaka n’abantu bonna abaali basigadde mu Mizupa, Nebuzaladaani eyali akulira abakuumi be yali akwasizza Gedaliya mutabani wa Akikamu. Isimayiri mutabani wa Nesaniya yabawamba n’agenda eri Abaamoni.
11  Yokanani mutabani wa Kaleya n’abaduumizi b’eggye bonna bwe baawulira ebintu ebibi byonna Isimayiri mutabani wa Nesaniya bye yali akoze,
12  ne bagenda n’abasajja bonna okulwanyisa Isimayiri mutabani wa Nesaniya, ne bamusanga awali amazzi amangi mu Gibiyoni.
13  Abantu bonna abaali ne Isimayiri ne basanyuka bwe baalaba Yokanani mutabani wa Kaleya n’abaduumizi b’eggye bonna abaali naye.
14  Awo abantu bonna Isimayiri be yali awambye mu Mizupa ne bakyuka ne baddayo ne Yokanani mutabani wa Kaleya.
15  Naye Isimayiri mutabani wa Nesaniya n’abasajja be munaana ne badduka ku Yokanani ne bagenda eri Abaamoni.
16  Yokanani mutabani wa Kaleya n’abaduumizi b’eggye bonna abaali naye baagenda n’abantu abalala abaava e Mizupa, be baanunula mu mukono gwa Isimayiri mutabani wa Nesaniya ng’amaze okutta Gedaliya mutabani wa Akikamu. Baakomyawo okuva e Gibiyoni abasajja, abasirikale, abakazi, abaana, n’abakungu b’omu lubiri.
17  Awo ne bagenda ne babeera mu kisulo kya Kimamu okumpi n’e Besirekemu, nga bateekateeka okugenda e Misiri
18  olw’okutya Abakaludaaya, olw’okuba Isimayiri mutabani wa Nesaniya yali asse n’ekitala Gedaliya mutabani wa Akikamu, kabaka wa Babulooni gwe yali alonze okufuga Yuda.
15  Awo Yakuwa n’aŋŋamba nti: “Musa ne Samwiri ne bwe bandibadde nga bayimiridde mu maaso gange, sandisaasidde bantu bano. Bagobe mu maaso gange bagende.
2  Bwe banaakugamba nti, ‘Tulage wa?’ ojja kubagamba nti, ‘Bw’ati Yakuwa bw’agamba: “Ow’okufa endwadde, agende eri endwadde! Ow’okufa ekitala, agende eri ekitala! Ow’okufa enjala, agende eri enjala! Era ow’okuwambibwa, agende mu buwambe!”’
3  “‘Era nja kubaleetera ebibonyoobonyo bina,’ Yakuwa bw’agamba, ‘ekitala okutta, embwa okuwalula, n’ebinyonyi n’ensolo okulya n’okuzikiriza.
4  Era nja kubafuula ekintu eky’entiisa eri obwakabaka bwonna obw’omu nsi olw’ebyo Manase mutabani wa Keezeekiya kabaka wa Yuda, bye yakola mu Yerusaalemi.
5  Ani anaakusaasira, ggwe Yerusaalemi,Ani anaakulumirirwa,Era ani anaakyama okubuuza bw’oli?’
6  ‘Onvuddeko,’ Yakuwa bw’agamba. ‘Onkuba amabega. Nja kukugololera omukono nkuzikirize. Nkooye okukukwatirwa ekisa.
7  Era nja kubawewa ng’omuntu bw’awewa emmere ey’empeke ku miryango gy’ensi. Nja kutta abaana bammwe. Nja kuzikiriza abantu bange,Olw’okuba bagaanye okuleka amakubo gaabwe.
8  Bannamwandu baabwe bajja kuba bangi gye ndi okusinga omusenyu oguli mu nnyanja. Nja kuleeta omuzikiriza ku bamaama ne ku bavubuka mu ttuntu. Nja kubaleetera okweraliikirira n’entiisa nga tebabisuubira.
9  Omukazi eyazaala abaana omusanvu aweddemu amaanyi;Awejjawejja. Enjuba ye egudde nga bukyali misana,N’aswala era n’afeebezebwa.’ ‘N’abatono abanaaba basigaddewo ku boNja kubawaayo eri ekitala mu maaso g’abalabe baabwe,’ Yakuwa bw’agamba.”
10  Zinsanze nze mmange, olw’okuba wanzaala,Ndi muntu ayomba era awakana n’ensi yonna buli kiseera. Siwolangako era seewolangako;Naye bonna bankolimira.
11  Awo Yakuwa n’agamba nti: “Nja kukukolera ebirungi;Nja kukuyamba mu biseera ebizibu,Nja kukuyamba mu biseera eby’obuyinike omulabe aleme kukutuusaako kabi.
12  Waliwo omuntu yenna asobola okumenyaamenya ekyuma,Ekyuma ekiva ebukiikakkono, era n’ekikomo?
13  Eby’obugagga byo n’ebintu byo eby’omuwendo nja kubiwaayo ng’omunyago,Nja kubiwaayo ku bwereere, olw’ebibi byonna by’okoze mu bitundu by’ensi yo byonna.
14  Nja kubiwa abalabe boBabitwale mu nsi gy’otomanyi. Kubanga obusungu bwange bukoleezezza omuliro,Era gubookya.”
15  Omanyi embeera gye ndimu, Ai Yakuwa,Nzijukira onnyambe. Ku lwange woolera eggwanga ku abo abanjigganya. Tondeka kuzikirira olw’okuba olwawo okusunguwala. Kimanye nti nvumibwa olw’erinnya lyo.
16  Ebigambo byo nnabifuna ne mbirya;Era ekigambo kyo kyafuuka gye ndi okusanyuka n’okujaguza mu mutima gwange,Kubanga mpitiddwa erinnya lyo, Ai Yakuwa Katonda ow’eggye.
17  Situula wamu n’abantu abali mu binyumu ne nsanyuka. Olw’okuba omukono gwo guli ku nze, ntuula nzekka,Onzijuzza obusungu.
18  Lwaki mbeera mu bulumi buli kiseera? Era lwaki ekiwundu kyange tekiwona? Kigaanye okuwona. Onooba gye ndi ng’ensulo ey’amazzi ey’obulimbaEtayinza kwesigika?
19  Kale bw’ati Yakuwa bw’agamba: “Bw’onookomawo nja kukuzza gye ndi,Era ojja kuyimirira mu maaso gange. Bw’onooyawula eky’omuwendo ku kitali kya mugaso,Ojja kuba ng’akamwa kange. Bajja kudda gy’oli,Naye ggwe tojja kudda gye bali.”
20  “Ŋŋenda kukufuula bbugwe ow’ekikomo eri abantu bano. Bajja kukulwanyisa,Naye tebajja kukuwangula,Kubanga ndi wamu naawe okukulokola n’okukununula,” Yakuwa bw’agamba.
21  “Nja kukulokola mu mukono gw’ababiEra nja kukununula mu mukono gw’abakambwe.”
20  Pasukuli mutabani wa Immeri, eyali kabona era eyali omukungu omukulu mu nnyumba ya Yakuwa, yali awuliriza nga Yeremiya ayogera ebintu ebyo.
2  Awo Pasukuli n’akuba nnabbi Yeremiya n’amuteeka mu nvuba eyali ku Mulyango ogw’eky’Engulu ogwa Benyamini, ogwali mu nnyumba ya Yakuwa.
3  Naye ku lunaku olwaddirira Pasukuli bwe yaggya Yeremiya mu nvuba, Yeremiya n’amugamba nti: “Erinnya Yakuwa ly’akuyise si Pasukuli, wabula akuyise Entiisa Eri Buli Wamu.
4  Kubanga bw’ati Yakuwa bw’agamba, ‘Ggwe ne mikwano gyo nja kubaleetera okutya, era bajja kuttibwa n’ekitala ky’abalabe baabwe ng’olaba; Yuda yonna nja kugiwaayo mu mukono gwa kabaka wa Babulooni, era ajja kubatwala mu buwaŋŋanguse e Babulooni abatte n’ekitala.
5  Obugagga bwonna obw’ekibuga kino, n’ebintu byonna ebikirimu, n’eby’omuwendo byonna ebikirimu, n’eby’obugagga bya bakabaka ba Yuda byonna nja kubiwaayo mu mikono gy’abalabe baabwe. Bajja kubinyaga babitwale e Babulooni.
6  Naawe Pasukuli n’abo bonna ababeera mu nnyumba yo, mujja kuwambibwa. Ojja kugenda e Babulooni ofiire eyo, era ojja kuziikibwa eyo ne mikwano gyo gyonna, kubanga wabalagula eby’obulimba.’”
7  Ai Yakuwa, onnimbye ne nnimbibwa. Wansinza amaanyi n’owangula. Nfuuse ekisekererwa olunaku lwonna;Buli omu ankudaalira.
8  Buli lwe njogera nkuba ebiwoobe ne nnangirira nti,“Ebikolwa eby’obukambwe n’okuzikiriza!” Olunaku lwonna nvumibwa era nsekererwa olw’ekigambo kya Yakuwa.
9  Kyennava ŋŋamba nti: “Sigenda kumwogerako,Era sijja kuddamu kwogera mu linnya lye.” Naye mu mutima gwange ekigambo kye kyali ng’omuliro ogubuubuuka munda mu magumba gange,Nnawulira nga nkooye okusirika;Nnali sikyasobola kugumira mbeera eyo.
10  Kubanga nnawulira ebintu ebibi bingi ebyali byogerwa;Nnali nneetooloddwa entiisa. “Mumuvumirire; ka tumuvumirire!” Nga buli anjagaliza emirembe alindirira okulaba nga ngwa: “Oboolyawo ayinza okubaako ekintu ekitali kya magezi ky’akola,Ne tumuwangula ne tumwesasuza.”
11  Naye Yakuwa yalinga wamu nange ng’omulwanyi ow’entiisa. Abanjigganya kyebanaava beesittala, era tebajja kuwangula. Bajja kuswala nnyo olw’okuba tebajja kutuuka ku buwanguzi. Obuswavu bwabwe obw’emirembe gyonna tebulyerabirwa.
12  Naye ggwe, Ai Yakuwa ow’eggye, okebera omutuukirivuOlaba ebirowoozo eby’omunda ennyo, n’omutima. Ka ndabe ng’owoolera eggwanga ku bo,Kubanga ggwe gwe nkwasizza ensonga zange.
13  Muyimbire Yakuwa! Mutendereze Yakuwa! Kubanga anunudde omwavu mu mukono gw’abakozi b’ebibi.
14  Olunaku lwe nnazaalibwa lukolimirwe! Olunaku mmange lwe yanzaala ka luleme kuba lwa mukisa!
15  Akolimirwe omusajja eyaleetera kitange amawulire amalungi ng’agamba nti: “Bakuzaalidde omwana ow’obulenzi!” Ekyamusanyusa ennyo.
16  Omusajja oyo k’abeere ng’ebibuga Yakuwa bye yazikiriza n’atejjusa. K’awulire okukaaba ku makya n’enduulu mu ttuntu.
17  Lwaki teyanzitira mu lubuto,Mmange n’abeera entaana yangeN’abeeranga wa lubuto ennaku zonna?
18  Lwaki nnava mu lubutoOkulaba emitawaana n’ennaku,N’okumalako ennaku zange mu buswavu?
1  Bino bye bigambo bya Yeremiya mutabani wa Kirukiya, omu ku bakabona abaali mu Anasosi mu kitundu kya Benyamini.
2  Yakuwa yayogera naye mu kiseera kya Yosiya kabaka wa Yuda, mutabani wa Amoni, mu mwaka ogw’ekkumi n’esatu ogw’obufuzi bwe.
3  Ate era yayogera naye mu kiseera kya Yekoyakimu mutabani wa Yosiya, kabaka wa Yuda, okutuusiza ddala ku nkomerero y’omwaka ogw’ekkumi n’ogumu ogw’obufuzi bwa Zeddeekiya mutabani wa Yosiya, kabaka wa Yuda, okutuusa Yerusaalemi bwe yatwalibwa mu buwaŋŋanguse mu mwezi ogw’okutaano.
4  Yakuwa yaŋŋamba nti:
5  “Nnakumanya nga sinnakutonda mu lubuto lwa nnyoko,Era nga tonnazaalibwa nnakutukuza. Nnakufuula nnabbi eri amawanga.”
6  Naye ne ŋŋamba nti: “Ai Yakuwa Mukama Afuga Byonna! Simanyi kwogera, kubanga ndi mwana muto.”
7  Yakuwa n’aŋŋamba nti: “Togamba nti, ‘Ndi mwana muto.’ Naye genda eri abo bonna gye nkutuma,Era oyogere byonna bye nkulagira.
8  Totya olw’endabika yaabwe,Kubanga ‘Ndi wamu naawe okukulokola,’ Yakuwa bw’agamba.”
9  Awo Yakuwa n’agolola omukono gwe n’akwata ku mumwa gwange. Yakuwa n’aŋŋamba nti: “Ntadde ebigambo byange mu kamwa ko.
10  Laba, olwa leero nkuwadde obuyinza ku mawanga ne ku bwakabaka, okusiguukulula n’okumenya, okuzikiriza n’okusuula, okuzimba n’okusimba.”
11  Awo Yakuwa n’ambuuza nti: “Kiki ky’olaba Yeremiya?” Ne mmuddamu nti: “Ndaba ettabi ly’omuti gw’omuloozi.”
12  Awo Yakuwa n’aŋŋamba nti; “Olabye bulungi, kubanga nsigadde ntunula okusobola okutuukiriza ekigambo kyange.”
13  Yakuwa n’ayogera nange omulundi ogw’okubiri n’aŋŋamba nti: “Kiki ky’olaba?” Ne mmuddamu nti: “Ndaba entamu eyeesera, ng’omumwa gwayo gwewunzikidde bukiikaddyo, ng’ate entobo yaayo etunudde ebukiikakkono.”
14  Awo Yakuwa n’aŋŋamba nti: “Akabi kaliva ebukiikakkonoNe katuuka ku bantu bonna ab’omu nsi eno.
15  ‘Nkoowoola ebika byonna eby’obwakabaka obw’ebukiikakkono,’ Yakuwa bw’agamba,‘Era birijja; bakabaka baliteeka entebe zaabwe ez’obwakabakaKu miryango gya Yerusaalemi,Ne ku bbugwe waakyo okukyetooloolaNe ku bibuga byonna ebya Yuda.
16  Era nja kulangirira emisango gye mbasalidde olw’ebintu ebibi byonna bye bakola,Kubanga banvuddeko,Era banyookereza omukka gwa ssaddaaka eri bakatonda abalalaEra bavunnamira ebyo bye baakola n’emikono gyabwe.’
17  Naye weeteeketeeke,Era yimuka obagambe byonna bye nkulagira. Tobatya,Nneme kukuleetera ntiisa mu maaso gaabwe.
18  Kubanga leero nkufudde ekibuga ekiriko bbugwe,Empagi ey’ekyuma, era bbugwe ow’ekikomo, osobole okwaŋŋanga ensi ya Yuda yonna,Bakabaka baayo n’abaami baayo,Bakabona baayo n’abantu baamu.
19  Bajja kukulwanyisa,Naye tebajja kukuwangula,Kubanga ‘Ndi wamu naawe okukulokola,’ Yakuwa bw’agamba.”
2  Yakuwa yayogera nange n’aŋŋamba nti:
2  “Genda olangirire eri Yerusaalemi nti, ‘Bw’ati Yakuwa bw’agamba: “Nzijukira okwagala okw’amaanyi kwe walina mu buvubuka bwo,Okwagala kwe walaga ng’oyogerezebwa,Engeri gye wangoberera mu ddungu,Mu nsi eyali tesigiddwamu nsigo.
3  Isirayiri yali mutukuvu eri Yakuwa, ebibala ebibereberye eby’amakungula ge.”’ ‘Omuntu yenna eyamutuusangako akabi yabangako omusango. Yafunanga emitawaana,’ Yakuwa bw’agamba.”
4  Wulira ekigambo kya Yakuwa, ggwe ennyumba ya Yakobo,Nammwe mmwenna ebika by’ennyumba ya Isirayiri.
5  Bw’ati Yakuwa bw’agamba: “Nsobi ki bajjajjammwe gye bandabamu,Balyoke banneesambire ddala,Era bagoberere ebifaananyi ebitalina mugaso, nabo ne bafuuka abatalina mugaso?
6  Tebaabuuza nti, ‘Yakuwa ali ludda wa,Eyatuggya mu nsi ya Misiri,Eyatukulembera n’atuyisa mu ddungu,Mu nsi ey’amalungu n’ebinnya,Mu nsi ey’ekyeya n’ekizikiza eky’amaanyi,Mu nsi eteyitwamu muntuEra etebeeramu bantu?’
7  Nnabaleeta mu nsi erimu emiti gy’ebibala,Mulye ebibala byamu n’ebintu byamu ebirungi. Naye bwe mwatuuka mu nsi yange ne mugifuula etali nnongoofu;Obusika bwange mwabufuula eky’omuzizo.
8  Bakabona tebaabuuza nti, ‘Yakuwa ali ludda wa?’ Abalina obuvunaanyizibwa okuyigiriza Amateeka baali tebammanyi,Abasumba banjeemera,Bannabbi baayogeranga eby’obunnabbi mu linnya lya Bbaali,Era baagoberera bakatonda abataalina mugaso.
9  ‘N’olwekyo nja kubavunaana,’ Yakuwa bw’agamba,‘Era nja kuvunaana abaana b’abaana bammwe.’
10  ‘Naye musomoke mugende ku bizinga by’e Kittimu mulabe. Mutume omubaka e Kedali, era mukirowoozeeko n’obwegendereza;Mulabe oba ekintu nga kino kyali kibaddewo.
11  Eggwanga lyali liwaanyisizza bakatonda baalyo ne litwalamu abatali bakatonda? Naye abantu bange ekitiibwa kyange bakiwaanyisizzaamu ekintu ekitagasa.
12  Ggwe eggulu, samaalirira olwa kino;Kankana olw’entiisa ey’amaanyi,’ Yakuwa bw’agamba,
13  ‘Kubanga abantu bange bakoze ebintu bibiri ebibi: Banvuddeko nze ensibuko y’amazzi amalamu,Ne beesimira ebidiba,Ebidiba ebiwomoggofu ebitayinza kubaamu mazzi.’
14  ‘Isirayiri muweereza oba muddu eyazaalibwa mu maka? Kati olwo lwaki alekeddwa okunyagibwa?
15  Empologoma envubuka zimuwulugumira;Ziyimusizza amaloboozi gaazo. Ensi ye zigifudde ekintu eky’entiisa. Ebibuga bye byokeddwa omuliro, ne kiba nti tebikyalimu bantu.
16  Abantu b’omu Noofu n’e Tapanesi balya obwetikkiro bw’omutwe gwo.
17  Kino si ggwe okyetuusizzaakoOlw’okuva ku Yakuwa Katonda wo,Bwe yali akukulembera mu kkubo?
18  Kaakano lwaki oyagala okukwata ekkubo erigenda e MisiriOkunywa amazzi g’Omugga Sikoli? Lwaki oyagala okukwata ekkubo erigenda e BwasuliOkunywa amazzi g’Omugga Fulaati?
19  Yigira ku bintu ebibi by’okola,Obutali bwesigwa bwo ka bukunenye. Manya era otegeere bwe kiri ekibi era eky’omutawaanaOkuva ku Yakuwa Katonda wo;Tokiraze nti ontya,’ bw’ayogera Mukama Afuga Byonna, Yakuwa ow’eggye.
20  ‘Kubanga edda nnamenyaamenya ekikoligo kyoEra ne nkutula enjegere zo. Naye wagamba nti: “Sigenda kukuweereza,” Ku buli kasozi akawanvu ne wansi wa buli muti ogw’ebikoola ebingi,Weegalikanga n’okola obwamalaaya.
21  Nnakusimba ng’oli muzabbibu mulungi nnyo, omumyufu, gwonna nga guva mu nsigo nnongoofu;Kale oyonoonese otya n’ofuuka ettabi ly’omuzabbibu ogw’omu nsiko?’
22  ‘Ne bw’onaabisa ekisula ne ssabbuuni omungi,Ensobi yo eba ekyali ng’ebbala mu maaso gange,’ bw’ayogera Yakuwa, Mukama Afuga Byonna.
23  Oyinza otya okugamba nti, ‘Seeyonoonye. Sigoberedde Babbaali’? Tunuulira ekkubo lyo mu kiwonvu. Lowooza ku by’okoze. Olinga eŋŋamira enkazi ekyali ento ewenyuka,Edduka ng’edda eno n’eri mu makubo gaayo awatali kigendererwa,
24  Olinga endogoyi ey’omu nsiko eyamanyiira eddungu,Ekonga empewo nga yeegomba. Ani ayinza okugiziyiza ng’esaze? Abo abaginoonya tebajja kwekooya. Mu kiseera ekyo bajja kugizuula.
25  Ebigere byo tolema kubyambaza ngatto. N’omumiro gwo togulumya nnyonta. Naye wagamba nti, ‘Tekigasa! Njagala bakatonda abalala,Era nja kubagoberera.’
26  Ng’omubbi bw’aswala nga bamukutte,N’ab’ennyumba ya Isirayiri bwe batyo bwe baswadde,Bo ne bakabaka baabwe n’abaami baabwe,Bakabona baabwe ne bannabbi baabwe.
27  Bagamba omuti nti, ‘Ggwe kitange,’ N’ejjinja nti, ‘Ggwe wanzaala.’ Naye nze bankuba amabega ne batantunuulira. Mu kiseera eky’okulaba ennaku bajja kuŋŋamba nti,‘Situka otulokole!’
28  Kale bakatonda bo be weekolera bali ludda wa? Ka bayimuke, bwe baba nga basobola okukulokola mu kiseera eky’okulabiramu ennaku,Kubanga ggwe Yuda bakatonda bo baaze; benkana ebibuga byo obungi.
29  ‘Kiki kye munnumiriza? Lwaki mmwenna munjeemedde?’ Yakuwa bw’agamba.
30  Abaana bammwe mbakubidde bwereere;Tebakkiriza kubuulirirwa;Ekitala kyammwe kyazikiriza bannabbi bammwe,Ng’empologoma eyigga.
31  Mmwe ab’omulembe guno, mulowooze ku kigambo kya Yakuwa. Nfuuse ng’eddunguOba ensi ekutte ekizikiza eky’amaanyi eri Isirayiri? Lwaki abantu bange bano bagamba nti, ‘Twetaaya. Tetujja kudda gy’oli’?
32  Omuwala embeerera ayinza okwerabira amajolobero ge,Oba omugole ayinza okwerabira omusipi gwe ogw’okwewunda? Kyokka abantu bange bamaze ekiseera kiwanvu nga banneerabidde.
33  Ggwe omukazi, ng’oli mukugu mu kunoonya abasajja bakwagale! Weetendese mu makubo g’okukola ebintu ebibi.
34  N’engoye zo ziriko omusaayi gw’abaavu abatalina musango,Tebattibwa olw’okuba baasangibwa nga bamenya enju,Kyokka ndabye omusaayi gwabwe ku byambalo byo byonna.
35  Naye ogamba nti: ‘Sirina musango. Mazima ddala obusungu bwe bunvuddeko.’ Kaakano ŋŋenda kukubonereza,Kubanga ogamba nti: ‘Sirina kibi kye nkoze.’
36  Lwaki ekkubo lyo eritateredde olitwala ng’ekintu eky’olusaago? Olikwatibwa ensonyi olwa Misiri,Nga bwe wakwatibwa ensonyi olwa Bwasuli.
37  N’olw’ensonga eyo ojja kuvaayo ogende ng’otadde emikono ku mutwe,Kubanga Yakuwa yeesambye abo be weesiga;Tebajja kukuyamba.”
3  Abantu babuuza nti: “Omusajja bw’agoba mukazi we, omukazi n’agenda n’afumbirwa omusajja omulala, omusajja yandiddidde omukazi oyo?” Ensi eno teyonooneddwa nnyo? “Oyenze era olina baganzi bo bangi,Ddala kiba kituufu ggwe okudda gye ndi?” Yakuwa bw’agamba.
2  “Yimusa amaaso go otunule ku busozi obutaliiko bimera. Waliwo ekifo kye bateebakangamu naawe? Watuulanga ku nguudo ng’obalinda,Ng’Omuwalabu bw’alindira mu ddungu. Olw’obwamalaaya bwo n’ebikolwa byo ebibiEnsi ogyonoona.
3  Enkuba kyevudde eziyizibwa,Era ne mu kiseera kya ttoggo tetonnya. Otunuza bukalukalu nga muka omusajja akola obwamalaaya;Tokwatibwa nsonyi.
4  Naye kaakano oŋŋamba nti,‘Kitange, ggwe mukwano gwange ow’omu buvubuka bwange!
5  Omuntu yandisigadde nga musunguwavu emirembe gyonna,Oba yandisibye ekiruyi ekiseera kyonna?’ Bw’otyo bw’ogamba,Naye okola buli kibi kyonna ky’osobola okukola.”
6  Mu kiseera kya Kabaka Yosiya, Yakuwa yaŋŋamba nti: “‘Olabye Isirayiri atali mwesigwa ky’akoze? Agenze ku buli lusozi oluwanvu na buli wansi w’omuti ogulina ebikoola ebingi okukola obwamalaaya.
7  Ne bwe yamala okukola ebintu ebyo nnamugamba adde gye ndi, naye teyadda; ne Yuda yatunuuliranga muganda we ow’enkwe.
8  Bwe nnalaba ekyo ne ngoba Isirayiri ataali mwesigwa ne mmuwa ebbaluwa etugattulula, olw’okuba yayenda. Naye muganda we Yuda ow’enkwe teyatya; naye yagenda n’akola obwamalaaya.
9  Obwamalaaya bwe yabutwala ng’ekintu ekitono, era yayonoonanga ensi, era n’ayendanga ku mayinja n’emiti.
10  Wadde ebyo byaliwo, muganda we Yuda ow’enkwe teyadda gye ndi n’omutima gwe gwonna; yeefuula bwefuuzi ng’akomyewo,’ Yakuwa bw’agamba.”
11  Awo Yakuwa n’aŋŋamba nti: “Isirayiri atali mwesigwa yeeraze nga mutuukirivu okusinga Yuda ow’enkwe.
12  Genda olangirire ebigambo bino eri obukiikakkono: “‘“Ggwe Isirayiri omujeemu, komawo,” Yakuwa bw’agamba.’ ‘“Sijja kukutunuuliza busungu, kubanga ndi mwesigwa,” Yakuwa bw’agamba.’ ‘“Sijja kusigala nga ndi musunguwavu mirembe gyonna.
13  Kkiriza ensobi yo, kubanga ojeemedde Yakuwa Katonda wo. Weeyongera okugoberera b’otomanyi wansi wa buli muti ogulina ebikoola ebingi, naye tewagondera ddoboozi lyange,” Yakuwa bw’agamba.’”
14  “Mmwe abaana abajeemu, mukomeewo,” Yakuwa bw’agamba. “Kubanga nfuuse mukama wammwe ddala; nja kubaggyayo, omu okuva mu kibuga, n’ababiri okuva mu kika, mbaleete ku Sayuuni.
15  Nja kubawa abasumba omutima gwange be gwagala, era bajja kubawa okumanya n’okutegeera.
16  Mujja kwala era mujja kweyongera obungi mu nsi mu kiseera ekyo,” Yakuwa bw’agamba. “Temuliddamu kugamba nti, ‘Ssanduuko y’endagaano ya Yakuwa!’ Temuligirowoozaako, era temuligijjukira wadde okugisaalirwa, era teriddamu kukolebwa.
17  Mu kiseera ekyo Yerusaalemi balikiyita entebe ya Yakuwa; era amawanga gonna galikuŋŋaanyizibwa e Yerusaalemi okutendereza erinnya lya Yakuwa, era baliba tebakyagugubira ku kya kugoberera mitima gyabwe emibi.”
18  “Mu kiseera ekyo ab’ennyumba ya Yuda balitambulira wamu n’ab’ennyumba ya Isirayiri, era baliva mu nsi ey’ebukiikakkono nga bali wamu ne bajja mu nsi gye nnawa bajjajjammwe ng’obusika.
19  Nnagamba muli nti, ‘Nga nnakuteeka mu baana bange ne nkuwa ensi ennungi, eky’obusika ekisingayo obulungi mu mawanga gonna!’ Ate era nnalowooza nti mujja kumpita nti, ‘Kitange!’ era nti temujja kulekera awo kungoberera.
20  ‘Ddala ng’omukazi bw’alyamu bba olukwe n’amuleka, nammwe bwe mutyo bwe mundiddemu olukwe, mmwe ab’ennyumba ya Isirayiri,’ Yakuwa bw’agamba.”
21  Ku busozi obutaliiko bimera eddoboozi liwulirwa,Abayisirayiri bakaaba era beegayirira,Kubanga bakyamizza ekkubo lyabwe;Beerabidde Yakuwa Katonda waabwe.
22  “Mukomeewo mmwe abaana abajeemu. Nja kuwonya omutima gwammwe omujeemu.” “Tuutuno! Tuzze gy’oli,Kubanga ggwe Katonda waffe, Ai Yakuwa.
23  Twali twerimba bwe twawogganiranga ku busozi ne ku nsozi. Ddala Yakuwa ye mulokozi wa Isirayiri.
24  Okuva mu buvubuka bwaffe, katonda aswaza abadde atwala ebintu byonna bajjajjaffe bye baateganira,Ebisibo byabwe n’amagana gaabwe,Batabani baabwe ne bawala baabwe.
25  Ka tugalamire mu buswavu bwaffe,Era obuswavu bwaffe ka butubikke,Kubanga twonoonye mu maaso ga Yakuwa Katonda waffe,Ffe ne bakitaffe okuva mu buvubuka bwaffe okutuuka ku lunaku luno,Era tetugondedde ddoboozi lya Yakuwa Katonda waffe.”
33  Yeremiya bwe yali ng’akyasibiddwa mu Luggya lw’Abakuumi, Yakuwa yayogera naye omulundi ogw’okubiri, n’amugamba nti:
2  “Bw’ati Yakuwa eyakola ensi bw’agamba, Yakuwa eyagikola n’aginyweza; Yakuwa lye linnya lye,
3  ‘Nkoowoola, nange nja kukwanukula nkubuulire ebikulu era ebitayinza kutegeerekeka, by’otomanyi.’”
4  “Kubanga bw’ati Yakuwa Katonda wa Isirayiri bw’ayogera ku nnyumba z’omu kibuga kino ne ku nnyumba za bakabaka ba Yuda ezaamenyebwa okwetaasa ekitala ky’omulabe n’ebifunvu bye,
5  ne ku abo abajja okulwanyisa Abakaludaaya, okujjuza ennyumba zino emirambo gy’abo be nnatta nga ndiko obusungu n’ekiruyi; ebikolwa ebibi eby’abantu abo bye bindeetedde okwabulira ekibuga kino:
6  ‘Ekibuga kino ŋŋenda kukissuusa nkiwe obulamu obulungi, era nja kubawonya era mbawe emirembe mingi n’obukuumi.
7  Nja kukomyawo ab’omu Yuda ne Isirayiri abaawambibwa, era nja kubazimba nga bwe nnakola mu kusooka.
8  Nja kubanaazaako ebibi byonna bye bakoze mu maaso gange, era nja kubasonyiwa ebibi byonna n’ensobi ze bakoze mu maaso gange.
9  Erinnya ly‘ekibuga kino lijja kundeetera okujaguza, era lijja kundeetera ettendo n’ekitiibwa mu maaso g’amawanga gonna ag’oku nsi aganaawulira ku birungi bye nnaabawa. Bajja kutya era bakankane olw’ebirungi byonna n’emirembe bye nnaakiwa.’”
10  “Bw’ati Yakuwa bw’agamba: ‘Mu kifo kino kye mulyogerako nti kyafuuka matongo, omutali muntu wadde ensolo, mu bibuga bya Yuda ne ku nguudo za Yerusaalemi ebyafuuka amatongo, omutali muntu wadde abakibeeramu wadde ensolo, nate muliwulirwamu
11  amaloboozi ag’okusanyuka n’okujaguza, n’amaloboozi g’omugole omusajja n’omugole omukazi, n’amaloboozi g’abantu abagamba nti: “Mwebaze Yakuwa ow’eggye, kubanga Yakuwa mulungi; okwagala kwe okutajjulukuka kwa mirembe na mirembe!”’ “‘Balireeta ebiweebwayo eby’okwebaza mu nnyumba ya Yakuwa, kubanga ndikomyawo abaawambibwa mu nsi, nga bwe nnakola mu kusooka,’ Yakuwa bw’agamba.”
12  “Bw’ati Yakuwa ow’eggye bw’agamba: ‘Mu kifo kino ekyafuuka amatongo, omutali muntu wadde ensolo, ne mu bibuga byakyo byonna, muliddamu okubaamu amalundiro abasumba mwe baligalamiza ebisibo byabwe.’
13  “‘Mu bibuga eby’omu kitundu eky’ensozi, mu bibuga eby’omu lusenyi, mu bibuga eby’omu bukiikaddyo, mu kitundu kya Benyamini, ne mu bifo ebyetoolodde Yerusaalemi, ne mu bibuga bya Yuda, abasumba baliddamu okubala endiga zaabwe,’ Yakuwa bw’agamba.”
14  “‘Laba! Ennaku zijja,’ Yakuwa bw’agamba, ‘lwe ndituukiriza ebirungi bye nnasuubiza ennyumba ya Isirayiri n’ennyumba ya Yuda.
15  Mu nnaku ezo ne mu kiseera ekyo nditeerawo Dawudi omusika omutuukirivu, alikola eby’obutuukirivu n’eby’obwenkanya mu nsi.
16  Mu nnaku ezo Yuda erirokolebwa, era ekibuga Yerusaalemi kiriba mu mirembe. Lino lye linnya lye kiriyitibwa: Yakuwa Bwe Butuukirivu Bwaffe.’”
17  “Kubanga bw’ati Yakuwa bw’agamba: ‘Tewaalemenga kubaawo musajja okuva mu lunyiriri lwa Dawudi atuula ku ntebe y’obwakabaka obw’ennyumba ya Isirayiri,
18  era tewaabulengawo kabona Muleevi ayimirira mu maaso gange okuwaayo ebiweebwayo ebyokebwa, okwokya ebiweebwayo eby’emmere ey’empeke, n’okuwaayo ssaddaaka.’”
19  Yakuwa era n’agamba Yeremiya nti:
20  “Bw’ati Yakuwa bw’agamba, ‘Bwe muba nga musobola okumenya endagaano yange ekwata ku budde obw’emisana n’endagaano yange ekwata ku budde obw’ekiro, emisana n’ekiro bireme okubeerawo mu kiseera kyabyo,
21  olwo endagaano gye nnakola n’omuweereza wange Dawudi esobola okumenyebwa, n’ataba na mwana afuga nga kabaka ku ntebe ye, era n’endagaano gye nnakola n’abaweereza bange bakabona Abaleevi esobola okumenyebwa.
22  Ng’eggye ery’oku ggulu bwe litayinza kubalibwa, era ng’omusenyu gw’ennyanja bwe gutayinza kupimibwa, bwe ntyo bwe ndyaza ezzadde lya Dawudi omuweereza wange, n’Abaleevi abampeereza.’”
23  Yakuwa era n’agamba Yeremiya nti:
24  “Tossizzaayo mwoyo ku ebyo abantu bano bye bagamba nti, ‘Yakuwa ajja kwesamba ennyumba ebbiri ze yalonda’? Banyooma abantu bange, era tebakyabatwala ng’eggwanga.
25  “Bw’ati Yakuwa bw’agamba: ‘Nga bwe nnakola endagaano yange ekwata ku budde obw’emisana n’obudde obw’ekiro, amateeka ag’eggulu n’ensi,
26  siryesamba zzadde lya Yakobo n’ery’omuweereza wange Dawudi, ne nnema kuggya mu zzadde lye ab’okufuga bazzukulu ba Ibulayimu, Isaaka, ne Yakobo. Nja kukuŋŋaanya abantu baabwe abaawambibwa mbakomyewo, era mbakwatirwe ekisa.’”
12  Ai Yakuwa, oli mutuukirivu. Bwe nkwemulugunyiza era bwe njogera naawe ku nsonga z’obwenkanya, oba mwenkanya. Naye lwaki ababi bibagendera bulungi,Era lwaki ab’enkwe tebalina kibeeraliikiriza?
2  Wabasimba, era basimbye emirandira. Bakuze ne babala ebibala. Bakwogerako, naye mu birowoozo byabwe eby’omunda ennyo bakuli wala.
3  Naye nze ommanyi bulungi, Ai Yakuwa; ondaba. Okebedde omutima gwange n’olaba nga gussa kimu naawe. Balondobemu ng’endiga ezigenda okuttibwa,Obaawule obalinze olunaku olw’okuttibwa.
4  Ensi erituusa wa okukalaN’ebimera eby’oku ttale birituusa wa okuwotoka? Ensolo n’ebinyonyi bisaanyeewoOlw’ebibi ababeera mu nsi bye bakola. Bagambye nti: “Talaba kinaatutuukako.”
5  Bwe kiba nga kikukooya okudduka n’abantu,Onoosobola otya okudduka embiro n’embalaasi? Wadde nga tolina ky’otya mu nsi ey’emirembe,Onooba otya mu bisaalu ebiziyivu ku lubalama lwa Yoludaani?
6  Ne baganda bo bennyini ab’omu nnyumba ya kitaawo,Bakuliddemu olukwe. Bakukolimidde. Tobakkiriza,Ne bwe bakugamba ebirungi.
7  “Ndeseewo ennyumba yange; njabulidde obusika bwange. Omwagalwa wange mmuwaddeyo mu mikono gy’abalabe be.
8  Obusika bwange bunfuukidde empologoma mu kibira. Ampulugumidde. Kyenvudde mmukyawa.
9  Gye ndi, obusika bwange bulinga ekinyonyi ekirya ennyama ekya langi ennyingi;Ebinyonyi ebirala ebirya ennyama bikyetooloola ne bikirwanyisa. Mmwe ebisolo byonna eby’omu nsiko, mujje mukuŋŋaane,Mujje mulye.
10  Abasumba bangi boonoonye ennimiro yange ey’emizabbibu;Balinnyiridde ekibanja kyange. Ekibanja kyange ekirungi bakifudde ddungu.
11  Kifuuse lukoola. Kikaze;Kifuuse matongo mu maaso gange. Ensi yonna bagifudde matongo,Naye tewali afaayo.
12  Abazikiriza bazze nga bayita mu bukubo obwakala obuli mu ddungu;Ekitala kya Yakuwa kizikiriza abantu abali mu nsi eno yonna. Tewali n’omu ali mu mirembe.
13  Basize eŋŋaano, naye bakungudde maggwa. Bakoze nnyo ne beekooya, naye tebaganyuddwa. Yakuwa abasunguwalidde nnyo era tajja kubaza birime byabweBalyoke baswale.”
14  Bw’ati Yakuwa bw’agamba baliraanwa bange bonna ababi, abakwata ku busika bwe nnawa abantu bange Isirayiri: “Laba ŋŋenda kubasimbula okuva mu nsi yaabwe, era nja kusimbula ennyumba ya Yuda okuva mu bo.
15  Naye oluvannyuma lw’okubasimbula, nja kubasaasira nate era buli omu mmuzzeeyo eri obusika bwe era mu nsi ye.”
16  “Era bwe banaayiga amakubo g’abantu bange era n’okulayira mu linnya lyange nti, ‘Nga Yakuwa bw’ali omulamu!’ nga bwe baayigiriza abantu bange okulayira Bbaali, bajja kuweebwa ekifo mu bantu bange.
17  Naye eggwanga lyonna erinaagaana okuŋŋondera, nalyo nja kulisimbulira ddala ndizikirize,” Yakuwa bw’agamba.
