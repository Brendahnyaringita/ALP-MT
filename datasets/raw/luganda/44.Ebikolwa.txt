10  Mu Kayisaliya mwalimu omusajja ayitibwa Koluneeriyo eyali omukulu w’ekibinja ky’abasirikale mu kibinja ekyali kiyitibwa eky’Abayitale.
2  Ye n’ab’omu nnyumba ye bonna baali batya Katonda; yakoleranga abaavu ebintu ebirungi era yasabanga Katonda bulijjo.
3  Ku ssaawa nga mwenda ez’emisana yalaba malayika wa Katonda mu kwolesebwa ng’ajja gy’ali, n’amugamba nti: “Koluneeriyo!”
4  Awo Koluneeriyo n’amutunuulira ng’atidde, n’agamba nti: “Kiki Mukama wange?” N’amuddamu nti: “Okusaba kwo n’ebintu ebirungi by’okolera abaavu byambuse eri Katonda era bikkiriziddwa ng’ekijjukizo mu maaso ge.
5  Kale tuma abantu e Yopa bakuyitire Simooni ayitibwa Peetero.
6  Omusajja oyo yakyazibwa Simooni omuwazi w’amaliba alina ennyumba eriraanye ennyanja.”
7  Amangu ddala nga malayika eyayogera naye yaakamala okugenda, yayita abaweereza be ab’omu nnyumba babiri n’omusirikale omu eyali atya Katonda okuva mu abo abaamuweerezanga,
8  n’ababuulira buli kimu era n’abatuma e Yopa.
9  Ku lunaku olwaddako, bwe baali ku lugendo lwabwe nga banaatera okutuuka mu kibuga, Peetero n’agenda waggulu ku nnyumba ku ssaawa nga mukaaga ez’emisana okusaba.
10  Naye enjala n’emuluma nnyo n’ayagala okulya. Bwe baali bateekateeka eky’okulya, n’afuna okwolesebwa,
11  n’alaba eggulu nga libikkuse era ekintu ekiringa ekitambaala ekinene nga kikwatiddwa ku nsonda zaakyo ennya ne kissibwa wansi;
12  mu kyo mwalimu ensolo ez’amagulu ana eza buli ngeri, n’ebyewalula ku nsi, n’ebinyonyi eby’omu bbanga.
13  Eddoboozi ne limugamba nti: “Peetero, situka osale olye!”
14  Naye Peetero n’amugamba nti: “Nedda Mukama wange, kubanga siryangako kintu ekitali kirongoofu era ekitali kiyonjo.”
15  Eddoboozi ne limugamba omulundi ogw’okubiri nti: “Ebintu Katonda by’alongoosezza lekera awo okubiyita ebitali birongoofu.”
16  Eddoboozi ne liddamu omulundi ogw’okusatu, era amangu ago ekintu ekyo ne kizzibwayo mu ggulu.
17  Peetero bwe yali akyasobeddwa olw’okwolesebwa okwo era nga yeebuuza kye kutegeeza, abasajja Koluneeriyo be yatuma ne babuuza ennyumba ya Simooni w’eri era ne bayimirira ku mulyango.
18  Ne bayita nnannyini nnyumba ne bamubuuza obanga Simooni ayitibwa Peetero yali akyaziddwa mu kifo ekyo.
19  Peetero bwe yali akyalowooza ku kwolesebwa, omwoyo ne gumugamba nti: “Laba! Abasajja basatu bakunoonya.
20  Situka okke wansi ogende nabo nga tobuusabuusa, kubanga nze mbatumye.”
21  Peetero n’akka n’agenda eri abasajja n’abagamba nti: “Nzuuno gwe munoonya. Nsonga ki ebaleese?”
22  Ne bamugamba nti: “Koluneeriyo omukulu w’ekibinja ky’abasirikale, omusajja omutuukirivu, atya Katonda, era ayogerwako obulungi mu ggwanga ly’Abayudaaya lyonna, Katonda yamulagidde ng’ayitira mu malayika omutukuvu okukutumya ogende mu nnyumba ye awulire by’onoogamba.”
23  Awo n’abayingiza mu nju ng’abagenyi be. Enkeera n’agenda nabo awamu n’ab’oluganda abamu okuva mu Yopa.
24  Ku lunaku olwaddirira yayingira mu Kayisaliya, era Koluneeriyo yali abasuubira, ng’ayise ab’eŋŋanda ze ne mikwano gye egy’oku lusegere.
25  Peetero bwe yali agenda okuyingira, Koluneeriyo n’amusisinkana, n’agwa ku bigere bye n’amuvunnamira.
26  Naye Peetero n’amuyimusa ng’agamba nti: “Yimuka; nange ndi muntu buntu.”
27  Awo n’ayingira nga bw’anyumya naye, n’asanga abantu bangi nga bakuŋŋaanye.
28  N’abagamba nti: “Mumanyi bulungi nti tekikkirizibwa mu Mateeka g’Abayudaaya Omuyudaaya okukolagana n’omuntu ow’eggwanga eddala oba okumusemberera; naye Katonda andaze nti sirina kutwala muntu yenna nti si mulongoofu oba nti si muyonjo.
29  N’olwekyo, bwe nnayitiddwa saagaanye kujja. Kale mumbuulire ensonga entumizza.”
30  Koluneeriyo n’agamba nti: “Ennaku nnya emabega, nnali mu nnyumba yange nga nsaba ku ssaawa nga mwenda; mu kiseera ekyo omusajja eyali mu lugoye olumasamasa n’ayimirira mu maaso gange
31  n’aŋŋamba nti, ‘Koluneeriyo, okusaba kwo kuwuliddwa, n’ebintu ebirungi by’okolera abaavu Katonda abijjukidde.
32  Kale tumya e Yopa bakuyitire Simooni ayitibwa Peetero. Omusajja oyo yakyazibwa mu nnyumba ya Simooni omuwazi w’amaliba, abeera okumpi n’ennyanja.’
33  Awo ne ndyoka nkutumya amangu ddala, era okoze bulungi okujja wano. Mu kiseera kino ffenna tuli wano mu maaso ga Katonda okuwulira ebintu byonna Yakuwa by’akulagidde okwogera.”
34  Awo Peetero n’agamba nti: “Mazima ddala ntegedde nti Katonda tasosola,
35  naye mu buli ggwanga omuntu amutya n’akola ekituufu amukkiriza.
36  Yaweereza abaana ba Isirayiri obubaka ng’ababuulira amawulire amalungi ag’emirembe okuyitira mu Yesu Kristo: oyo ye Mukama w’abantu bonna.
37  Mumanyi ekyayogerwako mu Buyudaaya bwonna, okutandikira e Ggaliraaya nga Yokaana amaze okubuulira ebikwata ku kubatizibwa;
38  ekyo ekyayogerwako kikwata ku Yesu ow’e Nazaaleesi, engeri Katonda gye yamufukako omwoyo omutukuvu era n’amuwa amaanyi, n’agenda mu bitundu byonna ng’akola ebintu ebirungi era ng’awonya abo bonna abaali batawaanyizibwa Omulyolyomi, kubanga Katonda yali naye.
39  Tuli bajulirwa b’ebintu byonna bye yakola mu nsi y’Abayudaaya ne mu Yerusaalemi; naye baamutta nga bamuwanika ku muti.
40  Katonda yamuzuukiza ku lunaku olw’okusatu era n’akkiriza alabibwe,
41  si bantu bonna, wabula ffe abajulirwa Katonda be yalonda edda, abaalya era abaanywa naye ng’amaze okuzuukira mu bafu.
42  Ate era yatulagira okubuulira abantu n’okuwa obujulirwa mu bujjuvu nti oyo Katonda gwe yassaawo okuba omulamuzi w’abalamu n’abafu.
43  Oyo bannabbi bonna gwe baawaako obujulirwa nti buli muntu yenna amukkiririzaamu asonyiyibwa ebibi okuyitira mu linnya lye.”
44  Peetero bwe yali akyayogera ku bintu ebyo, omwoyo omutukuvu ne gukka ku abo bonna abaali bawulira ekigambo.
45  Abakkiriza abajja ne Peetero abaali abakomole ne beewuunya, olw’okuba ekirabo ky’omwoyo omutukuvu kyaweebwa n’ab’amawanga.
46  Kubanga baabawulira nga boogera mu nnimi ez’enjawulo era nga bagulumiza Katonda. Awo Peetero n’agamba nti:
47  “Waliwo ayinza okugaana abantu bano okubatizibwa n’amazzi nga bamaze okufuna omwoyo omutukuvu nga ffe?”
48  Awo n’alagira babatizibwe mu linnya lya Yesu Kristo. Ne bamusaba asigale nabo okumala ennaku.
4  Peetero ne Yokaana bwe baali bakyayogera eri abantu, bakabona, omukulu w’abakuumi ba yeekaalu, n’Abasaddukaayo ne bajja gye bali.
2  Baali banyiivu olw’okuba abatume baali bayigiriza abantu era nga balangirira okuzuukira kwa Yesu okuva mu bafu.
3  Awo ne babakwata ne babaggalira okutuusa enkeera, kubanga obudde bwali buwungedde.
4  Naye bangi ku abo abaali bawulirizza ebyali byogeddwa bakkiriza, era abasajja baali nga 5,000.
5  Olunaku olwaddako, abafuzi baabwe, abakadde, n’abawandiisi baakuŋŋaanira mu Yerusaalemi,
6  awamu ne Anaasi kabona omukulu, Kayaafa, Yokaana, Alekizanda, era n’abo bonna abaalina oluganda ku kabona omukulu.
7  Baayimiriza Peetero ne Yokaana wakati waabwe ne bababuuza nti: “Maanyi ki oba linnya ly’ani eribasobozesezza okukola kino?”
8  Awo Peetero ng’ajjudde omwoyo omutukuvu, n’abagamba nti: “Mmwe abafuzi n’abakadde,
9  bwe tuba nga leero tubuuzibwa ebikwata ku kikolwa ekirungi kye tukoledde omusajja ono abadde omulema, era nga mwagala okumanya awonyezza omusajja ono,
10  ka kimanyibwe eri mmwenna n’eri abantu ba Isirayiri bonna nti omusajja ono ayimiridde mu maaso gammwe nga mulamu bulungi, awonyezeddwa mu linnya lya Yesu Kristo Omunnazaaleesi, gwe mwakomerera ku muti naye Katonda n’amuzuukiza mu bafu.
11  Lino ‘lye jjinja mmwe abazimbi lye mwanyooma erifuuse ejjinja ekkulu ery’oku nsonda.’
12  Ate era tewali mulokozi mulala wabula ye, kubanga tewali linnya ddala wansi w’eggulu eriweereddwa abantu mwe tuyinza okufunira obulokozi.”
13  Awo bwe baalaba Peetero ne Yokaana nga boogera n’obuvumu, era ne bategeera nti tebaali bayigirize era nti bantu ba bulijjo, ne beewuunya. Ne bakitegeera nti baabeeranga ne Yesu.
14  Bwe baatunuulira omusajja awonyezeddwa ng’ayimiridde nabo, ne babulwa eky’okwogera.
15  Awo ne babalagira okufuluma ekisenge Olukiiko Olukulu mwe lwatuulanga, ne batandika okuteesa,
16  nga bagamba nti: “Abantu bano tubakolere ki? Kubanga bakoze ekintu ekitali kya bulijjo ekirabiddwa abatuuze b’omu Yerusaalemi bonna, era tetuyinza kukiwakanya.
17  Naye okusobola okukiziyiza okweyongera okumanyika mu bantu, ka tubatiisetiise era tubagambe baleme kuddamu kwogera na muntu yenna mu linnya eryo.”
18  Awo ne babayita, ne babalagira obutaddamu kwogera kintu kyonna oba okuyigiriza mu linnya lya Yesu.
19  Naye Peetero ne Yokaana ne babagamba nti: “Bwe kiba nga kituufu mu maaso ga Katonda okuwulira mmwe mu kifo ky’okuwulira Katonda, mwesalirewo.
20  Naye ffe tetuyinza kulekera awo kwogera ku bintu bye twalaba ne bye twawulira.”
21  Oluvannyuma lw’okweyongera okubatiisatiisa, baabata, olw’okuba tebaalina kye basinziirako kubabonereza, era baali batya abantu kubanga bonna baali bagulumiza Katonda olw’ekyo ekyali kibaddewo.
22  Omusajja oyo eyali awonyezeddwa mu ngeri ey’ekyamagero yali asussa emyaka 40.
23  Bwe baasumululwa, baagenda eri bakkiriza bannaabwe ne bababuulira ebintu bakabona abakulu n’abakadde bye baali babagambye.
24  Bwe baabiwulira, ne basabira wamu Katonda nga bagamba nti: “Mukama Afuga Byonna, ggwe wakola eggulu n’ensi n’ennyanja ne byonna ebibirimu,
25  era ng’oyitira mu mwoyo omutukuvu wayogerera mu jjajjaffe Dawudi omuweereza wo nti: ‘Lwaki amawanga geegugunga era abantu ne balowooza ebintu ebitaliimu nsa?
26  Bakabaka b’ensi beeteekateeka, n’abafuzi baakuŋŋaana wamu okulwanyisa Yakuwa n’oyo gwe yafukako amafuta.’
27  Mazima ddala Kerode ne Pontiyo Piraato nga bali wamu n’abantu ab’amawanga era n’ab’omu Isirayiri, baakuŋŋaana wamu mu kibuga kino okulwanyisa omuweereza wo omutukuvu Yesu, gwe wafukako amafuta.
28  Baakuŋŋaana wamu okukola ekyo kye wagamba nti kijja kubaawo, era wakituukiriza n’amaanyi go okusinziira ku kigendererwa kyo.
29  Kaakano Ai Yakuwa, laba okutiisatiisa kwabwe, era sobozesa abaddu bo okweyongera okwogera ekigambo kyo n’obuvumu,
30  era weeyongere okugolola omukono gwo okuwonya n’okukola obubonero n’ebyamagero okuyitira mu linnya ly’omuweereza wo omutukuvu, Yesu.”
31  Bwe baamala okusaba, ekifo kye baali bakuŋŋaaniddemu ne kikankana, bonna ne bajjula omwoyo omutukuvu ne boogera ekigambo kya Katonda n’obuvumu.
32  Waaliwo abantu bangi nnyo abakkiriza, era baali bassa kimu; tewaali n’omu ku bo eyagamba nti ebintu bye yalina byali bibye yekka, naye baagabananga buli kimu.
33  Ate era abayigirizwa beeyongera okuwa obujulirwa ku kuzuukira kwa Mukama waffe Yesu n’amaanyi mangi, era ekisa kya Katonda eky’ensusso kyali ku bonna.
34  Mu butuufu, tewali n’omu ku bo eyali mu bwetaavu, kubanga abo bonna abaabanga n’ebibanja oba ennyumba baabitundanga, ssente ezaavangamu ne bazireeta
35  ne bazikwasa abatume. Abatume ne bazigabira buli omu okusinziira ku bwetaavu bwe.
36  Yusufu Omuleevi eyazaalibwa e Kupulo, abatume gwe baatuuma erinnya Balunabba, (eritegeeza ‘oyo azzaamu abalala amaanyi’),
37  yalina ekibanja n’akitunda, era ssente ezaavaamu n’azikwasa abatume.
26  Agulipa n’agamba Pawulo nti: “Okkirizibwa okwewozaako.” Pawulo n’agolola omukono gwe n’atandika okwewozaako ng’agamba nti:
2  “Kabaka Agulipa, ndi musanyufu okuba nti mpoleza mu maaso go leero ebintu byonna Abayudaaya bye banvunaana,
3  n’okusingira ddala olw’okuba omanyi bulungi empisa z’Abayudaaya zonna n’enkaayana zaabwe. N’olwekyo nkusaba ompulirize n’obugumiikiriza.
4  “Mu butuufu, enneeyisa yange okuviira ddala mu buvubuka nga ndi mu bantu bange ne mu Yerusaalemi, Abayudaaya bonna
5  ababaddenga nange bagimanyi, bwe baba baagala bayinza okumpaako obujulirwa nti nnali mu kibiina ky’eddiini ekisinga okukwata enjigiriza z’eddiini yaffe, nnali Mufalisaayo.
6  Naye kati nvunaanibwa olw’essuubi lye nnina mu kisuubizo Katonda kye yawa bajjajjaffe;
7  era ekyo kye kisuubizo kye kimu ebika byaffe ekkumi n’ebibiri kye bisuubira okutuukirizibwa nga bifuba nnyo okuweereza Katonda emisana n’ekiro. Ai kabaka, Abayudaaya banvunaana olw’essuubi lino lye nnina.
8  “Lwaki temukkiriza nti Katonda azuukiza abafu?
9  Nze kennyini nnalowoozanga nti nnali nteekeddwa okukola ebintu bingi ebiziyiza ekibiina ekiyitibwa erinnya lya Yesu Omunnazaaleesi.
10  Ekyo kyennyini kye nnakola mu Yerusaalemi; nnateeka mu kkomera abatukuvu bangi, kubanga nnali nfunye obuyinza okuva eri bakabona abakulu; era bwe baabanga bagenda okuttibwa, nnakiwagiranga.
11  Emirundi mingi nnababonerezanga mu makuŋŋaaniro gonna nga ngezaako okubawaliriza okwegaana enzikiriza yaabwe; era olw’okuba nnabasunguwalira nnyo, nnabayigganyanga ne mu bibuga ebirala.
12  “Lwali lumu, nga ŋŋenda e Ddamasiko era nga nfunye obuyinza n’ebiragiro okuva eri bakabona abakulu,
13  Ai Kabaka, nga ndi mu kkubo mu ssaawa ez’omu ttuntu, ekitangaala okuva mu ggulu ekisinga eky’enjuba ne kyaka okunneetooloola awamu n’abo be nnali ntambula nabo.
14  Ffenna bwe twali tugudde wansi, ne mpulira eddoboozi nga liŋŋamba mu Lwebbulaniya nti: ‘Sawulo, Sawulo, lwaki onjigganya? Okusamba emiwunda kirumya ggwe.’
15  Ne mbuuza nti, ‘Ggwe ani Mukama wange?’ Mukama waffe n’aŋŋamba nti: ‘Nze Yesu, gw’oyigganya.
16  Naye situka oyimirire. Nkulabikidde nkulonde okubeera omuweereza era omujulirwa ku bintu by’olabye n’ebyo bye nnaakulaga ebinkwatako.
17  Era nja kukuwonya abantu bano n’ab’amawanga gye nkutuma
18  okubazibula amaaso, okubaggya mu kizikiza badde mu kitangaala, n’okubaggya mu buyinza bwa Sitaani badde eri Katonda, basobole okusonyiyibwa ebibi byabwe era bafune obusika mu abo abaatukuzibwa olw’okunzikiririzaamu.’
19  “N’olw’ensonga eyo, Kabaka Agulipa, saajeemera bubaka bwe nnafuna okuyitira mu kwolesebwa okwava mu ggulu,
20  naye nnasookera ku b’omu Ddamasiko oluvannyuma ne ŋŋenda mu Yerusaalemi, ne mu kitundu kyonna eky’e Buyudaaya, ne mu b’amawanga nga mbagamba beenenye badde eri Katonda, nga bakola ebikolwa ebiraga nti beenenyezza.
21  Abayudaaya kyebaava bankwatira mu yeekaalu ne bagezaako okunzita.
22  Naye olw’okuba nfunye obuyambi okuva eri Katonda, n’okutuusa leero nkyawa abantu ab’ebitiibwa n’abatali ba bitiibwa obujulirwa, nga sirina kirala kyonna kye njogera okuggyako ebyo Bannabbi ne Musa bye baayogera nti byali bya kubaawo—
23  nti Kristo yali wa kubonaabona, era nti ng’oyo eyandisoose okuzuukira mu bafu, yali agenda kubuulira abantu bano n’ab’amawanga ebikwata ku kitangaala.”
24  Bwe yali ng’akyayogera ebintu ebyo nga yeewozaako, Fesuto n’amugamba mu ddoboozi ery’omwanguka nti: “Pawulo, ogudde eddalu! Okusoma ennyo kukusudde eddalu!”
25  Naye Pawulo n’amugamba nti: “Sigudde ddalu ow’Ekitiibwa Fesuto, naye njogera ebigambo eby’amazima era eby’amagezi.
26  Mazima ddala, kabaka gwe njogera naye awatali kutya amanyi bulungi nnyo ebintu bino; ndi mukakafu nti tewali na kimu ky’atamanyi kubanga tebyakolebwa mu nkukutu.
27  Kabaka Agulipa, okkiririza mu Bannabbi? Nkimanyi nti obakkiririzaamu.”
28  Agulipa n’agamba Pawulo nti: “Mu kaseera katono wandinsendasenda ne nfuuka Omukristaayo.”
29  Pawulo n’agamba nti: “Ka kabe kaseera katono oba kiseera kinene, nze kye nsaba Katonda kiri nti si ggwe wekka naye n’abo bonna abampuliriza leero bafuuke nga nze, naye nga tebasibiddwa.”
30  Awo kabaka n’ayimirira, ne gavana, ne Berenike, n’abasajja abaali batudde nabo.
31  Bwe baali bagenda ne bagambagana nti: “Omusajja ono talina kye yakola kimugwanyiza kufa wadde okusibibwa.”
32  Agulipa n’agamba Fesuto nti: “Omusajja ono yandibadde asumululwa singa teyajulira Kayisaali.”
11  Awo abatume n’ab’oluganda abaali mu Buyudaaya ne bawulira nti ab’amawanga nabo bakkirizza ekigambo kya Katonda.
2  Peetero bwe yajja e Yerusaalemi, abawagira okukomolebwa ne batandika okumuvumirira,
3  nga bagamba nti: “Wagenda mu nnyumba y’abatali bakomole era n’olya nabo.”
4  Awo Peetero n’atandika okubannyonnyola byonna ebyali bibaddewo ng’agamba nti:
5  “Nnali mu kibuga Yopa nga nsaba ne nfuna okwolesebwa, ne ndaba ekintu ekiringa ekitambaala ekinene nga kikwatiddwa ku nsonda zaakyo ennya nga kissibwa wansi okuva mu ggulu, ne kijja we ndi.
6  Bwe nnakitunulamu, ne ndaba ensolo ez’amagulu ana ez’oku nsi, ensolo ez’omu nsiko, ebyewalula, n’ebinyonyi eby’omu bbanga.
7  Ate era nnawulira eddoboozi nga liŋŋamba nti, ‘Peetero, situka osale olye!’
8  Naye ne ŋŋamba nti, ‘Nedda, Mukama wange, kubanga siryangako kintu ekitali kirongoofu era ekitali kiyonjo.’
9  Eddoboozi okuva mu ggulu ne liŋŋamba omulundi ogw’okubiri nti: ‘Ebintu Katonda by’alongoosezza lekera awo okubiyita ebitali birongoofu.’
10  Ekyo ne kibaawo omulundi ogw’okusatu, era ebintu byonna ne bizzibwayo mu ggulu.
11  Ate era mu kiseera ekyo kyennyini, abasajja basatu baali bayimiridde ebweru w’ennyumba mwe twali tubeera, nga batumiddwa okuva e Kayisaliya okujja gye ndi.
12  Awo omwoyo ne guŋŋamba ŋŋende nabo nga sibuusabuusa, era ab’oluganda bano omukaaga nabo baagenda nange, ne tuyingira mu nnyumba y’omusajja.
13  “Omusajja oyo yatubuulira nga bwe yali alabye malayika mu nnyumba ye n’amugamba nti, ‘Tuma abantu e Yopa bakuyitire Simooni ayitibwa Peetero,
14  era ajja kukubuulira engeri gwe n’ab’omu nnyumba yo bonna gye muyinza okulokolebwa.’
15  Naye bwe nnatandika okwogera, omwoyo omutukuvu ne gubakkako nga naffe bwe gwatukkako ku lubereberye.
16  Ekyo bwe kyabaawo, ne nzijukira ekyo Mukama waffe kye yagambanga nti: ‘Yokaana yabatiza na mazzi, naye mmwe mujja kubatizibwa na mwoyo mutukuvu.’
17  N’olwekyo, bwe kiba nti Katonda yabawa ekirabo kye kimu nga naffe abakkiririza mu Mukama waffe Yesu Kristo kye yatuwa, nze ani eyandiziyizza Katonda?”
18  Bwe baawulira ebyo ne balekera awo okuwakana ne Peetero era ne bagulumiza Katonda nga bagamba nti: “N’ab’amawanga Katonda abawadde omukisa okwenenya basobole okufuna obulamu.”
19  Abo abaasaasaana olw’okuyigganyizibwa okwajjawo oluvannyuma lw’okufa kwa Siteefano ne bagenda mu Foyiniikiya, mu Kupulo, ne mu Antiyokiya, naye nga babuulira Bayudaaya bokka ekigambo.
20  Naye mu bo mwalimu abaava e Kupulo n’e Kuleene abajja mu Antiyokiya ne batandika okwogera n’abantu abaali boogera Oluyonaani, nga bababuulira amawulire amalungi aga Mukama waffe Yesu.
21  Yakuwa yali nabo, era bangi abakkiriza ne badda eri Mukama waffe.
22  Ab’omu kibiina ky’e Yerusaalemi bwe baawulira ebyo, ne batuma Balunabba mu Antiyokiya.
23  Bwe yatuuka n’alaba ekisa kya Katonda eky’ensusso, n’asanyuka nnyo era n’abakubiriza okunywerera ku Mukama waffe nga bamalirivu mu mitima gyabwe,
24  kubanga yali musajja mulungi era ng’ajjudde omwoyo omutukuvu n’okukkiriza. Abantu bangi ne bakkiriza Mukama waffe.
25  Awo n’agenda e Taluso okunoonya Sawulo.
26  Bwe yamuzuula n’amuleeta mu Antiyokiya. Okumala omwaka mulamba baakuŋŋaananga wamu n’ekibiina era ne bayigirizanga abantu bangi, era mu Antiyokiya abayigirizwa gye baasookera okuyitibwa Abakristaayo, erinnya eryava eri Katonda.
27  Mu nnaku ezo bannabbi baava e Yerusaalemi ne bajja mu Antiyokiya.
28  Omu ku bo eyali ayitibwa Agabo yalagula okuyitira mu mwoyo nti waali wanaatera okubaawo enjala ey’amaanyi mu nsi yonna, era enjala eyo n’ebaawo mu kiseera kya Kulawudiyo.
29  Abayigirizwa kyebaava basalawo nti buli omu ku bo okusinziira ku busobozi bwe, aweeyo obuyambi buweerezebwe eri ab’oluganda ab’omu Buyudaaya;
30  ne bakola bwe batyo, ne babuweereza abakadde nga babuyisa mu Balunabba ne Sawulo.
8  Sawulo yasanyukira okuttibwa kwa Siteefano. Okuva ku lunaku olwo ekibiina ekyali mu Yerusaalemi kyatandika okuyigganyizibwa ennyo, era abayigirizwa bonna, okuggyako abatume, ne basaasaanira mu bitundu by’e Buyudaaya n’e Samaliya.
2  Naye abasajja abatya Katonda ne batwala Siteefano okumuziika, era ne bamukungubagira nnyo.
3  Kyokka Sawulo yatandika okutigomya ekibiina. Yayingiranga mu buli nnyumba n’asikambulamu abasajja n’abakazi n’abatwala mu kkomera.
4  Naye abo abaasaasaana ne bagenda mu kitundu ekyo kyonna nga balangirira amawulire amalungi ag’ekigambo kya Katonda.
5  Awo Firipo n’aserengeta mu kibuga ky’e Samaliya n’atandika okubuulira abaayo ebikwata ku Kristo.
6  Bonna bassangayo nnyo omwoyo ku bintu bye yali ayogera, nga bawuliriza era nga balaba obubonero bwe yali akola.
7  Bangi baaliko emyoyo emibi, era gyaleekaananga nnyo ne gibavaako. Ate era bangi abaali baasannyalala n’abalema baawonyezebwa.
8  Ne wabaawo essanyu lingi mu kibuga ekyo.
9  Mu kibuga mwalimu omusajja ayitibwa Simooni eyali akola eby’obufuusa, nga yeewuunyisa nnyo eggwanga ly’Abasamaliya, era ng’agamba nti yali muntu wa kitalo nnyo.
10  Bonna, okuva ku asembayo okuba owa wansi okutuuka ku asinga okuba ow’ekitiibwa, baamuwulirizanga ne bagamba nti: “Omusajja ono ge Maanyi ga Katonda agayitibwa ag’Ekitalo.”
11  Baamuwulirizanga olw’okuba yabawuniikiriza okumala ekiseera olw’eby’obufuusa bye yali akola.
12  Naye Firipo bwe yababuulira amawulire amalungi agakwata ku Bwakabaka bwa Katonda ne ku linnya lya Yesu Kristo ne bakkiriza, abasajja n’abakazi ne babatizibwa.
13  Simooni naye yafuuka omukkiriza, era bwe yamala okubatizibwa, n’abeeranga ne Firipo; yeewuunya bwe yalaba obubonero n’ebikolwa eby’amaanyi ebyali bikolebwa.
14  Abatume abaali mu Yerusaalemi bwe baawulira nti ab’omu Samaliya bakkirizza ekigambo kya Katonda, ne babatumira Peetero ne Yokaana,
15  ne bagendayo ne babasabira bafune omwoyo omutukuvu,
16  kubanga tewali n’omu ku bo eyali agufunye, wabula baali babatiziddwa bubatizibwa mu linnya lya Mukama waffe Yesu.
17  Awo ne babassaako emikono, ne batandika okufuna omwoyo omutukuvu.
18  Simooni bwe yalaba ng’abatume bassa emikono gyabwe ku bantu ne bafuna omwoyo, n’asuubiza okubawa ssente,
19  n’agamba nti: “Nange mumpe obuyinza buno, buli muntu gwe nteekako emikono asobole okufuna omwoyo omutukuvu.”
20  Naye Peetero n’amugamba nti: “Ssente zo ka zizikirire naawe, kubanga oyagala okufuna ekirabo kya Katonda ng’owaayo ssente.
21  Tolina mugabo gwonna mu nsonga eno, kubanga omutima gwo si mwesimbu mu maaso ga Katonda.
22  N’olwekyo, weenenye ekibi kyo, weegayirire Yakuwa akusonyiwe ekigendererwa ekibi ekiri mu mutima gwo;
23  kubanga nkiraba nti omutima gwo gujjudde obusagwa era oli muddu w’obutali butuukirivu.”
24  Simooni n’abagamba nti: “Munneegayiririre Yakuwa, ku bye mwogedde byonna waleme kubaawo na kimu kintuukako.”
25  Bwe baamala okuwa obujulirwa mu bujjuvu n’okwogera ekigambo kya Yakuwa, ne baddayo e Yerusaalemi, nga bagenda babuulira amawulire amalungi mu byalo bingi eby’Abasamaliya.
26  Naye malayika wa Yakuwa n’agamba Firipo nti: “Genda mu bukiikaddyo okwate ekkubo eriva e Yerusaalemi okugenda e Gaaza.” (Ekkubo lino liyita mu ddungu.)
27  Awo n’agenda n’asanga omusajja Omwesiyopiya omulaawe eyali omukungu wa Kandake kabaka omukazi owa Esiyopiya, era ye yali omuwanika w’eby’obugagga bye byonna. Yali agenze e Yerusaalemi okusinza,
28  naye mu kiseera ekyo yali addayo mu nsi ye, era yali atudde mu ggaali lye ng’asoma ekitabo kya nnabbi Isaaya mu ddoboozi eriwulikika.
29  Awo omwoyo ne gugamba Firipo nti: “Semberera eggaali eryo.”
30  Firipo n’adduka n’atuuka okumpi n’eggaali n’amuwulira ng’asoma ekitabo kya nnabbi Isaaya mu ddoboozi eriwulikika, n’amubuuza nti: “Ddala otegeera by’osoma?”
31  N’amuddamu nti: “Nnyinza ntya okubitegeera okuggyako nga waliwo annyinyonnyodde?” Ne yeegayirira Firipo alinnye eggaali atuule naye.
32  Ekitundu kye yali asoma mu Byawandiikibwa kyali kigamba nti: “Yaleetebwa ng’endiga okuttibwa, era ng’omwana gw’endiga bwe gusirika nga guli mu maaso g’omusazi w’ebyoya, teyayasamya kamwa ke.
33  Yafeebezebwa era omusango gwe tegwasalibwa mu bwenkanya. “Olw’okuba obulamu bwe bujja kuggibwawo ku nsi, ani alyogera ebikwata ku nsibuko ye?”
34  Awo omulaawe n’abuuza Firipo nti: “Nkusaba ombuulire, bino nnabbi abyogera ku ani? Ku ye kennyini oba ku muntu mulala?”
35  Firipo n’atandika okwogera, n’atandikira ku Kyawandiikibwa ekyo n’amubuulira amawulire amalungi agakwata ku Yesu.
36  Bwe baali bagenda, ne batuuka awali amazzi amangi, omulaawe n’agamba nti: “Laba! Amazzi gaago; kiki ekiŋŋaana okubatizibwa?”
37  ​—
38  Awo n’alagira eggaali liyimirizibwe, bombi Firipo n’omulaawe ne bakka mu mazzi, Firipo n’amubatiza.
39  Bwe baava mu mazzi, omwoyo gwa Yakuwa ne gutwala Firipo mangu, omulaawe n’ataddamu kumulaba, naye n’agenda nga musanyufu.
40  Kyokka Firipo n’agenda mu Asudodi, n’ayita mu kitundu ekyo ng’abuulira amawulire amalungi mu bibuga byonna okutuusa lwe yatuuka e Kayisaliya.
16  Awo n’atuuka mu Derube ne mu Lusitula. Eyo waaliyo omuyigirizwa ayitibwa Timoseewo, omwana w’omukyala Omuyudaaya eyali omukkiriza naye nga kitaawe Muyonaani,
2  era ab’oluganda mu Lusitula ne Ikoniyo baali bamwogerako bulungi.
3  Pawulo n’ayagala Timoseewo agende naye, n’amutwala n’amukomola kubanga Abayudaaya b’omu bitundu ebyo bonna baali bamanyi nti kitaawe yali Muyonaani.
4  Bwe baagenda bayita mu bibuga, baabuuliranga abaayo eby’okugoberera ebyali bisaliddwawo abatume n’abakadde abaali mu Yerusaalemi.
5  Awo ebibiina ne byeyongera okunywezebwa mu kukkiriza era omuwendo gw’abakkiriza ne gweyongeranga buli lunaku.
6  Ne bayita mu Fulugiya ne mu kitundu ky’e Ggalatiya kubanga omwoyo omutukuvu gwabagaana okubuulira ekigambo mu ssaza ly’e Asiya.
7  Bwe baatuuka e Musiya ne bagezaako okugenda mu Bisuniya, naye omwoyo gwa Yesu ne gutabakkiriza kugendayo.
8  Awo ne bayita mu Musiya ne batuuka mu Tulowa.
9  Naye ekiro Pawulo n’afuna okwolesebwa, n’alaba omusajja ow’e Masedoniya ng’ayimiridde mu maaso ge ng’amwegayirira nti: “Jjangu e Masedoniya otuyambe.”
10  Amangu ddala nga yaakafuna okwolesebwa, twagenda e Masedoniya, nga tukitegedde nti Katonda yali atutumye okubabuulira amawulire amalungi.
11  Awo ne tusaabala okuva e Tulowa ne tugenda butereevu mu Samoserakiya, naye ku lunaku olwaddako ne tugenda e Neyapoli;
12  bwe twavaayo, ne tugenda mu Firipi, ettwale lya Rooma, ekibuga ekikulu mu ssaza ly’e Masedoniya, ne tubeera mu kibuga ekyo okumala ennaku ntono.
13  Ku lunaku lwa Ssabbiiti twafuluma omulyango ne tugenda ku mabbali g’omugga, gye twalowooza nti eriyo ekifo eky’okusabiramu, ne tutuula ne tutandika okwogera n’abakazi abaali bakuŋŋaanye.
14  Waaliwo omukazi ayitibwa Liidiya eyatundanga engoye eza kakobe, eyali ava mu kibuga ky’e Suwatira era ng’asinza Katonda. Yali awuliriza era Yakuwa yaggula omutima gwe n’akkiriza ebyo Pawulo bye yayogera.
15  Ye n’ab’ennyumba ye bwe baabatizibwa, n’atwegayirira ng’agamba nti: “Bwe muba mulabye nti ndi mwesigwa eri Yakuwa, mujje mu nnyumba yange mubeere omwo.” Bw’atyo n’atukkirizisa.
16  Bwe twali tugenda mu kifo eky’okusabiramu, omuwala omuweereza eyaliko dayimooni eragula n’atusisinkana. Yafuniranga bakama be ebintu bingi olw’okulagula.
17  Omuwala ono yatugobereranga nga bw’aleekaana nti: “Abasajja bano baddu ba Katonda Asingayo Okuba Waggulu era bababuulira ekkubo ery’obulokozi.”
18  Kino yakikolera ennaku nnyingi. Pawulo yalwaddaaki ne yeetamwa, n’akyuka n’agamba dayimooni nti: “Mu linnya lya Yesu Kristo nkulagira omuveeko.” N’emuvaako amangu ago.
19  Bakama be bwe baalaba ng’essuubi lyabwe ery’okufuna ebintu liweddewo, ne bakwata Pawulo ne Siira ne babawalula ne babatwala mu katale eri ab’obuyinza.
20  Bwe baabatuusa eri ab’obuyinza ne bagamba nti: “Abasajja bano bakyankalanya nnyo ekibuga kyaffe. Bayudaaya,
21  era bayigiriza empisa ffe ng’Abaruumi ze tutakkirizibwa kugoberera mu mateeka gaffe.”
22  Awo abantu bonna ne babakambuwalira; era ab’obuyinza ne bayuza ebyambalo bya Pawulo ne Siira ne balagira bakubibwe emiggo.
23  Bwe baamala okubakuba ennyo, ne babateeka mu kkomera, ne balagira omukuumi w’ekkomera abakuume butiribiri.
24  Olw’okuba bwe batyo bwe baali bamulagidde, yabasibira mu kkomera ery’omunda era ebigere byabwe n’abiteeka mu nvuba.
25  Naye ekiro awo nga mu ttumbi, Pawulo ne Siira baali basaba era nga bayimba ennyimba ezitendereza Katonda, era abasibe abalala baali babawulira.
26  Amangu ago musisi ow’amaanyi n’ayita, n’akankanya omusingi gw’ekkomera. Ate era enzigi zonna ne zeggula, n’enjegere ezaali zibasibye ne zisumulukuka.
27  Omukuumi w’ekkomera bwe yasisimuka n’alaba ng’enzigi z’ekkomera nzigule, n’asowolayo ekitala kye okwetta, ng’alowooza nti abasibe batolose.
28  Naye Pawulo n’ayogera mu ddoboozi ery’omwanguka nti: “Teweekolako kabi, ffenna weetuli!”
29  N’asaba ettaala n’adduka n’ayingira ng’akankana, n’afukamira mu maaso ga Pawulo ne Siira.
30  N’abafulumya ebweru n’abagamba nti: “Bassebo, kiki kye nteekwa okukola okusobola okulokolebwa?”
31  Ne bamuddamu nti: “Kkiriza Mukama waffe Yesu, ojja kulokolebwa awamu n’ab’omu nnyumba yo.”
32  Awo ne bamubuulira ekigambo kya Yakuwa awamu n’ab’omu nnyumba ye bonna.
33  N’abatwala ku ssaawa eyo ekiro n’abanyiga ebiwundu, oluvannyuma ye n’ab’omu nnyumba ye bonna ne babatizibwa awatali kulwa.
34  Awo n’abayingiza mu nnyumba ye n’abagabula ekijjulo, n’asanyuka nnyo awamu n’ab’omu nnyumba ye bonna kubanga yali akkirizza Katonda.
35  Obudde bwe bwakya, ab’obuyinza ne batuma abasirikale okumugamba nti: “Abasajja abo bate.”
36  Omukuumi w’ekkomera n’agamba Pawulo nti: “Ab’obuyinza batumye abasajja okuŋŋamba nti mbate. Kale mufulume mugende mirembe.”
37  Naye Pawulo n’abagamba nti: “Baatukubidde mu lujjudde nga tewali musango gwe batuvunaana, era ne batuteeka mu kkomera so nga tuli basajja Baruumi. Kati baagala kututa mu kyama? Nedda! Bo bennyini bajje batuggyeyo.”
38  Abasirikale ne bagenda ne babuulira ab’obuyinza ebigambo ebyo. Bwe baawulira nti abasajja abo Baruumi ne batya nnyo.
39  Awo ne bajja ne babeegayirira, bwe baamala okubaggyayo, ne babasaba bave mu kibuga.
40  Ne bava mu kkomera ne bagenda mu maka ga Liidiya, era bwe baalaba ab’oluganda, ne babazzaamu amaanyi ne bagenda.
18  Ebyo bwe byaggwa, Pawulo n’ava mu Asene n’agenda e Kkolinso.
2  N’asangayo Omuyudaaya ayitibwa Akula enzaalwa y’e Ponto ne mukyala we Pulisikira. Baali kye bajje bave mu Yitale kubanga Kulawudiyo yali alagidde Abayudaaya bonna okuva mu Rooma. Awo n’agenda ewaabwe,
3  n’abeera mu maka gaabwe n’akola nabo, kubanga bonna baali bakozi ba weema.
4  Buli ssabbiiti yabuuliranga mu kkuŋŋaaniro ng’agezaako okukkirizisa Abayudaaya n’Abayonaani.
5  Siira ne Timoseewo bwe baatuuka nga bava e Masedoniya, Pawulo ne yeemalira ku kubuulira ekigambo, ng’awa Abayudaaya obujulirwa okukakasa nti Yesu ye Kristo.
6  Naye bwe baamuwakanya era ne bamuvuma, n’akunkumula ebyambalo bye n’abagamba nti: “Omusaayi gwammwe gubeere ku mitwe gyammwe. Nze siriiko musango. Kati nja kugenda eri ab’amawanga.”
7  Awo n’avaayo n’agenda mu nnyumba y’omusajja ayitibwa Tito Yusito eyali atya Katonda. Ennyumba ye yali eriraanye ekkuŋŋaaniro.
8  Kulisupo omukulu w’ekkuŋŋaaniro n’akkiriza Mukama waffe awamu n’ab’ennyumba ye bonna. Ate era bangi ku Bakkolinso abaawulira amawulire amalungi bakkiriza ne babatizibwa.
9  Naye ekiro Pawulo yafuna okwolesebwa n’awulira Mukama waffe ng’amugamba nti: “Totya, weeyongere okwogera, tosirika,
10  kubanga ndi naawe era tewali muntu yenna ajja kukukolako kabi; nnina abantu bangi mu kibuga kino.”
11  Bw’atyo n’amalayo omwaka gumu n’emyezi mukaaga, ng’abayigiriza ekigambo kya Katonda.
12  Galiyo bwe yali nga ye w’essaza ly’e Akaya, Abayudaaya baalumba Pawulo ne bamutwala awaali entebe okusalirwa emisango,
13  nga bagamba nti: “Omusajja ono asendasenda abantu okusinza Katonda mu ngeri emenya amateeka.”
14  Pawulo bwe yali agenda okutandika okwogera, Galiyo n’agamba Abayudaaya nti: “Singa omusajja ono abadde alina ekikyamu ky’akoze oba ng’amenye amateeka, nnandibawulirizza mmwe Abayudaaya.
15  Naye bwe ziba nkaayana ezikwata ku bigambo, ku mannya, ne ku mateeka gammwe, mmwe mmwennyini muzeekolereko. Nze saagala kubeera mulamuzi mu nsonga ezo.”
16  Awo n’abagoba awaali entebe okusalirwa emisango.
17  bonna ne bakwata Sossene omukulu w’ekkuŋŋaaniro ne bamukubira mu maaso g’entebe okusalirwa emisango. Naye Galiyo teyayingira mu nsonga ezo.
18  Pawulo n’amalayo ennaku eziwerako, n’asiibula ab’oluganda, n’asaabala n’agenda mu Busuuli, ng’ali wamu ne Pulisikira ne Akula. Bwe yali mu Kenkereya yasala enviiri ze ne ziba nnyimpi, kubanga yali akoze obweyamo.
19  Bwe baatuuka mu Efeso, n’abalekayo, naye ye n’ayingira mu kkuŋŋaaniro n’akubaganya ebirowoozo n’Abayudaaya.
20  Wadde nga baamusaba yeeyongere okubeera nabo ekiseera kiwanvuko, teyakkiriza,
21  naye n’abasiibula n’abagamba nti: “Nja kukomawo gye muli Yakuwa bw’anaaba ayagadde.” Awo n’asaabala okuva mu Efeso
22  n’atuuka e Kayisaliya. Ate era n’agenda mu Yerusaalemi n’alamusa ekibiina, n’avaayo n’agenda mu Antiyokiya.
23  Bwe yamalayo ekiseera ekiwerako, n’avaayo n’agenda mu bitundu ebitali bimu mu Ggalatiya ne Fulugiya ng’azzaamu abayigirizwa bonna amaanyi.
24  Awo Omuyudaaya omu ayitibwa Apolo, enzaalwa y’omu Alekizandiriya, n’ajja mu Efeso; yali mwogezi mulungi era ng’amanyi bulungi Ebyawandiikibwa.
25  Omusajja oyo yali ayigiriziddwa ekkubo lya Yakuwa, era olw’omwoyo yali munyiikivu nnyo, ng’abuulira era ng’ayigiriza ebintu ebituufu ebikwata ku Yesu, naye ng’amanyi kubatiza kwa Yokaana kwokka.
26  Omusajja oyo yali ayogera n’obuvumu mu kkuŋŋaaniro, era Pulisikira ne Akula bwe baamuwulira, ne bamutwala ne bamunnyonnyola bulungi ekkubo lya Katonda.
27  Ate era, olw’okuba yali ayagala okugenda mu Akaya, ab’oluganda baawandiikira abayigirizwa ebbaluwa okumwaniriza n’essanyu. Bwe yatuukayo, yayamba nnyo abo abaali bafuuse abakkiriza olw’ekisa kya Katonda eky’ensusso;
28  yayogera n’obuvumu okukiraga mu lujjudde nti enjigiriza z’Abayudaaya zaali nkyamu, n’akozesa Ebyawandiikibwa okubalaga nti Yesu ye Kristo.
17  Awo ne bayita mu Anfipoli ne Apoloniya ne batuuka e Ssessalonika, awaali ekkuŋŋaaniro ly’Abayudaaya.
2  Pawulo n’agenda gye baali munda mu kkuŋŋaaniro nga bwe yakolanga, n’akubaganya nabo ebirowoozo ku Byawandiikibwa okumala ssabbiiti ssatu ez’omuddiriŋŋanwa,
3  ng’annyonnyola era ng’akozesa obukakafu obuli mu buwandiike okulaga nti Kristo yalina okubonaabona n’okuzuukizibwa mu bafu, ng’agamba nti: “Yesu oyo gwe mbabuulira ye Kristo.”
4  N’ekyavaamu, abamu ku bo baafuuka bakkiriza ne beegatta ku Pawulo ne Siira, n’Abayonaani bangi abaasinzanga Katonda era n’abakazi bangi ab’ebitiibwa nabo ne babeegattako.
5  Naye Abayudaaya ne bakwatibwa obuggya, ne bakuŋŋaanya abantu ababi abaali bakireereese mu katale, ne bakola ekibinja ne basasamaza ekibuga. Ne balumba ennyumba ya Yasooni nga banoonya Pawulo ne Siira babatwale eri ekibinja ky’abantu.
6  Bwe bataabasangayo, ne bawalaawala Yasooni awamu n’ab’oluganda abamu ne babatwala eri abafuzi b’ekibuga, nga bwe boogerera waggulu nti: “Abasajja bano abaleeta emitawaana buli wamu batuuse ne wano,
7  era Yasooni abasembezza. Abasajja bano bonna bawakanya amateeka ga Kayisaali nga bagamba nti waliwo kabaka omulala, Yesu.”
8  Ekibiina ky’abantu n’abafuzi b’ekibuga bwe baawulira ebyo ne bakyankalana;
9  bwe baamala okusasuza Yasooni ne banne ssente ez’okweyimirirwa, ne babata ne bagenda.
10  Obudde olwali okuziba, ab’oluganda ne basindika Pawulo ne Siira e Beroya. Bwe baatuukayo, ne bagenda mu kkuŋŋaaniro ly’Abayudaaya.
11  Ab’e Beroya baalina endowooza ennuŋŋamu okusinga ab’e Ssessalonika, kubanga bakkiriza mangu ekigambo, era buli lunaku beekenneenyanga n’obwegendereza Ebyawandiikibwa okulaba obanga ebyo bye baawulira byali bituufu.
12  N’olw’ekyo, bangi ku bo baafuuka bakkiriza, n’abakazi bangi Abayonaani ab’ebitiibwa baafuuka bakkiriza awamu n’abasajja abamu.
13  Naye Abayudaaya ab’omu Ssessalonika bwe baawulira nti Pawulo yali abuulira ekigambo kya Katonda ne mu Beroya, ne bagendayo okukuma omuliro mu bantu n’okubasasamaza.
14  Amangu ago ab’oluganda ne basindika Pawulo ku nnyanja, naye Siira ne Timoseewo ne basigala.
15  Abo abaawerekera Pawulo baamutuusa mu Asene, era bwe yamala okubalagira okugamba Siira ne Timoseewo okujja gy’ali amangu ddala nga bwe kisoboka, ne bavaayo.
16  Pawulo bwe yali ng’abalindirira mu Asene, n’ayisibwa bubi bwe yalaba ng’ekibuga kijjudde ebifaananyi.
17  N’atandika okukubaganya ebirowoozo n’Abayudaaya mu kkuŋŋaaniro n’abalala abaali basinza Katonda. Era buli lunaku yakubaganyanga ebirowoozo n’abo abaabeeranga mu katale.
18  Naye abamu ku bafirosoofo Abepikuliyo n’Abasutoyiiko ne batandika okumuwakanya, era abamu ne bagamba nti: “Ono ajoboja ayagala kutugamba ki?” Ate abalala ne bagamba nti: “Alabika abuulira bikwata ku bakatonda abatali ba kuno.” Baagamba bwe batyo olw’okuba Pawulo yali abuulira amawulire amalungi agakwata ku Yesu ne ku kuzuukira.
19  Awo ne bamukwata ne bamutwala mu Aleyopaago, nga bagamba nti: “Oyinza okutubuulira enjigiriza eno empya gy’oyogerako?
20  Kubanga ebintu by’oyogerako tetubiwulirangako, era twagala okumanya kye bitegeeza.”
21  Abaasene bonna n’abagwira abaabeerangayo tebaakolanga kintu kirala wabula okuwuliriza n’okwogera ku bintu ebiggya.
22  Awo Pawulo n’ayimirira wakati mu Aleyopaago n’agamba nti: “Abasajja b’omu Asene, nkirabye nti mutya nnyo bakatonda okusinga abantu abalala bonna.
23  Ng’ekyokulabirako, bwe mbadde nga ntambulatambula nga nneetegereza ebintu bye musinza, ndabye ekyoto ekiwandiikiddwako nti, ‘Ekyoto kya Katonda Gwe Tutamanyi.’ N’olwekyo, oyo gwe musinza kyokka nga temumumanyi gwe mbabuulira.
24  Katonda eyakola ensi n’ebintu byonna ebigirimu ye Mukama w’eggulu n’ensi, era tabeera mu yeekaalu zikolebwa bantu;
25  teyeetaaga bantu kumuweereza nga gy’obeera nti alina kye yeetaaga kyonna, kubanga y’awa abantu bonna obulamu, omukka gwe bassa, n’ebintu byonna.
26  Yakola okuva mu muntu omu amawanga gonna ag’abantu okubeera ku nsi yonna, era yabateerawo ebiseera ebigereke n’ensalo ez’ebitundu omw’okubeera,
27  basobole okunoonya Katonda, bamuwammante, era bamuzuule, wadde nga tali wala wa buli omu ku ffe.
28  Ku bw’oyo tuli balamu, tutambula, era weetuli, era ng’abamu ku bayiiya b’ebitontome mu mmwe bwe bagamba nti, ‘Naffe tuli baana be.’
29  “N’olwekyo, okuva bwe tuli abaana ba Katonda, tetusaanidde kulowooza nti Katonda alinga zzaabu, ffeeza, oba ejjinja, oba ekintu ekyole abantu kye baakola okusinziira ku magezi gaabwe.
30  Kyo kituufu nti Katonda yabuusa amaaso ebiseera eby’obutamanya obwo, naye kaakano agamba abantu yonna gye bali nti beenenye.
31  Kubanga ataddewo olunaku lw’ajja okulamulirako ensi mu butuukirivu ng’ayitira mu muntu gw’alonze, era awadde abantu bonna obukakafu ng’amuzuukiza mu bafu.”
32  Bwe baawulira ng’ayogera ku kuzuukira kw’abafu, abamu ne bamujerega, naye abalala ne bagamba nti: “Tujja kukuwuliriza n’omulundi omulala ng’oyogera ku nsonga eno.”
33  Awo Pawulo n’ava we baali,
34  naye abantu abamu ne bamwegattako ne bafuuka bakkiriza. Mu bano mwalimu Diyonusiyo eyali omulamuzi mu kkooti y’oku Aleyopaago, n’omukyala ayitibwa Damali, n’abalala.
9  Naye Sawulo bwe yali akyeyongera okutiisatiisa abayigirizwa ba Mukama waffe, era ng’ayagala okubatta, n’agenda eri kabona asinga obukulu
2  n’amusaba amabaluwa agamukkiriza okugenda mu makuŋŋaaniro ag’omu Ddamasiko aggyeyo abasajja n’abakazi ab’Ekkubo, abaleete e Yerusaalemi nga basibe.
3  Bwe yali agenda era ng’anaatera okutuuka e Ddamasiko, amangu ago ekitangaala eky’amaanyi okuva mu ggulu ne kyaka okumwetooloola,
4  n’agwa wansi n’awulira eddoboozi nga limugamba nti: “Sawulo, Sawulo, lwaki onjigganya?”
5  N’amubuuza nti: “Ggwe ani, Mukama wange?” N’amuddamu nti: “Nze Yesu, gw’oyigganya.
6  Naye yimuka ogende mu kibuga, era ojja kutegeezebwa ky’olina okukola.”
7  Abasajja abaali batambula naye baayimirira ne basamaalirira, nga bawulira eddoboozi, naye nga tebalaba muntu yenna.
8  Awo Sawulo n’asituka wansi, era wadde ng’amaaso ge gaali gatunula, yali talina ky’alaba. Ne bamukwata ku mukono ne bamutwala e Ddamasiko.
9  Yamala ennaku ssatu nga talaba kintu kyonna, nga talya era nga tanywa.
10  Mu Ddamasiko mwalimu omuyigirizwa ayitibwa Ananiya, era Mukama waffe yamugamba mu kwolesebwa nti: “Ananiya!” N’addamu nti: “Nzuuno Mukama wange.”
11  Mukama waffe n’amugamba nti: “Yimuka ogende ku luguudo oluyitibwa Olutereevu, obuuze mu nnyumba ya Yuda omusajja ayitibwa Sawulo ow’e Taluso. Mu kiseera kino asaba,
12  era mu kwolesebwa alabye omusajja ayitibwa Ananiya ng’ajja gy’ali okumussaako emikono asobole okuddamu okulaba.”
13  Naye Ananiya n’amuddamu nti: “Mukama wange, mpulidde ebintu bingi ebikwata ku musajja oyo, n’ebibi bingi bye yakola abatukuvu bo e Yerusaalemi.
14  Era yajja nga bakabona abakulu bamuwadde obuyinza okukwata abo bonna abakoowoola erinnya lyo abasibe.”
15  Naye Mukama waffe n’amugamba nti: “Genda, kubanga omusajja oyo kibya kye nnonze okutwala erinnya lyange eri ab’amawanga, eri bakabaka, n’eri abaana ba Isirayiri.
16  Nja kumulaga ebintu bingi by’alina okuyitamu ng’abonaabona olw’erinnya lyange.”
17  Awo Ananiya n’agenda n’ayingira mu nnyumba, n’amussaako emikono n’amugamba nti: “Sawulo muganda wange, Mukama waffe Yesu eyakulabikidde mu kkubo ng’ojja, antumye gy’oli osobole okuddamu okulaba era ojjuzibwe omwoyo omutukuvu.”
18  Amangu ago ku maaso ge ne kuvaako ebintu ebyalinga amagalagamba, n’addamu okulaba n’asituka n’abatizibwa,
19  n’alya emmere n’addamu amaanyi. N’amala ennaku ng’ali n’abayigirizwa mu Ddamasiko,
20  era amangu ago n’atandika okubuulira mu makuŋŋaaniro nti Yesu ye Mwana wa Katonda.
21  Naye abo bonna abaamuwulira ne beewuunya nnyo ne bagamba nti: “Ono si ye musajja eyayigganya ennyo abo abaali mu Yerusaalemi abakoowoola erinnya lino, era teyajja eno olw’ekigendererwa eky’okubakwata abatwale eri bakabona abakulu?”
22  Naye Sawulo ne yeeyongera okufuna amaanyi, era n’awuniikiriza Abayudaaya ab’omu Ddamasiko ng’alaga mu ngeri etegeerekeka obulungi nti Yesu ye Kristo.
23  Bwe waayitawo ennaku nnyingi, Abayudaaya ne bateesa okumutta,
24  kyokka Sawulo n’ategeera olukwe lwabwe. Ate era baakuumanga emiryango gy’ekibuga emisana n’ekiro basobole okumutta.
25  Naye ekiro abayigirizwa be ne bamuteeka mu kisero ne bamuyisa mu ddirisa eryali ku kisenge ne bamussa wansi.
26  Bwe yatuuka mu Yerusaalemi, n’afuba okwegatta ku bayigirizwa, naye bonna baali bamutya, kubanga baali tebakikkiriza nti muyigirizwa wa Yesu.
27  Awo Balunabba n’ajja n’amuyamba n’amutwala eri abatume, n’ababuulira nga Sawulo bwe yalaba Mukama waffe mu kkubo, era Mukama waffe n’ayogera naye. Ate era yabategeeza engeri gye yayogera n’obuvumu mu linnya lya Yesu ng’ali mu Ddamasiko.
28  Awo Sawulo ne yeeyongera okubeera nabo, ng’atambula kyeere mu Yerusaalemi, era ng’ayogera n’obuvumu mu linnya lya Mukama waffe.
29  Yayogeranga era n’awakananga n’Abayudaaya abaayogeranga Oluyonaani, naye ne bagezaako okumutta.
30  Ab’oluganda bwe baakitegeera ne bamutwala e Kayisaliya, ne bamusindika e Taluso.
31  Awo ekibiina kyonna mu Buyudaaya ne Ggaliraaya ne Samaliya ne kibeera mu mirembe, ne kinywezebwa; era okuva ekibiina kyonna bwe kyali kitambulira mu kutya Yakuwa era nga kibudaabudibwa okuyitira mu mwoyo omutukuvu, kyeyongera obunene.
32  Peetero bwe yali ayitaayita mu bitundu byonna, n’atuuka eri abatukuvu abaali babeera mu Luda.
33  Yasangayo omusajja ayitibwa Ayineya, eyali yasannyalala, era ng’amaze emyaka munaana nga tava ku kitanda.
34  Peetero n’amugamba nti: “Ayineya, Yesu Kristo akuwonya. Yimuka oyale obuliri bwo.” Amangu ago n’ayimuka.
35  Abo bonna abaali babeera mu Luda ne mu Lusenyi lwa Saloni bwe baamulaba, ne bakyuka ne badda eri Mukama waffe.
36  Mu Yopa waaliyo omuyigirizwa eyali ayitibwa Tabbiisa, mu Luyonaani ng’ayitibwa “Doluka.” Yali yayitirira mu kukola ebikolwa ebirungi ne mu kuyamba abaavu.
37  Mu nnaku ezo yalwala n’afa. Awo ne bamunaaza ne bamugalamiza mu kisenge ekya waggulu.
38  Olw’okuba Luda kyali kumpi ne Yopa, abayigirizwa bwe baawulira nti Peetero ali mu kibuga ekyo, ne bamutumira abasajja babiri bamugambe nti: “Jjangu mu bwangu gye tuli.”
39  Awo Peetero n’asituka n’agenda nabo. Bwe yatuukayo, ne bamutwala mu kisenge ekya waggulu; bannamwandu bonna ne bagenda we yali nga bakaaba, ne bamulaga ebyambalo bingi n’engoye Doluka bye yabakoleranga ng’akyali nabo.
40  Peetero n’abafulumya bonna, n’afukamira n’asaba, n’akyukira omulambo n’agamba nti: “Tabbiisa, yimuka!” Tabbiisa n’azibula amaaso, n’alaba Peetero, n’atuula.
41  Peetero n’amukwata omukono, n’amuyimusa, n’ayita abatukuvu ne bannamwandu n’amubakwasa nga mulamu.
42  Kino ne kimanyibwa mu Yopa yonna, era bangi ne bakkiriza Mukama waffe.
43  Peetero yamala mu Yopa ennaku eziwera ng’ali ne Simooni eyali omuwazi w’amaliba.
28  Bwe twatuuka mirembe ku lukalu, ne tutegeera nti ekizinga ekyo kyali kiyitibwa Maluta.
2  Abantu b’oku kizinga ekyo baatulaga ekisa ekitalojjeka. Ffenna baatusembeza, ne batukumira omuliro, kubanga enkuba yali etonnya era nga n’obudde bunnyogovu.
3  Naye Pawulo bwe yakuŋŋaanya ekiganda ky’obuku n’abuteeka ku muliro, omusota ogw’obusagwa ne guvaamu olw’ebbugumu ne gwerippa ku mukono gwe.
4  Abantu b’oku kizinga bwe baalaba omusota ogw’obusagwa nga guleebeetera ku mukono gwe, ne batandika okugambagana nti: “Mazima ddala omusajja ono mutemu, era wadde awonyeewo mu nnyanja, Obwenkanya tebumukkirizza kweyongera kuba mulamu.”
5  Kyokka yeekunkumulako omusota ogw’obusagwa ne gugwa mu muliro n’atatuukibwako kabi konna.
6  Baali basuubira nti agenda kuzimba oba okutondoka afe. Bwe baalindirira okumala akaseera ne balaba nga tewali kabi kamutuuseeko, ne bakyusa endowooza yaabwe ne batandika okugamba nti yali katonda.
7  Okumpi n’ekifo ekyo waaliwo ennimiro z’omusajja omukulu w’ekizinga ekyo ayitibwa Pubuliyo, eyatwaniriza n’atulabirira bulungi okumala ennaku ssatu.
8  Naye taata wa Pubuliyo yali yeebase nga mulwadde omusujja n’ekiddukano ky’omusaayi, Pawulo n’agenda gy’ali n’amusabira n’amussaako emikono n’amuwonya.
9  Ekyo bwe kyabaawo, abantu abalala ku kizinga abaali abalwadde nabo ne batandika okujja gy’ali bawonyezebwe.
10  Baatuwa ebirabo bingi, era bwe twali tuteekateeka okusaabala, ne batuwa ebintu byonna bye twali twetaaga.
11  Bwe waayitawo emyezi esatu, ne tusaabala mu kyombo eky’e Alekizandiriya, ekyali kimaze ekiseera eky’obutiti nga kiri ku kizinga ekyo, era kyaliko akabonero akagamba nti, “Abaana ba Zewu.”
12  Awo ne tugoba ku mwalo gw’e Sulakusa ne tumalayo ennaku ssatu;
13  bwe twava eyo ne tugenda ne tutuuka e Legiyo. Ku lunaku olwaddako embuyaga eyali eva mu bukiikaddyo n’ekunta, ne tutuuka e Putiyooli ku lunaku olw’okubiri.
14  Eyo twasangayo ab’oluganda ne batwegayirira tusigale nabo okumala ennaku musanvu, oluvannyuma ne twolekera Rooma.
15  Ab’oluganda abaali mu Rooma bwe baawulira amawulire agatukwatako, ne bajja okutusisinkana mu Katale k’e Apiyo ne mu kifo ekiyitibwa Ebisulo Ebisatu, era Pawulo olwabalaba ne yeebaza Katonda n’aguma.
16  Bwe twatuuka mu Rooma, Pawulo n’akkirizibwa okubeera yekka n’omusirikale eyali amukuuma.
17  Bwe waayitawo ennaku ssatu, n’ayita abakulu b’Abayudaaya. Bwe baakuŋŋaana, n’abagamba nti: “Ab’oluganda, wadde nga sirina kibi kye nnakola bantu wadde okuwakanya empisa za bajjajjaffe, nnasibibwa ne mpeebwayo mu mikono gy’Abaruumi mu Yerusaalemi.
18  Era abo bwe baamala okumpozesa ne baagala okunsumulula, kubanga tewaaliwo nsonga eyali eŋŋwanyiza okuttibwa.
19  Naye Abayudaaya bwe baakiwakanya, ne mpalirizibwa okujulira Kayisaali, naye si lwa kuba nti nnalina ekintu kyonna kye nvunaana eggwanga lyange.
20  N’olw’ensonga eyo, mbayise njogere gye muli, kubanga nsibiddwa enjegere zino olw’essuubi lya Isirayiri.”
21  Ne bamugamba nti: “Naffe tetufunanga mabaluwa kuva mu Buyudaaya agakwogerako, era tewali n’omu ku baganda baffe abajja eno eyali akwogeddeko ekintu ekibi.
22  Naye twandyagadde okuwulira endowooza yo, kubanga tukimanyi nti akabiina k’eddiini kano koogerwako bubi buli wantu.”
23  Awo ne bateekateeka olunaku olw’okusisinkana naye, era ne bajja bangi mu kifo we yali asula. Yabannyonnyola ensonga ng’abawa obujulirwa obukwata ku Bwakabaka bwa Katonda mu bujjuvu, era n’agezaako okubasendasenda okukkiriza Yesu ng’akozesa Amateeka ga Musa n’ebyo ebyawandiikibwa bannabbi, okuva ku makya okutuukira ddala akawungeezi.
24  Abamu ne bakkiriza bye yayogera, naye abalala ne batabikkiriza.
25  Olw’okuba baali tebakkiriziganya, ne batandika okuvaawo, Pawulo n’agamba nti: “Omwoyo omutukuvu kye gwayogera ku bajjajjammwe okuyitira mu nnabbi Isaaya kituukirawo,
26  bwe yagamba nti, ‘Genda eri abantu bano obagambe nti: “Okuwulira muliwulira naye temulitegeera, n’okutunula mulitunula naye temuliraba.
27  Kubanga omutima gw’abantu bano gugubye, era bawulidde n’amatu gaabwe, naye tewali kye bakozeewo, era bazibirizza amaaso gaabwe, baleme okulaba n’amaaso gaabwe, n’okuwulira n’amatu gaabwe bategeere n’emitima gyabwe bakyuke mbawonye.”’
28  N’olwekyo, mukimanye nti amawulire gano agakwata ku ngeri Katonda gy’alokolamu gatwaliddwa eri ab’amawanga, era bajja kugawuliriza.”
29   ——
30  Pawulo yamala emyaka ebiri mu nnyumba gye yali apangisizza, n’ayanirizanga n’essanyu abo abajjanga gy’ali,
31  n’ababuulira ebikwata ku Bwakabaka bwa Katonda, era n’abayigiriza ebintu ebikwata ku Mukama waffe Yesu Kristo, ng’ayogera n’obuvumu, awatali kuziyizibwa.
27  Bwe kyasalibwawo tusaabazibwe tugende e Yitale, ne baddira Pawulo n’abasibe abalala ne babakwasa omukulu w’ekibinja ky’abasirikale ayitibwa Yuliyo ow’ekibinja kya Agusito.
2  Awo ne tulinnya ekyombo eky’e Adulamitiyamu ekyali kinaatera okusimbula kiyite ku myalo egiri ku lubalama lw’essaza ly’e Asiya, ne tusimbula nga tuli wamu ne Alisutaluuko Omumasedoniya ow’e Ssessalonika.
3  Olunaku olwaddako twagoba e Sidoni, era Yuliyo n’alaga Pawulo ekisa, n’amukkiriza okugenda eri mikwano gye bamulabirire.
4  Bwe twavaayo eyo, ne tusaabala nga tuyita ku mabbali g’ekizinga Kupulo tusobole okwewogoma omuyaga ogwali guva gye tulaga.
5  Twasaabala ku nnyanja nga tuyita kumpi n’ebitundu by’e Kirikiya n’e Panfuliya ne tugoba ku mwalo gw’e Mula mu Lukiya.
6  Eyo omukulu w’ekibinja ky’abasirikale gye yafunira ekyombo ekyali kiva mu Alekizandiriya nga kigenda mu Yitale, n’akitulinnyisa.
7  Oluvannyuma lw’okuseeyeeya empolampola okumala ennaku nnyingi, twatuuka e Kunido, naye nga tuyise mu buzibu bungi. Olw’okuba omuyaga gwatulemesa okweyongerayo, twayita okumpi n’ekizinga ky’e Kuleete e Salumone nga tugwewogoma.
8  Twayitira ddala kumpi n’olubalama nga tutegana nnyo, ne tutuuka mu kifo ekiyitibwa Omwalo Omulungi, ogwali okumpi n’ekibuga Lasaya.
9  Bwe waayitawo ekiseera kiwanvu nga n’olugendo lw’oku nnyanja lufuuse lwa kabi, era nga n’ekisiibo ky’Olunaku olw’Okutangirira kiweddeko, Pawulo n’abawa amagezi
10  ng’agamba nti: “Abasajja, ndaba nti olugendo lujja kuba lwa kabi era nga lugenda kubaamu okufiirwa kwa maanyi, si kwa bintu byokka n’ekyombo, naye era n’obulamu bwaffe.”
11  Kyokka omukulu w’ekibinja ky’abasirikale yawuliriza omugoba w’ekyombo ne nnannyini kyo mu kifo ky’okuwuliriza Pawulo bye yali agamba.
12  Okuva omwalo bwe gutaali mulungi kubeerako mu biseera eby’obutiti, abasinga obungi baateesa okuvaayo balabe obanga basobola okutuuka e Foyiniiki babeere eyo mu biseera eby’obutiti; Foyiniiki gwali mwalo gw’e Kuleete ogwali gutunudde wakati w’ebukiikakkono w’ebuvanjuba n’ebukiikaddyo w’ebuvanjuba.
13  Embuyaga eyali eva mu bukiikaddyo bwe yatandika okukunta empolampola, ne balowooza nti baali batuuse ku kigendererwa kyabwe, ne basitula ennanga ne batandika okuseeyeeya nga bayita okumpi n’olubalama lwa Kuleete.
14  Kyokka waayitawo ekiseera kitono, omuyaga ogw’amaanyi oguyitibwa Ewulakulo ne gukunta nga guva ku kizinga.
15  Ekyombo bwe kyasuukundibwa ennyo ne kitasobola kugenda mu maaso omuyaga gye gwali guva, ne tukireka ne kitwalibwa omuyaga.
16  Awo ne tuyita okumpi n’akazinga akatono akayitibwa Kawuda okwewogoma omuyaga, era ne tufuba nnyo okutaakiriza akaato akatono akaali emabega w’ekyombo.
17  Bwe baamala okukateeka ku kyombo, ne basiba ekyombo n’emiguwa okusobola okukinyweza, era olw’okuba baali batya nti kijja kutubira mu musenyu gw’e Siyatisi, ne bassa emiguwa gy’amatanga ekyombo ne kitwalibwa embuyaga.
18  Naye olw’okuba twali tusuukundibwa nnyo omuyaga, olunaku olwaddirira baatandika okuwewula ekyombo nga basuula ebintu ebimu mu nnyanja;
19  era ku lunaku olw’okusatu, baasuula egimu ku miguwa gy’ekyombo.
20  Bwe waayitawo ennaku nnyingi ng’enjuba n’emmunyeenye tebirabikako, era ng’omuyaga ogw’amaanyi gutuyuuza, twatandika okuggwaamu essuubi ery’okuwonawo.
21  Oluvannyuma lw’okumala ebbanga nga tebalya, Pawulo yayimirira wakati waabwe n’agamba nti: “Abasajja, singa mwagoberera amagezi gange ne mutava e Kuleete, akabi kano n’okufiirwa tebyandibaddewo.
22  Naye kaakano mbakubiriza okuba abagumu, kubanga tewali n’omu ku mmwe ajja kufiirwa bulamu bwe, wabula ekyombo kyokka kye kijja okusaanawo.
23  Kubanga Katonda gwe nsinza era gwe mpeereza, yatumye malayika we ekiro n’ayimirira okumpi nange,
24  n’aŋŋamba nti, ‘Totya Pawulo. Oteekwa okuyimirira mu maaso ga Kayisaali, era laba! Katonda ajja kuwonyaawo obulamu bw’abo bonna b’oli nabo mu kyombo.’
25  N’olwekyo, mugume, kubanga nnina obwesige mu Katonda nti kijja kuba nga bwe kyaŋŋambiddwa.
26  Naye ekyombo kijja kumenyekeramenyekera okumpi n’ekizinga ekimu.”
27  Awo mu ttumbi, mu kiro eky’ekkumi n’ennya, bwe twali nga tusuukundibwa nnyo ku Nnyanja Aduliya, abalunnyanja ne balowooza nti twali tunaatera okutuuka ku lukalu.
28  Ne bapima obuwanvu bw’amazzi ne bakizuula nti bwali ebifuba 20, era ne beeyongerayo akabanga katono mu maaso ne baddamu ne bapima ne bakizuula nti bwali ebifuba 15.
29  Olw’okutya okutomera enjazi, ne basuula ennanga nnya okuva mu kitundu eky’emabega eky’ekyombo, ne basabirira obudde bukye.
30  Naye abalunnyanja bwe baayagala okudduka mu kyombo, era ne bassa akaato akatono mu nnyanja nga beefudde ng’abasuula ennanga okuva mu kitundu ky’ekyombo eky’omu maaso,
31  Pawulo n’agamba omukulu w’ekibinja ky’abasirikale n’abasirikale nti: “Temusobola kuwonawo okuggyako ng’abasajja bano basigadde mu kyombo.”
32  Awo abasirikale ne basala emiguwa gy’akaato akatono ne bakaleka ne kagwa ku mazzi.
33  Bwe bwali bunaatera okukya, Pawulo n’abakubiriza bonna okulya ng’agamba nti: “Leero ziweze ennaku 14 nga mulindirira era nga temulina ke mulya.
34  N’olwekyo mbakubiriza mulye ku mmere ku lw’obulungi lwammwe, kubanga tewali luviiri na lumu olw’oku mitwe gyammwe olujja okusaanawo.”
35  Bwe yamala okwogera ebyo n’akwata omugaati, ne yeebaza Katonda nga bonna balaba, n’agumenyamu n’atandika okulya.
36  Awo bonna ne baguma ne batandika okulya.
37  Ffenna abaali mu kyombo twali abantu 276.
38  Bwe baamala okulya ne bakkuta, ne bawewula ekyombo nga basuula eŋŋaano mu nnyanja.
39  Obudde bwe bwakya, baali tebategeera nsi gye balimu, naye ne balaba ekikono ky’ennyanja ekyaliko omwalo ne bamalirira okugobya okwo ekyombo singa kisoboka.
40  Awo ne basala emiguwa gy’ennanga ne bazireka ne zigwa mu nnyanja, mu kiseera kye kimu ne basumulula emiguwa gy’enkasi; era oluvannyuma lw’okuwanika ettanga ery’omu maaso empewo etwale ekyombo, ne boolekera omwalo.
41  Bwe baatuuka awaali omusenyu omungi, ekyombo ne kitubira, ekitundu eky’omu maaso ne kiyingira muli ne kinywera, naye ekitundu eky’emabega ne kimenyebwamenyebwa amayengo.
42  Ekyo bwe kyabaawo, abasirikale ne basalawo okutta abasibe waleme kubaawo awuga n’atoloka.
43  Naye omukulu w’ekibinja ky’abasirikale yali amaliridde okuwonya obulamu bwa Pawulo, n’abagaana okukola kye baali bateesezza. N’alagira abo abaali basobola okuwuga bagwe mu mazzi bawuge be baba basooka okutuuka ku lukalu,
44  n’oluvannyuma abalala babagoberere, ng’abamu bagendera ku bibaawo, abalala ku bitundutundu by’ekyombo. Awo bonna ne batuuka bulungi ku lukalu.
7  Naye kabona asinga obukulu n’amubuuza nti: “Ebintu bino bituufu?”
2  Siteefano n’amuddamu nti: “Ab’oluganda ne bataata, muwulire. Katonda ow’ekitiibwa yalabikira jjajjaffe Ibulayimu ng’ali e Mesopotamiya nga tannagenda kubeera Kalani,
3  n’amugamba nti, ‘Va mu nsi yo ne mu b’eŋŋanda zo ogende mu nsi gye nnaakulaga.’
4  Awo n’ava mu nsi y’Abakaludaaya n’agenda n’abeera e Kalani. Kitaawe bwe yamala okufa, Katonda n’amugamba aveeyo ajje mu nsi eno gye mulimu kati.
5  Kyokka teyamuwaamu kya busika kyonna wadde w’asobola okussa ekigere; naye yamusuubiza okugimuwa ebeere yiye n’oluvannyuma agiwe ezzadde lye eryandizzeewo, wadde nga yali tannazaala mwana.
6  Ate era Katonda yamugamba nti ab’ezzadde lye bandibadde bagwira mu nsi endala, era nti bandifuuliddwa baddu ne babonyaabonyezebwa okumala emyaka 400.
7  Katonda yagamba nti, ‘Eggwanga eriribafuula abaddu ndirisalira omusango, era oluvannyuma balivaayo ne bansinziza mu kifo kino.’
8  “Ate era yakola naye endagaano y’okukomolebwa, era Ibulayimu yazaala Isaaka n’amukomola ku lunaku olw’omunaana, Isaaka n’azaala Yakobo, Yakobo n’azaala abakulu b’ebika ekkumi n’ebibiri.
9  Abakulu b’ebika baakwatirwa Yusufu obuggya ne bamutunda mu Misiri. Kyokka Katonda yali naye,
10  era yamununula mu kubonaabona kwe kwonna, n’amusobozesa okuganja n’okwoleka amagezi mu maaso ga Falaawo kabaka wa Misiri. Falaawo yamulonda okufuga Misiri n’ennyumba ye yonna.
11  Naye enjala yagwa mu Misiri yonna ne mu Kanani, n’ebaleetera okubonaabona ennyo, bajjajjaffe ne babulwa emmere.
12  Yakobo bwe yawulira nti e Misiri waaliyo emmere, n’atuma bajjajjaffe okugendayo omulundi ogwasooka.
13  Ku mulundi ogw’okubiri, Yusufu yeemanyisa eri baganda be, era Falaawo n’amanya ebikwata ku b’eŋŋanda za Yusufu.
14  Yusufu yatumya Yakobo kitaawe n’ab’eŋŋanda ze bonna okuva e Kanani, era bonna awamu baali abantu 75.
15  Yakobo n’agenda e Misiri, era eyo gye yafiira, era ne bajjajjaffe nabo ne bafiira eyo.
16  Baatwalibwa e Sekemu ne bateekebwa mu ntaana Ibulayimu gye yagula ssente eza ffeeza ku baana ba Kamoli mu Sekemu.
17  “Naye ekiseera eky’okutuukiriza ekisuubizo Katonda kye yawa Ibulayimu bwe kyagenda kisembera, abantu baffe beeyongera obungi mu Misiri,
18  okutuusa lwe wajjawo kabaka omulala mu Misiri eyali tamanyi Yusufu.
19  Kabaka oyo yakozesa olukujjukujju n’abonyaabonya bajjajjaffe n’abawaliriza okwabulira abaana baabwe abawere bafe.
20  Mu kiseera ekyo Musa yazaalibwa, era yali alabika bulungi nnyo. Yalabirirwa okumala emyezi esatu mu maka ga kitaawe.
21  Naye bwe yalekebwawo, muwala wa Falaawo n’amulonda n’amukuza ng’omwana we yennyini.
22  Musa yayigirizibwa mu magezi gonna ag’Abamisiri. Mu butuufu, yali wa maanyi mu bigambo ne mu bikolwa.
23  “Bwe yaweza emyaka 40, n’afuna ekirowoozo mu mutima ggwe eky’okugenda okulaba baganda be abaana ba Isirayiri bwe baali.
24  Bwe yalaba omu ku bo ng’ayisibwa mu ngeri etali ya bwenkanya, n’amulwanirira, n’awoolera eggwanga ku lulwe ng’atta Omumisiri.
25  Yali alowooza nti baganda be banditegedde nti Katonda yali abalokola ng’ayitira mu ye, naye tebaakitegeera.
26  Ku lunaku olwaddirira yagenda gye bali n’asanga abasajja babiri nga balwana, n’agezaako okubatabaganya ng’agamba nti: ‘Abasajja, muli ba luganda, lwaki mulwana?’
27  Naye oyo eyali ayisa munne obubi n’amusindika eri ng’agamba nti: ‘Ani yakulonda okuba omufuzi era omulamuzi waffe?
28  Nange oyagala kunzita nga bwe wasse Omumisiri jjo?’
29  Musa bwe yawulira ekyo n’adduka n’awaŋŋangukira mu nsi ya Midiyaani, gye yazaalira abaana babiri ab’obulenzi.
30  “Bwe waayitawo emyaka 40, malayika n’amulabikira mu muliro ogwali gwakira mu kisaka mu ddungu, okumpi n’Olusozi Sinaayi.
31  Musa bwe yakiraba ne yeewuunya. Naye bwe yali asembera okwetegereza, n’awulira eddoboozi lya Yakuwa nga ligamba nti:
32  ‘Nze Katonda wa bajjajjaabo, Katonda wa Ibulayimu, Isaaka ne Yakobo.’ Musa yakankana, n’ateeyongera kwetegereza.
33  Yakuwa n’amugamba nti: ‘Ggyamu engatto zo, kubanga ekifo ky’oyimiriddemu kitukuvu.
34  Mazima ddala ndabye okubonaabona kw’abantu bange abali e Misiri, era mpulidde okusinda kwabwe, era nzize okubanunula. Kaakano jjangu nkutume e Misiri.’
35  Musa oyo gwe baagaana nga bagamba nti: ‘Ani yakulonda okuba omufuzi era omulamuzi?’ Oyo yennyini Katonda gwe yatuma okubeera omufuzi era omununuzi ng’ayitira mu malayika eyamulabikira mu kisaka.
36  Omusajja oyo yabaggyayo oluvannyuma lw’okukola ebyamagero n’obubonero mu Misiri ne ku Nnyanja Emmyufu ne mu ddungu okumala emyaka 40.
37  “Oyo ye Musa eyagamba abaana ba Isirayiri nti: ‘Katonda alibawa nnabbi okuva mu baganda bammwe alinga nze.’
38  Y’oyo eyali awamu n’ekibiina mu ddungu, era yali ne malayika eyayogera naye ku Lusozi Sinaayi, era ye yayogera ne bajjajjaffe. Ate era yaweebwa ebigambo ebitukuvu eby’olubeerera abituwe.
39  Bajjajjaffe baagana okumugondera ne bamweggyako, era mu mitima gyabwe ne beegomba okuddayo e Misiri,
40  nga bagamba Alooni nti: ‘Tukolere bakatonda abanaatukulemberamu, kubanga tetumanyi kituuse ku Musa eyatuggya mu nsi ya Misiri.’
41  Bwe batyo mu nnaku ezo ne bakola akayana, ne bawaayo ssaddaaka eri ekifaananyi, era ne bakola embaga okwesanyusaamu olw’ekyo kye baali bakoze.
42  Bw’atyo Katonda n’abavaako n’abaleka okuweereza eggye ery’oku ggulu, nga bwe kyawandiikibwa mu kitabo kya Bannabbi nti: ‘Mmwe ennyumba ya Isirayiri, ebiweebwayo ne ssaddaaka mwabiwanga nze mu myaka 40 gye mwamala mu ddungu?
43  Naye mwasitula weema ya Moloki n’emmunyeenye ya katonda Lefani, ebifaananyi bye mwakola musobole okubisinza. N’olwekyo, nja kubawaŋŋangusa okusukka e Babulooni.’
44  “Bajjajjaffe baalina weema ey’obujulirwa mu ddungu, nga Katonda eyayogera ne Musa bwe yamulagira okugikola ng’agoberera ekyokulabirako kye yalaba.
45  Oluvannyuma, abaana ba bajjajjaffe abo baafuna weema eyo ne bagireeta ne Yoswa mu nsi eyalimu amawanga Katonda ge yagoba mu maaso ga bajjajjaffe. Yabeera eyo okutuusa mu nnaku za Dawudi.
46  Dawudi yasiimibwa Katonda, era yasaba aweebwe enkizo ey’okuzimbira Katonda wa Yakobo aw’okubeera.
47  Naye Sulemaani ye yamuzimbira ennyumba.
48  Kyokka, Oyo Asingayo Okuba Waggulu tabeera mu nnyumba zizimbiddwa mikono, nga nnabbi bw’agamba nti:
49  ‘Eggulu ye ntebe yange ey’obwakabaka, ate ensi ye ntebe y’ebigere byange. Nnyumba ya ngeri ki gye mulinzimbira? Yakuwa bw’agamba. Oba ekifo kye mpummuliramu kiri ludda wa?
50  Omukono gwange si gwe gwakola ebintu bino byonna?’
51  “Mmwe abasajja abakakanyavu era abatali bakomole mu mutima ne mu matu, bulijjo muziyiza omwoyo omutukuvu; nga bajjajjammwe bwe baakola, nammwe bwe mutyo bwe mukola.
52  Nnabbi ki bajjajjammwe gwe bataayigganya? Batta abo abaalangirira edda okujja kw’omutuukirivu, mmwe gwe mwalyamu olukwe era gwe mwatta,
53  mmwe abaafuna Amateeka agaabatuusibwako okuyitira mu malayika naye ne mutagakwata.”
54  Bwe baawulira ebyo ne basunguwala nnyo ne baagala okumutuusaako akabi.
55  Naye, ng’ajjudde omwoyo omutukuvu, n’atunula mu ggulu n’alaba ekitiibwa kya Katonda n’ekya Yesu ng’ayimiridde ku mukono gwa Katonda ogwa ddyo,
56  n’agamba nti: “Laba! Ndaba eggulu nga libikkuse n’Omwana w’omuntu ng’ayimiridde ku mukono gwa Katonda ogwa ddyo.”
57  Bwe baawulira ebyo, ne baleekaana nnyo, ne bateeka ebibatu byabwe ku matu gaabwe, bonna ne bamuyiikira.
58  Bwe baamala okumufulumya ebweru w’ekibuga, ne batandika okumukuba amayinja. Abo abaali abajulizi ne bateeka ebyambalo byabwe ku bigere by’omuvubuka ayitibwa Sawulo.
59  Bwe baali bakuba Siteefano amayinja, n’asaba ng’agamba nti: “Mukama wange Yesu, nkukwasa obulamu bwange.”
60  Awo n’afukamira, n’ayogera mu eddoboozi ery’omwanguka nti: “Yakuwa, tobavunaana olw’ekibi kino.” Bwe yamala okwogera ekyo, n’afa.
23  Pawulo ne yeekaliriza ab’Olukiiko Olukulu n’agamba nti: “Ab’oluganda, mbadde n’omuntu ow’omunda omulungi mu maaso ga Katonda okutuusa leero.”
2  Awo Ananiya kabona asinga obukulu n’alagira abo abaamuli okumpi bamukube ku mumwa.
3  Pawulo n’amugamba nti: “Katonda agenda kukubonereza ggwe ekisenge ekyasiigibwa langi enjeru. Otuula okunsalira omusango ng’osinziira ku Mateeka ate n’omenya Amateeka ng’olagira bankube?”
4  Abo abaali bayimiridde okumpi naye ne bamugamba nti: “Ovuma kabona asinga obukulu owa Katonda?”
5  Pawulo n’agamba nti: “Ab’oluganda, mbadde simanyi nti ye kabona asinga obukulu. Kubanga kyawandiikibwa nti, ‘Toyogeranga bubi ku mufuzi w’abantu bo.’”
6  Olw’okuba Pawulo yali amanyi nti abamu ku baali mu Lukiiko Olukulu Basaddukaayo ate ng’abalala Bafalisaayo, n’ayogerera waggulu nti: “Ab’oluganda, ndi Mufalisaayo, omwana w’Abafalisaayo. Mpozesebwa olw’essuubi ery’okuzuukira kw’abafu.”
7  Bwe yayogera ekyo ne wajjawo enkaayana wakati w’Abafalisaayo n’Abasaddukaayo, olukiiko ne lweyawulamu.
8  Kubanga Abasaddukaayo bagamba nti teri kuzuukira, teri bamalayika, wadde ebitonde eby’omwoyo, naye Abafalisaayo babikkiriza byonna.
9  Awo ne wabaawo oluyogaano olw’amaanyi, era abamu ku bawandiisi ab’omu kibiina ky’Abafalisaayo ne bayimuka ne bawakana nnyo nga bagamba nti: “Tewali kikyamu kyonna kye tuzudde ku musajja ono, naye bwe kiba nti ekitonde eky’omwoyo, oba malayika yayogera naye—.”
10  Enkaayana bwe zeeyongera, omuduumizi w’amagye n’atya nti Pawulo bayinza okumuyuzaayuza, n’alagira abasirikale bagende bamuggye wakati waabwe bamutwale mu nkambi y’abasirikale.
11  Naye mu kiro ekyo, Mukama waffe n’ayimirira we yali n’amugamba nti: “Beera mugumu! Nga bw’obadde ompaako obujulirwa mu Yerusaalemi, bw’otyo bw’oteekwa okumpaako obujulirwa mu Rooma.”
12  Obudde bwe bwakya, Abayudaaya ne bakola olukwe, ne beerayirira nga bagamba nti bakolimirwe singa balya oba banywa nga tebannatta Pawulo.
13  Abasajja abaakola olukwe ne beerayirira baali basukka mu 40.
14  Abasajja abo baagenda eri bakabona abakulu n’abakadde ne babagamba nti: “Twerayiridde nti tukolimirwe singa tulya ekintu kyonna nga tetunnaba kutta Pawulo.
15  N’olwekyo, mmwe awamu n’Olukiiko Olukulu mugambe omuduumizi w’amagye amubaleetere nga mwefudde ng’abaagala okweyongera okwetegereza omusango gwe. Naye nga tannatuuka wano, ffe tujja kuba twetegese okumutta.”
16  Naye mutabani wa mwannyina wa Pawulo n’ategeera olukwe lwabwe, n’agenda n’ayingira mu nkambi y’abasirikale n’ategeeza Pawulo.
17  Pawulo n’ayita omu ku bakulu b’abasirikale n’amugamba nti: “Twala omuvubuka ono eri omuduumizi w’amagye kubanga alina ky’ayagala okumugamba.”
18  Omusajja oyo n’amutwala eri omuduumizi w’amagye n’amugamba nti: “Omusibe Pawulo ampise n’ansaba ndeete omuvubuka ono gy’oli kubanga alina ky’ayagala okukugamba.”
19  Omuduumizi w’amagye n’amukwata ku mukono n’amuzza ku bbali n’amubuuza nti: “Kiki ky’oyagala okuŋŋamba?”
20  N’amugamba nti: “Abayudaaya bateesezza okukusaba otwale Pawulo mu Lukiiko Olukulu enkya nga beefudde ng’abaagala okweyongera okwetegereza omusango gwe.
21  Naye tokkiriza kye bakugamba, kubanga waliwo abasajja abasukka mu 40 abamuteeze, era baalayidde nti bakolimirwe singa balya oba banywa nga tebannaba kumutta; kaakano beeteeseteese nga balindirira ggwe obasuubize.”
22  Omuduumizi w’amagye n’asiibula omuvubuka oluvannyuma lw’okumulagira nti: “Tobaako gw’obuulira nti oŋŋambye ebintu bino.”
23  Awo n’ayita abakulu b’abasirikale babiri n’abagamba nti: “Mufune abasirikale 200, n’ab’embalaasi 70, n’ab’amafumu 200 abanaagenda e Kayisaliya ku ssaawa ssatu ez’ekiro.
24  Ate era mufune embalaasi Pawulo kw’anaagendera, atuuke mirembe eri gavana Ferikisi.”
25  Awo n’awandiika ebbaluwa ng’egamba nti:
26  “Nze Kulawudiyo Lusiya, nkulamusa ggwe ow’Ekitiibwa Gavana Ferikisi!
27  Omusajja ono Abayudaaya baamukwata, era baali banaatera okumutta. Naye bwe nnamanya nti Muruumi ne ŋŋenda mangu n’abasirikale ne mmuwonya.
28  Olw’okuba nnali njagala okumanya kye bamuvunaana, nnamutwala mu Lukiiko lwabwe Olukulu.
29  Nnakizuula nti yali avunaanibwa ebikwata ku Mateeka gaabwe, naye nga talina kye yakola kimugwanyiza kufa wadde okusibibwa.
30  Naye olw’okuba ntegeezeddwa nti bakoze olukwe okumutta, mmusindise gy’oli era ndagidde abamuvunaana bajje bamuvunaanire mu maaso go.”
31  Awo abasirikale abo ne bakola nga bwe baalagirwa ne batwala Pawulo ekiro mu Antipatuli.
32  Olunaku olwaddako, ne baleka ab’embalaasi okugenda naye, bo ne baddayo mu nkambi y’abasirikale.
33  Ab’embalaasi ne bayingira mu Kayisaliya ne bawa gavana ebbaluwa era ne bamukwasa Pawulo.
34  N’agisoma, n’amubuuza essaza mwe yali ava, era n’akitegeera nti yali ava mu Kirikiya.
35  N’amugamba nti: “Omusango gwo nja kuguwulira ng’abakuvunaana bazze.” N’alagira akuumirwe mu lubiri lwa Kerode.
22  “Ab’oluganda ne bataata, muwulirize nga mbannyonnyola bwe byali.”
2  Bwe baawulira ng’ayogera gye bali mu Lwebbulaniya, ne beeyongera okusirika, n’abagamba nti:
3  “Ndi Muyudaaya enzaalwa y’e Taluso eky’omu Kirikiya, era nnasomesebwa Gamalyeri mu kibuga kino. Nnayigirizibwa okukwata butiribiri Amateeka ga bajjajjaffe, era nga ndi muweereza wa Katonda omunyiikivu nga nammwe bwe muli leero.
4  Nnayigganyanga abo abagoberera Ekkubo lino ne ntuuka n’okubatta, nga nsiba abasajja n’abakazi ne mbateeka mu kkomera,
5  era ekyo kabona asinga obukulu n’ekibiina ky’abakadde basobola okukiwaako obujulirwa. Ate era nnafuna amabaluwa okuva gye bali ngatwale eri baganda baffe ab’omu Ddamasiko, era nnali ŋŋenda okukwata abayigirizwa abaali eyo mbaleete e Yerusaalemi nga basibe, babonerezebwe.
6  “Naye bwe nnali ŋŋenda nga nnaatera okutuuka e Ddamasiko, awo nga mu ttuntu, amangu ago ekitangaala okuva mu ggulu ne kyaka okunneetooloola,
7  ne ngwa wansi ne mpulira eddoboozi nga liŋŋamba nti: ‘Sawulo, Sawulo, lwaki onjigganya?’
8  Ne nziramu nti: ‘Ggwe ani Mukama wange?’ N’aŋŋamba nti: ‘Nze Yesu Omunnazaaleesi gw’oyigganya.’
9  Abasajja be nnali nabo baalaba ekitangaala naye tebaawulira ddoboozi ly’oyo eyali ayogera nange.
10  Ne ŋŋamba nti: ‘Nkole ki Mukama wange?’ Mukama waffe n’aŋŋamba nti: ‘Situka ogende e Ddamasiko, era eyo gy’onootegeezebwa ebintu byonna by’olina okukola.’
11  Naye olw’okuba nnali nzibye amaaso olw’ekitangaala eky’amaanyi kye nnalaba, abo abaali nange be bankwata ku mukono ne bantuusa e Ddamasiko.
12  “Awo Ananiya, omusajja eyali atya Katonda okusinziira ku Mateeka, era ng’ayogerwako bulungi Abayudaaya ab’omu kitundu ekyo,
13  n’ajja n’ayimirira we nnali n’aŋŋamba nti: ‘Ow’oluganda Sawulo, zibuka amaaso!’ Mu kiseera ekyo ne ntunula ne mmulaba.
14  N’aŋŋamba nti: ‘Katonda wa bajjajjaffe akulonze okumanya by’ayagala n’okulaba omutuukirivu, n’okuwulira eddoboozi eriva mu kamwa ke,
15  kubanga ojja kuba mujulirwa we eri abantu bonna obategeeze ebintu by’olabye ne by’owulidde.
16  Kaakano lwaki olwa? Yimuka obatizibwe era weenaazeeko ebibi byo olw’okukoowoola erinnya lye.’
17  “Naye bwe nnali nkomyewo mu Yerusaalemi nga ndi mu yeekaalu nsaba, ne nfuna okwolesebwa,
18  ne ndaba Mukama waffe ng’aŋŋamba nti: ‘Yanguwa ove mu Yerusaalemi mu bwangu, kubanga tebajja kukkiriza bujulirwa bw’ompaako.’
19  Ne ŋŋamba nti: ‘Mukama wange, bamanyi bulungi nnyo nti nnasibanga abo abakukkiriza ne mbakubira mu makuŋŋaaniro;
20  era Siteefano omujulirwa wo bwe yali attibwa, nze nnaliwo nga nnyimiridde nga mpagira ekikolwa ekyo era nga nkuuma ebyambalo eby’okungulu eby’abo abaamutta.’
21  Naye n’aŋŋamba nti: ‘Genda, kubanga nja kukutuma mu mawanga agali ewala.’”
22  Ne bamuwuliriza okutuusa lwe yayogera ebigambo ebyo, ne boogerera waggulu nga bagamba nti: “Omusajja oyo mumutte kubanga tasaanidde kuba mulamu!”
23  Olw’okuba baali baleekana era nga bakasuka ebyambalo byabwe eby’okungulu nga bwe bafuumuula enfuufu mu bbanga,
24  omuduumizi w’amagye n’alagira nti Pawulo atwalibwe mu nkambi y’abasirikale, bamukube embooko nga bwe bamubuuza ebibuuzo, asobole okumanyira ddala ensonga lwaki baali baleekaana nti attibwe.
25  Bwe baamala okusiba Pawulo nga bagenda okumukuba, n’agamba omukulu w’ekibinja ky’abasirikale eyali ayimiridde awo nti: “Kikkirizibwa mu mateeka okukuba Omuruumi nga tannasalirwa musango?”
26  Omukulu w’ekibinja ky’abasirikale bwe yawulira ekyo, n’agenda eri omuduumizi w’amagye n’amugamba nti: “Ogenda kukola ki? Kubanga omusajja ono Muruumi.”
27  Omuduumizi w’amagye n’agenda awaali Pawulo n’amubuuza nti: “Mbuulira, oli Muruumi?” N’addamu nti: “Yee.”
28  Omuduumizi w’amagye n’amugamba nti: “Nze okufuna obutuuze mu Rooma nnasasula ssente nnyingi nnyo.” Pawulo n’amugamba nti: “Naye nze nnazaalibwa ndi Muruumi.”
29  Amangu ago abasajja abaali bagenda okumubuuza ebibuuzo ng’eno bwe bamutulugunya ne bamuleka; omuduumizi w’amagye n’atya nnyo ng’ategedde nti Muruumi ate nga yali amusibye n’enjegere.
30  Olw’okuba yali ayagala okumanya ensonga lwaki Abayudaaya baali bamuvunaana, ku lunaku olwaddako yamusumulula, n’alagira bakabona abakulu n’ab’Olukiiko Olukulu olw’Abayudaaya bakuŋŋaane. Awo n’aleeta Pawulo n’amuyimiriza wakati waabwe.
6  Mu nnaku ezo, abayigirizwa bwe baali nga beeyongera obungi, Abayudaaya abaali boogera Oluyonaani beemulugunya ku Bayudaaya abaali boogera Olwebbulaniya, olw’okuba bannamwandu baabwe tebaaweebwanga mmere eyagabibwanga buli lunaku.
2  Awo abatume ekkumi n’ababiri ne bayita abayigirizwa bonna ne babagamba nti: “Si kituufu ffe okuleka omulimu gw’okuyigiriza ekigambo kya Katonda ne tukola ogw’okugaba emmere.
3  N’olwekyo ab’oluganda, mulonde abasajja musanvu mu mmwe abeesigika, abajjudde omwoyo omutukuvu n’amagezi, tubakwase omulimu ogwo;
4  naye ffe tujja kwemalira ku kusaba n’okuyigiriza ekigambo kya Katonda.”
5  Kye baayogera ne kisanyusa abayigirizwa bonna, ne balonda Siteefano, omusajja eyali ajjudde okukkiriza n’omwoyo omutukuvu, awamu ne Firipo, Pulokolo, Nikanoli, Timooni, Palumena, ne Nikolaawo omukyufu ow’e Antiyokiya,
6  ne babaleeta eri abatume, era bwe baamala okusaba, ne babassaako emikono.
7  Awo ekigambo kya Katonda ne kyeyongera okubuna, era omuwendo gw’abayigirizwa ne gweyongera nnyo mu Yerusaalemi, era ne bakabona bangi ne bafuuka abakkiriza.
8  Siteefano, ng’ajjudde ekisa n’amaanyi ga Katonda, yali akola ebyamagero n’obubonero mu bantu.
9  Naye abasajja abamu ab’ekibiina ekiyitibwa Ekuŋŋaaniro ly’Abanunule, n’Abakuleene, n’Abalekizandiriya, n’abamu abaali bavudde e Kirikiya ne mu Asiya ne bajja ne batandika okuwakana ne Siteefano.
10  Naye tebaamusobola olw’amagezi ge n’omwoyo omutukuvu ogwamuwanga obulagirizi ng’ayogera.
11  Awo ne basendasenda abasajja mu kyama okugamba nti: “Twamuwulira ng’ayogera ebintu ebivvoola Musa ne Katonda.”
12  Ne bakuma omuliro mu bantu, mu bakadde, ne mu bawandiisi, ne bamuyiikira ne bamukwata lwa mpaka ne bamutwala mu Lukiiko Olukulu olw’Abayudaaya.
13  Ne baleeta abajulizi ab’obulimba abaagamba nti: “Omusajja ono bulijjo ayogera bubi ku kifo kino ekitukuvu ne ku Mateeka.
14  Ng’ekyokulabirako, twamuwulira ng’agamba nti Yesu Omunnazaaleesi ajja kumenya ekifo kino ekitukuvu era akyuse n’empisa Musa ze yatugamba okugoberera.”
15  Abo bonna abaali mu Lukiiko Olukulu olw’Abayudaaya bwe baamutunuulira, ne balaba nga mu maaso alinga malayika.
21  Kyaddaaki twasobola okubaleka ne tusaabala butereevu ne tutuuka e Koosi, olunaku olwaddako ne tugenda e Rodo, era bwe twavaayo ne tugenda e Patala.
2  Bwe twafuna ekyombo ekyali kigenda e Foyiniikiya, ne tukirinnya ne tugenda.
3  Bwe twalengera ekizinga ky’e Kupulo, ne tukireka ku mukono ogwa kkono ne twolekera Busuuli ne tugoba e Ttuulo, gye baali bagenda okutikkulira ekyombo.
4  Awo ne tunoonya abayigirizwa ne tubazuula, ne tubeera eyo okumala ennaku musanvu. Naye olw’ebyo omwoyo bye gwababikkulira, ne bagamba Pawulo enfunda n’enfunda obutagenda Yerusaalemi.
5  Ekiseera kyaffe eky’okubeera eyo bwe kyaggwaako, ne tuvaayo ne tweyongerayo ku lugendo lwaffe, naye bonna, nga mw’otwalidde abakazi n’abaana, ne batuwerekerako okutuuka ebweru w’ekibuga. Awo ne tufukamira ku lubalama lw’ennyanja ne tusaba,
6  oluvannyuma ne tusiibulagana, ne tulinnya ekyombo, bo ne baddayo ewaabwe.
7  Bwe twava e Ttuulo ne tusaabala ne tutuuka e Potolemaayi, ne tulamusa ab’oluganda ne tumala nabo olunaku lumu.
8  Ku lunaku olwaddako twavaayo ne tugenda e Kayisaliya, ne tuyingira mu nnyumba ya Firipo omubuulizi w’enjiri, eyali omu ku basajja omusanvu abaalondebwa abatume mu Yerusaalemi, ne tubeera naye.
9  Omusajja oyo yalina abawala bana abataali bafumbo, abaayogeranga obunnabbi.
10  Bwe twamalayo ennaku eziwerako, nnabbi omu ayitibwa Agabo n’ava e Buyudaaya,
11  n’ajja gye tuli, n’akwata olukoba lwa Pawulo, n’alwesiba ebigere n’emikono, n’agamba nti: “Omwoyo omutukuvu gugamba nti, ‘Nnannyini lukoba luno Abayudaaya bajja kumusiba bwe bati mu Yerusaalemi bamuweeyo mu mikono gy’ab’amawanga.’”
12  Bwe twawulira ekyo, ffe n’abalala abaaliwo ne twegayirira Pawulo aleme kugenda Yerusaalemi.
13  Pawulo n’agamba nti: “Lwaki mukaaba okunafuya omutima gwange? Nze ndi mwetegefu okusibibwa era n’okufiira mu Yerusaalemi olw’erinnya lya Mukama waffe Yesu.”
14  Bwe twalemererwa okukyusa endowooza ye, ne tubivaako ne tugamba nti: “Yakuwa ky’ayagala kye kiba kikolebwa.”
15  Oluvannyuma lw’ebyo, tweteekateeka okusitula okugenda e Yerusaalemi.
16  Abamu ku bayigirizwa okuva e Kayisaliya nabo baagenda naffe, ne batutwala ew’omusajja ayitibwa Munasoni ow’e Kupulo, omu ku bayigirizwa abaasooka, eyali ow’okutusuza mu maka ge.
17  Bwe twatuuka mu Yerusaalemi ab’oluganda ne batwaniriza n’essanyu.
18  Naye ku lunaku olwaddako, Pawulo n’agenda naffe ewa Yakobo, era abakadde bonna baaliwo.
19  Awo n’abalamusa era n’atandika okubabuulira ebintu byonna Katonda bye yakola mu b’amawanga okuyitira mu buweereza bwe.
20  Bwe baabiwulira, ne batandika okugulumiza Katonda, ne bamugamba nti: “Ow’oluganda, ndowooza olaba nti waliwo abakkiriza Abayudaaya nkumi na nkumi, era bonna banyiikira okugoberera Amateeka.
21  Naye bawulidde nti oyigiriza Abayudaaya bonna abali mu b’amawanga okuleka Amateeka ga Musa, ng’obagaana okukomola abaana baabwe n’okugoberera obulombolombo obulina okugobererwa.
22  Kati kikolebwe kitya? Mu buli ngeri yonna bagenda kuwulira nti ozze.
23  N’olwekyo kola kye tukugamba: Tulina abasajja bana abaakola obweyamo.
24  Twala abasajja abo weetukulize wamu nabo era obasasulire ebyetaagibwa, balyoke bamweko enviiri zaabwe. Olwo nno buli muntu ajja kumanya nti bye baakwogerako si bituufu, era nti weeyisa bulungi era nti okwata Amateeka.
25  Naye abakkiriza abaava mu b’amawanga twabawandiikira ne tubategeeza kye twasalawo, nti balina okwewalanga ebiweereddwayo eri ebifaananyi, omusaayi, ebitugiddwa, n’ebikolwa eby’obugwenyufu.”
26  Ku lunaku olwaddako, Pawulo yatwala abasajja ne yeetukuliza wamu nabo, n’ayingira mu yeekaalu okumanyisa ennaku ez’okwetukuza lwe zandiweddeko, ekiweebwayo kya buli omu ku bo kiryoke kiweebweyo.
27  Ennaku omusanvu bwe zaali zinaatera okuggwaako, Abayudaaya okuva mu Asiya ne bamulaba ng’ali mu yeekaalu ne bakuma omuliro mu bantu bonna, ne bamukwata
28  nga bwe baleekaana nti: “Abasajja ba Isirayiri, mutuyambe! Ono ye musajja ayigiriza abantu bonna mu buli kifo ng’avumirira abantu baffe, Amateeka, n’ekifo kino; aleese n’Abayonaani mu yeekaalu n’ayonoona ekifo kino ekitukuvu.”
29  Baayogera batyo olw’okuba emabegako baali balabye Pawulo mu kibuga ng’ali ne Tulofiimo ow’e Efeso, ne balowooza nti yali amuleese mu yeekaalu.
30  Ekibuga kyonna ne kikyankalana, abantu bonna wamu ne badduka ne bagenda mu yeekaalu ne bakwata Pawulo ne bamuwalula ne bamufulumya mu yeekaalu, era amangu ago enzigi ne ziggalwawo.
31  Bwe baali baagala okumutta, ebigambo ne bituuka eri omuduumizi w’ekibinja ky’amagye nti Yerusaalemi yonna yali ekyankalanye;
32  amangu ago n’atwala abasirikale n’abakulu baabwe ne badduka ne bagenda awaali abantu. Bwe baalaba omuduumizi w’amagye n’abasirikale, ne balekera awo okukuba Pawulo.
33  Awo omuduumizi w’amagye n’asembera n’amukwata era n’alagira asibibwe enjegere bbiri; n’ababuuza nti y’ani era akoze ki?
34  Naye abamu ku abo abaali mu kibiina ky’abantu ne baleekana nga bagamba kino, ate abalala nga bagamba kiri. Bwe yalemererwa okubaako ky’ategeera olw’oluyoogaano olwaliwo, n’alagira bamutwale mu nkambi y’abasirikale.
35  Pawulo bwe baamutuusa ku madaala, abasirikale ne bamusitula kubanga ekibiina ky’abantu kyali kitaamye,
36  era nga kibagoberera nga bwe kireekaana nti: “Mumutte!”
37  Bwe baali banaatera okumuyingiza mu nkambi, Pawulo n’agamba omuduumizi w’amagye nti: “Nzikirizibwa okubaako kye nkugamba?” Omuduumizi w’amagye n’amubuuza nti: “Omanyi Oluyonaani?
38  Si ggwe Mumisiri eyaleetera abantu okujeemera gavumenti gye buvuddeko awo, n’otwala abatemu 4,000 mu ddungu?”
39  Pawulo n’amugamba nti: “Nze ndi Muyudaaya, omutuuze w’e Taluso eky’omu Kirikiya, ekibuga ekimanyiddwa ennyo. N’olwekyo, nkusaba onzikirize njogere eri abantu.”
40  Bwe yamuwa olukusa, Pawulo n’ayimirira ku madaala, n’awenya ku bantu n’omukono. Bwe baasirika, n’ayogera gye bali mu Lwebbulaniya ng’agamba nti:
25  Fesuto bwe yamala okutuuka mu kitundu atandike okufuga, waayitawo ennaku ssatu n’ava mu Kayisaliya n’agenda e Yerusaalemi.
2  Bakabona abakulu n’abakulu b’Abayudaaya ne bamubuulira ebintu bye baali bavunaana Pawulo. Ne bamwegayirira,
3  nga basaba abawulirize atumye Pawulo aleetebwe e Yerusaalemi. Baali bategese okumuteega bamuttire mu kkubo.
4  Naye Fesuto n’abagamba nti Pawulo yali alina kukuumirwa Kayisaliya era nti ye kennyini yali anaatera okuddayo e Kayisaliya.
5  N’abagamba nti: “Ab’obuyinza mu mmwe bajje ŋŋende nabo bamulumirize bwe waba nga waliwo ekibi kye yakola.”
6  Bwe yamala nabo ennaku ezitasukka munaana oba kkumi, n’avaayo n’agenda e Kayisaliya, era olunaku olwaddako n’atuula ku ntebe okusalirwa emisango, n’alagira Pawulo aleetebwe.
7  Bwe yatuuka, Abayudaaya abaava e Yerusaalemi ne bayimirira nga bamwetoolodde, ne bamuvunaana emisango mingi egy’amaanyi naye nga tebalina bukakafu bwonna.
8  Naye Pawulo ne yeewozaako ng’agamba nti: “Sikolanga kintu kyonna kimenya Mateeka g’Abayudaaya, wadde okutyoboola yeekaalu oba okujeemera Kayisaali.”
9  Olw’okuba Fesuto yali ayagala okuganja eri Abayudaaya, yagamba Pawulo nti: “Wandyagadde kugenda Yerusaalemi owozesebwe eyo emisango gino mu maaso gange?”
10  Pawulo n’agamba nti, “Nnyimiridde mu maaso g’entebe ya Kayisaali ey’okusalirako emisango we nteekeddwa okuwozesebwa. Sirina kibi kye nkoze Bayudaaya nga naawe bw’okizudde.
11  Bwe mba nga nnina ekibi kye nnakola ekinsaanyiza okuttibwa, sigaana kuttibwa; naye bwe kiba nti ebintu ebyo abantu abo bye bannumiriza si bituufu, tewali alina buyinza kumpaayo gye bali olw’okwagala okubasanyusa obusanyusa. Njulira Kayisaali!”
12  Fesuto bwe yamala okwogera n’abawi b’amagezi n’agamba nti: “Ojulidde Kayisaali, era ewa Kayisaali gy’ojja okugenda.”
13  Bwe waayitawo ennaku, Kabaka Agulipa ne Berenike ne batuuka e Kayisaliya nga bakyadde mu butongole okuyozaayoza Fesuto.
14  Okuva bwe baali ab’okumalayo ennaku eziwera, Fesuto yabuulira kabaka ensonga ezikwata ku Pawulo, ng’agamba nti: “Waliwo omusajja Ferikisi gwe yaleka nga musibe,
15  era bwe nnali mu Yerusaalemi bakabona abakulu n’abakadde b’Abayudaaya bambuulira bye baali bamuvunaana nga bansaba mmusalire ekibonerezo.
16  Naye nnabaddamu nti si nkola ya Baruumi okuwaayo omuntu yenna eri abo abamuvunaana olw’okwagala okubasanyusa obusanyusa ng’avunaanibwa tannafuna mukisa kusisinkana abo abamuvunaana yeewozeeko.
17  Bwe baatuuka wano, saalwa, era olunaku olwaddako nnatuula ku ntebe okusalirwa emisango ne ndagira omusajja aleetebwe.
18  Abamuwawaabira bwe baasituka okwogera, tebaamuvunaana bintu bibi nga bwe nnali nsuubira.
19  Wabula baali bawakana naye ku bintu ebikwata ku kusinza katonda waabwe ne ku muntu ayitibwa Yesu eyafa, naye Pawulo gwe yayogerangako nti mulamu.
20  Olw’okuba nnali seekakasa ngeri ya kukwatamu nsonga zino, nnamubuuza obanga yandyagadde okugenda e Yerusaalemi awozesebwe eyo.
21  Naye Pawulo bwe yajulira akuumirwe mu kkomera ng’alindirira ekyo Agusito kye yandisazeewo, nange ne ndagira akuumibwe okutuusa lwe ndimusindika ewa Kayisaali.”
22  Awo Agulipa n’agamba Fesuto nti: “Nange nnandyagadde okuwuliriza omusajja oyo.” Fesuto n’amugamba nti: “Enkya ojja kumuwuliriza.”
23  Olunaku olwaddako, Agulipa ne Berenike ne bajjira mu kitiibwa kingi ne bayingira mu kisenge awawulirwa emisango nga bali wamu n’abaduumizi b’amagye n’abasajja ab’ebitiibwa mu kibuga. Awo Fesuto n’alagira Pawulo aleetebwe.
24  Fesuto n’agamba nti: “Kabaka Agulipa nammwe mmwenna abali naffe wano, mulaba omusajja ono Abayudaaya bonna mu Yerusaalemi ne wano gwe bansaba nga baleekaana nti tasaanidde kuba mulamu.
25  Naye nnakizuula nti talina kibi kye yakola kimugwanyiza kufa. N’olwekyo omusajja ono bwe yajulira Agusito, ne nsalawo mmuweerezeeyo.
26  Naye sirina kintu kikakafu kya kuwandiikira Mukama wange kikwata ku musajja ono. N’olwekyo, mmuleese gye muli mmwenna, n’okusingira ddala eri ggwe Kabaka Agulipa, bw’anaamala okubuuzibwa ebibuuzo ndyoke nfune kye mpandiika.
27  Kubanga ndaba nga si kya magezi okuweereza omusibe nga siraze misango gimuvunaanibwa.”
13  Mu Antiyokiya mwalimu bannabbi n’abayigiriza b’ekibiina eky’omu kitundu ekyo; Balunabba, Simyoni eyali ayitibwa Niga, Lukiyo ow’e Kuleene, Manayeni eyayigirizibwa ne Kerode ow’essaza, ne Sawulo.
2  Bwe baali baweereza Yakuwa era nga basiiba, omwoyo omutukuvu ne gugamba nti: “Mu bantu bonna munzigiremu Balunabba ne Sawulo bakole omulimu gwe mbayitidde.”
3  Oluvannyuma lw’okusiiba n’okusaba, ne babassaako emikono ne babasiibula.
4  Bwe batyo abasajja abo abaatumibwa omwoyo omutukuvu ne bagenda e Serukiya, bwe baavaayo ne basaabala ne bagenda e Kupulo.
5  Bwe baatuuka e Salamisi ne batandika okubuulira ekigambo kya Katonda mu makuŋŋaaniro g’Abayudaaya. Baali ne Yokaana ng’abaweereza.
6  Bwe baamala okuyitaayita mu kizinga kyonna nga batuuse e Pafo, ne basanga omusajja Omuyudaaya ayitibwa Bali-Yesu, eyali omusamize era nga nnabbi wa bulimba.
7  Yali wamu n’ow’essaza ayitibwa Serugiyo Pawulo, omusajja eyali  ow’amagezi. Ow’essaza oyo n’ayita Balunabba ne Sawulo, ng’ayagala okuwulira ekigambo kya Katonda.
8  Naye Eruma omusamize (bwe lityo erinnya lye bwe livvuunulwa) n’atandika okubaziyiza ng’ayagala ow’essaza aleme kukkiriza Mukama waffe.
9  Awo Sawulo, era ayitibwa Pawulo, n’ajjula omwoyo omutukuvu, n’amutunuulira enkaliriza
10  n’agamba nti: “Musajja ggwe ajjudde obukuusa n’ebintu ebibi ebya buli ngeri, ggwe omwana w’Omulyolyomi, omulabe wa buli kintu ekituukirivu, toolekere awo kukyamya makubo ga Yakuwa ag’obutuukirivu?
11  Laba! Omukono gwa Yakuwa gukuliko, era ojja kuziba amaaso obe nga tolaba kitangaala okumala ekiseera.” Amangu ago amaaso ge ne gajjako ekifu n’ekizikiza eky’amaanyi, n’agenda ng’awammanta nga bw’anoonya ow’okumukwata ku mukono.
12  Ow’essaza bwe yalaba ebyali bibaddewo, n’afuuka mukkiriza olw’okuba ebintu ebikwata ku Yakuwa bye yayiga byamwewuunyisa nnyo.
13  Awo Pawulo ne banne ne basaabala ennyanja okuva e Pafo ne batuuka e Peruga eky’omu Panfuliya. Naye Yokaana n’abaleka n’addayo e Yerusaalemi.
14  Kyokka bo ne bava e Peruga ne batuuka mu Antiyokiya eky’omu Pisidiya ne bagenda mu kkuŋŋaaniro ku lunaku olwa Ssabbiiti ne batuula.
15  Oluvannyuma lw’Amateeka n’ebitabo bya Bannabbi okusomebwa, abakulu b’ekkuŋŋaaniro ne babasaba nga bagamba nti: “Ab’oluganda, bwe muba nga mulina ekigambo ekiyinza okuzzaamu abantu amaanyi, mukibabuulire.”
16  Pawulo n’ayimuka, n’abawenya n’omukono n’agamba nti: “Mmwe Abayisirayiri nammwe abalala abatya Katonda, muwulirize.
17  Katonda w’abantu bano Abayisirayiri yalonda bajjajjaffe, era yabagulumiza bwe baali abagwira mu nsi ya Misiri, n’abaggyayo n’omukono gwe ogw’amaanyi.
18  Yabagumiikiriza okumala emyaka nga 40 mu ddungu.
19  Oluvannyuma lw’okuzikiriza amawanga musanvu agaali mu nsi ya Kanani, yagibagabanyizaamu okuba obusika bwabwe.
20  Ebyo byonna byaliwo mu bbanga lya myaka nga 450. “Oluvannyuma lw’ebintu ebyo yabawa abalamuzi okutuusa mu biseera bya nnabbi Samwiri.
21  Naye oluvannyuma baasaba baweebwe kabaka, era Katonda n’abawa Sawulo mutabani wa Kiisi, omusajja ow’omu kika kya Benyamini, n’abafugira emyaka 40.
22  Oluvannyuma lw’okumuggya ku bwakabaka, yalonda Dawudi okubeera kabaka waabwe, gwe yayogerako ng’agamba nti, ‘Nzudde Dawudi omwana wa Yese, asanyusa omutima gwange; ajja okukola ebintu byonna bye njagala.’
23  Nga bwe yasuubiza, Katonda awadde Isirayiri omulokozi, Yesu, okuva mu zzadde ly’omusajja oyo.
24  Nga Yesu tannajja, Yokaana yabuulira mu lujjudde abantu ba Isirayiri bonna ng’abagamba babatizibwe ng’akabonero ak’okwenenya.
25  Naye Yokaana bwe yali amaliriza obuweereza bwe yagambanga nti, ‘Mulowooza nze ani? Si nze oyo gwe mulowooza. Naye laba! waliwo anvaako emabega gwe sisaanira kusumulula ngatto ze.’
26  “Ab’oluganda, mmwe bazzukulu ba Ibulayimu n’abalala abali mu mmwe abatya Katonda, ekigambo ky’obulokozi buno kyaweerezebwa ffe.
27  Abatuuze b’omu Yerusaalemi n’abafuzi baabwe tebaategeera mulokozi oyo, naye bwe baamusalira omusango baatuukiriza ebintu ebyayogerwa Bannabbi, ebisomebwa mu ddoboozi eriwulikika buli ssabbiiti.
28  Wadde tebaazuula nsonga emussa, baasaba Piraato Yesu attibwe,
29  era bwe baamala okutuukiriza ebintu byonna ebyamuwandiikibwako, ne bamuwanulayo ku muti ne bamuteeka mu ntaana.
30  Naye Katonda yamuzuukiza mu bafu,
31  era okumala ennaku nnyingi, yalabikira abo abaava naye e Ggaliraaya okugenda e Yerusaalemi. Abo kaakano be bamuwaako obujulirwa eri abantu.
32  “N’olwekyo tubabuulira amawulire amalungi agakwata ku kisuubizo ekyaweebwa bajjajjaffe.
33  Katonda akituukirizza eri ffe bazzukulu baabwe, ng’azuukiza Yesu, nga bwe kyawandiikibwa mu zabbuli ey’okubiri nti: ‘Oli mwana wange; olwa leero nfuuse kitaawo.’
34  Olw’okuba yamuzuukiza mu bafu era nga tagenda kudda mu kuvunda nate, kyeyava agamba nti, ‘Nja kuba mwesigwa mbalage okwagala okutajjulukuka kwe nnasuubiza Dawudi.’
35  Ate era mu zabbuli endala agamba nti, ‘Tolireka mwesigwa wo kuvunda.’
36  Dawudi yakola Katonda by’ayagala mu nnaku ze, era yafa n’aziikibwa awaali bajjajjaabe, era yavunda.
37  Kyokka, oyo Katonda gwe yazuukiza teyavunda.
38  “Kale ab’oluganda, ka mukimanye nti Katonda ajja kubasonyiwa ebibi byammwe okuyitira mu kufa kw’omusajja oyo,
39  era nti mu bintu byonna bye mwali mutayinza kuggibwako musango mu Mateeka ga Musa, buli akkiriza aggibwako omusango okuyitira mu oyo.
40  N’olwekyo, mwegendereze ebyayogerwa mu Kitabo kya Bannabbi bireme okubatuukako, ebigamba nti:
41  ‘Mukirabe mmwe abanyoomi, mwewuunye, era musaanewo, kubanga waliwo kye nkola mu nnaku zammwe, kye mutajja kukkiriza, omuntu yenna ne bw’anaakibannyonnyola.’”
42  Bwe baali bafuluma, abantu ne babeegayirira boogere ku bintu ebyo ne ku Ssabbiiti eddako.
43  Olukuŋŋaana bwe lwaggwa, Abayudaaya bangi n’abakyufu abaali basinza Katonda ne bagoberera Pawulo ne Balunabba, abaabakubiriza okunywerera ku kisa kya Katonda eky’ensusso.
44  Ku Ssabbiiti eyaddako, kumpi ab’omu kibuga bonna baakuŋŋaana okuwulira ekigambo kya Yakuwa.
45  Abayudaaya bwe baalaba ekibiina ky’abantu, ne bakwatibwa obuggya ne batandika okuwakanya Pawulo n’okuvumirira bye yali ayogera.
46  Pawulo ne Balunabba ne boogera n’obuvumu ne bagamba nti: “Kyali kigwanira ekigambo kya Katonda okusooka okwogerwa gye muli. Naye okuva bwe mukigaanye, ne mukiraga mmwe mmwennyini nti temusaanira kufuna bulamu butaggwaawo, ka tugende eri ab’amawanga.
47  Mu butuufu, Yakuwa atuwadde ekiragiro ng’agamba nti, ‘Nkulonze okuba ekitangaala eri amawanga, n’obulokozi okutuuka ensi gy’ekoma.’”
48  Ab’amawanga bwe baawulira kino, ne basanyuka era ne bagulumiza ekigambo kya Yakuwa, era abo bonna abaalina endowooza ennuŋŋamu ebasobozesa okufuna obulamu obutaggwaawo ne bafuuka bakkiriza.
49  Ate era ekigambo kya Yakuwa kyeyongera okubunyisibwa mu kitundu ekyo kyonna.
50  Naye Abayudaaya ne bakuma omuliro mu bakazi ab’ebitiibwa abaali batya Katonda n’abakulu b’ekibuga, ne bayigganya Pawulo ne Balunabba ne babagoba mu kitundu kyabwe.
51  Awo Pawulo ne Balunabba ne bakunkumula enfuufu y’ebigere byabwe ng’akabonero okubalabula, ne bagenda mu Ikoniyo.
52  Abayigirizwa ne beeyongera okusanyuka n’okujjula omwoyo omutukuvu.
14  Bwe baali mu Ikoniyo, bayingira mu kkuŋŋaaniro ly’Abayudaaya ne boogera bulungi nnyo, Abayudaaya n’Abayonaani bangi ne bafuuka bakkiriza.
2  Naye Abayudaaya abatakkiriza ne bateeka omutima omubi mu b’amawanga ne babaleetera okukyawa ab’oluganda.
3  Pawulo ne Balunabba ne bamala ekiseera kiwanvu nga boogera n’obuvumu olw’okuba baafuna obuyinza okuva eri Yakuwa, eyawa obujulirwa ku bubaka obukwata ku kisa kye eky’ensusso ng’abasobozesa okukola obubonero n’ebyamagero.
4  Naye abantu b’omu kibuga ekyo beeyawulamu, abamu ne badda ku ludda lw’Abayudaaya, abalala ku lw’abatume.
5  Ab’amawanga n’Abayudaaya awamu n’abafuzi baabwe bwe beekobaana okubayisa obubi n’okubakuba amayinja,
6  baategeezebwa ne baddukira mu bibuga by’e Lukawoniya, Lusitula ne Derube, n’ebitundu ebiriraanyeewo.
7  Bwe baatuuka eyo, ne beeyongera okubuulira amawulire amalungi.
8  Mu Lusitula waaliyo omusajja eyazaalibwa ng’ebigere bye birema, era nga tatambulangako.
9  Omusajja oyo yali atudde ng’awuliriza Pawulo by’ayogera. Pawulo bwe yamutunuulira enkaliriza n’alaba ng’alina okukkiriza okumusobozesa okuwonyezebwa,
10  n’amugamba mu ddoboozi ery’omwanguka nti: “Situka oyimirire.” Omusajja n’abuuka n’atandika okutambula.
11  Ekibiina ky’abantu bwe kyalaba Pawulo kye yali akoze, ne kyogerera waggulu mu lulimi Olulukawoniya nti: “Bakatonda bafuuse ng’abantu era basse gye tuli!”
12  Balunabba ne bamuyita Zewu, ate Pawulo ne bamuyita Kerume kubanga ye yali asinga okwogera.
13  Yeekaalu ya Zewu yali awayingirirwa mu kibuga, era kabona we yaleeta ente ennume n’emige gy’ebimuli ku miryango gy’ekibuga, ng’ayagala okuwaayo ssaddaaka ng’ali wamu n’ekibiina ky’abantu.
14  Naye abatume Balunabba ne Pawulo bwe baakiwulira, ne bayuza ebyambalo byabwe ne badduka ne bagenda mu kibiina ky’abantu nga boogerera waggulu nti:
15  “Lwaki mukola ebintu bino? Naffe tuli bantu buntu nga mmwe, era tubabuulira amawulire amalungi musobole okuleka ebintu bino ebitaliimu, mudde eri Katonda omulamu eyakola eggulu n’ensi n’ennyanja n’ebintu byonna ebibirimu.
16  Mu biseera ebyayita yaleka amawanga gonna okutambulira mu makubo gaago,
17  wadde nga yeewaako obujulirwa ng’akola ebintu ebirungi, gamba, ng’abawa enkuba okuva mu ggulu, ng’abaza emmere mu biseera byayo, ng’abawa emmere mu bungi, era ng’ajjuza emitima gyammwe essanyu.”
18  Wadde baayogera ebintu ebyo, kaabula kata balemererwe okuziyiza abantu abo okuwaayo ssaddaaka gye bali.
19  Naye Abayudaaya ne bajja nga bava mu Antiyokiya ne mu Ikoniyo ne basendasenda ekibiina ky’abantu, ne bakuba Pawulo amayinja ne bamuwalula ne bamutwala ebweru w’ekibuga nga balowooza nti afudde.
20  Naye abayigirizwa bwe baamwetooloola, n’asituka n’ayingira mu kibuga. Ku lunaku olwaddako n’agenda ne Balunabba e Derube.
21  Bwe baamala okubuulira amawulire amalungi mu kibuga ekyo n’okufuula abantu abatonotono abayigirizwa, ne baddayo mu Lusitula, mu Ikoniyo, ne mu Antiyokiya,
22  ne bagumya abayigirizwa era ne babakubiriza okunywerera mu kukkiriza nga babagamba nti: “Tuteekwa okuyita mu kubonaabona kungi okuyingira mu Bwakabaka bwa Katonda.”
23  Ate era mu buli kibiina baalonderamu abakadde, ne basaba, ne basiiba, era ne babakwasa Yakuwa gwe bakkiriza.
24  Oluvannyuma baayita mu Pisidiya ne batuuka e Panfuliya,
25  era bwe baamala okubuulira ekigambo mu Peruga, ne bagenda mu Ataliya.
26  Bwe baava eyo ne basaabala ne bagenda mu Antiyokiya, ab’oluganda gye baali baabakwasiza Katonda okubalaga ekisa kye eky’ensusso okusobola okukola omulimu gwe baali baakamaliriza okukola mu bujjuvu.
27  Bwe baatuukayo, ne bakuŋŋaanya ekibiina kyonna, ne bababuulira ebintu bingi Katonda bye yali akoze okuyitira mu bo, era nga bwe yali agguliddewo ab’amawanga oluggi olutuusa ku kukkiriza.
28  Ne bamala ebbanga ddene nga bali n’abayigirizwa.
19  Awo Apolo bwe yali mu Kkolinso, Pawulo n’ayita ku lukalu n’agenda mu Efeso. Yasangayo abayigirizwa
2  n’ababuuza nti: “Mwafuna omwoyo omutukuvu bwe mwafuuka abakkiriza?” Ne bamuddamu nti: “Tetuwulirangako nti waliyo omwoyo omutukuvu.”
3  N’ababuuza nti: “Kati olwo okubatizibwa kwammwe kwali kwa ngeri ki?” Ne bamudamu nti: “Kwali kwa Yokaana.”
4  Pawulo n’abagamba nti: “Okubatiza kwa Yokaana kaali kabonero akalaga okwenenya, ng’agamba abantu bakkirize oyo eyali amuvaako emabega, Yesu.”
5  Bwe baakiwulira, ne babatizibwa mu linnya lya Mukama waffe Yesu.
6  Pawulo bwe yabassaako emikono, ne bafuna omwoyo omutukuvu, ne batandika okwogera mu nnimi n’okwogera eby’obunnabbi.
7  Bonna awamu baali abasajja nga 12.
8  Yagendanga mu kkuŋŋaaniro okumala emyezi esatu n’ayogera n’obuvumu, ng’abuulira era ng’akubaganya ebirowoozo n’abantu ku bikwata ku Bwakabaka bwa Katonda.
9  Naye abamu bwe baagaanira ddala okukkiriza, nga bavumirira Ekkubo mu maaso g’ekibiina ky’abantu, n’abaviira n’atwala abayigirizwa, era buli lunaku n’abuuliranga abantu mu kizimbe ky’essomero ly’e Tulaano.
10  Kino yakikolera emyaka ebiri, era abatuuze b’omu ssaza ly’e Asiya bonna, Abayudaaya n’Abayonaani, baawulira ekigambo kya Mukama waffe.
11  Katonda n’akolanga ebyamagero eby’amaanyi ennyo okuyitira mu Pawulo.
12  Era abantu baatwaliranga abalwadde engoye ze n’ebikubiro bye ne bawona, era n’emyoyo emibi ne gibavaako.
13  Naye abamu ku Bayudaaya abaatambulatambulanga nga bagoba dayimooni, nabo baagezaako okukozesa erinnya lya Mukama waffe Yesu okugoba emyoyo emibi nga bagamba nti: “Nkulagira mu linnya lya Yesu, Pawulo gw’abuulira.”
14  Waaliwo abaana musanvu aba Sukeva, kabona omukulu Omuyudaaya, abaakolanga kino.
15  Kyokka omwoyo omubi gwabagamba nti: “Yesu ne Pawulo mbamanyi, naye mmwe baani?”
16  Awo omusajja eyaliko omwoyo omubi n’ababuukira n’abasinza amaanyi bonna, ne badduka mu nnyumba nga bali bwereere era nga batuusiddwako n’ebisago.
17  Kino ne kimanyibwa Abayudaaya bonna n’Abayonaani abaali babeera mu Efeso, ne batya, era erinnya lya Mukama waffe Yesu ne lyeyongera okugulumizibwa.
18  Bangi ku abo abaali bafuuse abakkiriza bajjanga ne baatula ebikolwa byabwe ebibi mu lujjudde.
19  Ate era bangi ku abo abaakolanga eby’obufumu baaleeta ebitabo byabwe ne babyokera mu maaso g’abantu bonna. Bwe baabalirira omuwendo gwa ssente ezibigula, gwali ebitundu bya ffeeza 50,000.
20  Bwe kityo ekigambo kya Yakuwa ne kyeyongera okubuna era n’okuba eky’amaanyi.
21  Ebyo bwe byaggwa, Pawulo n’asalawo nti bw’alimala okuyita mu Masedoniya ne mu Akaya ajja kugenda e Yerusaalemi. Yagamba nti: “Bwe ndimala okutuukayo nteekwa n’okugenda mu Rooma.”
22  N’atuma e Masedoniya abantu babiri ku abo abaamuyambanga, Timoseewo ne Erasuto, ye n’amala ekiseera ng’akyali mu ssaza ly’e Asiya.
23  Mu kiseera ekyo waaliwo akakyankalano ak’amaanyi olw’Ekkubo.
24  Kubanga waaliwo omusajja ayitibwa Demeteriyo eyali omuweesi wa ffeeza, eyakolanga obusabo obutono obwa Atemi, era yasobozesanga abaweesi okufuna amagoba mangi.
25  Yakuŋŋaanya banne, awamu n’abaweesi abalala n’abagamba nti: “Bannange, mumanyi bulungi nti omulimu guno gutusobozesezza okufuna obugagga.
26  Kaakano mulaba era muwulira nti Pawulo asenzesenze abantu bangi n’abakyusa, si mu Efeso mwokka naye ne mu ssaza ly’e Asiya lyonna, ng’agamba nti bakatonda abaakolebwa n’engalo si bakatonda ba ddala.
27  Eky’akabi kiri nti, ng’oggyeeko okuba nti omulimu gwaffe gujja kunyoomebwa, ne yeekaalu ya katonda omukazi Atemi omukulu, asinzibwa mu ssaza ly’e Asiya lyonna ne mu nsi yonna, ejja kunyoomebwa era n’ekitiibwa kye kiggweewo.”
28  Bwe baawulira ekyo ne basunguwala nnyo, ne batandika okuleekaana nti: “Atemi ow’Abeefeso mukulu nnyo!”
29  Ekibuga kyonna ne kikyankalana, bonna wamu ne badduka ne bagenda mu kifo awalagirwa emizannyo, ne bawalaawala Gayo ne Alisutaluuko ab’e Masedoniya abaatambulanga ne Pawulo.
30  Pawulo ye yali ayagala okugenda eri abantu, naye abayigirizwa ne batamukkiriza.
31  N’abamu ku bateesiteesi b’emyoleso n’emizannyo abaali mikwano gye baamutumira ababaka nga bamwegayirira aleme kwetantala kugenda awalagirwa emizannyo.
32  Ekibiina ky’abantu kyonna kyali kikyankalanye, ng’abamu boogera kino ate ng’abalala boogera kiri, era abasinga obungi nga tebamanyi kibakuŋŋaanyisizza.
33  Awo ne baggya Alekizanda mu kibiina ky’abantu, ng’Abayudaaya bwe bamusindika, Alekizanda n’awenya ku bantu n’omukono ng’ayagala okwewozaako gye bali.
34  Naye bwe baakitegeera nti Muyudaaya, bonna ne baleekaana okumala essaawa nga bbiri nga bagamba nti: “Atemi ow’Abeefeso mukulu nnyo!”
35  Awo omukulu w’ekibuga bwe yamala okusirisa abantu, n’agamba nti: “Abantu b’omu Efeso, ani atamanyi nti ekibuga Efeso kye kikuuma yeekaalu ya Atemi omukulu n’ekifaananyi kye ekyagwa okuva mu ggulu?
36  N’olwekyo, okuva ebintu bino bwe bitayinza kuwakanyizibwa, musaanidde okubeera abakkakkamu n’obutayanguyiriza kubaako kye mukola.
37  Kubanga muleese abasajja bano abatanyaze bya mu yeekaalu era abatavvodde katonda waffe omukazi.
38  N’olwekyo, Demeteriyo n’abaweesi bwe baba n’ensonga ku muntu yenna, waliwo ennaku ez’okuwolezaako emisango era n’ab’amasaza weebali; batwale eyo ensonga zaabwe.
39  Naye bwe waba nga waliwo ensonga endala, zirina kukolwako mu lukiiko olwa bulijjo.
40  Tuli mu kabi ak’okuvunaanibwa omusango ogw’okujeemera gavumenti olw’ekyo ekibaddewo olwa leero, kubanga tetulina nsonga gye tuyinza kuwa nti y’eviiriddeko ekibiina kino okukyankalana.”
41  Bwe yamala okwogera ebyo, n’agamba abantu bagende.
24  Oluvannyuma lw’ennaku ttaano, Ananiya kabona asinga obukulu n’abamu ku bakadde ne Terutuulo munnamateeka baagenda eri gavana ne bamutegeeza omusango gwe baali bavunaana Pawulo.
2  Terutuulo bwe yayitibwa, n’atandika okuvunaana Pawulo ng’agamba nti: “Ow’ekitiibwa Ferikisi, otuleetedde emirembe mingi n’enkyukakyuka mu ggwanga lino olw’enkola yo ennungi,
3  era ebintu ebyo tubisiima nnyo bulijjo era ne mu buli kifo.
4  Naye obutakumalira biseera, nkusaba otulage ekisa oweeyo akaseera katono otuwulirize.
5  Tukizudde nti omusajja ono wa mutawaana, aleetera Abayudaaya mu nsi yonna okujeemera gavumenti, era y’akulembera akabiina k’Abannazaaleesi.
6  Yagezaako okutyoboola yeekaalu, ne tumukwata.
7  ​—
8  Naawe kennyini bw’onoomubuuza, ojja kumanya ebintu bino bye tumuvunaana.”
9  Awo Abayudaaya ne bamwegattako ne balumiriza nti ebintu ebyo bituufu.
10  Gavana bwe yawenya ku Pawulo okwogera, Pawulo n’agamba nti: “Nkimanyi bulungi nti obadde mulamuzi wa ggwanga lino okumala emyaka mingi, n’olwekyo nja kwewozaako nga ndi mugumu.
11  Nga bw’oyinza okukyezuulira, tewannayita nnaku 12 kasookedde ŋŋenda mu Yerusaalemi okusinza;
12  era tebansanga nga mpakana n’omuntu yenna mu yeekaalu oba nga nsasamaza abantu mu makuŋŋaaniro oba mu kibuga.
13  Ate era tebalina bukakafu bwonna ku bintu bye banvunaana kati.
14  Naye njagala okukutegeeza kino nti ensinza gye ngoberera bo gye bayita ‘akabiina,’ mwe mpeerereza Katonda wa bajjajjange, nga nzikiriza ebintu byonna ebiri mu Mateeka ne mu bitabo bya bannabbi.
15  Era nnina essuubi mu Katonda nga nabo lye balina, nti wajja kubaawo okuzuukira kw’abatuukirivu n’abatali batuukirivu.
16  Eyo ye nsonga lwaki bulijjo nfuba nnyo okuba n’omuntu w’omunda omuyonjo mu maaso ga Katonda n’abantu.
17  Oluvannyuma lw’emyaka mingi, nnajja okuleetera ab’eggwanga lyange ebirabo n’okuwaayo ebiweebwayo.
18  Bwe nnali nkola ebintu ebyo, bansanga mu yeekaalu nga mmaze okwetukuza, naye nga siri na kibiina ky’abantu era nga tewaliiwo luyoogaano. Kyokka waaliwo Abayudaaya abamu abaava mu ssaza ly’e Asiya,
19  abateekeddwa okubeera wano mu maaso go bannumirize obanga waliwo ekikyamu kye nnakola.
20  Oba, abasajja abali wano bennyini boogere ekikyamu kye baazuula ku nze bwe nnayimirira mu maaso g’Olukiiko Olukulu,
21  okuggyako ebigambo bino bye nnayogera nga nnyimiridde mu maaso gaabwe nti: ‘Nvunaanibwa mu maaso gammwe olw’essuubi ery’okuzuukira kw’abafu!’”
22  Naye olw’okuba Ferikisi yali amanyi bulungi ebikwata ku Kkubo lino, yayongezaayo omusango gwabwe ng’agamba nti: “Lusiya omuduumizi w’amagye bw’alimala okujja, ndisala omusango gwammwe.”
23  Awo n’alagira omukulu w’ekibinja ky’abasirikale nti Pawulo akuumirwe mu kkomera naye nga takugirwa nnyo, era abantu be bakkirizibwe okukola ku byetaago bye.
24  Bwe waayitawo ennaku, Ferikisi n’ajja ne mukyala we Dulusira eyali Omuyudaaya, n’atumya Pawulo, n’amuwuliriza ng’ayogera ebikwata ku kukkiririza mu Kristo Yesu.
25  Naye Pawulo bwe yayogera ebikwata ku butuukirivu, okwefuga, n’okusala omusango okulibaawo, Ferikisi n’atya, n’amugamba nti: “Kaakano genda, naye bwe nnaafuna akaseera nja kukutumya nate.”
26  Kyokka mu kiseera kye kimu yali asuubira Pawulo okumuwa ssente. Kyeyavanga amutumya enfunda n’enfunda n’anyumya naye.
27  Bwe waayitawo emyaka ebiri, Polukiyo Fesuto n’adda mu kifo kya Ferikisi; naye olw’okuba Ferikisi yayagala okuganja eri Abayudaaya, n’aleka Pawulo nga musibe.
5  Kyokka, omusajja ayitibwa Ananiya ne mukyala we Safira baatunda ekibanja,
2  ssente ezimu n’aziggyako n’azitereka nga ne mukyala we amanyi, ezaasigalawo n’azireetera abatume.
3  Naye Peetero n’amubuuza nti: “Ananiya, lwaki wakkirizza Sitaani okukuwaga n’olimba omwoyo omutukuvu n’otoola ku ssente ze mwatunda mu kibanja n’ozitereka?
4  Bwe wali nga tonnakitunda teyali kikyo? Era bwe wamala okukitunda ssente ezaavaamu tezaali zizo? Oyinza otya okulowooza okukola ekintu ekibi ng’ekyo? Tolimbye bantu wabula olimbye Katonda.”
5  Ananiya bwe yawulira ebigambo ebyo, n’agwa wansi n’afa, era abo bonna abaakiwulira ne batya nnyo.
6  Oluvannyuma abavubuka ne bajja ne bamuzinga mu ngoye ne bamutwala ne bamuziika.
7  Oluvannyuma lw’essaawa nga ssatu, mukyala we yajja nga tamanyi kyabaddewo.
8  Peetero n’amubuuza nti: “Mbuulira, ekibanja mwakitunda ssente bwe ziti?” N’amuddamu nti: “Yee, ezo ze ssente ze twakitunda.”
9  Peetero n’amugamba nti: “Lwaki mmwembi mwateesezza okugezesa omwoyo gwa Yakuwa? Laba! Abo abaziise omwami wo bali ku mulyango era naawe bagenda kukutwala.”
10  Amangu ago n’agwa ku bigere bya Peetero, n’afa. Abavubuka bwe baayingira, baasanga afudde, ne bamutwala ne bamuziika okumpi n’omwami we.
11  Awo ekibiina kyonna n’abo bonna abaawulira ebintu ebyo ne batya nnyo.
12  Abatume ne beeyongeranga okukola obubonero bungi n’ebyamagero mu bantu, era bonna baakuŋŋaniranga mu Lukuubo lwa Sulemaani.
13  Kyo kituufu nti abalala tebaalina buvumu kubeegattako, wadde kyali kityo, abantu baaboogerangako birungi.
14  Ng’oggyeeko ekyo, omuwendo munene ogw’abakazi n’abasajja abakkiriza Mukama waffe gw’agenda gubeegattako.
15  Baleetanga n’abalwadde ne babateeka ku nguudo nga babagalamizza ku butanda ne ku biwempe, nga baagala Peetero bw’aba ng’ayitawo, waakiri ekisiikirize kye kituuke ku bamu.
16  Ate era, abantu bangi okuva mu bibuga ebiriraanye Yerusaalemi beeyongera okujja nga basitudde abalwadde n’abo abaali batawaanyizibwa emyoyo emibi, era bonna ne bawonyezebwa.
17  Naye kabona asinga obukulu n’abo bonna abaali naye, abaali ab’akabiina k’Abasaddukaayo, ne basituka nga bakwatiddwa obuggya,
18  ne bakwata abatume ne babateeka mu kkomera.
19  Naye ekiro, malayika wa Yakuwa n’aggulawo enzigi z’ekkomera, n’abafulumya era n’abagamba nti:
20  “Mugende mu yeekaalu mweyongere okubuulira abantu byonna ebikwata ku bulamu buno.”
21  Bwe baamala okuwulira ebyo, ne bayingira mu yeekaalu nga bukya ne batandika okuyigiriza. Kabona asinga obukulu n’abo abaali naye bwe baatuuka, ne bayita Olukiiko Olukulu olw’Abayudaaya n’abakadde bonna ab’abaana ba Isirayiri, ne batumya mu kkomera baleete abatume mu maaso gaabwe.
22  Naye abakuumi ba yeekaalu bwe baatuuka mu kkomera, tebaabasangamu, ne baddayo
23  ne babagamba nti: “Ekkomera tusanze lisibiddwa bulungi era nga n’abakuumi bayimiridde ku mulyango, naye bwe tugguddewo tetulina n’omu gwe tusanzeemu.”
24  Omukulu w’abakuumi ba yeekaalu ne bakabona abakulu bwe baawulira ebigambo ebyo, ne basoberwa nga tebamanyi kinaddirira.
25  Naye omusajja omu n’ajja n’abagamba nti: “Laba! Abasajja be mwasibye mu kkomera bali mu yeekaalu, bayimiridde era bayigiriza abantu.”
26  Awo omukulu w’abakuumi ba yeekaalu n’agenda n’abakuumi be ne babaleeta, naye si na bukambwe, olw’okuba baali batya abantu okubakuba amayinja.
27  Ne babaleeta ne babayimiriza mu maaso g’Olukiiko Olukulu olw’Abayudaaya. Kabona asinga obukulu n’ababuuza ebibuuzo
28  era n’abagamba nti: “Twabalagira obutayigiriza mu linnya lino, naye laba! mujjuzizza Yerusaalemi okuyigiriza kwammwe era mwagala tunenyezebwe olw’okufa kw’omusajja oyo.”
29  Peetero n’abatume abalala ne baddamu nti: “Tuteekwa kugondera Katonda so si bantu.
30  Katonda wa bajjajjaffe yazuukiza Yesu gwe mwatta nga mumuwanika ku muti.
31  Katonda yamugulumiza okuba Omubaka Omukulu era Omulokozi, n’amuteeka ku mukono gwe ogwa ddyo, Isirayiri esobole okwenenya n’okusonyiyibwa ebibi.
32  Ffe awamu n’omwoyo omutukuvu Katonda gw’awadde abo abamutwala ng’omufuzi waabwe era abamugondera, tuli bajulirwa b’ebintu ebyo.”
33  Bwe baawulira ekyo, ne basunguwala nnyo era ne baagala okubatta.
34  Naye Omufalisaayo ayitibwa Gamalyeri eyali ayigiriza Amateeka, era ng’abantu bonna bamussaamu ekitiibwa, n’ayimirira mu Lukiiko Olukulu olw’Abayudaaya n’alagira abatume bafulumizibwe ebweru okumala akaseera katono.
35  N’abagamba nti: “Abasajja ba Isirayiri, mwegendereze ekyo kye mwagala okukola abasajja bano.
36  Ng’ekyokulabirako, emabegako waaliwo Tewuda eyagambanga nti yali muntu mukulu nnyo, era abasajja abawera nga 400 beegatta ku kibiina kye. Naye yattibwa, era abo bonna abaali bamugoberera ne basaasaana, n’ekibiina kye yatandikawo ne kisaanawo.
37  Bwe yavaawo ne waddawo Yuda Omugaliraaya mu kiseera ky’okuwandiisa abantu, n’afuna abagoberezi. Omusajja oyo naye yazikirira, era abo bonna abaali bamugoberera ne basaasaana.
38  N’olwekyo mbagamba nti, muve ku basajja bano. Bwe kiba nti enteekateeka eno oba omulimu guno gwa bantu, gujja kukoma,
39  naye bwe guba nga gwa Katonda, temusobola kugukomya, kubanga muyinza okwesanga nga mulwanyisa Katonda yennyini.”
40  Ne bamuwuliriza, ne bayita abatume ne babakuba, era ne babalagira obutaddamu kwogera mu linnya lya Yesu, ne babaleka ne bagenda.
41  Awo abatume ne bava mu maaso g’Olukiiko Olukulu olw’Abayudaaya nga basanyuka olw’okuba Katonda yali abawadde enkizo okuweebuulwa olw’erinnya lya Yesu.
42  Era buli lunaku beeyongera okuyigiriza n’okubuulira amawulire amalungi agakwata ku Kristo Yesu mu yeekaalu ne nnyumba ku nnyumba awatali kuddirira.
15  Awo abantu abamu ne bava e Buyudaaya ne batandika okugamba ab’oluganda nti: “Temuyinza kulokolebwa okuggyako nga mukomoleddwa ng’Amateeka ga Musa bwe galagira.”
2  Naye bwe waabaawo obutakkaanya n’okuwakana okw’amaanyi wakati waabwe ne Pawulo ne Balunabba, enteekateeka ne zikolebwa ne batuma Pawulo ne Balunabba n’abalala eri abatume n’abakadde e Yerusaalemi babategeeze ku nsonga eno.
3  Ab’oluganda mu kibiina bwe baamala okubawerekerako katono, abasajja abo ne beeyongerayo ne bayita mu Foyiniikiya ne mu Samaliya, nga bategeeza ab’oluganda ng’ab’amawanga bwe baali bakyuka okudda eri Katonda, era kino ne kisanyusa nnyo ab’oluganda.
4  Bwe baatuuka mu Yerusaalemi, ekibiina, n’abatume n’abakadde ne babaaniriza n’essanyu, Pawulo ne Balunabba ne babategeeza ebintu bingi Katonda bye yali akoze okuyitira mu bo.
5  Naye abamu ku abo abaali mu kabiina k’Abafalisaayo abaali bafuuse abakkiriza ne basituka ne bagamba nti: “Ab’amawanga abakkiriza kyetaagisa okubakomola n’okubalagira okukwata Amateeka ga Musa.”
6  Abatume n’abakadde ne bakuŋŋaana wamu okwekenneenya ensonga eyo.
7  Bwe baamala okukubaganya ebirowoozo, Peetero n’ayimuka n’abagamba nti: “Ab’oluganda, mukimanyi bulungi nti mu nnaku ezaayita Katonda yannonda mu mmwe, ab’amawanga basobole okuwulira amawulire amalungi, bakkirize.
8  Ate era Katonda amanyi emitima yawa obukakafu obulaga nti abasiima ng’abawa omwoyo omutukuvu nga naffe bwe yagutuwa.
9  Teyayawulawo wakati waffe nabo, naye yatukuza emitima gyabwe olw’okukkiriza kwabwe.
10  Kale, lwaki kati mugezesa Katonda nga mutikka abayigirizwa omugugu omuzito bajjajjaffe gwe bataasobola kwetikka era naffe gwe tutayinza kwetikka?
11  Ng’oggyeeko ekyo, tukkiriza nti tulokolebwa lwa kisa eky’ensusso ekya Mukama waffe Yesu, era nabo ekyo kye bakkiriza.”
12  Awo bonna ne basirika, ne bawuliriza Balunabba ne Pawulo nga babategeeza obubonero obungi n’ebyamagero Katonda bye yali akoze mu b’amawanga okuyitira mu bo.
13  Bwe baamala okwogera, Yakobo n’agamba nti: “Ab’oluganda, mumpulirize.
14  Simiyoni annyonnyodde bulungi engeri Katonda gye yakyukira ab’amawanga okulondamu abantu ab’okuyitibwa erinnya lye.
15  Ekyo kikwatagana n’ebigambo bya Bannabbi nga bwe kyawandiikibwa nti:
16  ‘Oluvannyuma lw’ebintu bino, ndidda ne nziramu okuyimusa weema ya Dawudi eyagwa; ndiddamu okuzimba ebyayo ebyamenyekamenyeka era ne njizzaawo,
17  abantu abasigalawo basobole okunoonya Yakuwa, awamu n’ab’amawanga gonna abayitibwa erinnya lyange, bw’ayogera Yakuwa akola ebintu bino
18  ebyamanyibwa okuva edda n’edda.’
19  N’olwekyo, nze ŋŋamba nti tuleme okukaluubiriza ab’amawanga abakyuka okudda eri Katonda,
20  naye tubawandiikire tubagambe okwewala ebintu ebyonooneddwa olw’okukozesebwa mu kusinza ebifaananyi, ebikolwa eby’obugwenyufu, ebitugiddwa, n’omusaayi.
21  Okuva edda n’edda, mu buli kibuga mubaddengamu ababuulira ebiri mu bitabo bya Musa, kubanga buli ssabbiiti bibaddenga bisomebwa mu makuŋŋaaniro mu ddoboozi eriwulikika obulungi.”
22  Awo abatume n’abakadde, awamu n’ekibiina kyonna, ne basalawo okwerondamu abasajja babatume mu Antiyokiya awamu ne Pawulo ne Balunabba; baatuma Yuda ayitibwa Balusabba ne Siira, abasajja abaali batwala obukulembeze mu b’oluganda.
23  Baawandiika ebbaluwa eno ne bagiweereza okuyitira mu bo: “Ffe baganda bammwe abatume n’abakadde, tubalamusa mmwe baganda baffe ab’amawanga abali mu Antiyokiya, Busuuli, ne Kirikiya.
24  Okuva bwe tuwulidde nti waliwo abamu abaava eno mu ffe ababateganya olw’ebyo bye boogera, nga bagezaako okubatabulatabula wadde nga tetubalagiranga,
25  tukkiriziganyizza ffenna era tusazeewo okulonda abasajja tubatume gye muli nga bali wamu ne Balunabba ne Pawulo abaagalwa,
26  abasajja abawaddeyo obulamu bwabwe olw’erinnya lya Mukama waffe Yesu Kristo.
27  N’olw’ekyo tubatumira Yuda ne Siira, nabo bababuulire ebiri mu bbaluwa eno.
28  Kubanga omwoyo omutukuvu naffe, tusazeewo obutayongera kubatikka mugugu mulala, okuggyako ebintu bino ebyetaagisa:
29  okwewalanga ebintu ebiweereddwayo eri ebifaananyi, omusaayi, ebitugiddwa, n’ebikolwa eby’obugwenyufu. Bwe muneewalanga ebintu ebyo, munaabanga bulungi. Mweraba!”
30  Abasajja abo bwe baamala okubasiibula, ne bagenda mu Antiyokiya ne bakuŋŋaanya abayigirizwa bonna ne babakwasa ebbaluwa.
31  Bwe baamala okugisoma, ne basanyuka olw’ebigambo ebizzaamu amaanyi ebyagirimu.
32  Olw’okuba Yuda ne Siira nabo baali bannabbi, baayogera eri ab’oluganda emirundi mingi ne babazaaamu amaanyi era ne babagumya.
33  Nga wayiseewo ekiseera nga Yuda ne Siira bali eyo, ab’oluganda baabasiibula ne babaagaliza olugendo olulungi ne baddayo eri abaabatuma.
34  ​—
35  Naye Pawulo ne Balunabba ne basigala mu Antiyokiya nga bayigiriza, era nga babuulira awamu n’abalala bangi amawulire amalungi ag’ekigambo kya Yakuwa.
36  Ennaku bwe zaayitawo, Pawulo n’agamba Balunabba nti: “Kati ka tuddeyo tukyalire ab’oluganda mu buli kibuga gye twabuulira ekigambo kya Yakuwa, tulabe bwe bali.”
37  Balunabba yali amaliridde okutwala Yokaana eyali ayitibwa Makko,
38  naye Pawulo yalaba nga tekisaana kugenda naye, kubanga yali abalese e Panfuliya n’atagenda nabo kukola mulimu.
39  Awo ne wabaawo oluyombo olw’amaanyi wakati waabwe, ne baawukana, Balunabba n’atwala Makko ne basaabala ne bagenda e Kupulo.
40  Pawulo n’alonda Siira n’agenda naye oluvannyuma lw’ab’oluganda okusaba Yakuwa alage Pawulo ekisa kye eky’ensusso.
41  Awo n’ayita mu Busuuli ne mu Kirikiya ng’agenda azzaamu ebibiina amaanyi.
20  Oluyoogaano bwe lwakendeera, Pawulo n’atumya abayigirizwa, era bwe yamala okubazzaamu amaanyi n’okubasiibula, n’agenda e Masedoniya.
2  Bwe yamala okuyitaayita mu bitundu ebyo n’okuzzaamu abayigirizwa abaaliyo amaanyi ng’ababuulira ekigambo, n’atuuka mu Buyonaani.
3  Yamalayo emyezi esatu, naye bwe yali anaatera okusaabala agende e Busuuli, Abayudaaya ne bamusalira olukwe, n’asalawo okuddayo ng’ayitira mu Masedoniya.
4  Yawerekerwako Sopateri mutabani wa Puulo ow’e Beroya, Alisutaluuko ne Sekundo Abassessalonika, Gayo ow’e Derube, Timoseewo, ne Tukiko ne Tulofiimo ab’omu ssaza ly’e Asiya.
5  Abasajja abo baatukulembera ne batulindira e Tulowa;
6  naye ennaku ez’embaga ey’Emigaati Egitali Mizimbulukuse bwe zaggwa, ne tusaabala ku nnyanja okuva e Firipi ne tubasanga e Tulowa nga tewannayita nnaku ttaano, era eyo ne tumalayo ennaku musanvu.
7  Ku lunaku olusooka mu wiiki, bwe twali tukuŋŋaanye okulya, Pawulo n’ayogera gye bali okutuusiza ddala ekiro mu ttumbi, olw’okuba enkeera yali agenda.
8  Waaliyo ettaala eziwerako mu kisenge ekya waggulu gye twali tukuŋŋaanidde.
9  Pawulo bwe yali ayogera, omuvubuka ayitibwa Yutuko eyali atudde mu ddirisa n’akwatibwa otulo tungi ne yeebaka, n’awanuka ku kkalina ey’okusatu n’agwa wansi, ne bamuggyawo ng’afudde.
10  Naye Pawulo n’akka wansi, n’amugwako n’amuwambatira n’agamba nti: “Mulekere awo okukuba ebiwoobe, kubanga mulamu.”
11  Awo n’addayo waggulu n’amenya omugaati n’atandika okulya, ne yeeyongera okwogera nabo okutuusa obudde lwe bwakya, n’alyoka agenda.
12  Omulenzi ne bamutwala nga mulamu, ne basanyuka nnyo.
13  Awo ne tugenda ku kyombo ne tusaabala okugenda mu Asosi, gye twali ab’okuggya Pawulo nga bwe yatugamba, kubanga ye yali agenda kuyita ku lukalu.
14  Bwe twasisinkana mu Asosi, n’asaabala naffe mu lyato ne tugenda e Mituleene;
15  olunaku olwaddako ne tusaabala ne tuvaayo ne tutuuka okumpi n’ekizinga ekiyitibwa Kiyosi, ate olunaku olwaddirira ne tutuuka e Samosi, enkeera ne tutuuka e Mireeto.
16  Pawulo yali asazeewo okusaabala agende butereevu nga tayimiridde mu Efeso aleme kulwa mu ssaza ly’e Asiya, kubanga yali mu bwangu, ng’ayagala bwe kiba kisobose atuuke mu Yerusaalemi ku lunaku lw’Embaga ya Pentekooti.
17  Naye bwe yali e Mireeto n’atumya mu Efeso abakadde b’omu kibiina.
18  Bwe baatuuka, n’abagamba nti: “Mumanyi bulungi engeri gye nneeyisangamu nga ndi mu mmwe okuva ku lunaku lwe nnatuuka mu ssaza ly’e Asiya,
19  nga mpeereza Mukama waffe n’obuwombeefu, nga nkaaba amaziga, era nga ngezesebwa olw’enkwe z’Abayudaaya.
20  Ate era mumanyi nti saalekayo kubabuulira bintu bya muganyulo wadde okubayigiriza mu lujjudde era ne nnyumba ku nnyumba.
21  Naye nnawa Abayudaaya n’Abayonaani obujulirwa mu bujjuvu beenenye badde eri Katonda era bakkiririze mu Mukama waffe Yesu.
22  Kaakano laba! Omwoyo gumpaliriza okugenda e Yerusaalemi, wadde nga simanyi kigenda kuntuukako eyo.
23  Naye omwoyo omutukuvu guŋŋamba enfunda n’enfunda mu buli kibuga nti okusibibwa n’okubonaabona binnindiridde.
24  Kyokka obulamu bwange sibutwala nga bwa muwendo gye ndi, kasita mmaliriza olugendo lwange n’obuweereza bwe nnaweebwa Mukama waffe Yesu, okuwa obujulirwa mu bujjuvu ku mawulire amalungi agakwata ku kisa kya Katonda eky’ensusso.
25  “Kaakano mmanyi nti mmwe mmwenna be nnabuulira Obwakabaka temujja kuddamu kundaba.
26  Kale mbayita mube abajulirwa leero nti sivunaanibwa musaayi gwa muntu yenna,
27  kubanga saalekayo kubabuulira kigendererwa kya Katonda.
28  Mwekuume era mukuume n’ekisibo kyonna, omwoyo omutukuvu mwe gwabalondera okuba abalabirizi, mulabirirenga ekibiina kya Katonda kye yagula n’omusaayi gw’Omwana we.
29  Nkimanyi nti bwe ndivaawo, emisege emikambwe giriyingira mu mmwe era tegiriyisa bulungi kisibo,
30  era mu mmwe mmwennyini mulivaamu abantu aboogera ebintu ebikyamye okusendasenda abayigirizwa okubagoberera.
31  “N’olwekyo mutunule, era mujjukire nti okumala emyaka esatu, emisana n’ekiro, saalekera awo kubuulirira buli omu ku mmwe nga nkaaba n’amaziga.
32  Kaakano mbakwasa Katonda n’ekigambo ekikwata ku kisa kye eky’ensusso, ekigambo ekiyinza okubazimba n’okubawa obusika mu abo abaatukuzibwa.
33  Seegombangako ffeeza ya muntu wadde zzaabu oba ekyambalo.
34  Mmwe mmwennyini mukimanyi nti emikono gino gye gyakolanga ku byetaago byange n’eby’abo abali nange.
35  Mbalaze mu bintu byonna nti mulina okukola ennyo bwe mutyo musobole okuyamba abeetaaga obuyambi, era mulina okujjukira ebigambo bya Mukama waffe Yesu, nga bwe yagamba nti: ‘Okugaba kulimu essanyu okusinga okuweebwa.’”
36  Bwe yamala okwogera bino byonna, n’afukamira nabo n’asaba.
37  Bonna ne bakaaba nnyo ne bagwa Pawulo mu kifuba ne bamunywegera,
38  kubanga baalumwa nnyo olw’ekyo kye yabagamba nti baali tebagenda kuddamu kumulaba. Awo ne bamuwerekerako okutuuka ku kyombo.
1  Munnange Tewofiro, mu kitabo ekyasooka nnawandiika ebintu byonna Yesu bye yakolanga ne bye yayigirizanga
2  okutuusa ku lunaku lwe yatwalibwa mu ggulu. Nga tannatwalibwa, yawa abatume be yalonda ebiragiro ng’ayitira mu mwoyo omutukuvu.
3  Oluvannyuma lw’okubonaabona yeeraga gye bali mu ngeri nnyingi ezaabakakasa nti mulamu. Baamulaba okumala ennaku 40, era yayogeranga ku Bwakabaka bwa Katonda.
4  Bwe yali abasisinkanye yabalagira nti: “Temuva mu Yerusaalemi, naye mulindirire ekyo Kitange ky’asuubizza, kye nnabagambako;
5  Yokaana yabatiza na mazzi, naye mmwe mujja kubatizibwa n’omwoyo omutukuvu mu nnaku ntono oluvannyuma lwa bino.”
6  Bwe baali bakuŋŋaanye, ne bamubuuza nti: “Mukama waffe, ogenda kuzzaawo obwakabaka bwa Isirayiri mu kiseera kino?”
7  N’abagamba nti: “Si kwammwe okumanya ebiseera oba ebiro Kitange by’atadde mu buyinza bwe.
8  Naye mujja kufuna amaanyi, omwoyo omutukuvu bwe gunaabakkako, era mujja kuba bajulirwa bange mu Yerusaalemi, mu Buyudaaya mwonna, mu Samaliya, n’okutuuka mu bitundu by’ensi ebisingayo okuba eby’ewala.”
9  Bwe yamala okwogera ebintu ebyo, n’atwalibwa waggulu nga balaba, era ekire ne kimubikka ne baba nga tebakyasobola kumulaba.
10  Bwe baali nga bakyatunudde waggulu ng’agenda, abasajja babiri abaali bambadde engoye enjeru ne bayimirira we baali,
11  ne babagamba nti: “Abasajja b’e Ggaliraaya, lwaki muyimiridde nga mutunudde waggulu? Yesu ono abaggiddwako n’atwalibwa waggulu alidda mu ngeri y’emu nga bwe mumulabye ng’agenda waggulu.”
12  Awo ne bava ku Lusozi olw’Emizeyituuni oluli okumpi n’e Yerusaalemi, ne baddayo e Yerusaalemi, era waaliwo ebbanga nga lya kitundu kya mayiro.
13  Bwe baatuuka, ne bayingira mu kisenge ekya waggulu gye baali babeera. Kwaliko Peetero, Yokaana, Yakobo, Andereya, Firipo, Tomasi, Battolomaayo, Matayo, Yakobo mutabani wa Alufaayo, Simooni omunyiikivu, ne Yuda mutabani wa Yakobo.
14  Nga balina ekigendererwa kimu, bonna baanyiikirira okusaba nga bali wamu n’abakazi abamu, ne Maliyamu maama wa Yesu, ne baganda ba Yesu.
15  Mu nnaku ezo, Peetero yayimirira wakati mu b’oluganda (bonna awamu baali nga 120) n’agamba nti:
16  “Ab’oluganda, kyali kyetaagisa ekyawandiikibwa okutuukirizibwa, omwoyo omutukuvu kye gwayogera edda okuyitira mu Dawudi ku bikwata ku Yuda eyakulemberamu abo abaakwata Yesu.
17  Yali omu ku ffe era yaweererezanga wamu naffe.
18  (Empeera etali ya butuukirivu, omusajja oyo yagigulamu ekibanja, era n’agwa omwo ng’asoosaawo mutwe, n’ayabikamu, ebyenda bye byonna ne biyiika.
19  Kino kyamanyibwa abatuuze b’omu Yerusaalemi bonna, era ekibanja ekyo ne bakituuma Akerudama mu lulimi lwabwe, ekitegeeza, “Ekibanja ky’Omusaayi.”)
20  Kubanga kyawandiikibwa mu kitabo kya Zabbuli nti, ‘Ennyumba ye k’efuuke kifulukwa, era ka waleme kubaawo agibeeramu,’ era ‘Omulimu gwe ogw’obulabirizi omulala k’agutwale.’
21  N’olwekyo, kyetaagisa omu ku basajja abaabanga awamu naffe mu kiseera kyonna Mukama waffe Yesu kye yamala ng’akola emirimu gye mu ffe, adde mu kifo kye.
22  Omusajja oyo ateekwa okuba nga yali naffe okuva Yesu lwe yabatizibwa Yokaana okutuusa ku lunaku lwe yatuggibwako. Asaanidde okuba nga mujulirwa ow’okuzuukira kwe awamu naffe.”
23  Awo ne basimbawo abantu babiri, Yusufu ayitibwa Balusabba era eyatuumibwa Yusito, ne Matiya.
24  Awo ne basaba nga bagamba nti: “Ai Yakuwa, ggwe amanyi emitima gya bonna, tulage ku bano ababiri gw’olonze
25  okutwala obuweereza n’omulimu gw’obutume Yuda bye yaleka n’akwata ekkubo lye.”
26  Ne bakuba akalulu, akalulu ne kagwa ku Matiya, era n’abalirwa wamu n’abatume ekkumi n’omu.
2  Awo ku lunaku lw’Embaga ya Pentekooti, bonna baali wamu mu kifo kimu,
2  amangu ago ne wabaawo okuwuuma okwava mu ggulu nga kulinga okw’embuyaga ey’amaanyi, ne kujjula enju yonna mwe baali batudde.
3  Ne balaba ennimi eziringa ez’omuliro, era buli lulimi ne lutuula ku muntu,
4  bonna ne bajjula omwoyo omutukuvu, ne batandika okwogera mu nnimi ez’enjawulo ng’omwoyo bwe gwabasobozesa.
5  Mu kiseera ekyo, mu Yerusaalemi mwalimu Abayudaaya abatya Katonda abaali bavudde mu mawanga gonna agali wansi w’eggulu.
6  Okuwuuma bwe kwabaawo, abantu bangi ne bakuŋŋaana nga basobeddwa, kubanga buli omu yawulira abayigirizwa nga boogera olulimi lwe.
7  Ne beewuunya nnyo era ne batandika okwebuuza nti: “Bano bonna aboogera si Bagaliraaya?
8  Naye kijja kitya okuba nti buli omu ku ffe awulira nga boogera mu lulimi lwe olw’obuzaaliranwa?
9  Ffe Abapaazi, Abameedi, Abeeramu, abatuuze b’e Mesopotamiya, ab’e Buyudaaya, ab’e Kapadokiya, ab’e Ponto, era n’ab’omu ssaza ly’e Asiya;
10  ab’e Fulugiya, ab’e Panfuliya, ab’e Misiri, ab’omu bitundu bya Libiya ebiri okumpi n’e Kuleene, awamu n’abagenyi abaava mu Rooma, Abayudaaya n’abakyufu;
11  n’Abakuleete n’Abawalabu, ffenna tubawulira nga boogera mu nnimi zaffe ku bintu bya Katonda eby’ekitalo.”
12  Bonna beewuunya nnyo era ne basoberwa, ne bagambagana nti: “Kino kitegeeza ki?”
13  Naye abamu ne babasekerera ne bagamba nti: “Batamidde omwenge omusu.”
14  Naye Peetero n’ayimuka n’abatume ekkumi n’omu n’ayogerera waggulu nti: “Abasajja ab’e Buyudaaya n’abatuuze b’e Yerusaalemi mmwenna, muwulirize ebigambo byange.
15  Abantu bano tebatamidde nga bwe mulowooza, kubanga essaawa ziri ssatu ez’oku makya.
16  Naye kino kye kyayogerwa okuyitira mu nnabbi Yoweeri nti:
17  ‘“Mu nnaku ez’enkomerero,” Katonda bw’agamba, “Ndifuka omwoyo gwange ku bantu aba buli ngeri, era batabani bammwe ne bawala bammwe balyogera obunnabbi; abavubuka abali mu mmwe balyolesebwa, n’abasajja abakulu abali mu mmwe baliroota ebirooto,
18  era abaddu bange abasajja n’abakazi ndibafukako omwoyo gwange mu nnaku ezo, era balyogera obunnabbi.
19  Ndikola ebyewuunyisa ku ggulu n’obubonero ku nsi, walibaawo omusaayi, omuliro, n’omukka.
20  Enjuba erifuuka ekizikiza, n’omwezi gulifuuka musaayi ng’olunaku lwa Yakuwa olukulu era olw’ekitiibwa lunaatera okutuuka,
21  era buli muntu alikoowoola erinnya lya Yakuwa alirokolebwa.”’
22  “Abasajja ba Isirayiri, muwulire ebigambo bino: Yesu Omunnazaaleesi ye musajja Katonda gwe yatuma, era nga kino yakiraga okuyitira mu bikolwa eby’amaanyi, n’ebyamagero, n’obubonero bye yamukozesa mu mmwe, nga nammwe bwe mumanyi.
23  Oyo ye musajja gwe mwakwata ne muwaayo eri abasajja abajeemu bamukomerere ku muti era bamutte. Katonda ye yakireetera okubaawo, n’olwekyo yali amanyi nti kyandimutuuseeko.
24  Naye Katonda yamuzuukiza n’amuggya mu kufa, kubanga okufa kwali tekukyayinza kumunyweza.
25  Kubanga Dawudi amwogerako nti, ‘Yakuwa mmuteeka mu maaso gange bulijjo, ali ku mukono gwange ogwa ddyo nneme okusagaasagana.
26  N’olw’ensonga eyo omutima gwange gwasanyuka era nnayogera n’essanyu lingi. Ate era nja kubeeranga n’essuubi,
27  kubanga tolindeka magombe, era tolireka mwesigwa wo kuvunda.
28  Ommanyisizza ekkubo erituusa mu bulamu era olinzijuza essanyu nga ndi mu maaso go.’
29  “Ab’oluganda, ka njogere nammwe ku bikwata ku jjajjaffe Dawudi awatali kutya, nti yafa n’aziikibwa era amalaalo ge gali wano ewaffe n’okutuusa leero.
30  Olw’okuba yali nnabbi, era ng’amanyi nti Katonda yali amulayiridde nti agenda kutuuza omu ku baana be ku ntebe ye ey’obwakabaka,
31  yamanya ebiribaawo era n’ayogera ku kuzuukira kwa Kristo nti teyalekebwa magombe era omubiri gwe tegwavunda.
32  Yesu oyo Katonda yamuzuukiza era ffenna tuli bajulirwa ku ekyo.
33  N’olwekyo, olw’okuba yagulumizibwa n’ateekebwa ku mukono gwa Katonda ogwa ddyo, era n’afuna omwoyo omutukuvu Kitaawe gwe yasuubiza, atufuseeko omwoyo ogwo gwe mulaba era gwe muwulira.
34  Dawudi teyagenda mu ggulu, naye agamba nti, ‘Yakuwa yagamba Mukama wange nti: “Tuula ku mukono gwange ogwa ddyo,
35  okutuusa lwe ndifuula abalabe bo ng’entebe y’ebigere byo.”’
36  N’olwekyo, ennyumba ya Isirayiri yonna k’ekimanyire ddala nti Yesu oyo gwe mwakomerera ku muti, Katonda yamufuula Mukama waffe era Kristo.”
37  Bwe baawulira ebyo ne balumwa nnyo mu mitima gyabwe, ne bagamba Peetero n’abatume abalala nti: “Ab’oluganda, tukole ki?”
38  Peetero n’abagamba nti: “Mwenenye, era buli omu ku mmwe abatizibwe mu linnya lya Yesu Kristo musobole okusonyiyibwa ebibi byammwe, era mujja kufuna ekirabo eky’omwoyo omutukuvu.
39  Kubanga ekisuubizo kino kyaweebwa mmwe, abaana bammwe, era n’abo abali ewala, abo bonna Yakuwa Katonda waffe b’aliyita gy’ali.”
40  Peetero yayogera n’ebigambo ebirala bingi n’awa obujulirwa mu bujjuvu era n’abakubiriza ng’agamba nti: “Mweyawule ku mulembe guno ogwakyama muleme okuzikirizibwa.”
41  Abo abakkiriza n’essanyu ebigambo bye ne babatizibwa, era ku lunaku olwo abantu nga 3,000 ne babeegattako.
42  Ne beeyongeranga okussaayo omwoyo ku ebyo abatume bye baayigirizanga, n’okubeeranga awamu, n’okuliiranga awamu, era n’okusaba.
43  Abantu bonna ne batandika okutya, era abatume ne bakola ebyamagero bingi n’obubonero bungi.
44  Abo bonna abaafuuka abakkiriza baalinga wamu era baagabananga ebintu byonna bye baalina,
45  era baatundanga ebintu byabwe, ssente ezaavangamu ne bazigabana okusinziira ku bwetaavu bwa buli omu.
46  Buli lunaku baakuŋŋaaniranga mu yeekaalu nga bonna bassa kimu, era baliiranga emmere mu maka ag’enjawulo nga basanyuka era ng’emitima gyabwe tegiriimu bukuusa,
47  nga batendereza Katonda, era nga basiimibwa abantu bonna. Ate era Yakuwa yabongerangako buli lunaku abantu abaalokolebwanga.
3  Peetero ne Yokaana baali bagenda mu yeekaalu ku ssaawa ey’okusabiramu, essaawa ey’omwenda,
2  era waaliwo omusajja eyazaalibwa nga mulema eyali asituliddwa. Buli lunaku yateekebwanga kumpi n’omulyango gwa yeekaalu ogwayitibwanga Omulyango Omulungi asobole okusabiriza ssente abo abaabanga bayingira mu yeekaalu.
3  Bwe yalaba Peetero ne Yokaana nga banaatera okuyingira mu yeekaalu, n’atandika okubasaba ssente.
4  Naye Peetero ne Yokaana ne bamutunuulira ne bamugamba nti: “Tutunuulire.”
5  N’abatunuulira ng’asuubira nti banaabaako kye bamuwa.
6  Naye Peetero n’amugamba nti: “Ffeeza ne zzaabu sibirina, naye kye nnina kye nkuwa. Mu linnya lya Yesu Kristo Omunnazaaleesi, tambula!”
7  Awo n’akwata omukono gwe ogwa ddyo, n’amuyimusa. Amangu ago ebigere bye n’obukongovule ne biguma;
8  n’asituka mangu, n’ayimirira, n’atandika okutambula n’ayingira nabo mu yeekaalu ng’atambula, ng’abuuka, era ng’atendereza Katonda.
9  Abantu bonna ne bamulaba ng’atambula era ng’atendereza Katonda,
10  ne bategeera nga ye musajja eyatuulanga ku Mulyango Omulungi ogwa yeekaalu ng’asabiriza ssente, ne beewuunya nnyo era ne bawuniikirira olw’ekyo ekyali kikoleddwa.
11  Omusajja oyo bwe yali akyekutte ku Peetero ne Yokaana, abantu bonna ne badduka ne bagenda we baali mu Lukuubo lwa Sulemaani, nga bawuniikiridde.
12  Peetero bwe yalaba kino, n’agamba abantu nti: “Abasajja Abayisirayiri, lwaki mututunuulira nga muwuniikiridde olwa kino, nga gy’obeera nti asobodde okutambula olw’amaanyi gaffe oba olw’okuba twemalira ku Katonda?
13  Katonda wa Ibulayimu, Isaaka ne Yakobo, Katonda wa bajjajjaffe, agulumizizza Omuweereza we Yesu, gwe mwawaayo era ne mumwegaanira mu maaso ga Piraato wadde nga yali asazeewo okumusumulula.
14  Mwegaana omutukuvu oyo era omutuukirivu, ne musaba Piraato abasumululire omusajja omutemu,
15  kyokka ne mutta Omubaka Omukulu ow’obulamu. Naye Katonda yamuzuukiza okuva mu bafu era ekyo tukiwaako obujulirwa.
16  N’olwekyo, erinnya lye, oba okukkiriza kwe tulina mu linnya lye, kwe kusobozesezza omusajja ono gwe mulaba era gwe mumanyi okufuna amaanyi. Okukkiriza okwo kwe kuwonyezza omusajja ono gwe mulaba mu maaso gammwe.
17  Ab’oluganda, nkimanyi nti ekyo mwakikola mu butamanya, ng’abafuzi bammwe nabo bwe baakola.
18  Naye mu ngeri eyo Katonda atuukirizza ebintu bye yalangirira edda okuyitira mu bannabbi bonna, nti Kristo alibonaabona.
19  “N’olwekyo, mwenenye, mukyuke, ebibi byammwe bisangulwe, Yakuwa kennyini alyoke abawe ekiwummulo,
20  era alyoke atume Kristo gwe yabalondera, ng’oyo ye Yesu.
21  Oyo alina okusigala mu ggulu okutuusa mu biseera eby’okuzza obuggya ebintu byonna Katonda bye yayogera ng’ayitira mu bannabbi be abatukuvu ab’edda.
22  Mu butuufu, Musa yagamba nti: ‘Yakuwa Katonda alibawa nnabbi okuva mu baganda bammwe alinga nze. Muteekwa okuwulira ebintu byonna by’alibagamba.
23  Mazima ddala omuntu yenna ataliwuliriza Nnabbi oyo, alizikirizibwa.’
24  Bannabbi bonna, okuva ku Samwiri n’abo abaamuddirira, baalangirira ennaku zino.
25  Mmwe baana ba bannabbi era ab’endagaano Katonda gye yakola ne bajjajjammwe ng’agamba Ibulayimu nti: ‘Ebika byonna ku nsi biriweebwa omukisa okuyitira mu zzadde lyo.’
26  Katonda bwe yalonda Omuweereza we, yasooka kumutumira mmwe abawe omukisa ng’abayamba okukyuka muleke ebikolwa byammwe ebibi.”
12  Mu kiseera ekyo kabaka Kerode yatandika okuyigganya ennyo abamu ku abo abaali mu kibiina.
2  Yatta n’ekitala Yakobo muganda wa Yokaana.
3  Bwe yalaba ng’ekyo kisanyusizza Abayudaaya, n’akwata ne Peetero. (Zaali nnaku za Mbaga ey’Emigaati Egitali Mizimbulukuse.)
4  Bwe yamala okumukwata n’amussa mu kkomera, n’amukwasa ebibinja by’abasirikale bina okumukuuma mu mpalo, nga buli kimu kirimu abasirikale bana. Yali ayagala kumuleeta eri abantu oluvannyuma lw’embaga ey’Okuyitako.
5  Peetero yali akuumirwa mu kkomera, naye ekibiina kyanyiikira okumusabira eri Katonda.
6  Mu kiro ekyakeesa olunaku Kerode lwe yali agenda okumuleeta eri abantu, Peetero yali yeebase wakati w’abasirikale babiri ng’asibiddwa enjegere bbiri, era nga n’abakuumi bali ku luggi nga bakuuma ekkomera.
7  Naye laba! malayika wa Yakuwa n’ayimirira w’ali, ekitangaala ne kyaka mu kkomera. N’akuba ku Peetero mu mbiriizi, n’amuzuukusa, n’amugamba nti: “Situka mangu!” Enjegere ne ziva ku mikono gye ne zigwa.
8  Malayika n’amugamba nti: “Weetereeze era oyambale n’engatto zo.” N’akola bw’atyo. Oluvannyuma malayika n’amugamba nti: “Yambala ekyambalo kyo eky’okungulu ongoberere.”
9  N’afuluma n’amugoberera, naye yali tamanyi nti malayika bye yali akola byali bya ddala. Yali alowooza nti ayolesebwa.
10  Ne bayita ku bakuumi abasooka n’ab’okubiri ne batuuka ku luggi olw’ekyuma oluyingira mu kibuga, ne lweggulawo lwokka. Bwe baamala okufuluma, ne bagenda ne batuuka mu luguudo olumu, amangu ago malayika n’amuleka.
11  Peetero bwe yategeera ekyali kigenda mu maaso, n’agamba nti: “Kati ntegeeredde ddala nga Yakuwa yatumye malayika we okunnunula mu mukono gwa Kerode n’okumponya ebyo byonna Abayudaaya bye babadde balowooza nti bigenda kuntuukako.”
12  Bwe yamala okutegeera ekyo, n’agenda mu nnyumba ya Maliyamu maama wa Yokaana eyali ayitibwa Makko awaali wakuŋŋaanidde abantu abatonotono nga basaba.
13  Bwe yakonkona ku luggi, omuwala omuweereza ayitibwa Looda n’ajja alabe akonkona.
14  Bwe yategeera ng’eddoboozi lya Peetero, n’ataggulawo olw’essanyu eringi, naye n’adduka n’addayo munda n’abagamba nti Peetero ayimiridde ku mulyango.
15  Ne bamugamba nti: “Ogudde eddalu.” Naye n’ayongera okukikkaatiriza nti ky’ayogera kituufu. Ne bagamba nti: “Oyo malayika we.”
16  Naye Peetero ne yeeyongera okukonkona ku luggi. Bwe baggulawo ne bamulaba ne beewuunya nnyo.
17  Naye n’abawenya n’omukono basirike, n’ababuulira engeri Yakuwa gye yali amuggye mu kkomera, era n’abagamba nti: “Ebintu bino mubibuulire Yakobo n’ab’oluganda.” Awo n’afuluma n’agenda mu kifo ekirala.
18  Obudde bwe bwakya, ne wabaawo akakyankalano ka maanyi mu basirikale nga beebuuza ekyali kituuse ku Peetero.
19  Kerode n’amunoonya buli wamu, era bw’ataamuzuula, n’awozesa abakuumi, n’alagira batwalibwe babonerezebwe. Awo Kerode n’ava e Buyudaaya n’agenda e Kayisaliya n’abeera eyo okumala ekiseera.
20  Kerode yali anyiigidde abantu b’e Ttuulo n’e Sidoni. Awo ne bajja gy’ali nga balina ekigendererwa kimu, era bwe baamala okwogera ne Bulasito eyali alabirira ennyumba ya kabaka ne bamumatiza, ne basaba batabagane ne kabaka kubanga ensi ye ye yali ewa ensi yaabwe emmere.
21  Awo ku lunaku abantu lwe baali bakuŋŋaanye, Kerode yayambala ekyambalo ky’obwakabaka n’atuula ku ntebe okusalirwa emisango n’atandika okwogera eri abantu.
22  Abantu abaali bakuŋŋaanye ne boogerera waggulu nti: “Eryo ddoboozi lya katonda, si lya muntu!”
23  Amangu ago malayika wa Yakuwa n’amulwaza, olw’okuba yali tawadde Katonda kitiibwa, n’aliibwa envunyu n’afa.
24  Ekigambo kya Yakuwa ne kyeyongera okubuna era abakkiriza ne beeyongera obungi.
25  Balunabba ne Sawulo bwe baamala okutwala obuyambi mu Yerusaalemi, ne baddayo mu Antiyokiya ne batwala ne Yokaana ayitibwa Makko.
