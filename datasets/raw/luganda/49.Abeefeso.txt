4  N’olwekyo, nze omusibe mu Mukama waffe, mbeegayirira okweyisa mu ngeri etuukana n’okuyitibwa kwe mwayitibwa,
2  nga muba bawombeefu, nga muba bakkakkamu, nga mugumiikiriza, era nga buli omu azibiikiriza munne mu kwagala,
3  nga mufuba nnyo okukuuma obumu obw’omwoyo mu mirembe egibagatta.
4  Waliwo omubiri gumu n’omwoyo gumu, era nga bwe waliwo essuubi limu lye mwayitirwa;
5  Mukama waffe omu, okukkiriza kumu, okubatizibwa kumu;
6  Katonda omu era nga ye Kitaawe wa bonna, afuga byonna, akolera mu byonna, era ng’ali mu byonna.
7  Kaakano buli omu ku ffe yalagibwa ekisa eky’ensusso okusinziira ku ngeri Kristo gye yageramu ekirabo.
8  Kyekiva kigamba nti: “Bwe yalinnya waggulu yatwala abawambe; yagaba abantu ng’ebirabo.”
9  Ekigambo “yalinnya” kitegeeza ki? Kitegeeza nti era yakka wansi, kwe kugamba, ku nsi.
10  Oyo yennyini eyakka era ye yalinnya waggulu n’ayisa eggulu lyonna asobole okutuukiriza ebintu byonna.
11  Era yawa abamu okuba abatume, abalala okuba bannabbi, abalala okuba ababuulizi, abalala okuba abasumba n’abalala okuba abayigiriza,
12  olw’okutereeza abatukuvu, okukola omulimu gw’obuweereza, n’okuzimba omubiri gwa Kristo,
13  okutuusa ffenna lwe tuliba obumu mu kukkiriza ne mu kutegeerera ddala Omwana wa Katonda, nga tulinga omuntu omukulu, ne tuba nga tutuuse ku kigero eky’obukulu bwa Kristo.
14  Kale ka tuleme kuba nate baana bato, nga tusuukundibwa ng’abasuukundibwa amayengo era nga tuzzibwa eno n’eri embuyaga eya buli njigiriza eziyitira mu bukuusa bw’abantu, ne mu ndowooza ez’obulimba ezikyamya.
15  Naye nga twogera amazima, ka tukule mu bintu byonna mu Kristo omutwe gwaffe nga tuyitira mu kwagala.
16  Mu ye, omubiri gwonna gugattiddwa wamu era gukolera wamu okuyitira mu buli nnyingo ekola ekiba kyetaagisa. Buli kitundu bwe kikola omulimu gwakyo obulungi, omubiri gukula era ne guzimbibwa mu kwagala.
17  N’olwekyo, kino kye ŋŋamba era mbakubiriza mu Mukama waffe nti mulekere awo okutambula ng’ab’amawanga bwe batambula mu birowoozo byabwe ebitaliimu nsa.
18  Ebirowoozo byabwe biri mu kizikiza, era beeyawudde ku bulamu obuva eri Katonda olw’obutamanya bwe balimu n’olw’obukakanyavu bw’emitima gyabwe.
19  Olw’okuba tebakyalina nsonyi, beewaayo mu bugwagwa nga balulunkanira okwenyigira mu butali bulongoofu obwa buli ngeri.
20  Naye mwakiyiga era mukimanyi nti Kristo bw’atyo si bw’ali,
21  bwe muba nga ddala mwamuwulira era ne muyigirizibwa okuyitira mu ye, ng’amazima bwe gali mu Yesu.
22  Mwayigirizibwa okweyambulako omuntu omukadde akwatagana n’empisa zammwe ez’edda era ayonoonebwa olw’okwegomba kwe okw’obulimba.
23  Mulina okweyongera okufuulibwa abaggya mu ndowooza yammwe,
24  era mulina okwambala omuntu omuggya eyatondebwa nga Katonda bw’ayagala mu butuukirivu obw’amazima ne mu bwesigwa.
25  N’olwekyo, kaakano nga bwe mweyambudde obulimba, mwogere amazima buli muntu eri munne, kubanga tuli bitundu bya mubiri gumu.
26  Musunguwale, naye temwonoona; enjuba eremenga okugwa nga mukyali basunguwavu;
27  temuwanga Mulyolyomi kakisa konna.
28  Omubbi alekere awo okubba, wabula afube okukola emirimu, ng’akola emirimu emirungi n’emikono gye asobole okubaako ky’ayinza okuwa omuntu ali mu bwetaavu.
29  Ekigambo ekivundu tekivanga mu kamwa kammwe, wabula ekirungi ekisobola okuzimba abalala nga bwe kiba kyetaagisa, kisobole okuganyula abawuliriza.
30  Ate era temunakuwazanga mwoyo gwa Katonda omutukuvu, ogwakozesebwa okubassaako akabonero okutuusa ku lunaku lwe mujja okusumululwa ekinunulo.
31  Mweggyeemu okusiba ekiruyi, okunyiiga, okusunguwala, okuyomba, okuvuma, awamu na buli kikolwa kyonna ekibi.
32  Naye mubeerenga ba kisa buli muntu eri munne, nga musaasiragana, nga musonyiwagana nga ne Katonda bwe yabasonyiwa okuyitira mu Kristo.
6  Abaana, mugonderenga bazadde bammwe mu Mukama waffe kubanga kino kya butuukirivu.
2  “Kitaawo ne nnyoko obassangamu ekitiibwa” kye kiragiro ekisooka ekiriko ekisuubizo nti:
3  “Osobole okubeera obulungi era owangaale ku nsi.”
4  Nammwe bataata temunyiizanga baana bammwe, naye mubakulize mu kukangavvula ne mu kubuulirira kwa Yakuwa.
5  Abaddu, mugonderenga bakama bammwe ab’oku nsi, nga mubatya, nga mubassaamu ekitiibwa mu bwesimbu bw’emitima gyammwe, nga bwe mugondera Kristo,
6  si mu biseera ebyo byokka nga babalaba, olw’okwagala okusanyusa obusanyusa abantu, naye ng’abaddu ba Kristo, nga mukola Katonda ky’ayagala n’omutima gwammwe gwonna.
7  Muweereze bakama bammwe n’obunyiikivu nga mulinga abaweereza Yakuwa, so si abantu,
8  kubanga mukimanyi nti ekirungi kyonna buli omu ky’akola, Yakuwa alikimusasula, k’abeere nga muddu oba nga si muddu.
9  Era nammwe bakama b’abaddu, mubayisenga mu ngeri y’emu, nga temubatiisatiisa, kubanga mukimanyi nti Mukama waabwe era Mukama wammwe ali mu ggulu, era tasosola.
10  Eky’enkomerero, mweyongere okufuna amaanyi mu Mukama waffe ne mu maanyi ge amangi.
11  Mwambale eby’okulwanyisa byonna ebiva eri Katonda musobole okuba abanywevu nga muziyiza enkwe z’Omulyolyomi;
12  kubanga tetumeggana na musaayi na mubiri, naye tumeggana n’obufuzi, n’obuyinza, n’abafuzi b’ensi ab’ekizikiza kino, n’emyoyo emibi egiri mu bifo eby’omu ggulu.
13  N’olw’ensonga eno mwambale eby’okulwanyisa byonna ebiva eri Katonda, musobole okwerwanako ku lunaku olubi era oluvannyuma lw’okukola ebintu byonna musobole okuba abanywevu.
14  N’olwekyo, mube banywevu, nga mwesibye mu biwato byammwe olukoba olw’amazima, nga mwambadde eky’omu kifuba eky’obutuukirivu,
15  era nga munaanise engatto mu bigere byammwe nga muli beetegefu okubuulira amawulire amalungi ag’emirembe.
16  Ng’oggyeeko ebyo byonna, mukwate engabo ennene ey’okukkiriza ejja okubasobozesa okuzikiza obusaale bwonna obw’omuliro obw’omubi.
17  Era mukkirize enkofiira ey’obulokozi n’ekitala eky’omwoyo, nga kino kye Kigambo kya Katonda.
18  Mu kiseera kye kimu, mweyongere okusaba buli kiseera mu mwoyo, nga muyitira mu kusaba n’okwegayirira okwa buli ngeri. N’olwekyo mutunulenga, buli kiseera nga mwegayirira ku lw’abatukuvu bonna.
19  Era nange munsabire, mpeebwe ebigambo bwe njasamya akamwa, nsobole okwogera n’obuvumu nga mmanyisa ekyama ekitukuvu eky’amawulire amalungi,
20  ge mpeerereza ng’omubaka nga ndi mu njegere, era nsobole okugoogerako n’obuvumu nga bwe kiŋŋwanidde.
21  Tukiko, ow’oluganda omwagalwa era omuweereza omwesigwa mu Mukama waffe ajja kubategeeza buli kimu musobole okumanya ebinkwatako ne bye nkola.
22  Olw’ekigendererwa ekyo kyennyini, mmutuma gye muli musobole okumanya ebintu ebitukwatako era ababudeebude.
23  Emirembe n’okwagala awamu n’okukkiriza okuva eri Katonda Kitaffe ne Mukama waffe Yesu Kristo bibeere n’ab’oluganda.
24  Ekisa eky’ensusso kibeere n’abo bonna abalina okwagala okw’olubeerera eri Mukama waffe Yesu Kristo.
5  N’olwekyo, mukoppe Katonda ng’abaana abaagalwa,
2  era mutambulirenga mu kwagala nga Kristo bwe yatwagala ne yeewaayo ku lwaffe okuba ekiweebwayo era okuba ssaddaaka, evvumbe eddungi eri Katonda.
3  Ebikolwa eby’obugwenyufu n’obutali bulongoofu obwa buli ngeri n’omululu tebirina na kwogerwako mu mmwe, nga bwe kigwanira abantu abatukuvu;
4  newakubadde ebikolwa ebikwasa ensonyi, oba okwogera eby’ekisirusiru, oba okusaaga okw’obuwemu,—ebintu ebitasaana—wabula okwebazanga Katonda.
5  Kubanga kino mukimanyi era mukitegeera nti tewali muntu akola eby’obugwenyufu oba omuntu atali mulongoofu oba ow’omululu, ekitegeeza oyo asinza ebifaananyi, alisikira Obwakabaka bwa Kristo era obwa Katonda.
6  Temukkiriza muntu yenna kubalimba ng’akozesa ebigambo ebitaliimu, kubanga olw’ebintu ng’ebyo obusungu bwa Katonda bujja kwolekezebwa abantu abajeemu.
7  N’olwekyo temussa kimu nabo;
8  kubanga mwaliko mu kizikiza, naye kati muli mu kitangaala olw’okuba muli ba Mukama waffe. Mweyongere okutambula ng’abaana b’ekitangaala,
9  kubanga ebibala by’ekitangaala bibaamu obulungi n’obutuukirivu n’amazima ebya buli kika.
10  Mufubenga okumanya ebyo ebikkirizibwa Mukama waffe;
11  era mulekere awo okwenyigira mu bikolwa ebitagasa eby’ekizikiza; wabula mubivumirire.
12  Kubanga ebintu bye bakola mu kyama bikwasa ensonyi okwogerako.
13  Kaakano ebintu byonna ebyanikibwa mu lwatu, ekitangaala kye kibyoleka, kubanga buli kintu ekiba kyoleseddwa kiba kitangaala.
14  Kyekiva kigambibwa nti: “Zuukuka, Ggwe eyeebase, yimuka ove mu bafu, era Kristo ajja kukwakira.”
15  Kale mwegendereze nnyo engeri gye mutambulamu; temutambula ng’abatalina magezi naye ng’abalina amagezi,
16  nga mukozesa bulungi ebiseera byammwe, kubanga ennaku zino mbi.
17  N’olw’ensonga eyo, mulekere awo okubeera abasirusiru, naye mutegeerenga Yakuwa ky’ayagala.
18  Era temutamiiranga mwenge kubanga muvaamu ebikolwa ebibi ennyo, naye mujjuzibwenga omwoyo.
19  Buli omu ayogerenga ne munne ng’akozesa zabbuli, ennyimba ezitendereza Katonda, n’ennyimba ez’eby’omwoyo, nga mukooloobya era nga muyimbira Yakuwa mu mitima gyammwe,
20  nga bulijjo mwebaza Katonda era Kitaffe olw’ebintu byonna mu linnya lya Mukama waffe Yesu Kristo.
21  Buli omu agonderenga munne olw’okutya Kristo.
22  Abakyala bagonderenga abaami baabwe nga bwe bagondera Mukama waffe,
23  kubanga omwami gwe mutwe gwa mukyala we era nga Kristo bw’ali omutwe gw’ekibiina, era nga ye mulokozi w’omubiri guno.
24  Mu butuufu, ng’ekibiina bwe kigondera Kristo n’abakyala bwe batyo bagonderenga abaami baabwe mu buli kintu.
25  Abaami mweyongere okwagala bakyala bammwe nga Kristo bwe yayagala ekibiina ne yeewaayo ku lwakyo,
26  asobole okukitukuza ng’akinaaza n’amazzi okuyitira mu kigambo,
27  alyoke akireete gy’ali mu kitiibwa kyakyo, nga tekiriiko bbala oba olufunyiro oba ekintu kyonna ekiringa ebyo, naye nga kitukuvu era nga tekiriiko kamogo.
28  N’abaami bwe batyo kibagwanidde okwagalanga bakyala baabwe nga bwe baagala emibiri gyabwe. Omusajja ayagala mukyala we aba yeeyagala kennyini,
29  kubanga tewali muntu yali akyaye mubiri gwe, naye aguliisa era agulabirira, nga Kristo bw’akola eri ekibiina,
30  kubanga tuli bitundu bya mubiri gwe.
31  “Omusajja kyanaavanga aleka kitaawe ne nnyina n’anywerera ku mukazi we, era ababiri abo banaabanga omubiri gumu.”
32  Ekyama kino ekitukuvu kikulu nnyo. Kaakano njogera ku Kristo n’ekibiina.
33  Wadde kiri kityo, buli omu ku mmwe agwanidde okwagalanga mukyala we nga bwe yeeyagala kennyini; n’omukyala asaanidde okussaamu ennyo omwami we ekitiibwa.
1  Nze Pawulo, omutume wa Kristo Yesu nga Katonda bwe yayagala, mpandiikira abatukuvu abali mu Efeso abeesigwa era nga bali bumu ne Kristo Yesu:
2  Ekisa eky’ensusso n’emirembe ebiva eri Katonda Kitaffe ne Mukama waffe Yesu Kristo bibeere nammwe.
3  Atenderezebwe Katonda era Kitaawe wa Mukama waffe Yesu Kristo, kubanga atuwadde buli mukisa ogw’eby’omwoyo mu bifo eby’omu ggulu nga tuli bumu ne Kristo,
4  nga bwe yatulonda okuba obumu naye ng’ensi tennatandika, tusobole okuba abatukuvu era nga tetuliiko kamogo mu maaso ge olw’okwagala kwe tulina eri Katonda.
5  Kubanga yatulonda dda atufuule abaana be okuyitira mu Yesu Kristo nga bwe yasiima era nga bwe yayagala,
6  alyoke atenderezebwe olw’ekisa kye eky’ensusso kye yatulaga ng’ayitira mu Mwana we omwagalwa.
7  Oluvannyuma lw’okusasula ekinunulo, Omwana we yatununula okuyitira mu musaayi gwe era tusonyiyiddwa ebyonoono byaffe okusinziira ku kisa kya Katonda eky’ensusso.
8  Ekisa kino eky’ensusso yakitulaga mu bungi ng’atuwa amagezi gonna n’okutegeera,
9  era n’atutegeeza ekyama ekitukuvu eky’ebyo by’ayagala. Ekyama kino kikwatagana n’ebyo by’ayagala era n’ekigendererwa kye
10  eky’okussaawo engeri y’okuddukanyaamu ebintu ng’ekiseera ekigereke kiweddeko, akuŋŋaanye ebintu byonna mu Kristo, ebintu eby’omu ggulu n’eby’oku nsi. Ebintu byonna birikuŋŋaanyizibwa mu Kristo
11  bwe tuli obumu era bwe twalondebwa okuba abasika, kubanga twali twalondebwa dda okusinziira ku kigendererwa ky’oyo akola ebintu byonna ng’asazeewo nga bw’ayagala,
12  ffe abaasooka okuba n’essuubi mu Kristo tusobole okumuleetera ettendo n’okugulumizibwa.
13  Naye era nammwe mwamusuubiriramu bwe mwamala okuwulira ekigambo eky’amazima, amawulire amalungi agakwata ku bulokozi bwammwe. Okuyitira mu ye bwe mwamala okukkiriza, Katonda yabateekako akabonero ng’akozesa omwoyo omutukuvu ogwasuubizibwa,
14  nga bwe bukakafu obulaga nti tujja kufuna obusika bwaffe olw’ekigendererwa eky’okusumulula abantu ba Katonda okuyitira mu kinunulo, Katonda asobole okutenderezebwa n’okuweebwa ekitiibwa.
15  Eyo ye nsonga lwaki nange okuva bwe nnawulira ku kukkiriza kwe mulina mu Mukama waffe Yesu n’okwagala kwe mulaga abatukuvu bonna,
16  sirekangayo kwebaza Katonda ku lwammwe. Bulijjo mboogerako mu kusaba kwange,
17  Katonda wa Mukama waffe Yesu Kristo, Kitaffe ow’ekitiibwa, abawe omwoyo ogw’amagezi era musobole okutegeera ebintu by’abikkula.
18  Amulisizza amaaso g’emitima gyammwe, musobole okutegeera essuubi lye yabayitira, obugagga obw’ekitiibwa bw’aterekedde abatukuvu ng’eky’obusika,
19  n’amaanyi ge ag’ensusso g’ayolesezza gye tuli ffe abakkiriza. Amaanyi ge amangi gaalabibwa,
20  bwe yazuukiza Kristo mu bafu n’amutuuza ku mukono gwe ogwa ddyo mu bifo eby’omu ggulu,
21  waggulu ennyo okusinga buli gavumenti, obuyinza, amaanyi, obwami era na buli linnya eryatuumibwa, si mu nteekateeka y’ebintu eno yokka, naye ne mu eyo egenda okujja.
22  Era yassa ebintu byonna wansi w’ebigere bye, n’amufuula omutwe gw’ebintu byonna ebikwataganyizibwa n’ekibiina,
23  nga gwe mubiri gwe, ogujjudde oyo ajjuza ebintu byonna mu byonna.
2  Ate era, Katonda yabafuula balamu wadde nga mwali bafu olw’ebyonoono byammwe n’ebibi byammwe,
2  bye mwatambulirangamu edda nga mutuukana n’enteekateeka y’ebintu ey’ensi eno, era nga mutuukana n’ebyo omufuzi w’obuyinza obw’empewo by’ayagala, omwoyo ogukolera kaakano mu baana ab’obujeemu.
3  Mazima ddala, ffenna edda bwe twali mu bo twagobereranga okwegomba kw’emibiri gyaffe, nga tukola ebyo omubiri n’ebirowoozo byaffe bye byagala, era mu buzaaliranwa twali baana Katonda b’ayolekeza obusungu bwe ng’abalala bwe bali.
4  Naye Katonda ow’okusaasira okungi, olw’okwagala kwe okungi kwe yatulaga,
5  yatufuula balamu awamu ne Kristo, wadde nga twali bafu olw’ebyonoono byaffe—mulokoleddwa olw’ekisa kye eky’ensusso.
6  Ate era yatuzuukiriza wamu era n’atutuuza wamu mu bifo eby’omu ggulu nga tuli bumu ne Kristo Yesu,
7  kibe nti mu nteekateeka y’ebintu egenda okujja, alaga obugagga obungi ennyo obw’ekisa kye eky’ensusso, okuyitira mu bulungi bwe yatulaga ffe abali obumu ne Kristo Yesu.
8  Olw’ekisa kino eky’ensusso mwafuna obulokozi okuyitira mu kukkiriza; era temwabufuna ku bwammwe, wabula kirabo kya Katonda.
9  Tebwafunibwa lwa bikolwa, waleme kubaawo n’omu abaako ky’asinziirako okwewaana.
10  Tuli mulimu gwa ngalo za Katonda era twatondebwa nga tuli bumu ne Kristo Yesu tusobole okukola emirimu emirungi Katonda gye yatuteekerateekera edda okukola.
11  N’olwekyo, mmwe abaazaalibwa nga muli ba mawanga, mukijjukire nti abo “abaakomolebwa” n’emikono gy’abantu mu mubiri, mmwe be baayitanga “abatali bakomole.”
12  Mu kiseera ekyo mwali temulina Kristo, nga mweyawudde ku ggwanga lya Isirayiri era nga temumanyiddwa mu ndagaano ez’ekisuubizo; mwali temulina ssuubi era nga temulina Katonda mu nsi.
13  Naye kaakano nga muli bumu ne Kristo Yesu, mmwe abaali ewala musembedde olw’omusaayi gwa Kristo.
14  Kubanga ye gye mirembe gyaffe, oyo eyagatta awamu ebibinja ebibiri ne biba kimu era n’amenyawo ekisenge ekyali kibyawula.
15  Okuyitira mu mubiri gwe, yaggyawo ekyo ekyali kireetawo obukyayi, nga ge Mateeka agalimu ebiragiro, asobole okufuula ebibinja ebibiri ebiri obumu naye okuba omuntu omu omuggya era aleetewo emirembe,
16  ate era asobole okutabaganya mu bujjuvu abantu bombi ne Katonda mu mubiri gumu okuyitira mu muti ogw’okubonaabona, kubanga okuyitira mu mubiri gwe, yali aggyeewo ekyo ekireeta obukyayi.
17  Era yajja n’alangirira amawulire amalungi ag’emirembe eri mmwe abaali ewala n’eri ab’okumpi,
18  kubanga okuyitira mu ye, ffe ab’ebibinja byombi tusobola okutuukirira Kitaffe mu mwoyo gumu.
19  N’olwekyo, temukyali bantu abatamanyiddwa era abagwira, naye muli batuuze bannaffe ab’omu batukuvu era muli ba mu nnyumba ya Katonda,
20  era muzimbiddwa ku musingi gw’abatume ne bannabbi, nga Kristo Yesu kennyini lye jjinja ery’omusingi ery’oku nsonda.
21  Mu ye ekizimbe kyonna nga kigattiddwa wamu kigenda kikula kifuuke yeekaalu ya Yakuwa entukuvu.
22  Nga muli bumu naye, nammwe mugenda muzimbibwa wamu mufuuke ekifo Katonda ky’abeeramu mu mwoyo.
3  Olw’ensonga eyo, nze Pawulo eyasibibwa olwa Kristo Yesu ku lwammwe ab’amawanga—
2  mazima ddala muwulidde ebikwata ku buwanika obw’ekisa kya Katonda eky’ensusso obwampeebwa ku lwammwe,
3  nti okuyitira mu kubikkulirwa, ekyama ekitukuvu kyantegeezebwa nga bwe nnawandiika emabegako mu bumpimpi.
4  N’olwekyo, bwe musoma bino mujja kukimanya nti ntegeera ekyama ekitukuvu ekya Kristo.
5  Mu mirembe egyayita, ekyama kino tekyategeezebwa bantu nga kaakano bwe kibikkuliddwa eri abatume be abatukuvu ne bannabbi be okuyitira mu mwoyo,
6  nti ab’amawanga, abali obumu ne Kristo Yesu, bandibadde basikira wamu ne Kristo era nabo bandibadde bitundu bya mubiri gumu era nga bagabanira wamu naffe ekisuubizo kya Katonda okuyitira mu mawulire amalungi.
7  Nnafuuka muweereza w’ekyama kino olw’ekirabo kya Katonda eky’ekisa eky’ensusso ekyampeebwa okusinziira ku maanyi ge.
8  Nze omuntu asembayo okuba owa wansi mu batukuvu bonna, nnaweebwa ekisa kino eky’ensusso, nsobole okubuulira ab’amawanga amawulire amalungi agakwata ku bugagga bwa Kristo obutanoonyezeka,
9  era nsobozese abantu okulaba engeri ekyama kino ekitukuvu gye kituukirizibwamu, Katonda eyatonda ebintu byonna ky’abadde akisizza okuva edda n’edda.
10  Kino kyali bwe kityo, okuyitira mu kibiina, amagezi ga Katonda ageeyoleka mu ngeri ez’enjawulo, kaakano gategeezebwe gavumenti n’obuyinza ebiri mu bifo eby’omu ggulu.
11  Kino kikwatagana n’ekigendererwa kye eky’olubeerera kye yassaawo era ekikwata ku Kristo, Mukama waffe Yesu,
12  mwe tuyitira okwogera n’obuvumu era ne tutuukirira Katonda nga tetutya olw’okuba tumukkiririzaamu.
13  N’olwekyo, mbasaba obutalekulira olw’okubonaabona kwange ku lwammwe, kubanga kubaweesa ekitiibwa.
14  N’olwekyo nfukaamirira Kitaffe,
15  oyo buli kika kyonna mu ggulu ne ku nsi kwe kiggya erinnya.
16  Nsaba Katonda okuyitira mu kitiibwa kye ekingi abasobozese okuba abanywevu mu ekyo kye muli munda, ng’akozesa amaanyi okuyitira mu mwoyo gwe,
17  era nti okuyitira mu kukkiriza kwammwe Kristo abeere mu mitima gyammwe awamu n’okwagala okuli mu mmwe. Musimbe emirandira era munywerere ku musingi,
18  mulyoke musobole mmwe awamu n’abatukuvu okutegeerera ddala obugazi, obuwanvu, obugulumivu, n’obuziba,
19  era mumanye okwagala kwa Kristo okusingira ewala okumanya, musobole okujjuzibwa engeri zonna eza Katonda.
20  Kale, oyo asobola okukola ebisingira ddala ebyo bye tusaba oba bye tulowooza, ng’asinziira ku maanyi ge agakolera mu ffe,
21  aweebwe ekitiibwa okuyitira mu kibiina n’okuyitira mu Kristo Yesu emirembe n’emirembe. Amiina.
