1  Kuno kwe kwolesebwa Obadiya kwe yafuna: Bw’ati Yakuwa Mukama Afuga Byonna bw’ayogedde ku Edomu nti: “Tuwulidde ebiva eri Yakuwa,Omubaka atumiddwa mu mawanga ng’agamba nti: ‘Musituke, tweteeketeeke tumulwanyise.’”
2  “Laba! Nkufudde owa wansi mu mawanga;Era onyoomebwa nnyo.
3  Okwetulinkiriza okw’omu mutima gwo kukulimbyeGgwe abeera mu kiddukiro eky’omu lwazi,Waggulu mu nsozi, ng’ogamba mu mutima gwo nti,‘Ani alimpanulayo n’anzisa wansi?’
4  Ekifo ky’obeeramu ne bw’okiwanika waggulu ng’empungu bw’ekola,Oba ne bw’oteeka ekisu kyo emmunyeenye gye ziri,Ndikuwanulayo,” Yakuwa bw’agamba.
5  “Singa ababbi bajja gy’oli, oba singa abanyazi bakulumba ekiro,Tebandibbye ebyo byokka bye baagala? (Nga wandizikiriridde ddala!) Oba singa abanoga ezzabbibu be bajja gy’oli,Tebandireseewo ezzabbibu erimu?
6  Esawu nga bamunoonyezza! Eby’obugagga bye ebyakwekebwa nga babiffeffesse ne babinyaga!
7  Bakusindiikirizza okutuukira ddala ku nsalo. Abo bonna be wali okolagana nabo bakulimbyelimbye. Abo be wali nabo mu mirembe bakuwangudde. Abo abalya naawe balikutega ekitimba,Naye tolikitegeera.
8  Ku lunaku olwo,” Yakuwa bw’agamba,“Sirisaanyaawo ab’amagezi mu Edomu,Era n’abategeevu mu kitundu kya Esawu eky’ensozi?
9  Ggwe Temani, abalwanyi bo balikwatibwa entiisa,Kubanga buli omu mu kitundu kya Esawu eky’ensozi alittibwa.
10  Oliswazibwa nnyoOlw’ebikolwa eby’obukambwe bye wakola ku muganda wo Yakobo,Era olisaanawo emirembe gyonna.
11  Ku lunaku lwe wayimirira awo n’otunula butunuzi,Ku lunaku bannaggwanga lwe baatwala amagye ge mu buwambe,Abagwira lwe baayingira mu miryango gye ne bakuba obululu ku Yerusaalemi,Naawe wali ng’omu ku bo.
12  Tosaanidde kusanyukira ekyo ekituuka ku muganda wo, ku lunaku lw’atuusiddwako akabi;Tosaanidde kusanyuka ku lunaku abantu ba Yuda lwe bazikirira;Era tosaanidde kuduula ku lunaku lwe balabirako ennaku.
13  Tosaanidde kuyingira mu mulyango gw’abantu bange ku lunaku lwe bafunirako emitawaana. Tosaanidde kusanyukira nnaku ye ku lunaku lw’afunirako emitawaana;Era tosaanidde kussa mukono gwo ku bya bugagga bye ku lunaku lw’afunirako emitawaana.
14  Tosaanidde kuyimirira mu masaŋŋanzira okutta abantu be abadduka,Era abantu be abawonyeewo tosaanidde kubawaayo eri abalabe baabwe ku lunaku lwe balabirako ennaku.
15  Olunaku lwa Yakuwa luli kumpi, olunaku lw’anaalwanyisa amawanga gonna. Nga bwe wakola, naawe bwe batyo bwe balikukola. Nga bwe wayisa abalala, naawe bwe batyo bwe balikuyisa.
16  Nga bwe mwanywera ku lusozi lwange olutukuvu,Amawanga gonna bwe galinywa. Galinywa ne gamira,Era galiba ng’agatabangawo.
17  Naye abo abaliwonawo balibeera ku Lusozi Sayuuni,Era lulibeera lutukuvu;Ab’ennyumba ya Yakobo balitwala ebyabwe.
18  Ennyumba ya Yakobo eriba muliro,Ennyumba ya Yusufu eriba nnimi za muliro,Ate ennyumba ya Esawu eriba ng’ebisubi;Era zirigyokya ne zigisaanyaawo. Tewaliba n’omu ku b’ennyumba ya Esawu aliwonawo,Kubanga Yakuwa kennyini y’akyogedde.
19  Balitwala Negebu n’ekitundu kya Esawu eky’ensozi,Ne Sefera n’ensi y’Abafirisuuti. Balitwala ensi ya Efulayimu n’eya Samaliya;Benyamini alitwala Gireyaadi.
20  Ab’ekigo kino abaawaŋŋangusibwa,Abantu ba Isirayiri, balitwala ensi y’Abakanani okutuukira ddala e Zalefaasi. Ab’omu Yerusaalemi abaawaŋŋangusibwa, abaali mu Sefalaadi, balitwala ebibuga by’omu Negebu.
21  Abalokozi balijja ku Lusozi SayuuniOkulamula ekitundu kya Esawu eky’ensozi,Era obwakabaka bulifuuka bwa Yakuwa.”
