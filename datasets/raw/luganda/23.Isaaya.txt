10  Zibasanze abo abateeka amateeka amabi,Abo buli kiseera abassaawo ebiragiro ebinyigiriza,
2  Okulemesa ensonga z’omwavu okukolebwako mu bwenkanya,Okulemesa abanaku ab’omu bantu bange okufuna obwenkanya,Bannamwandu ne babafuula omunyago gwabweEra n’abaana abatalina bakitaabwe ne babafuula omwandu gwabwe!
3  Mulikola mutya ku lunaku lwe mulibonerezebwa,Okuzikiriza lwe kulijja nga kuva wala? Muliddukira eri ani okubayamba,Era obugagga bwammwe mulibuleka wa?
4  Tewaliba kirala okuggyako okusitama n’abasibeOba okugwa n’abattiddwa. Olw’ensonga eyo, akyali musunguwavu,Era akyagolodde omukono gwe okubonereza.
5  Laba, BwasuliGwe muggo gwe nkozesa okwoleka obusungu bwange,Era nkozesa omuggo oguli mu ngalo ze okubonereza!
6  Ndimusindika eri eggwanga eryewaggula,Eri abantu abansunguwaza;Ndimulagira okutwala omunyago mungiN’okubalinnyirira ng’ebisooto by’omu nguudo.
7  Naye ye talyagala kukola bw’atyo,Era n’omutima gwe tegulirowooza kukola bwe gutyo;Kubanga kiri mu mutima gwe okuzikiriza,Okusaanyaawo amawanga mangi, so si matono.
8  Kubanga agamba nti,‘Abaami bange bonna si bakabaka?
9  Kalino tekiri nga Kalukemisi? Kamasi tekiri nga Alupadi? Samaliya tekiri nga Ddamasiko?
10  Omukono gwange gwawamba obwakabaka obwalina bakatonda abatalina mugaso,Obwalina ebifaananyi ebyole ebingi okusinga ebiri mu Yerusaalemi ne mu Samaliya!
11  Siikole Yerusaalemi n’ebifaananyi byeEkyo kye nnakola Samaliya ne bakatonda be abatalina mugaso?’
12  “Yakuwa bw’alimaliriza omulimu gwe gwonna ku Lusozi Sayuuni ne mu Yerusaalemi, alibonereza kabaka wa Bwasuli olw’omutima gwe omunyoomi, n’olw’entunula ye ey’amalala era ey’okwegulumiza.
13  Kubanga agamba nti,‘Kino nja kukikola n’amaanyi g’omukono gwangeN’amagezi gange, kubanga ndi mugezi. Nja kujjulula ensalo z’amawangaNnyage eby’obugagga byago,Era abantu baamu nja kubafuga ng’omusajja ow’amaanyi.
14  Ng’omuntu akwata mu kisu,Omukono gwange gujja kutwala eby’obugagga by’amawanga;Ng’omuntu akuŋŋaanya amagi agalekeddwawo,Nja kukuŋŋaanya ensi yonna! Tewali n’omu ajja kupapaza biwaawaatiro bye oba okwasamya akamwa ke oba okukaaba ng’ekinyonyi.’”
15  Embazzi eneeguluumiriza ku oyo agitemesa? Omusumeeno guneeguluumiriza ku oyo agusazisa? Oluga lusobola okuwuuba oyo alukwata? Oba omuggo gusobola okusitula oyo ataakolebwa mu muti?
16  N’olwekyo Mukama ow’amazima, Yakuwa ow’eggye,Alikozza abasajja ba Bwasuli abanene,Era wansi w’ekitiibwa kye alikumayo omuliro ne gubumbujja.
17  Ekitangaala kya Isirayiri kirifuuka muliro,Era Omutukuvu we alifuuka lulimi lwa muliro;Gulibumbujja ne gwokya omuddo gwe n’ebisaka bye eby’amaggwa ku lunaku lumu.
18  Alimalirawo ddala ekitiibwa ky’ekibira kye n’ennimiro ye ey’ebibala;Kiriba ng’omuntu omulwadde bw’akogga.
19  Emiti gy’ekibira kye egirisigalawoGiriba mitono nnyo ne kiba nti n’omwana omuto aliba asobola okugibala n’awandiika omuwendo gwagyo.
20  Ku lunaku olwo Abayisirayiri abaliba basigaddewo,Ab’ennyumba ya Yakobo abaliba bawonyeewo,Tebaliddamu kwesigama ku oyo eyabakuba;Wabula balyesigama ku Yakuwa,Omutukuvu wa Isirayiri mu bwesigwa.
21  Walisigalawo batono abalikomawo,Aba Yakobo abalisigalawo balikomawo eri Katonda ow’Amaanyi.
22  Wadde ng’abantu bo ggwe IsirayiriBangi ng’omusenyu gw’ennyanja,Walisigalawo batono nnyo ku bo era be balikomawo. Kyasalibwawo nti abantu bo basaanyizibwewo,Era obwenkanya bulibabuutikira.
23  Kubanga Mukama Afuga Byonna, Yakuwa ow’eggye, yasalawo okusaanyaawo abantu bo,Era ekyo kijja kukolebwa mu nsi eyo yonna.
24  N’olwekyo bw’ati Mukama Afuga Byonna, Yakuwa ow’eggye, bw’agamba: “Mmwe abantu bange ababeera mu Sayuuni, temutya Mwasuli oyo eyabakubanga n’omuggo era eyabagaluliranga oluga lwe nga Misiri bwe yakolanga.
25  Kubanga mu kiseera kitono ekiruyi kirikoma; ndiboolekeza obusungu bwange ne mbazikiriza.
26  Yakuwa ow’eggye alimugalulira omuggo nga bwe yakola lwe yawangula Midiyaani ku lwazi Olebu. Oluga lwe luliba ku nnyanja era alirugalula nga bwe yakola ku Misiri.
27  Ku lunaku olwo omugugu gwe guliva ku kibegaabega kyo,Era n’ekikoligo kye kiriva ku nsingo yo,Era kirimenyeka olw’amafuta.”
28  Atuuse mu Ayasi;Ayise mu Miguloni;Omugugu gwe aguterese e Mikumasi.
29  Bayise ku musomoko;Basuze Geba;Laama kikankana, abantu b’omu Gibeya ekya Sawulo badduse.
30  Yogerera waggulu era leekaana, ggwe muwala wa Galimu! Ssaayo omwoyo ggwe Layisa! Ssaayo omwoyo ggwe Anasosi!
31  Madumena adduse. Abantu b’omu Gebimu banoonyezza obuddukiro.
32  Ku lunaku olwo aliyimirira e Nobu. Afunyiriza olusozi lwa muwala wa Sayuuni ebikonde,Abifunyirizza akasozi ka Yerusaalemi.
33  Laba! Mukama ow’amazima, Yakuwa ow’eggye,Atema amatabi ne gekkata wansi;Emiti egisinga obuwanvu gitemebwa,N’emigulumivu gisuulibwa wansi.
34  Atema ebisaka eby’omu kibira ng’akozesa ekyuma ekitema,Era ow’amaanyi alisuula Lebanooni.
4  Ku lunaku olwo, abakazi musanvu balyekwata ku musajja omu ne bagamba nti: “Emmere gye tunaalya ejja kuba yaffeN’engoye ze tunaayambala zijja kuba zaffe;Kye tukusaba kiri kimu, kuyitibwa linnya lyoTusobole okuggibwako ekivume.”
2  Mu kiseera ekyo Yakuwa ky’alimeza kiriba kirungi era kya kitiibwa, era Abayisirayiri abaliba bawonyeewo balyenyumiririza mu bibala by’ensi, era biriba birungi gye bali.
3  Buli alisigala mu Sayuuni era alirekebwa mu Yerusaalemi aliyitibwa mutukuvu, abo bonna abaliba bawandiikiddwa okubeera mu Yerusaalemi.
4  Yakuwa bw’alinaazaako bawala ba Sayuuni obucaafu, n’aggyawo okuyiwa omusaayi mu Yerusaalemi ng’akisalira omusango era ng’akibuubuukizaako obusungu bwe,
5  Yakuwa era aliteeka ekire n’omukka, emisana, waggulu w’Olusozi Sayuuni lwonna ne waggulu w’ekifo kyalwo ekikuŋŋaanirwamu, ate ekiro, aliteekayo omuliro ogwaka ennyo era ogubumbujja; kubanga ebintu byonna eby’ekitiibwa biribaako ekibibisseeko.
6  Era walibaawo ensiisira ey’okwewogomamu omusana, ate era ey’okuddukiramu n’okwekwekamu ng’eriyo kibuyaga n’enkuba.
26  Ku lunaku olwo oluyimba luno luliyimbibwa mu nsi ya Yuda: “Tulina ekibuga eky’amaanyi. Obulokozi abufuula bbugwe waakyo era bigo byakyo.
2  Mugguleewo enzigi, eggwanga ettuukirivu liyingire,Eggwanga erikola eby’obwesigwa.
3  Olikuuma abo abakwesigira ddala;Olibawa emirembe egitaggwaawo,Kubanga ggwe gwe beesiga.
4  Mwesige Yakuwa emirembe gyonna,Kubanga Ya Yakuwa lwe Lwazi olw’emirembe n’emirembe.
5  Kubanga assizza wansi abo ababeera waggulu, ekibuga ekigulumivu. Akissa wansi,Akissa wansi ku ttaka;Akisuula wansi mu nfuufu.
6  Ekigere kirikirinnyirira,Ebigere by’omunaku, ebigere by’omunkuseere.”
7  Ekkubo ly’omutuukirivu ggolokofu. Olw’okuba oli mugolokofu,Olitereeza ekkubo ly’omutuukirivu.
8  Essuubi lyaffe liba mu ggwe,Nga tutambulira mu kkubo lyo ery’obwenkanya, Ai Yakuwa. Twagala nnyo erinnya lyo n’ekijjukizo kyo.
9  Ekiro nzenna nkulumirwa omwoyo,Omwoyo gwange gukunoonya;Kubanga bw’olamula ensi,Ababeera mu nsi bayiga ebikwata ku butuukirivu.
10  Omubi ne bw’alagibwa ekisa,Taliyiga butuukirivu. Ne mu nsi ey’obugolokofu alikola ebintu ebibi,Era taliraba kitiibwa kya Yakuwa.
11  Ai Yakuwa, omukono gwo gugoloddwa naye tebagulaba. Baliraba okwagala okw’amaanyi kw’olaga abantu bo ne bakwatibwa ensonyi. Omuliro gwo gulisaanyaawo abalabe bo.
12  Ai Yakuwa, olituwa emirembe. Kubanga byonna bye tukolaGgwe otusobozesa okubikola.
13  Ai Yakuwa Katonda waffe, abaami abalala abatali ggwe batufuze,Naye linnya lyo lyokka lye twogerako.
14  Baafa; tebaliba balamu. Tebakyalina maanyi, tebaliyimuka. Obataddeko ebirowoozo Okubazikiriza n’okubasaanyaawo baleme kuddamu kujjukirwa.
15  Ogaziyizza eggwanga, Ai Yakuwa,Ogaziyizza eggwanga;Weegulumizza. Ensalo zonna ez’ensi ozongezzaayo nnyo.
16  Ai Yakuwa, bwe baali mu buyinike badda gy’oli;Bwe wabakangavvula, baasaba essaala mu kaama.
17  Ng’omukazi anaatera okuzaalaBw’alumwa ebisa n’akaaba ng’ali mu bulumi,Bwe tutyo naffe bwe tubadde olw’okubeera ggwe, Ai Yakuwa.
18  Twaba olubuto era ne tulumwa ebisa,Naye tulinga abaazaala empewo. Tetuleese bulokozi mu nsi,Era tewali n’omu azaaliddwa okubeera mu nsi.
19  “Abafu bo baliba balamu. Emirambo gyange giriyimuka. Muzuukuke mwogerere waggulu n’essanyuMmwe ababeera mu nfuufu!Kubanga omusulo gwo gulinga omusulo ogw’oku makya,Era ettaka liriwandula abafu abalirimu.
20  Mmwe abantu bange, muyingire mu bisenge byammwe eby’omunda,Era muggalewo enzigi. Mwekweke okumala akaseera katonoOkutuusa obusungu lwe bunaggwaawo.
21  Laba! Yakuwa ajja ng’ava gy’abeeraOkuvunaana ab’omu nsi olw’ebibi byabwe,Era ensi ejja kulaga omusaayi gwayo ogwayiibwaEra tejja kwongera kubikka ku baayo abattibwa.”
11  Ettabi lirimera ku kikolo kya Yese,N’ensibuka eriva mu mirandira gye eribala ebibala.
2  Era omwoyo gwa Yakuwa gulimubeerako,Omwoyo gw’amagezi era ogw’okutegeera,Omwoyo gw’okubuulirira era ogw’amaanyi,Omwoyo gw’okumanya era ogw’okutya Yakuwa.
3  Alifuna essanyu mu kutya Yakuwa. Talisala musango ng’asinziira ku ebyo amaaso ge bye galaba,So talinenya ng’asinziira ku ebyo amatu ge bye gawulira.
4  Aliramula abanaku mu bwenkanya,Era alinenya abantu abalala mu bugolokofu ku lw’abawombeefu ab’omu nsi. Alikuba ensi n’omuggo gw’akamwa keEra ababi alibattisa omukka oguva mu kamwa ke.
5  Obutuukirivu bwe buliba omusipi gwe yeesiba mu kiwato,N’obwesigwa bwe buliba omusipi ogw’omu kiwato kye.
6  Omusege gulibeera wamu n’omwana gw’endiga,N’engo erigalamira n’omwana gw’embuzi,Ennyana n’empologoma n’ensolo eya ssava biribeera wamu;Era omwana omuto alizirunda.
7  Ente n’eddubu biririira wamu,Era abaana baazo baligalamira wamu. Empologoma erirya omuddo ng’ente.
8  Omwana ayonka alizannyira ku kinnya ky’enswera,N’omwana eyaakava ku mabeere aliteeka omukono gwe ku kinnya ky’omusota ogw’obusagwa.
9  Tebiriba bya bulabeWadde okukola akabi konna ku lusozi lwange lwonna olutukuvu,Kubanga ensi erijjula okumanya YakuwaNg’amazzi bwe gajjula ennyanja.
10  Ku lunaku olwo ekikolo kya Yese kiriyimirira ne kiba ng’akabonero eri amawanga. Amawanga galijja gy’ali okufuna obulagirizi,N’ekifo kye eky’okuwummuliramu kiriba kya kitiibwa.
11  Ku lunaku olwo Yakuwa aligolola omukono gwe omulundi ogw’okubiri, okukomyawo abantu be abaliba basigaddewo n’abaggya mu Bwasuli, mu Misiri, mu Pasuloosi, mu Kkuusi, mu Eramu, mu Sinaali, mu Kamasi, ne ku bizinga ebiri mu nnyanja.
12  Aliwanikira amawanga akabonero n’akuŋŋaanya abantu ba Isirayiri abaasaasaana, era alikuŋŋaanya wamu abantu ba Yuda abaasaasaana n’abaggya mu nsonda ennya ez’ensi.
13  Obuggya bwa Efulayimu buliba buweddewo,Abo abalaga Yuda obukyayi balimalibwawo. Efulayimu talikwatirwa Yuda buggya,Ne Yuda talikola Efulayimu bintu ebyoleka obukyayi.
14  Balikka mbiro ku buserengeto bw’Abafirisuuti obuli ebugwanjuba;Nga bali wamu balinyaga abantu b’Ebuvanjuba. Baliwamba Edomu ne Mowaabu,Era balifuga Abaamoni.
15  Yakuwa alyawulamu ekikono ky’ennyanja y’e MisiriEra aliwuuba omukono gwe ku Mugga. Alikozesa omukka gwe ogwokya okukuba emyala gyagwo omusanvu,Era alisomosa abantu nga bali mu ngatto.
16  Walibaawo oluguudo olunene oluva e Bwasuli abantu be abalisigalawo mwe baliyita,Nga bwe waaliwo olwo Isirayiri mwe yayita ku lunaku lwe yava mu nsi ya Misiri.
49  Mumpulirize mmwe ebizinga,Musseeyo omwoyo mmwe amawanga agali ewala. Yakuwa yampita nga sinnazaalibwa. Yayogera ku linnya lyange nga nkyali mu lubuto lwa mmange.
2  Akamwa kange yakafuula ng’ekitala ekyogi;Yankweka mu kisiikirize ky’omukono gwe. Yanfuula ng’akasaale akazigule;Yankweka mu nsawo ye ey’obusaale.
3  Yaŋŋamba nti: “Ggwe Isirayiri, oli muweereza wange,Gwe ndiyitiramu okwoleka ekitiibwa kyange.”
4  Naye nnagamba nti: “Nnateganira bwereere. Amaanyi gange nnagoonoonera ku kintu ekitaliimu, nnagoonoonera bwereere. Naye Oyo annamula ye Yakuwa,Era Katonda y’ampa empeera yange.”
5  Yakuwa eyammumba mu lubuto okuba omuweereza we,Yaŋŋamba mmukomezeewo Yakobo,Isirayiri asobole okukuŋŋaanyizibwa gy’ali. Ndigulumizibwa mu maaso ga Yakuwa,Era Katonda wange aliba afuuse maanyi gange.
6  Era yagamba nti: “Tekimala ggwe okuba omuweereza wangeOkuzzaawo ebika bya YakoboN’okukomyawo Abayisirayiri abaawonawo. Nkuwaddeyo okuba ekitangaala eri amawanga,Obulokozi bwange busobole okutuuka ensi gy’ekoma.”
7  Bw’ati Yakuwa, Omununuzi wa Isirayiri, Omutukuvu we, bw’agamba oyo anyoomebwa, oyo akyayibwa eggwanga, omuweereza w’abafuzi: “Bakabaka baliraba ne bayimuka,N’abaami balivunnamaOlwa Yakuwa omwesigwa,Omutukuvu wa Isirayiri eyakulonda.”
8  Bw’ati Yakuwa bw’agamba: “Mu kiseera mwe nnalagira ekisa, nnakwanukulaKu lunaku olw’obulokozi nnakuyamba;Nnakukuuma okukuwaayo ng’endagaano eri abantu,Okuzzaawo ensi,Okubasobozesa okuddamu okubeera mu busika bwabwe obwali bwasigala amatongo,
9  Okugamba abasibe nti, ‘Mufulume!’ N’abo abali mu kizikiza nti, ‘Mweyoleke!’ Baliriira ku nguudo;Ku mabbali g’amakubo gonna kulibaako amalundiro gaabwe.
10  Tebalirumwa njala wadde ennyonta,Tebaliwulira bbugumu lya maanyi, era omusana tegulibookya. Kubanga Oyo abasaasira alibakulembera,Alibatwala awali ensulo z’amazzi.
11  Ensozi zange zonna ndizifuula luguudo,Era enguudo zange ennene zirigulumira.
12  Laba! Bano bava wala nnyo,Era laba! bano bava bukiikakkono ne mu bugwanjuba,Na bano bava mu nsi y’e Sinimu.”
13  Leekaana olw’essanyu, ggwe eggulu; sanyuka, ggwe ensi. Ensozi ka zijaganye era zoogerere waggulu n’essanyu. Kubanga Yakuwa agumizza abantu be,Era asaasira abantu be ababonaabona.
14  Naye Sayuuni yagamba nti: “Yakuwa anjabulidde, era Yakuwa anneerabidde.”
15  Omukazi ayinza okwerabira omwana we gw’ayonsaOba ayinza obutakwatirwa kisa omwana gw’azaala? Abakazi bano ne bwe beerabira, nze sirikwerabira.
16  Laba! Nkwoze mu bibatu byange. Ebisenge byo biri mu maaso gange bulijjo.
17  Abaana bo banguwa okuddayo. Abo abaakuzikiriza ne bakufuula matongo balikuleka.
18  Yimusa amaaso go otunule ku njuyi zonna. Bonna bakuŋŋaana wamu. Bajja gy’oli. Bw’ati Yakuwa bw’agamba: “Mazima ddala nga bwe ndi omulamu,Olibambala bonna ng’amajolobero,Era olibeesiba ng’omugole bw’akola.
19  Wadde ng’ebifo byo byayonoonebwa ne bizika, n’ensi yo n’efuuka matongo,Erifuuka nfunda nnyo eri abo abaligibeeramu,Era abo abaakumira baliba wala nnyo.
20  Abaana abalizaalibwa ng’omaze okufiirwa abaana bo balyogera ng’owulira nti,‘Ekifo kino mwe tuli kifunze nnyo. Tufunire aw’okubeera.’
21  Era olyogera mu mutima gwo nti,‘Ani kitaawe w’abaana bano abampeebwa,Okuva bwe kiri nti nze nnafiirwa abaana era ndi mugumba,Era nga nnatwalibwa mu buwaŋŋanguse era ne nsibibwa mu kkomera? Bano ani yabakuza? Laba! Nnasigala bw’omu,Kati olwo bano bavudde wa?’”
22  Bw’ati Yakuwa Mukama Afuga Byonna bw’agamba: “Laba! Ndigololera amawanga omukono gwange,Era ndiwanikira amawanga akabonero. Balireeta batabani bo nga babasitudde mu mikono gyabweEra bawala bo balibasitulira ku bibegaabega byabwe.
23  Bakabaka balikulabirira,N’abambejja baabwe balikulera. Balikuvunnamira obwenyi bwabwe ne butuukira ddala ku ttakaNe bakomba enfuufu y’oku bigere byo;Olwo olimanya nti nze Yakuwa. Abo abateeka essuubi lyabwe mu nze tebaliswala.”
24  Abo abaawambibwa basobola okuggibwa mu mukono gw’omusajja ow’amaanyi? Oba abo abaawambibwa omuntu omukambwe basobola okununulibwa?
25  Naye bw’ati Yakuwa bw’agamba: “Abo abaawambibwa omusajja ow’amaanyi baliteebwa,N’abo abaawambibwa omuntu omukambwe balinunulibwa. Ndirwanyisa abo abakulwanyisa,Era ndirokola abaana bo.
26  Abo abakubonyaabonya ndibaliisa ennyama yaabwe,Era balitamiira omusaayi gwabwe ng’omuntu bw’atamiira omwenge oguwoomerera. Era abantu bonna balimanya nti nze Yakuwa,Omulokozi wo era Omununuzi wo,Katonda ow’Amaanyi owa Yakobo.”
64  Singa wayuzaamu eggulu n’okka wansi,Ensozi ne zikankanira mu maaso go,
2  Ne kiba ng’omuliro bwe gukwata obuku ne bwaka,Ne gweseza amazzi,Abalabe bo banditegedde erinnya lyo,Era amawanga gandikankanidde mu maaso go!
3  Bwe wakola ebintu ebiwuniikiriza bye twali tutasuubira,Wakka wansi, ensozi ne zikankanira mu maaso go.
4  Okuva edda tewali yali awulidde oba eyali ategedde,Oba eriiso eryali lirabye Katonda omulala okuggyako ggwe,Ayamba abo abamulindirira.
5  Ozze eri abo abasanyukira okukola ekituufu,Abo abakujjukira ne batambulira mu makubo go. Laba! Wasunguwala bwe twali twonoona,Twayonoona okumala ekiseera kiwanvu. Kati olwo tugwanidde okulokolebwa?
6  Ffenna tufuuse ng’omuntu atali mulongoofu,Era ebikolwa byaffe byonna eby’obutuukirivu biringa ekiwero omukazi ali mu nsonga ky’akozesezza. Ffenna tujja kuwotoka ng’ekikoola,Era ensobi zaffe zijja kututwala ng’abatwalibwa embuyaga.
7  Tewali n’omu akoowoola linnya lyo,Tewali n’omu yeekubiriza kukwekwatako,Kubanga otukwese obwenyi bwo,Era otuleetera okuggweerera olw’ensobi zaffe.
8  Naye kaakano, Ai Yakuwa, ggwe Kitaffe. Ffe tuli bbumba, era ggwe Mubumbi waffe; Ffenna tuli mulimu gwa mikono gyo.
9  Ai Yakuwa, tosunguwala nnyo,Era tojjukira nsobi zaffe mirembe na mirembe. Tukwegayiridde, tutunuulire, kubanga ffenna tuli bantu bo.
10  Ebibuga byo ebitukuvu bifuuse ddungu. Sayuuni kifuuse ddungu,Yerusaalemi kifuuse matongo.
11  Ennyumba yaffe entukuvu era ey’ekitiibwa,Bajjajjaffe mwe baakutendererezanga,Yayokebwa omuliro,Era n’ebintu byonna bye twali tutwala nga bya muwendo byayonoonebwa.
12  Ai Yakuwa, toobeeko ky’okolawo wadde ng’ebyo byonna byaliwo? Onoosigala osirise busirisi n’otuleka okubonaabona ennyo bwe tuti?
8  Awo Yakuwa n’aŋŋamba nti: “Funa ekipande ekinene okiwandiikeko n’ekkalaamu eya bulijjo nti, ‘Makeru-salalu-kasu-bazi.’
2  Era abajulirwa bano abeesigwa, Uliya kabona ne Zekkaliya mutabani wa Yeberekiya, ka bawandiike okukakasa nti kino kikoleddwa.”
3  Awo ne nneegatta ne nnabbi omukazi, n’aba olubuto era oluvannyuma n’azaala omwana ow’obulenzi. Awo Yakuwa n’aŋŋamba nti: “Mutuume Makeru-salalu-kasu-bazi,
4  kubanga omwana oyo aliba tannayiga kuyita nti, ‘Taata!’ oba nti ‘Maama!’ obugagga bw’e Ddamasiko n’omunyago gw’omu Samaliya biritwalibwa mu maaso ga kabaka wa Bwasuli.”
5  Awo Yakuwa n’ayogera nange nate omulundi omulala n’aŋŋamba nti:
6  “Olw’okuba abantu bano bagaanye amazzi ga Sirowa agakulukuta empolampolaEra ne basanyuka olwa Lezini ne mutabani wa Lemaliya,
7  Yakuwa alibasindikiraAmazzi g’Omugga amangi era ag’amaanyi,Kabaka wa Bwasuli n’ekitiibwa kye kyonna. Kabaka oyo alijjuza emigga gye gyonnaEra gyonna aligyanjaaza
8  N’ayita mu Yuda. Alyanjaala n’ayitamu n’atuukira ddala mu bulago;Ebiwaawaatiro bye ebyanjuluziddwa birijjula mu nsi yo nga bwe yenkana obugazi,Ggwe Emmanweri!”
9  Mmwe amawanga, mubeeko akabi ke mukola, naye mujja kusesebbulwa. Muwulire mmwe mmwenna abali mu bitundu by’ensi eby’ewala! Mweteekereteekere olutalo, naye mujja kusesebbulwa! Mweteekereteekere olutalo, naye mujja kusesebbulwa!
10  Mukole olukwe naye lujja kugwa butaka! Mwogere kye mwagala naye tekijja kutuukirira,Kubanga Katonda ali naffe!
11  Omukono gwa Yakuwa ogw’amaanyi bwe gwali gundiko, bw’ati bwe yaŋŋamba ng’andabula nneme okukwata ekkubo ly’abantu bano:
12  “Abantu bano kye bayita olukwe, mmwe temukiyita lukwe! Temutya ekyo kye batya;Tekibakankanya.
13  Yakuwa ow’eggye gwe musaanidde okutwala nga mutukuvu,Gwe musaanidde okutya,Era y’asaanidde okubaleetera okukankana.”
14  Aliba ng’ekifo ekitukuvu,Naye ng’alinga ejjinja ery’okwekoonakoEra ng’olwazi olw’okwesittalakoEri ennyumba za Isirayiri zombi. Aliba ng’omutego era ng’ekyambikaEri abantu b’omu Yerusaalemi.
15  Bangi balyesittala ne bagwa ne bamenyeka;Baligwa mu kyambika ne bakwatibwa.
16  Zingako obukakafu obuli mu buwandiike;Teeka akabonero ku mateeka ng’oli wamu n’abayigirizwa bange!
17  Nja kulindirira Yakuwa oyo akwese ennyumba ya Yakobo obwenyi bwe, era essuubi lyange nja kuliteeka mu ye.
18  Laba! Nze n’abaana Yakuwa b’ampadde tulinga obubonero era ng’ebyamagero mu Isirayiri ebiva eri Yakuwa ow’eggye abeera ku Lusozi Sayuuni.
19  Era bwe babagambanga nti: “Mwebuuze ku balaguzi oba ku bafumu abamuumuunya era abakaaba ng’obunyonyi;” abantu tebasaanidde kwebuuza ku Katonda waabwe? Ebikwata ku balamu basaanidde kubibuuza bafu?
20  Mu kifo ky’okukola batyo, amateeka n’obukakafu obuli mu buwandiike bye basaanidde okwebuuzaako! Bwe batayogera ng’ekigambo kino bwe kiri, tebaba na kitangaala.
21  Buli omu aliyita mu nsi ng’abonaabona era ng’alumwa enjala; era olw’okuba aliba alumwa enjala era nga musunguwavu, alitunula waggulu n’akolimira kabaka we ne Katonda we.
22  Oluvannyuma alitunula ku nsi era talibaako kirala kyonna ky’alaba okuggyako ennaku n’ekizikiza, ebiseera ebya kazigizigi n’ebiseera ebizibu, enzikiza ey’amaanyi nga tewali kitangaala.
30  “Zisanze abaana abajeemu,” Yakuwa bw’agamba,“Abagoberera enteekateeka ezitali zange,Abakola emikago naye nga tebagoberera bulagirizi bwa mwoyo gwange,Okwongera ekibi ku kibi.
2  Bagenda e Misiri nga tebanneebuuzizzaako,Okufuna obukuumi okuva eri Falaawo,N’okufuna obuddukiro mu kisiikirize kya Misiri!
3  Naye obukuumi bwa Falaawo bulibakwasa ensonyi,N’obuddukiro bw’ekisiikirize kya Misiri bulibaleetera okuswala.
4  Kubanga abaami be bali mu Zowani,N’ababaka be batuuse e Kanesi.
5  Bonna baliswazibwaAbantu abatabagasa,Abatalina kye bayinza kubayamba wadde okubagasa,Okuggyako okubaswaza n’okubaweebuula.”
6  Obubaka obukwata ku nsolo ez’ebukiikaddyo: Bayita mu nsi ey’obuyinike era ey’ebizibu,Omuli empologoma, empologoma ewuluguma,Omuli omusota ogw’obusagwa n’omusota ogubuuka ogw’omuliro,Batikka eby’obugagga byabwe ku ndogoyiN’ebintu byabwe ku mabango g’eŋŋamira. Naye ebintu ebyo tebirigasa bantu.
7  Obuyambi bwa Misiri tebugasa n’akamu. Ono kyenvudde mmuyita: “Lakabu atuula awo obutuuzi.”
8  “Kaakano genda okiwandiike ku kipande nga balaba,Era kiwandiike mu kitabo,Kisobole okuba obujulizi obw’olubeereraMu kiseera eky’omu maaso.
9  Kubanga bantu bajeemu, baana balimba,Baana abatayagala kuwuliriza mateeka ga Yakuwa.
10  Bagamba abo abafuna okwolesebwa nti, ‘Temufuna kwolesebwa,’ Ne bannabbi nti, ‘Temutubuulira kwolesebwa kutuufu. Mutubuulire ebitunyumira; muteebereze ebintu eby’obulimba.
11  Muve mu luguudo; muwabe okuva mu kkubo. Mulekere awo okussa Omutukuvu wa Isirayiri mu maaso gaffe.’”
12  Omutukuvu wa Isirayiri kyava agamba nti: “Okuva bwe mugaanye ekigambo kinoNe mwesiga obukumpanya n’obulimba,Era ne mussa obwesige mu ebyo,
13  Gye muli okwonoona kuno kuliba ng’ekisenge ekirimu enjatika,Ng’ekisenge ekiwanvu ekizzeemu ekibuto era ekiri okumpi okugwa. Kirimenyekamenyeka mangu nnyo, mu kaseera buseera.
14  Kirimenyeka ng’ensumbi y’omubumbi ennene,Kulimenyekeramenyekera ddala ne watabaawo kabajjo kasigalawoKe bayinza okutoozesa omuliro mu kyoto,Oba ke bayinza okusenesa amazzi mu kitaba.”
15  Kubanga bw’ati Yakuwa Mukama Afuga Byonna, Omutukuvu wa Isirayiri, bw’agamba: “Bwe mulikomawo gye ndi ne muwummula, mulirokolebwa;Amaanyi gammwe galiba mu kusigala nga muli bakkakkamu era nga munneesiga.” Naye temwakyagala.
16  Mu kifo ky’ekyo mwagamba nti: “Nedda, tuliddukira ku mbalaasi!” Kale muliziddukirako. “Era tulyebagala embalaasi ezidduka ennyo!” Naye n’abaliba babagoba baliba badduka nnyo.
17  Omuntu omu alitiisa abantu lukumi ne bakankana;Abantu bataano balibatiisa ne muddukaOkutuusa abo abalisigalawo ku mmwe lwe baliba ng’omulongooti oguli waggulu ku ntikko y’olusozi,Ng’ekikondo ekiri ku kasozi.
18  Naye Yakuwa alindirira n’obugumiikiriza okubalaga ekisa,Era aliyimuka okubasaasira. Kubanga Yakuwa Katonda wa bwenkanya. Balina essanyu abo bonna abamulindirira.
19  Abantu bwe balibeera mu Sayuuni, mu Yerusaalemi, tolikaaba. Alikukwatirwa ekisa ng’awulidde okuwanjaga kwo; alikwanukula amangu ddala nga yaakakuwulira.
20  Wadde nga Yakuwa alikuwa obuyinike ng’emmere era n’okunyigirizibwa ng’amazzi, Omuyigiriza wo Asingiridde talikwekweka nate, era amaaso go galiraba Omuyigiriza wo Asingiridde.
21  Bw’onoowabanga n’okyama ku mukono ogwa ddyo oba ku gwa kkono, amatu go ganaawuliranga ekigambo ekikuvaako emabega nga kigamba nti, “Lino lye kkubo. Mulitambuliremu.”
22  Olyonoona ffeeza eyabikkibwa ku bifaananyi byo ebyole ne zzaabu eyabikkibwa ku bifaananyi byo eby’ekyuma. Olibisuula eri ng’asuula ekiwero omukazi ky’akozesezza ng’ali mu nsonga, n’obigamba nti, “Mugendere ddala!”
23  Era alikuwa enkuba okufukirira ensigo z’olisiga mu ttaka, n’emmere ettaka gye liribaza eriba nnyingi nnyo era nga nnungi nnyo. Ku lunaku olwo ensolo zo ziririira mu malundiro amanene.
24  Era ente n’endogoyi ezirima mu nnimiro zirirya emmere etabuddwa obulungi, gye baawewa n’ekitiiyo n’ekkabi.
25  Emigga n’emyala girikulukutira ku buli lusozi oluwanvu na ku buli kasozi akawanvu, ku lunaku olulibaako okutta okw’amaanyi, eminaala lwe girigwa.
26  Era ekitangaala ky’omwezi ogw’eggabogabo kiriba ng’eky’enjuba; ekitangaala ky’enjuba kiryeyongera emirundi musanvu; kiriba ng’ekitangaala eky’ennaku omusanvu, ku lunaku Yakuwa lw’alisiba abantu be abamenyese era n’awonya ebiwundu ebinene by’aliba abatuusizzaako ng’abakuba.
27  Laba! Erinnya lya Yakuwa lijja nga liva wala nnyo,Lijja n’obusungu bwe obubuubuuka n’ebire ebikutte ennyo. Emimwa gye gijjudde ekiruyi,N’olulimi lwe lulinga omuliro ogusaanyaawo.
28  Omwoyo gwe gulinga omugga ogwanjaala ne gutuukira ddala mu bulago,Okukuŋŋunta amawanga mu kakuŋŋunta ak’okuzikiriza;Era amawanga galiba gasibiddwa mu mba zaago enkoba ezigawabya.
29  Naye oluyimba lwo luliba ng’olwo oluyimbibwa ekiroNga weetegekera embaga,Era omutima gwo gulisanyuka ng’ogw’oyoAtambula n’endereNg’agenda ku lusozi lwa Yakuwa, ku Lwazi lwa Isirayiri.
30  Yakuwa alireetera abantu okuwulira eddoboozi lye ery’ekitiibwaEra alyolesa omukono gwe nga gukka n’obusungu obungi,Awamu n’olulimi lw’omuliro ogusaanyaawo,N’enkuba ey’amaanyi, n’okubwatuka, n’omuzira.
31  Bwasuli alitya nnyo bw’aliwulira eddoboozi lya Yakuwa;Alikuba Bwasuli omuggo.
32  Era buli Yakuwa lw’aligalula omuggo gweOkubonereza BwasuliNg’obugoma n’entongooli bivuga,Bw’aligolola omukono gwe mu lutalo okubalwanyisa.
33  Kubanga Tofesi ye etegekeddwa;Era bagitegekedde ne kabaka. Atuumye enku nnyingi mu kinnya ekiwanvu era ekigazi;Mulimu omuliro mungi nnyo n’enku nnyingi. Omukka gwa Yakuwa, nga gulinga omugga gw’omuliro,Guligikumako omuliro.
16  Muweereze omufuzi w’ensi endiga ennume,Okuva e Seera okuyita mu ddunguOkutuuka ku lusozi lwa muwala wa Sayuuni.
2  Ng’ekinyonyi ekigobeddwa mu kisu kyakyo bwe kiba,Ne bawala ba Mowaabu bwe batyo bwe baliba ku misomoko gya Alunoni.
3  “Muwe amagezi, mukole ekyo ekisaliddwawo. Ekisiikirize kyammwe eky’omu ttuntu mukifuule ng’obudde obw’ekiro. Mukweke abasaasaanye era abo abadduka temubawaayo.
4  Abantu bange abasaasaanye ka babeere mu ggwe, ggwe Mowaabu. Beera gye bali ekifo eky’okwekwekamu olw’oyo azikiriza. Oyo anyigiriza abalala alituuka ku nkomerero ye,Okuzikiriza kulikoma,Abo abalinnyirira abalala baliggwaawo mu nsi.
5  Olwo entebe y’obwakabaka erinywezebwa mu kwagala okutajjulukuka. Oyo agituulako mu weema ya Dawudi aliba mwesigwa;Aliramula mu bwenkanya era alikola eby’obutuukirivu mu bwangu.”
6  Tuwulidde ku malala ga Mowaabu—alina amalala mangi nnyo—Okwekulumbaza kwe n’amalala ge n’ekiruyi kye;Naye ebigambo bye ebitaliimu nsa tebirituukirira.
7  Mowaabu kyaliva akaabira Mowaabu;Bonna balikaaba. Abo abakubiddwa balitolotooma olw’ebitole by’ezzabbibu enkalu ez’e Kiri-kalesesi.
8  Ennimiro z’emizabbibu ez’e Kesuboni zikaze,Omuzabbibu gw’e Sibima,Abafuzi b’amawanga balinnyiridde amatabi gaagwo amamyufu; Gaali gatuuse e Yazeri;Gaali gatuuse mu ddungu. Emitunsi gyagwo gyalanda ne gituuka ku nnyanja.
9  Eyo ye nsonga lwaki ndikaabira omuzabbibu gw’e Sibima nga bwe nkaabira Yazeri. Ndikutotobaza n’amaziga gange ggwe Kesuboni naawe Ereyale,Kubanga okuleekaana kwe baleekaana olw’ebibala byo eby’omu kiseera eky’omusana n’olw’amakungula go kukomye.
10  Okusanyuka n’okujaganya biggiddwa mu nnimiro y’emiti egy’ebibala,Mu nnimiro z’emizabbibu temukyali nnyimba za ssanyu wadde okuleekaana. Omusogozi takyasogola nvinnyo mu masogolero,Kubanga nkomezza okuleekaana.
11  Eyo ye nsonga lwaki munda munkankana olwa Mowaabu,Ng’enkoba z’entongooli esunibwa,Era ebyenda byange bijugumira olwa Kiri-kalesesi.
12  Mowaabu ne bw’ateganira ennyo ku kifo ekigulumivu era n’asabira mu kifo kye ekitukuvu, atawaanira bwereere.
13  Ekyo kye kigambo Yakuwa kye yayogera edda ku Mowaabu.
14  Kaakano Yakuwa agamba nti: “Mu myaka esatu, ng’emyaka gy’omukozi akolera empeera bwe giba, ekitiibwa kya Mowaabu kirinyoomebwa wakati mu kuyoogaana okwa buli ngeri, era abo abalisigalawo baliba batono nnyo era nga tebalina mugaso.”
35  Olukoola n’ensi enkalu birijaganya,N’eddungu lirisanyuka era lirimulisa ng’amalanga.
2  Teririrema kumulisa;Lirisanyuka era lirireekaana olw’essanyu. Liriweebwa ekitiibwa kya Lebanooni,Liriweebwa obulungi bwa Kalumeeri ne Saloni. Baliraba ekitiibwa kya Yakuwa; baliraba obulungi bwa Katonda waffe.
3  Munyweze emikono eminafu,Mugumye amaviivi agakankana.
4  Mugambe abo abeeraliikirivu mu mutima nti: “Mugume. Temutya. Laba! Katonda wammwe alijja okuwoolera eggwanga,Katonda alijja okwesasuza. Alijja n’abalokola.”
5  Mu kiseera ekyo amaaso ga bamuzibe galizibuka,N’amatu ga bakiggala galiwulira.
6  Mu kiseera ekyo omulema alibuuka ng’empeewo,N’olulimi lw’oyo atasobola kwogera lulireekaana olw’essanyu. Kubanga amazzi galifukumuka mu lukoola,N’emigga mu ddungu.
7  Ettaka ekkalu lirifuuka kidiba kya mazzi,Era ettaka erirakaasidde lirifuuka ensulo z’amazzi. Mu bifo ebibe gye byabeeranga,Walibaayo omuddo n’ebisaalu n’ebitoogo.
8  Eribaayo oluguudo olunene,Era luliyitibwa Ekkubo ery’Obutukuvu. Atali mulongoofu taliritambuliramu. Oyo yekka atambulira mu kkubo y’aliritambuliramu;Tewali musirusiru aliritambuliramu.
9  Teriribaamu mpologoma,Era n’ensolo enkambwe teziririyitamu. Teziriribeeramu;Abo bokka abaliba banunuddwa be baliriyitamu.
10  Abo Yakuwa b’aliba anunudde balikomawo ne bajja mu Sayuuni nga boogerera waggulu n’essanyu. Essanyu ery’olubeerera liribeera ku mitwe gyabwe ng’engule. Balisanyuka era balijaganya,Era okunakuwala n’okusinda biriggwaawo.
18  Zisanze ensi erimu ebiwuka ebirina ebiwaawaatiro ebivuumaEri mu kitundu ky’emigga gya Esiyopiya!
2  Etuma ababaka okuyita ku nnyanja,Bayite ku mazzi nga bali mu maato ag’ebitoogo, ng’egamba nti: “Mugende mmwe ababaka abadduka ennyo,Eri eggwanga ery’abantu abawanvu era abalina ensusu empeweevu,Eri abantu abatiibwa buli wamu,Eri eggwanga ery’amaanyi era eriwanguzi,Eririna ensi ekuluggusibwa emigga.”
3  Mmwe mmwenna abantu b’omu nsi eyo nammwe ababeera ku nsi,Kye mulaba kiriba ng’akabonero akawanikiddwa ku nsozi,Era muliwulira eddoboozi eriringa ery’eŋŋombe efuuyibwa.
4  Bw’ati Yakuwa bwe yaŋŋamba: “Ndisirika ne ntunuulira ekifo kyange,Okufaananako ebbugumu ery’akasana,Okufaananako omusulo ogugwa mu bbugumu ery’amakungula.
5  Ng’amakungula tegannatandika,Ng’okumulisa kuwedde era ng’ebimuli bifuuse ezzabbibu ennyengevu,Amatabi galisalwako n’ebiwabyoEra amatabi agalanda galitemebwa ne gaggibwako.
6  Gonna galirekerwa ebinyonyi by’omu nsozi ebirya ennyamaN’ensolo ez’omu nsi. Ebinyonyi ebirya ennyama birimalako ekiseera eky’omusana nga biri okwo,N’ensolo zonna ez’omu nsi zirimalako ekiseera eky’amakungula nga ziri okwo.
7  Mu kiseera ekyo ekirabo kirireetebwa eri Yakuwa ow’eggye,Okuva eri eggwanga ery’abantu abawanvu era abalina ensusu empeweevu,Okuva eri abantu abatiibwa buli wamu,Okuva eri eggwanga ery’amaanyi era eriwanguzi,Eririna ensi ekuluggusibwa emigga;Kirireetebwa mu kifo ekiyitibwa erinnya lya Yakuwa ow’eggye, Olusozi Sayuuni.”
17  Obubaka obukwata ku Ddamasiko: “Laba! Ddamasiko kirirekera awo okuba ekibuga,Era kirifuuka ntuumu ya bifunfugu.
2  Ebibuga bya Aloweri birirekebwawo;Birifuuka bifo ebisibo mwe binaagalamirangaNga tewali abitiisa.
3  Ebibuga ebiriko bbugwe biriggwa mu Efulayimu,N’obwakabaka buliggwaawo mu Ddamasiko;Era ab’omu Busuuli abalisigalawoBaliba ng’ekitiibwa ky’Abayisirayiri,” Yakuwa ow’eggye bw’agamba.
4  “Ku lunaku olwo ekitiibwa kya Yakobo kirikendeera,Era omubiri gwe omulamu obulungi gulikogga.
5  Kiriba ng’omuntu bw’akungula emmere ey’empeke mu nnimiroOmukono gwe ne gunoga ebirimba by’emmere ey’empeke,Ng’omuntu bw’alonderera emmere ey’empeke mu Kiwonvu ky’Abaleefa.
6  Walisigalawo ebibala bitono mu nnimiro,Ng’omuti gw’omuzeyituuni bwe guba nga gukubiddwa: Gusigalako ezzeyituuni ezengedde bbiri oba ssatu zokka ku ttabi erisingayo okuba waggulu,Ezzeyituuni nnya oba ttaano zokka ku matabi gaagwo agabala ebibala,” Yakuwa Katonda wa Isirayiri bw’agamba.
7  Ku lunaku olwo omuntu alitunuulira Omutonzi we, era amaaso ge galyekaliriza Omutukuvu wa Isirayiri.
8  Talitunuulira byoto, omulimu gw’emikono gye; era talyekaliriza ebyo engalo ze bye zaakola, ka bibe ebikondo ebisinzibwa oba ebyoterezo by’obubaani.
9  Ku lunaku olwo ebibuga bye ebiriko bbugwe birifuuka ng’ekifo ekyalekebwawo mu kibira,Ng’ettabi eryalekebwawo mu maaso g’Abayisirayiri;Birifuuka matongo.
10  Kubanga weerabidde Katonda ow’obulokozi bwo;Tojjukidde Lwazi, ekigo kyo. Eyo ye nsonga lwaki osimba emisiri egirabika obulungiN’ogisimbamu endokwa z’oyo gw’otomanyi.
11  Emisana ossa olukomera ku musiri gwo,Ku makya omeza ensigo zo,Naye amakungula galiggwaawo ku lunaku olw’obulwadde era olw’obulumi obutasalako.
12  Wulira! Waliwo oluyoogaano lw’abantu abangi,Abafuukuuse ng’ennyanja! Waliwo okuwowoggana kw’amawanga,Okulinga okuyira kw’amazzi amangi ennyo!
13  Amawanga galiwuluguma ng’okuwuluguma kw’amazzi amangi. Aligaboggolera, era galiddukira wala,Ne gafuumuulibwa ng’ebisusunku ebifuumuulibwa empewo ku nsozi,Ng’amatovu agafuumuulibwa embuyaga.
14  Akawungeezi wabaawo entiisa. Ng’obudde tebunnakya, baggwaawo. Ogwo gwe mugabo gw’abo abatubbaEra gwe mugabo gw’abo abatunyaga.
50  Bw’ati Yakuwa bw’agamba: “Ebbaluwa ey’okugattululwa gye nnawa nnyammwe gwe nnagoba eruwa? Oba nnabaguza ani ku abo abammanja? Laba! Mwatundibwa lwa nsobi zammwe,Era nnyammwe yagobwa lwa kwonoona kwammwe.
2  Kati olwo lwaki bwe nnajja wano tewaali muntu n’omu? Lwaki tewali n’omu yayitaba bwe nnabayita? Omukono gwange mumpi nnyo ne kiba nti tegusobola kulokola? Oba sirina maanyi ga kununula? Laba! Mboggola ennyanja n’ekalira;Emigga ngifuula ddungu. Ebyennyanja byamu bivunda olw’obutaba na mazzi,Era bifa olw’okulumwa ennyonta.
3  Nnyambaza eggulu ekizikiza,Era ndibikka ebibukutu.”
4  Yakuwa Mukama Afuga Byonna ampadde olulimi lw’abo abaayigirizibwa,Nsobole okumanya bwe nnyinza okuddamu oyo akooye nga nkozesa ebigambo ebituufu. Anzuukusa buli ku makya;Azuukusa okutu kwange okuwuliriza ng’abo abaayigirizibwa.
5  Yakuwa Mukama Afuga Byonna aggudde okutu kwange,Era saajeema. Saakyuka kutunula ku luuyi lulala.
6  Omugongo gwange nnaguwaayo eri abo abankuba,N’amatama gange eri abo abaagakuunyuulako ebirevu. Obwenyi bwange saabukweka bintu biswaza na kuwandulirwa malusu.
7  Naye Yakuwa Mukama Afuga Byonna alinnyamba. Eyo ye nsonga lwaki siriswala. Eyo ye nsonga lwaki obwenyi bwange mbufudde bugumu ng’ejjinja ery’embaalebaale,Era mmanyi nti sirikwatibwa nsonyi.
8  Oyo annangirira okuba omutuukirivu ali kumpi. Ani ayinza okubaako ky’annumiriza? Ka tuyimirire ffembi. Ani alina omusango gw’anvunaana? K’ansemberere.
9  Laba! Yakuwa Mukama Afuga Byonna alinnyamba. Ani alinsingisa omusango? Laba! Bonna balikaddiwa ng’ekyambalo. Ekiwuka kiribalya.
10  Ani mu mmwe atya YakuwaEra awuliriza eddoboozi ly’omuweereza we? Ani yatambulira mu kizikiza eky’amaanyi, omutali kitangaala kyonna? Ka yeesige erinnya lya Yakuwa era ateeke obwesige bwe mu Katonda we.
11  “Mmwenna abakoleeza omuliro,Abamansula ensasi z’omuliro,Mutambulire mu kitangaala ky’omuliro gwammwe,Mu nsasi z’omuliro gwe mukumye. Nja kubawa ekibonerezo kino: Mujja kugalamira nga muli mu bulumi obw’amaanyi ennyo.
9  Naye ekizikiza tekiriba nga bwe kyali ng’ensi eri mu buyinike, nga bwe kyali mu kiseera eky’edda ng’ensi ya Zebbulooni n’eya Nafutaali zinyoomebwa. Kyokka mu kiseera eky’oluvannyuma aligireetera okuweebwa ekitiibwa—ekkubo eriyita ku nnyanja, mu kitundu kya Yoludaani, Ggaliraaya eky’amawanga.
2  Abantu abaali batambulira mu kizikizaBalabye ekitangaala eky’amaanyi. Abo abaali babeera mu nsi ekutte ekizikiza eky’amaanyi,Ekitangaala kibaakidde.
3  Oyazizza eggwanga;Olireetedde essanyu lingi nnyo. Basanyukira mu maaso goNg’abantu bwe basanyuka mu kiseera eky’amakungula,Ng’abo abasanyuka nga bagabana omunyago.
4  Omenyeemenye ekikoligo ky’omugugu gwabwe,Omuggo gw’oku bibegaabega byabwe, oluga lw’oyo abakozesa emirimu,Nga ku lunaku lwa Midiyaani.
5  Buli ngatto etambulira ku ttaka n’erikankanyaNa buli kyambalo ekitotobadde omusaayiBirifuuka nku.
6  Kubanga omwana atuzaaliddwa,Omwana ow’obulenzi atuweereddwa;Era obufuzi bulibeera ku kibegaabega kye. Aliyitibwa Omuwi w’Amagezi ow’Ekitalo, Katonda ow’Amaanyi, Kitaffe ow’Emirembe n’Emirembe, Omukulu ow’Emirembe.
7  Obufuzi bweN’emirembe tebirikoma kweyongerayongera,Ku ntebe ya Dawudi ne ku bwakabaka bweOkusobola okubunyweza n’okububeesaawoOkuyitira mu bwenkanya ne mu butuukirivu,Okuva leero n’okutuusa emirembe n’emirembe. Obunyiikivu bwa Yakuwa ow’eggye bulikituukiriza.
8  Yakuwa yaweereza ekigambo okulabula Yakobo,Era kyatuuka ku Isirayiri.
9  Abantu bonna balikimanya—Efulayimu n’abantu b’omu Samaliya—Aboogera mu malala gaabwe ne mu kwekulumbaza kw’emitima gyabwe nti:
10  “Amatoffaali gagudde,Naye tujja kuzimbisa amayinja amateme. Emiti gy’emisukamooli gitemeddwa,Naye mu kifo kyagyo tujja kuzzaawo egy’entolokyo.”
11  Yakuwa alireetera abalabe ba Lezini okumulumbaAlisaanuula abalabe be,
12  Busuuli aliva ebuvanjuba, n’Abafirisuuti baliva ebugwanjuba,Balyasamya akamwa kaabwe ne balya Isirayiri. Olw’ensonga eyo, akyali musunguwavu,Era akyagolodde omukono gwe okubonereza.
13  Abantu tebakyuse kudda eri Oyo ababonereza;Tebanoonyezza Yakuwa ow’eggye.
14  Mu lunaku lumu Yakuwa alisala ku IsirayiriOmutwe n’omukira, ettutu n’ebisubi ebiwanvu.
15  Omukadde era assibwamu ekitiibwa gwe mutwe,Ate nnabbi ayigiriza eby’obulimba gwe mukira.
16  Abo abakulembera abantu bano babawabya,N’abo abakulemberwa babuzaabuziddwa.
17  Eyo ye nsonga lwaki Yakuwa talisanyukira bavubuka baabwe,Era talisaasira baana baabwe abatalina bakitaabwe ne bannamwandu baabweKubanga bonna beewaggudde era bakozi ba bibiEra buli kamwa koogera bya busirusiru. Olw’ensonga eyo, akyali musunguwavu,Era akyagolodde omukono gwe okubonereza.
18  Kubanga ebikolwa ebibi byokya ng’omuliro,Bisaanyaawo obuti bw’amaggwa n’omuddo. Birikoleeza ebisaka eby’omu kibira,Birigenda waggulu mu mukka ogukutte.
19  Mu busungu bwa Yakuwa ow’eggyeEnsi ekoleezeddwako omuliro,Era abantu balifuuka nku. Tewali n’omu alitaliza wadde muganda we.
20  Omuntu alisala ku ddyoNaye alisigala akyalumwa enjala;Era omuntu alirya ku kkonoNaye talikkuta. Buli muntu alirya ennyama y’oku mukono gwe,
21  Manase alirya Efulayimu,Ne Efulayimu alirya Manase. Bombi balirumba Yuda. Olw’ensonga eyo, akyali musunguwavu,Era akyagolodde omukono gwe okubonereza.
28  Zisanze engule y’abatamiivu ba Efulayimu ey’okweragaN’ekimuli ekiwotoka eky’obulungi bwayo obw’ekitiibwaEkiri ku mutwe gw’ekiwonvu ekigimu eky’abo abatamidde omwenge!
2  Laba! Yakuwa alina omuntu ow’amaanyi. Ng’enkuba erimu omuzira n’okubwatuka, nga kibuyaga ow’amaanyi ayonoona ebintu,Ng’enkuba erimu okubwatuka, ereeta amataba ag’amaanyi,Aligikkata ku ttaka.
3  Engule z’abatamiivu ba Efulayimu ez’okweragaZiririnnyirirwa n’ebigere.
4  N’ekimuli ekiwotoka eky’obulungi bwayo obw’ekitiibwa,Ekiri ku mutwe gw’ekiwonvu ekigimu,Kiriba ng’ettiini erisooka okwengera ng’ekiseera eky’omusana tekinnatandika. Omuntu bw’aliraba alinoga n’alimira mangu ddala.
5  Ku lunaku olwo Yakuwa ow’eggye alifuuka ngule ey’ekitiibwa era omuge ogulabika obulungi eri abantu be abaliba basigaddewo.
6  Era oyo atuula okulamula alimuwa omwoyo gw’obwenkanya, n’abo abaziyiza abalabe ababa bazze okulumba ku mulyango alibawa amaanyi.
7  Ne bano bawaba olw’omwenge;Emyenge gyabwe gibaleetera okutagala. Kabona ne nnabbi bawaba olw’omwenge;Omwenge gubatabulatabula,Era batagala olw’omwenge gwabwe;Okwolesebwa kwabwe kubawabya,Era tebasalawo bulungi.
8  Emmeeza zaabwe zijjudde ebisesemye—Biri buli wamu.
9  Bagamba nti: “Ani gw’anaayigiriza,Era ani gw’anannyonnyola obubaka? Abo abaakava ku mata? Abo abaakaggibwa ku mabeere?
10  Kubanga buli kiseera agamba nti: ‘Kiragiro ku kiragiro, kiragiro ku kiragiro,Lunyiriri ku lunyiriri, lunyiriri ku lunyiriri,Wano katono, na wali katono.’”
11  Alyogera n’abantu bano ng’akozesa abo abananaagira era aboogera olulimi olugwira.
12  Lumu yabagamba nti: “Kino kye kifo eky’okuwummuliramu. Oyo akooye k’awummule; kino kye kifo eky’okuddiramu obuggya,” naye ne bagaana okuwuliriza.
13  N’olwekyo ekigambo kya Yakuwa gye bali kiriba kiti: “Kiragiro ku kiragiro, kiragiro ku kiragiro,Lunyiriri ku lunyiriri, lunyiriri ku lunyiriri,Wano katono, na wali katono,” Ne kiba nti bwe balitambula,Balyesittala ne bagwa kya bugaziNe bamenyeka era ne bagwa mu mutego ne bakwatibwa.
14  N’olwekyo muwulire ekigambo kya Yakuwa mmwe abeewaana,Mmwe abafuga abantu bano abali mu Yerusaalemi,
15  Kubanga mugamba nti: “Twakola endagaano n’Okufa,Era twalagaana n’amagombe. Mukoka ow’amaanyi bw’alikulugguka,Talitutuukako,Kubanga obulimba twabufuula kiddukiro kyaffeEra mu bulimba mwe twekwese.”
16  N’olwekyo bw’ati Yakuwa Mukama Afuga Byonna bw’agamba: “Laba nteeka mu Sayuuni ejjinja eryagezesebwa, libeere omusingi,Ejjinja ery’omuwendo ery’oku nsonda, ery’omusingi omunywevu. Tewali n’omu alikkiririzaamu alitiitiira.
17  Obwenkanya ndibufuula omuguwa ogupimaN’obutuukirivu ndibufuula ekikozesebwa okupima obutereevu bw’ekintu. Omuzira gulisaanyaawo ekiddukiro eky’obulimba,Era amazzi galyanjaala mu kifo eky’okwekwekamu.
18  Endagaano gye mwakola n’Okufa erijjululwa,Era endagaano gye mwakola n’amagombe eriggwaawo. Mukoka ow’amaanyi bw’alikulugguka,Alibasesebbula.
19  Buli lw’alikulugguka,Alibatwala;Kubanga alikulugguka buli ku makya,Alikulugguka emisana n’ekiro. Ntiisa yokka y’eribaleetera okutegeera ebyawulirwa.”
20  Kubanga ekitanda kimpi nnyo omuntu okukyegololerako,N’eky’okwebikka kifunda nnyo omuntu okukyezingamu.
21  Yakuwa aliyimuka nga bwe yakola ku Lusozi Perazimu;Aligolokoka nga bwe yakola mu kiwonvu okumpi ne Gibiyoni,Asobole okukola ekikolwa kye—ekikolwa kye ekitali kya bulijjo—Era asobole okukola omulimu gwe—omulimu gwe ogutali gwa bulijjo.
22  Kale nno temuseka,Enjegere ezibasibye zireme okwongera okunywezebwa,Kubanga mpulidde okuva eri Mukama Afuga Byonna, Yakuwa ow’eggyeNti kisaliddwawo nti ensi eno yonna egenda kuzikirizibwa.
23  Mutege amatu muwulire eddoboozi lyange;Musseeyo omwoyo muwulirize kye ŋŋamba.
24  Omulimi amala ekiseera kyonna ng’atema amavuunike,Ng’akabala era ng’akuba ettaka naye n’atasiga nsigo?
25  Bw’amala okuttaanya ettaka,Tamansa kkumino omuddugavu era n’asiga kkumino,Era tasimba eŋŋaano n’obulo ne ssayiri mu bifo byabyoN’eŋŋaano endala ku nsalosalo?
26  Katonda ayigiriza omuntu ekkubo ettuufu;Katonda we amuyigiriza.
27  Kubanga kkumino omuddugavu tebamuwuula nga bakozesa ekyuma ekiwuula,Era nnamuziga y’ekigaali teyisibwa ku kkumino. Wabula kkumino omuddugavu awuulibwa na muggo,Ne kkumino naye awuulibwa na muggo.
28  Omuntu asekula emmere ey’empeke okusobola okukolamu omugaati? Nedda, tagiwuula butaddiriza;Era bw’agiyisaako nnamuziga y’ekigaali kye ng’akozesa embalaasi,Tagibetenta.
29  Kino nakyo kiva eri Yakuwa ow’eggye,Awa amagezi ag’ekitaloEra akola ebintu eby’ekitalo.
27  Ku lunaku olwo Yakuwa alikozesa ekitala ekyogi ekinene era eky’amaanyiOkubonereza Leviyasani, omusota oguseeyeeya,Okubonereza Leviyasani, omusota ogwenyoolanyoola,Era alitta ogusolo ogunene ogw’omu nnyanja.
2  Ku lunaku olwo mumuyimbiranga nti: “Ennimiro y’emizabbibu ey’omwenge ogubimba!
3  Nze Yakuwa, mmukuuma. Buli kiseera mmufukirira. Mmukuuma ekiro n’emisana,Waleme kubaawo amukolako kabi.
4  Sirina busungu. Ani alijja okunnwanyisa ng’akutte omuddo n’obuti obw’amaggwa? Ndibirinnyirira ne mbikumako omuliro byonna.
5  Mu kifo ky’okukola bw’atyo, ka yeenyweze ku kigo kyange. K’atabagane nangeWeewaawo k’atabagane nange.”
6  Mu biseera ebijja Yakobo alisimba emirandira,Isirayiri alimulisa era alitojjera,Era ensi baligijjuza ebibala.
7  Agwanidde okukubwa ng’oyo amukuba bw’amukuba? Oba agwanidde okuttibwa ng’ababe abattibwa bwe battibwa?
8  Bw’aliba amugoba alikaayana naye mu ddoboozi erikanga. Alimugoba n’okubwatuka okw’amaanyi ku lunaku olw’omuyaga oguva ebuvanjuba.
9  Mu ngeri eyo, ensobi ya Yakobo eritangirirwa,Era bino bye birivaamu ng’ekibi kye kiggiddwawo: Amayinja gonna ag’ekyotoAligafuula ng’amayinja g’ennoni agabetenteddwa,Era tewali kikondo kisinzibwa oba kyoterezo kya bubaani ekirirekebwawo.
10  Kubanga ekibuga ekiriko bbugwe kirisigala matongo;Amalundiro galirekebwawo era galisigalira awo ng’eddungu. Ennyana ziririira eyo omuddo era ne zigalamira eyoEra zirirya amatabi gaakyo.
11  Amatabi gaakyo bwe galikala,Abakazi balijja ne bagamenyakoNe bagakozesa ng’enku. Kubanga abantu bano tebalina magezi. Eyo ye nsonga lwaki Oyo eyabatonda talibasaasira,Era Oyo eyabakola talibakwatirwa kisa.
12  Mmwe abantu ba Isirayiri, ng’omuntu bw’anoga ebibala ku muti n’abikuŋŋaanya kimu ku kimu, Yakuwa bw’atyo bw’alibakuŋŋaanya mmwe abasaasaanye okuva ku Mugga omunene ogukulukuta okutuukira ddala ku Kiwonvu ky’e Misiri.
13  Ku lunaku olwo eŋŋombe ennene erifuuyibwa, era abo abazikirira mu nsi ya Bwasuli n’abo abasaasaanidde mu nsi ya Misiri balijja ne bavunnamira Yakuwa ku lusozi olutukuvu mu Yerusaalemi.
63  Ani oyo ava mu Edomu,Ava mu Bozula ng’ayambadde ebyambalo ebya langi enkyamufu,Ayambadde engoye ez’ekitiibwa,Atambuza amaanyi amangi? “Ye nze, ayogera eby’obutuukirivu,Alina amaanyi amangi okulokola.”
2  Lwaki engoye zo mmyufu,Era lwaki ebyambalo byo biringa eby’omuntu asambirira ezzabbibu mu ssogolero?
3  “Nnasambirira ezzabbibu mu ssogolero nga ndi bw’omu. Tewali muntu yenna yali nange. Nnabasambirira mu busungu bwange,Era nnabalinnyirira mu kiruyi kyange. Omusaayi gwabwe gwasammuka ku byambalo byange,Era engoye zange zonna zijjudde amabala.
4  Kubanga olunaku olw’okuwoolerako eggwanga luli mu mutima gwange,N’omwaka gwe banaanunulibwamu gutuuse.
5  Nnatunula, naye tewaali annyamba;Nneewuunya nti tewali n’omu yannyamba. Omukono gwange gwe gwandokola,Era obusungu bwange bwe bwannyamba.
6  Nnasambirira amawanga mu busungu bwange,Nnabatamiiza n’ekiruyi kyangeNe ngiwa omusaayi gwabwe ku ttaka.”
7  Nja kwogera ku bikolwa bya Yakuwa eby’okwagala okutajjulukuka,Ebikolwa bya Yakuwa eby’ettendo,Olw’ebyo byonna Yakuwa by’atukoledde,Ebintu ebirungi ebingi by’akoledde ennyumba ya Isirayiri,Olw’okusaasira kwe n’olw’okwagala kwe okungi okutajjulukuka.
8  Kubanga yagamba nti: “Mazima ddala bantu bange, baana abatalirema kubeera beesigwa.” Kyeyava abeera Omulokozi waabwe.
9  Mu kubonaabona kwabwe kwonna yalumwanga. Era omubaka we yabalokola. Mu kwagala kwe ne mu kusaasira kwe, yabanunula,N’abayimusa era n’abasitula mu nnaku zonna ez’edda.
10  Naye baajeema ne banakuwaza omwoyo gwe omutukuvu. Kyeyava afuuka omulabe waabwe,N’abalwanyisa.
11  Awo ne bajjukira ennaku ez’edda,Ennaku za Musa omuweereza we, ne bagamba nti: “Ali ludda wa Oyo eyabayisa mu nnyanja nga muli wamu n’abasumba b’ekisibo kye? Ali ludda wa Oyo eyamussaamu omwoyo gwe omutukuvu,
12  Oyo eyatambuliza omukono gwe ogw’ekitiibwa awamu n’omukono gwa Musa ogwa ddyo,Oyo eyayawulamu amazzi mu maaso gaabweAsobole okwekolera erinnya ery’olubeerera,
13  Oyo eyabayisa mu mazzi agaali geetuumye,Ne batambula nga tebeesittadde,Ng’embalaasi bw’etambulira ku ttale?
14  Ng’ebisibo bwe biba nga bigenze mu lusenyi,Omwoyo gwa Yakuwa gwabawummuza.” Bw’otyo bwe wakulembera abantu bo,Osobole okwekolera erinnya ery’ekitiibwa.
15  Tunula wansi ng’oyima mu ggulu olabeNg’oyima mu kifo kyo ky’obeeramu ekitukuvu era eky’ekitiibwa. Lwaki tokyafaayo? Lwaki tokyakozesa maanyi go? Ekisa kyo ekyefukuta era n’okusaasira kwo biri ludda wa? Tebindagiddwa.
16  Ggwe Kitaffe;Wadde nga Ibulayimu ayinza obutatumanyaEra nga ne Isirayiri ayinza obutatutegeera,Ggwe, Ai Yakuwa, ggwe Kitaffe. Omununuzi waffe ow’edda lye linnya lyo.
17  Ai Yakuwa, lwaki otuleka ne tuva mu makubo go? Lwaki oleka emitima gyaffe okuguba, ne tuba nga tetukutya? Komawo ku lw’abaweereza bo,Ebika by’obusika bwo.
18  Abantu bo abatukuvu baabeera mu nsi okumala ekiseera kitono. Abalabe baffe balinnyiridde ekifo kyo ekitukuvu.
19  Okumala ekiseera kiwanvu tubadde ng’abo b’otofugangako,Tubadde ng’abo abatayitibwangako linnya lyo.
7  Mu kiseera kya Akazi mutabani wa Yosamu mutabani wa Uzziya, kabaka wa Yuda, Kabaka Lezini owa Busuuli ne Peka kabaka wa Isirayiri mutabani wa Lemaliya, baagenda okulwanyisa Yerusaalemi, naye tebaasobola kukiwamba.
2  Awo ab’ennyumba ya Dawudi ne bategeezebwa nti: “Busuuli yeegasse wamu ne Efulayimu.” Awo omutima gwa Akazi n’emitima gy’abantu be ne gikankana ng’emiti gy’omu kibira egiyuuga olw’embuyaga.
3  Awo Yakuwa n’agamba Isaaya nti: “Genda ne mutabani wo Seyalu-yasubu osisinkane Akazi mu kifo omukutu gw’amazzi ag’ekidiba eky’eky’engulu we gukoma, ku luguudo olunene olugenda mu kibanja ky’omwozi w’engoye.
4  Mugambe nti, ‘Sigala ng’oli mukkakkamu. Totya, era toggwaamu maanyi olw’ebisiki bino ebibiri ebinyooka era ebiggweeredde, olw’obusungu obungi obwa Lezini ne Busuuli ne mutabani wa Lemaliya.
5  Busuuli ne Efulayimu ne mutabani wa Lemaliya bakwekobaanidde nga bagamba nti:
6  “Ka tulumbe Yuda tugiyuzeeyuze tugiwangule, era tuteekewo mutabani wa Tabeeri abe kabaka waayo.”
7  “‘Bw’ati Yakuwa Mukama Afuga Byonna bw’agamba: “Tekijja kutuukirira,Era tekijja kubaawo.
8  Kubanga omutwe gwa Busuuli ye Ddamasiko,N’omutwe gwa Ddamasiko ye Lezini. Mu myaka 65 gyokkaEfulayimu aliba amenyeddwamenyeddwa nga takyali ggwanga.
9  Omutwe gwa Efulayimu ye Samaliya,N’omutwe gwa Samaliya ye mutabani wa Lemaliya. Okuggyako nga mulina okukkiriza okw’amaanyi,Temujja kunywera.”’”
10  Yakuwa yeeyongera okwogera ne Akazi n’amugamba nti:
11  “Saba Yakuwa Katonda wo akabonero; kayinza okuba wansi ennyo ng’emagombe oba waggulu ennyo ng’eggulu.”
12  Naye Akazi n’agamba nti: “Sijja kukasaba era sijja kugezesa Yakuwa.”
13  Awo Isaaya n’agamba nti: “Wulira, Ai ggwe ennyumba ya Dawudi. Tekibamala okusunguwaza abantu? Kati musazeewo n’okusunguwaza Katonda?
14  N’olwekyo Yakuwa alibawa akabonero: Laba! Omuwala aliba olubuto n’azaala omwana ow’obulenzi, era alimutuuma Emmanweri.
15  Omwana oyo w’alituukira okumanya okugaana ekibi n’okulondawo ekirungi aliba alya muzigo na mubisi gwa njuki.
16  Kubanga omwana oyo bw’aliba tannamanya kugaana kibi na kulondawo kirungi, ensi ya bakabaka abo ababiri b’otya ennyo eriba tekyalimu muntu n’omu.
17  Yakuwa alikuleetera ggwe n’abantu bo n’ennyumba ya kitaawo ekiseera ekitabangawo okuva ku lunaku Efulayimu lwe yeekutula ku Yuda, kubanga alireeta kabaka wa Bwasuli.
18  “Ku lunaku olwo Yakuwa alifuuwa oluwa okuyita ensowera okuva mu myala egy’ewala egy’Omugga Kiyira ogw’e Misiri, era alikoowoola n’enjuki eziri mu nsi ya Bwasuli.
19  Zonna zirijja ne zibeera mu biwonvu ebiwanvu, ne mu mpompogoma z’omu njazi, ne mu bisaka byonna eby’amaggwa, ne mu malundiro gonna.
20  “Ku lunaku olwo Yakuwa alikozesa akamweso akapangise okuva mu kitundu ky’Omugga, alikozesa kabaka wa Bwasuli, okumwa omutwe n’obwoya bw’oku magulu, era n’ekirevu kalikimalirako ddala.
21  “Mu kiseera ekyo omusajja alisigazaawo ente ento emu ey’omu ggana n’endiga bbiri.
22  Era olw’okuba amata galiba mangi, alirya omuzigo, kubanga buli muntu alisigala mu nsi alirya muzigo na mubisi gwa njuki.
23  “Ku lunaku olwo buli awaabeeranga emizabbibu 1,000, nga gibalirirwamu ebitundu bya ffeeza 1,000, walibaawo bisaka bya maggwa na muddo.
24  Abantu baligendayo nga balina mitego na busaale, kubanga ensi yonna eribaamu bisaka bya maggwa na muddo.
25  Era ensozi zonna okwalimwanga n’enkumbi, tolizisemberera olw’okutya ebisaka eby’amaggwa n’omuddo; zirifuuka ebifo ente mwe ziriira, era zirifuuka ebifo ebirinnyirirwa endiga.”
55  Mujje, mmwe mmwenna abalumwa ennyonta; mujje mufune amazzi! Mmwe abatalina ssente mujje mugule mulye! Mujje mugule omwenge n’amata nga temuwaddeeyo ssente era nga temuliiko kye musasudde.
2  Lwaki musaasaanyiza ssente ku ebyo ebitali mmere,Era lwaki mwonoonera omusaala gwammwe ku ebyo ebitakkusa? Mumpulirize bulungi, mulye ebirungi,Ebya ssava bijja kubaleetera essanyu lingi.
3  Mutege okutu mujje gye ndi. Mumpulirize, mujja kusigala nga muli balamu,Era nja kukola nammwe endagaano ey’olubeerera. Nja kubalaga okwagala okutajjulukuka ng’okwo kwe nnasuubiza okulaga Dawudi.
4  Laba! nnamufuula mujulirwa eri amawanga,Mukulembeze era mufuzi w’amawanga.
5  Laba! Oliyita eggwanga ly’otomanyi,Era ab’eggwanga abatakumanyi baliddukira gy’oliOlwa Yakuwa Katonda wo, Omutukuvu wa Isirayiri,Kubanga alikugulumiza.
6  Munoonye Yakuwa ng’akyayinza okulabika. Mumukoowoole ng’akyali kumpi.
7  Omubi aleke ekkubo lyeN’omuntu atali mutuukirivu aleke ebirowoozo bye;Akomewo eri Yakuwa anaamusaasira,Eri Katonda waffe, kubanga ajja kusonyiyira ddala.
8  “Ebirowoozo byange si bye birowoozo byammwe,N’amakubo gammwe si ge makubo gange,” Yakuwa bw’agamba.
9  “Ng’eggulu bwe liri waggulu ennyo okusinga ensi,Bwe gatyo n’amakubo gange bwe gali waggulu ennyo okusinga agammwe,Era n’ebirowoozo byange bwe biri waggulu ennyo okusinga ebyammwe.
10  Ng’enkuba n’omuzira bwe bitonnya okuva mu gguluNe bitaddayo okutuusa nga bimaze okunnyikiza ettaka, ebimera ne bimera era ne bibala ebibala,Ne biwa omusizi ensigo n’omulyi emmere,
11  Bwe kityo n’ekigambo kyange ekiva mu kamwa kange bwe kiriba. Tekiridda gye ndi nga kyereere,Naye kirikola buli kye njagala,Era kirituukiririza ddala ekyo kye nkituma okukola.
12  Kubanga mulifuluma nga musanyuka,Era mulikomezebwawo mu mirembe. Ensozi n’obusozi birijaganya ne byogerera waggulu n’essanyu nga mutuuse,N’emiti gyonna egy’oku ttale girikuba mu ngalo.
13  Omuti gw’omuberosi gulimera mu kifo ky’ebisaka eby’amaggwa,Omukadasi gulimera mu kifo ky’omwennyango. Era ekyo kirireetera Yakuwa ettutumu,Akabonero ak’emirembe n’emirembe akataliggwaawo.”
51  “Mumpulirize mmwe abagoberera obutuukirivu,Mmwe abanoonya Yakuwa. Mulowooze ku lwazi kwe mwatemebwaNe ku kirombe mwe mwasimibwa.
2  Mulowooze ku Ibulayimu kitammweNe ku Saala eyabazaala. Kubanga Ibulayimu yali omu yekka we nnamuyitira,Kyokka nnamuwa omukisa ne mmwaza.
3  Yakuwa alibudaabuda Sayuuni. Alizzaawo ebyakyo byonna ebyayonoonebwa,Era eddungu lyakyo alirifuula nga EdeniN’ensenyi zaakyo alizifuula ng’olusuku lwa Yakuwa. Okujaganya n’okusanyuka biribeera mu kyo,N’okwebaza n’ennyimba ennungi.
4  Mumpulirize, mmwe abantu bange,Ntegera okutu, ggwe eggwanga lyange. Kubanga etteeka liriva gye ndi,Era ndissaawo obwenkanya bwange okuba ng’ekitangaala eri amawanga.
5  Obutuukirivu bwange busembera. Obulokozi bwange bulifuluma,Era emikono gyange giriramula amawanga. Ebizinga biriba n’essuubi mu nze,Era biririndirira omukono gwange.
6  Muyimuse amaaso gammwe mutunuulire eggulu,Era mutunuulire ensi. Kubanga eggulu liriggwaawo ng’omukka;Ensi erikaddiwa ng’olugoye,Era abagibeeramu balifa ng’obutugu. Naye obulokozi bwange buliba bwa mirembe na mirembe,N’obutuukirivu bwange tebuliggwaawo.
7  Mumpulirize mmwe abamanyi obutuukirivu,Abantu abalina amateeka gange mu mitima gyabwe. Temutya kujeregebwa bantu,Era temutekemuka olw’ebivumo byabwe.
8  Kubanga ekiwuka kiribalya nga bwe kirya ekyambalo;Ekiwuka ekirya engoye kiribalya nga bwe kirya ebyoya by’endiga. Naye obutuukirivu bwange bwa mirembe na mirembe,N’obulokozi bwange bwa mirembe gyonna.”
9  Zuukuka! Zuukuka! Yambala amaanyi,Ggwe omukono gwa Yakuwa! Zuukuka nga bwe wakola mu nnaku ez’edda, nga bwe wakola mu mirembe egyayita. Si ggwe wamenyaamenya Lakabu,Era eyafumita ogusolo ogunene ogw’omu nnyanja?
10  Si ggwe eyakaliza ennyanja, amazzi amangi ag’omu buziba? Eyafuula entobo y’ennyanja oluguudo, abo abaanunulibwa basobole okusomoka?
11  Abo Yakuwa b’alinunula balikomawo. Baligenda mu Sayuuni nga boogerera waggulu n’essanyu,Era essanyu eritaggwaawo liribeera ng’engule ku mitwe gyabwe. Balijaguza era ne basanyuka;Ennaku n’okusinda biriggweerawo ddala.
12  “Nze kennyini nze mbabudaabuda. Lwaki mutya omuntu obuntu alifa,Omwana w’omuntu aliwotoka ng’omuddo?
13  Lwaki weerabira Yakuwa eyakutonda,Eyabamba eggulu era n’assaawo omusingi gw’ensi? Okuzibya obudde wabeeranga mu kutya olw’obusungu bw’oyo eyali akubonyaabonya,Nga gy’obeera nti yali asobola okukuzikiriza. Kaakano obusungu bw’oyo eyali akubonyaabonya buli wa?
14  Oyo akutaamiridde ng’ali mu njegere anaatera okuteebwa;Talifa n’akka mu kinnya. Era talibulwa mmere.
15  Naye nze Yakuwa Katonda wo,Asiikuula ennyanja n’aleetera amayengo gaayo okuwuluguma—Yakuwa ow’eggye lye linnya lyange.
16  Nditeeka ebigambo byange mu kamwa ko,Era ndikubikka ekisiikirize ky’omukono gwange,Nsobole okusimba eggulu n’okussaawo omusingi gw’ensiN’okugamba Sayuuni nti, ‘Muli bantu bange.’
17  Zuukuka! Zuukuka! Yimuka, ggwe Yerusaalemi,Ggwe anywedde ekikopo kya Yakuwa eky’obusungu okuva mu mukono gwe. Onywedde ekibya;Okalizza ekikopo ekitagaza.
18  Tewali n’omu ku baana bonna be yazaala amuwa bulagirizi,Era tewali n’omu ku baana bonna be yakuza amukutte ku mukono.
19  Ebintu bino ebibiri bikutuuseeko. Ani alikukwatirwa ekisa? Okuzikiriza n’okwonoonebwa, enjala n’ekitala! Ani alikubudaabuda?
20  Abaana bo bazirise. Bagalamira mu buli masaŋŋanziraNga balinga endiga ey’omu nsiko eri mu kitimba. Bajjudde obusungu bwa Yakuwa, ekibonerezo Katonda wo ky’abawadde.”
21  Kale wuliriza kino,Ggwe omukazi abonaabona era atamidde, naye nga totamidde mwenge.
22  Mukama wo Yakuwa, Katonda wo alwanirira abantu be, bw’ati bw’agamba: “Laba! Nja kuggya mu mukono gwo ekikopo ekitagaza: Ekibya, ekikopo kyange eky’obusungu;Toliddamu kukinywa.
23  Nja kukiteeka mu mukono gw’abo abakubonyaabonya,Abo abaakugamba nti, ‘Weeyale wansi tukutambulireko!’ Naawe n’ofuula omugongo gwo ng’ettaka,N’ogufuula ng’oluguudo batambulireko.”
34  Musembere kumpi mmwe amawanga muwulire,Musseeyo omwoyo mmwe abantu. Ensi ne byonna ebigirimu ka biwulirize,Ettaka n’ebintu byonna ebiririko.
2  Kubanga Yakuwa asunguwalidde amawanga gonna,Era alina ekiruyi ku magye gaago gonna. Aligazikiriza;Aligawaayo okuttibwa.
3  Abantu baago abaliba battiddwa balisuulibwa ebweru,Ekivundu ekiriva mu mirambo gyabwe kiryambuka;Ensozi zirisaanuuka olw’omusaayi gwabwe.
4  Eggye lyonna ery’oku ggulu lirivunda,Era eggulu lirizingibwako ng’omuzingo. Eggye lyabwe lyonna liriwotoka ne ligwa,Ng’ekikoola ekiwotose bwe kiva ku muzabbibu ne kigwaEra ng’ettiini erikaze bwe liva ku mutiini ne ligwa.
5  “Kubanga ekitala kyange kiritotobalira mu ggulu. Kirikka ku Edomu okutuukiriza omusango ogwagisalirwa,Kirikka ku bantu be nnasalawo okuzikiriza.
6  Yakuwa alina ekitala; kiribuna omusaayi. Kirijjula amasavu,Kirijjula omusaayi gw’endiga ento ennume n’ogw’embuzi,Kirijjula amasavu g’ensigo z’endiga ennume. Kubanga Yakuwa ateeseteese ssaddaaka mu Bozula,Walibaawo okutta kungi mu nsi ya Edomu.
7  Sseddume ez’omu nsiko ziriserengeta wamu nazo,Ente ento ennume wamu n’ente ennume ez’amaanyi. Ensi yaazo erinnyikira omusaayi,N’enfuufu yaazo erinnyikira amasavu.”
8  Kubanga Yakuwa alina olunaku olw’okuwoolerako eggwanga,Alina omwaka ogw’okwesasuza olw’ebintu ebibi bye baakola Sayuuni.
9  Emigga gyamu girifuuka zefesi,N’enfuufu yaakyo erifuuka amayinja agookya,Era ensi yaakyo erifuuka nga zefesi ayaka.
10  Terizikira ekiro n’emisana;Omukka gwayo gulyambuka emirembe n’emirembe. Erisigala matongo emirembe gyonna;Tewaliba n’omu aligiyitamu emirembe n’emirembe.
11  Erifuuka ya kimbala ne nnamunnungu,Era ebiwuugulu eby’amatu amawanvu ne nnamuŋŋoona biribeera eyo. Katonda alikozesa omuguwa ogupima ne bbirigi okupima ensi eyoOkulaga nti eriba njereere era nti erizikirizibwa.
12  Tewali n’omu ku bakungu baayo alifuulibwa kabaka,Abaami baayo bonna baliggwaawo.
13  Amaggwa galimera mu minaala gyayo,N’omwennyango n’omuddo ogw’amaggwa birimera mu bigo byayo. Eriba kisulo kya bibe,Era eriba kikomera kya maaya.
14  Ensolo ez’omu ddungu zirisisinkana n’ensolo eziwoowoola,N’embuzi ey’omu nsiko eriyita ginnaayo. Eyo olubugabuga gye lulibeera era gye lulifuna ekifo eky’okuwummuliramu.
15  Eyo omusota ogubuuka gye gulikola ekisu kyagwo ne gubiika amagi,Guligaalula ne gukuŋŋaanyiza abaana baagwo mu kisiikirize kyagwo. Eyo bikamunye gye birikuŋŋaanira, buli kisajja nga kiri wamu ne kikazi kyakyo.
16  Munoonyereze mu kitabo kya Yakuwa era mukisome mu ddoboozi ery’omwanguka: Tewalibaawo na kimu ku byo kiribulako;Tewalibaawo kisajja kitalina kikazi,Kubanga akamwa ka Yakuwa ke kalagidde,Era omwoyo gwe gwe gubikuŋŋaanyizza awamu.
17  Y’abikubidde akalulu,Era omukono gwe gubipimidde ekifo ekibiweereddwa. Kiribeera kyabyo ennaku zonna;Birikibeeramu emirembe n’emirembe.
62  Sirisirika ku lwa Sayuuni,Era siriyimirira buyimirizi ku lwa YerusaalemiOkutuusa obutuukirivu bwe lwe bulyaka ng’ekitangaala eky’amaanyi,N’obulokozi bwe lwe bulyaka ng’omumuli.
2  “Amawanga galiraba obutuukirivu bwo, ggwe Omukazi,Ne bakabaka bonna baliraba ekitiibwa kyo. Era oliyitibwa erinnya eppya,Akamwa ka Yakuwa lye kalikutuuma.
3  Olifuuka engule ennungi mu mukono gwa Yakuwa,Ekiremba ky’obwakabaka mu ngalo za Katonda wo.
4  Toliddamu kuyitibwa mukazi eyalekebwawo,N’ensi yo teriddamu kuyitibwa matongo. Naye oliyitibwa, “Essanyu Lyange Liri mu Ye,” Era ensi yo eriyitibwa, “Oyo Eyafumbirwa.” Kubanga oliba osanyusa Yakuwa,N’ensi yo eriba ng’oyo eyafumbirwa.
5  Ng’omuvubuka bw’awasa omuwala embeerera,Abaana bo balikuwasa. Ng’omugole omusajja bw’asanyukira omugole omukazi,Bw’atyo Katonda wo bw’alikusanyukira.
6  Ntadde abakuumi ku bbugwe wo, ggwe Yerusaalemi. Tebalina kusirika emisana n’ekiro. Mmwe aboogera ku Yakuwa,Temuwummula,
7  Temumuganya kuwummula okutuusa lw’alinyweza Yerusaalemi,Okutuusa lw’alimufuula ettendo ly’ensi.”
8  Yakuwa yawanika omukono gwe ogwa ddyo, omukono gwe ogw’amaanyi, n’alayira ng’agamba nti: “Siriddamu kuwa balabe bo mmere yo ey’empeke,Era abagwira tebalinywa mwenge gwo omusu gw’oteganidde.
9  Naye abo abagikuŋŋaanya be baligirya, era balitendereza Yakuwa;Era abo abagukuŋŋaanya baligunywera mu mpya zange entukuvu.”
10  Muyite mu miryango. Mulongooseze abantu ekkubo. Muzimbe oluguudo. Muluggyeemu amayinja. Muwanikire amawanga akabonero.
11  Laba! Yakuwa akirangiridde mu nsi yonna nti: “Mugambe muwala wa Sayuuni nti,‘Laba! Obulokozi bwo bujja. Laba! Empeera ye agirina,Era empeera gy’asasula eri mu maaso ge.’”
12  Baliyitibwa abantu abatukuvu, abo Yakuwa be yanunula,Era oliyitibwa “Eyanoonyezebwa,” “Ekibuga Ekitaalekebwawo.”
57  Omutuukirivu azikiridde,Naye tewali afuddeyo. Abantu abeesigwa baggibwawo,Ne wataba muntu yenna akitegeera nti omutuukirivu aggiddwawoAleme kutuukibwako kabi.
2  Ayingira mu mirembe. Abo bonna abatambulira mu bugolokofu bagalamira mu ntaana zaabwe.
3  “Naye mmwe musembere,Mmwe abaana b’omukazi omulogo,Mmwe abaana b’omwenzi era malaaya:
4  Ani gwe musekerera? Ani gwe mwasamiza akamwa era ne mumusowolera olulimi? Temuli baana ba kwonoona,Abaana b’obulimba,
5  Abo abeemalidde ku kuweereza bakatonda ab’obulimba mu miti eminene,Wansi wa buli muti ogulina ebikoola ebingi,Abattira abaana mu biwonvu,Mu mpompogoma z’enjazi?
6  Olonzeewo amayinja amaweweevu ag’omu kiwonvu. Ago gwe mugabo gwo. Ogafukira ebiweebwayo eby’eby’okunywa era owaayo ebirabo gye gali. Ebyo biyinza okunsanyusa?
7  Wayala ekitanda kyo ku lusozi oluwanvu era olugulumivu,N’oyambuka eyo okuwaayo ssaddaaka.
8  Oteeka ekijjukizo kyo emabega w’oluggi n’omwango. Wandeka ne weeyambula;Wayambuka n’ogaziya ekitanda kyo. Wakola nabo endagaano. Wayagala okwebaka nabo ku kitanda kyabwe,Era watunuulira ebitundu by’omusajja eby’ekyama.
9  Wagenda eri Mereki ng’olina amafutaEra ng’olina eby’akaloosa bingi. Watuma ababaka bo ewala,Bw’otyo n’okka emagombe.
10  Wategana nnyo ng’otambulira mu makubo go amangi,Naye tewagamba nti, ‘Tekigasa!’ Waddamu okufuna amaanyi. Ye nsonga lwaki tolekera awo.
11  Ani gwe watya era n’otekemukaOlyoke otandike okulimba? Tewanzijukira. Tewafaayo. Saasirika era ne sibaako kye njogera? Kyewava olaga nti tontya.
12  Nja kumanyisa obutuukirivu bwo obw’obukuusa n’ebikolwa byo,Era tebijja kukugasa.
13  Bw’onoosaba obuyambi,Ebifaananyi byo bye wakuŋŋaanya tebijja kukuyamba. Byonna empewo ejja kubitwala,Omukka obukka ogussibwa gujja kubifuumuula,Naye oyo addukira gye ndi ajja kusikira ensiEra ajja kubeera ku lusozi lwange olutukuvu.
14  Kijja kugambibwa nti, ‘Mukole oluguudo, Mukole oluguudo! Muteeketeeke ekkubo! Muggye emisanvu mu kkubo ly’abantu bange.’”
15  Kubanga bw’ati Oyo Ali Waggulu era Agulumidde bw’agamba,Oyo abeerawo emirembe n’emirembe era alina erinnya ettukuvu: “Mbeera mu kifo ekya waggulu era ekitukuvu,Kyokka era mbeera n’abo abanyigirizibwa era abeetoowaze,Okuzza obuggya omwoyo gw’abanaku,N’okuzza obuggya omutima gw’abo abanyigirizibwa.
16  Kubanga siribalwanyisa mirembe gyonnaEra sirisigala nga ndi musunguwavu ekiseera kyonna;Kubanga omwoyo gw’omuntu guyinza okunafuwa olw’okubeera nze,Era n’ebitonde ebissa omukka bye nnakola.
17  Nnamusunguwalira olw’okuba yeenoonyeza ebintu mu makubo amakyamu,Kyennava mmukuba, ne mmwekweka, era ne nsunguwala. Naye yeeyongera kweyisa nga kyewaggula, ng’atambulira mu kkubo ly’omutima gwe.
18  Ndabye amakubo ge,Naye nja kumuwonya era mmukulembere,Nja kuddamu okumubudaabuda, awamu n’ababe abakungubaga.”
19  “Ntonda ekibala ky’emimwa. Emirembe egitaggwaawo gijja kuweebwa oyo ali ewala n’oyo ali okumpi,” Yakuwa bw’agamba,“Era nja kumuwonya.”
20  “Kyokka ababi balinga ennyanja esiikuuse etasobola kuteeka,Amazzi gaayo gafuukuula omuddo gw’omu nnyanja n’ebitosi.
21  Ababi tebalina mirembe,” Katonda wange bw’agamba.
46  Beri akutama, Nebo yeeweta. Ebifaananyi byabwe bitikkiddwa ku nsolo, ku nsolo ezeetikka emigugu. Biringa omugugu oguzitoowerera ensolo ezikooye.
2  Beeweta era bombi bakutama;Tebayinza kununula migugu,Era nabo bennyini batwalibwa mu buwambe.
3  “Mumpulirize mmwe ennyumba ya Yakobo, nammwe mmwenna ab’ennyumba ya Isirayiri abasigaddewo,Mmwe be nnasitula okuva lwe mwazaalibwa era be nnalabirira okuviira ddala mu lubuto.
4  N’okutuusa lw’olikaddiwa, sirikyuka;N’okutuusa lw’olifuna envi, nja kukuwaniriranga. Nja kukusitula, nkuwanirire, era nkununule, nga bwe nkoze.
5  Ani gwe mulinfaananya oba gwe mulinnenkanya oba gwe mulingeraageranyaako,Tube nga tufaanagana?
6  Waliwo abo abafukumula zzaabu okuva mu nsawo zaabwe;Bapima ffeeza ku minzaani. Bapangisa omuweesi n’amukolamu katonda. Awo ne bavunnama, weewaawo ne bamusinza.
7  Bamusitulira ku bibegaabega byabwe;Bamusitula ne bamuteeka mu kifo kye, n’ayimirira awo. Tava mu kifo kye. Bamukoowoola, naye tabaanukula;Tasobola kununula muntu n’omu mu buzibu bw’abaamu.
8  “Mujjukire kino, era mube bavumu. Mukisse ku mutima gwammwe, mmwe aboonoonyi.
9  Mujjukire ebintu ebyayita eby’omu biseera eby’edda,Nti nze Katonda, era teri mulala. Nze Katonda, era teriiyo alinga nze.
10  Okuva ku lubereberye nnangirira ebintu ebiribaawo,Okuva edda n’edda nnangirira ebintu ebitannaba kukolebwa. Ŋŋamba nti, ‘Ekyo kye nsalawo kijja kutuukirira,Era nja kukola kyonna kye njagala.’
11  Mpita ekinyonyi ekirya ennyama okuva ebuvanjuba,Mpita omuntu okuva mu nsi eri ewala okutuukiriza kye nsazeewo. Njogedde, era nja kukituukiriza. Nkiteeseteese, era nja kukikola.
12  Mumpulirize mmwe abalina omutima omukakanyavu,Mmwe abali ewala ennyo n’obutuukirivu.
13  Obutuukirivu bwange mbusembezza kumpi;Tebuli wala,Era obulokozi bwange tebulirwa. Ndireeta obulokozi mu Sayuuni, ndireeta ekitiibwa kyange mu Isirayiri.”
37  Kabaka Keezeekiya olwawulira ebyo, n’ayuza ebyambalo bye n’ayambala ebibukutu, n’agenda mu nnyumba ya Yakuwa.
2  Awo n’atuma Eriyakimu eyalabiriranga ennyumba ya kabaka, ne Sebuna omuwandiisi, n’abakulu ba bakabona, eri nnabbi Isaaya mutabani wa Amozi, ne bagenda nga bambadde ebibukutu.
3  Ne bamugamba nti: “Bw’ati Keezeekiya bw’agamba: ‘Olunaku luno lunaku lwa buyinike, lunaku lwa kunenyezebwa na kuswala; tulinga omukazi atuusizza okuzaala, kyokka nga talina maanyi ga kusindika mwana.
4  Oboolyawo Yakuwa Katonda wo anaawulira ebigambo bya Labusake, eyatumibwa mukama we kabaka wa Bwasuli okuvuma Katonda omulamu, era oboolyawo Yakuwa Katonda wo anaamubonereza olw’ebigambo by’awulidde. Kale sabira abo abasigaddewo.’”
5  Awo abaweereza ba Kabaka Keezeekiya ne bagenda eri Isaaya,
6  Isaaya n’abagamba nti: “Mugambe mukama wammwe nti, ‘Bw’ati Yakuwa bw’agamba: “Totya olw’ebigambo by’owulidde, abaweereza ba kabaka wa Bwasuli bye boogedde nga banzivoola.
7  Ŋŋenda kuteeka ekirowoozo mu mutima gwe, era ajja kubaako amawulire g’awulira addeyo mu nsi ye; era nja kumuleetera okuttibwa n’ekitala mu nsi ye.”’”
8  Labusake bwe yawulira nti kabaka wa Bwasuli avudde e Lakisi, n’addayo gy’ali n’amusanga ng’alwanyisa Libuna.
9  Awo kabaka wa Bwasuli n’awulira nga bagamba nti Kabaka Tiraka owa Esiyopiya yali azze okumulwanyisa. Ekyo bwe yakiwulira, n’addamu n’atuma ababaka eri Keezeekiya, n’agamba nti:
10  “Mugambe Kabaka Keezeekiya owa Yuda nti, ‘Katonda wo gwe weesiga takulimba ng’akugamba nti: “Yerusaalemi tekijja kuweebwayo mu mukono gwa kabaka wa Bwasuli.”
11  Wawulira ekyo bakabaka ba Bwasuli kye baakola ensi zonna bwe baazizikiriza. Kati olwo ggwe wekka anaawonawo?
12  Bakatonda b’amawanga bajjajjange ge baazikiriza baasobola okuganunula? Gozani ne Kalani ne Lezefu biri ludda wa? Abantu b’omu Edeni abaali mu Teru-Sali bali ludda wa?
13  Kabaka wa Kamasi, n’owa Alupadi, n’ow’ekibuga Sefavayimu, n’ow’ekibuga Kena, n’ow’ekibuga Yiva, bali ludda wa?’”
14  Awo Keezeekiya n’aggya ebbaluwa ku babaka n’azisoma, oluvannyuma n’agenda mu nnyumba ya Yakuwa, n’azanjuluza mu maaso ga Yakuwa.
15  Keezeekiya n’asaba Yakuwa ng’agamba nti:
16  “Ai Yakuwa ow’eggye, Katonda wa Isirayiri, atuula waggulu wa bakerubi, ggwe wekka ggwe Katonda ow’amazima ow’obwakabaka bwonna obw’omu nsi. Ggwe wakola eggulu n’ensi.
17  Ai Yakuwa, tega okutu kwo owulire! Ai Yakuwa, zibula amaaso go olabe! Wulira ebigambo byonna ebiri mu bubaka Sennakeribu bw’aweerezza okuvuma Katonda omulamu.
18  Ai Yakuwa, kyo kituufu nti bakabaka ba Bwasuli baafaafaaganya ensi zonna era n’ensi yaabwe.
19  Baasuula bakatonda b’amawanga ago mu muliro, olw’okuba tebaali bakatonda ba ddala, wabula miti na mayinja, omulimu gw’emikono gy’abantu. Eyo ye nsonga lwaki baasobola okubazikiriza.
20  Naye kaakano Ai Yakuwa Katonda waffe, tununule mu mukono gwe, obwakabaka bwonna mu nsi bulyoke bumanye nti ggwe, Ai Yakuwa, ggwe Katonda wekka.”
21  Awo Isaaya mutabani wa Amozi n’aweereza Keezeekiya obubaka obugamba nti: “Bw’ati Yakuwa Katonda wa Isirayiri bw’agamba, ‘Olw’okuba onsabye ku bikwata ku Kabaka Sennakeribu owa Bwasuli,
22  bino bye bigambo Yakuwa by’ayogedde ku ye: “Muwala wa Sayuuni embeerera akunyooma, akusekerera. Muwala wa Yerusaalemi akunyeenyeza omutwe.
23  Ani gw’ovumye era gw’ovvodde? Ani gw’oleekaaniddeEra gw’oyimusirizza amaaso go ag’amalala? Obikoze Mutukuvu wa Isirayiri!
24  Oyise mu baweereza bo n’ovuma Yakuwa ng’ogamba nti,‘Nga nkozesa amagaali gange amangi ag’olutaloNja kwambuka ensozi ezisingayo obuwanvu,Mu bitundu bya Lebanooni ebisingayo okuba ewala. Nja kutema emiti gyayo egy’entolokyo emiwanvu n’emiti gy’emiberosi egisinga obulungi. Nja kugenda mu bifo byayo ebisirifu ebisingayo okuba waggulu, ebibira byayo ebisingayo okuba ebiziyivu.
25  Nja kusima enzizi nnywe amazzi;Nja kukaliza emigga gy’e Misiri n’ebigere byange.’
26  Towuliranga? Kyasalibwawo kuva dda. Nnakiteekateeka okuva mu biseera ebyayita. Kaakano nja kukituukiriza. Ebibuga ebiriko bbugwe ojja kubifuula ntuumu za bifunfugu.
27  Ababibeeramu bajja kuggwaamu amaanyi;Bajja kutya era bajja kuswazibwa. Bajja kuba ng’ebimera eby’oku ttale, era ng’omuddo,Bajja kuba ng’essubi ery’oku nnyumba erikaze olw’empewo ey’ebuvanjuba.
28  Naye mmanyi bulungi ddi lw’otuula, lw’ofuluma, ne lw’oyingira,Era ne lw’oba ng’onsunguwalidde,
29  Kubanga obusungu bw’olina gye ndi n’okuwuluguma kwo bituuse mu matu gange. N’olwekyo nja kuteeka eddobo lyange mu nnyindo zo n’olukoba lwange mu kamwa ko,Era nja kukuddizaayo mu kkubo lye wajjiramu.”
30  “‘Kano ke kanaaba akabonero gy’oli: Mu mwaka guno, mujja kulya ebyo ebyemeza byokka; ate mu mwaka ogw’okubiri mujja kulya emmere ey’empeke eneemera okuva mu ebyo; naye mu mwaka ogw’okusatu mujja kusiga ensigo era mukungule, era mujja kusimba ennimiro z’emizabbibu mulye ebibala byamu.
31  Ab’ennyumba ya Yuda abanaawonawo, kwe kugamba, abo abanaasigalawo, bajja kusimba emirandira mu ttaka babale ebibala waggulu.
32  Abo abanaaba basigaddewo bajja kuva mu Yerusaalemi, n’abo abanaaba bawonyeewo bajja kuva ku Lusozi Sayuuni. Obunyiikivu bwa Yakuwa ow’eggye bulikituukiriza.
33  “‘Kale bw’ati Yakuwa bw’ayogera ku kabaka wa Bwasuli: “Tajja kuyingira mu kibuga kino,Wadde okulasaamu akasaale,Wadde okukirumba n’engabo,Wadde okukola ekifunvu eky’okuyimako okukirwanyisa.”’
34  ‘Ajja kuddirayo mu kkubo lye yajjiramu;Era tajja kuyingira mu kibuga kino,’ Yakuwa bw’agamba.
35  ‘Nja kulwanirira ekibuga kino nkinunule ku lw’erinnya lyange,Era ne ku lwa Dawudi omuweereza wange.’”
36  Awo malayika wa Yakuwa n’agenda mu lusiisira lw’Abaasuli n’atta abasajja 185,000. Abantu bwe baazuukuka ku makya, ne balaba emirambo gyabwe gyonna.
37  Awo Kabaka Sennakeribu owa Bwasuli n’avaayo, n’addayo e Nineeve, n’abeera eyo.
38  Lumu bwe yali avunnamye mu nnyumba ya katonda we Nisuloki, batabani be bennyini, Adulammereki ne Salezeeri ne bamutta n’ekitala, ne baddukira mu kitundu ky’e Alalati. Mutabani we Esalu-kaddoni n’amusikira ku bwakabaka.
45  Bw’ati Yakuwa bw’agamba oyo gwe yafukako amafuta, Kuulo,Gw’akutte ku mukono gwe ogwa ddyoOkuwangula amawanga mu maaso ge,Okuggyako bakabaka eby’okulwanyisa,Okuggulawo enzigi mu maaso ge,Emiryango gibe nga si miggale:
2  “Ndikukulemberamu,Era ndiseeteza obusozi. Ndimenyaamenya enzigi ez’ekikomo,Era nditemaatema ebisiba eby’ekyuma.
3  Ndikuwa eby’obugagga ebiri mu kizikizaN’eby’obugagga ebyakwekebwa mu bifo ebyekusifu,Olyoke omanye nti nze Yakuwa,Katonda wa Isirayiri, akuyita erinnya lyo.
4  Ku lw’omuweereza wange Yakobo era ku lwa Isirayiri gwe nnalonda,Nkuyita erinnya lyo. Nkuwa erinnya ery’ekitiibwa, wadde nga wali tommanyi.
5  Nze Yakuwa era teri mulala. Teri Katonda mulala okuggyako nze. Ndikuwa amaanyi, wadde nga wali tommanyi,
6  Abantu balyoke bamanyeOkuva ebuvanjuba okutuuka ebugwanjubaNti teri mulala okuggyako nze. Nze Yakuwa era teri mulala.
7  Nkola ekitangaala era ntonda ekizikiza,Ndeetawo emirembe era ntonda akabi;Nze Yakuwa, nze nkola ebintu ebyo byonna.
8  Ggwe eggulu, tonnyesa obutuukirivu ng’enkuba;Ebire ka bitonnyese obutuukirivu. Ensi k’esumulukuke ebale obulokozi,Era mu kiseera kye kimu k’emeze obutuukirivu. Nze Yakuwa, nze nnagitonda.”
9  Zimusanze oyo awakanya Oyo eyamukola,Kubanga alinga oluggyo obuggyoOluli mu nzigyo endala eziri ku ttaka! Ebbumba liyinza okubuuza Omubumbi nti: “Kiki ekyo ky’okola?” Oba emirimu gyo giyinza okugamba nti: “Talina mikono”?
10  Zisanze oyo agamba taata nti: “Kiki kye wazaala?” Era agamba omukazi nti: “Ozaala ki ekyo?”
11  Bw’ati Yakuwa, Omutukuvu wa Isirayiri, Oyo eyamubumba, bw’agamba: “Oyinza okumbuuza ebintu ebigenda okujjaEra n’ompa ebiragiro ku baana bange n’emirimu gy’emikono gyange?
12  Nnakola ensi era ne ntonda abantu abagiriko. Nnabamba eggulu n’emikono gyange,Era eggye lyakwo lyonna ndiwa ebiragiro.”
13  “Nnyimusizza omuntu mu butuukirivu,Era nditereeza amakubo ge gonna. Y’alizimba ekibuga kyangeEra alisumulula abantu bange abaawaŋŋangusibwa nga tasasuddwa, wadde okuweebwa enguzi,” Yakuwa ow’eggye bw’agamba.
14  Bw’ati Yakuwa bw’agamba: “Amagoba ga Misiri n’ebyamaguzi bya Esiyopiya n’Abasabiya, abantu abawanvu,Balijja gy’oli ne baba babo. Balikugoberera nga bali mu njegere. Balijja ne bakuvunnamira. Balikuwa ekitiibwa nga bagamba nti, ‘Mazima ddala Katonda ali naawe,Teri mulala; teri Katonda mulala.’”
15  Ai Katonda wa Isirayiri, Omulokozi,Mazima ddala oli Katonda eyeekweka.
16  Bonna baliswazibwa era balitoowazibwa;Bonna abakola ebifaananyi balifeebezebwa.
17  Naye Yakuwa alirokola Isirayiri n’obulokozi obutaliggwaawo. Temuliswazibwa wadde okufeebezebwa emirembe n’emirembe.
18  Kubanga bw’ati Yakuwa bw’agamba,Eyatonda eggulu, Katonda ow’amazima,Eyatonda ensi, eyagikola n’aginyweza,Teyagitondera bwereere, wabula yagitonda okubeeramu abantu: “Nze Yakuwa, era tewali mulala.
19  Saayogerera mu kifo ekyekusifu, mu nsi ey’ekizikiza;Saagamba zzadde lya Yakobo nti,‘Munnoonyeze bwereere.’ Nze Yakuwa ayogera eby’obutuukirivu era alangirira eby’obugolokofu.
20  Mwekuŋŋaanye wamu mujje. Musembere wamu, mmwe abawonyeewo okuva mu mawanga. Abo abasitula ebifaananyi ebyole tebalina kye bamanyiEra basaba katonda atasobola kubalokola.
21  Mwogere, mwanje ensonga zammwe. Ka bateese nga bali bumu. Kino ani yakiragula okuva edda nti kiribaawoEra n’akiranga okuva mu biseera eby’edda? Si nze Yakuwa? Teri Katonda mulala okuggyako nze;Katonda omutuukirivu era Omulokozi, teri mulala okuggyako nze.
22  Mukyuke mudde gye ndi mulokolebwe, mmwe ensi yonna,Kubanga nze Katonda era teri mulala.
23  Nneerayirira;Ekigambo kyava mu kamwa kange mu butuukirivu,Era tekirikomawo: Buli vviivi lirinfukaamirira,Na buli lulimi lulirayira bwesigwa
24  Ne lugamba nti, ‘Mazima ddala mu Yakuwa mwe muli obutuukirivu obwa nnamaddala n’amaanyi. Abo bonna abamusunguwalira balijja gy’ali nga baswavu.
25  Ab’ezzadde lya Isirayiri bonna balikiraba nti baali batuufu okwesiga Yakuwa,Era balimwenyumiririzaamu.’”
52  Zuukuka! Zuukuka! Yambala amaanyi, ggwe Sayuuni! Yambala ebyambalo byo ebirungi ennyo, ggwe Yerusaalemi, ekibuga ekitukuvu! Kubanga oyo atali mukomole n’oyo atali mulongoofu tebaliddamu kukuyingiramu.
2  Weekunkumuleko enfuufu, yimuka otuule, ggwe Yerusaalemi. Weesumulule enjegere ezikuli mu bulago ggwe muwala wa Sayuuni eyawambibwa.
3  Kubanga bw’ati Yakuwa bw’agamba: “Mwatundibwa nga tewali asasudde,Era mulinunulibwa nga tewali ssente zisasuddwa.”
4  Kubanga bw’ati Yakuwa Mukama Afuga Byonna bw’agamba: “Mu kusooka abantu bange baagenda e Misiri okubeera eyo ng’abagwira;Oluvannyuma Bwasuli yabanyigiriza awatali nsonga.”
5  “Kati olwo nkolewo ki?” Yakuwa bw’agamba. “Kubanga abantu bange baatwalibwa ku bwereere. Abo ababafuga beewaana,” Yakuwa bw’agamba,“Era erinnya lyange livvoolwa okuzibya obudde.
6  Olw’ensonga eyo abantu bange balimanya erinnya lyange;Olw’ensonga eyo ku lunaku olwo balimanya nti nze njogera. Laba, nze nzuuyo!”
7  Ebigere by’oyo aleeta amawulire amalungi nga birabika bulungi ku nsozi,Oyo alangirira emirembe,Oyo aleeta amawulire amalungi ag’ekintu ekisingako obulungi,Oyo alangirira obulokozi,Oyo agamba Sayuuni nti: “Katonda wo afuuse Kabaka!”
8  Wulira! Abakuumi bo bayimusizza amaloboozi gaabwe. Baleekaanira wamu olw’essanyu,Kubanga Yakuwa bw’aliddamu okukuŋŋaanya ab’omu Sayuuni, balikiraba bulungi.
9  Mujaganye, muleekaanire wamu olw’essanyu, mmwe amatongo ga Yerusaalemi,Kubanga Yakuwa agumizza abantu be; anunudde Yerusaalemi.
10  Yakuwa ayolesezza omukono gwe omutukuvu mu maaso g’amawanga gonna;Ensi yonna eriraba ebikolwa bya Katonda waffe eby’obulokozi.
11  Muveeyo, muveeyo, mufulume, temukwata ku kintu kyonna kitali kirongoofu! Mukifulumemu, mwekuume nga muli balongoofu,Mmwe abasitudde ebintu bya Yakuwa.
12  Temulivaayo nga mupapa,Era temuliddukayo buddusi,Kubanga Yakuwa alibakulemberamu,Era Katonda wa Isirayiri alibavaako ennyuma ng’abakuuma.
13  Laba! Omuweereza wange by’alikola alibikozesa magezi. Aliyimusibwa waggulu,Alissibwa waggulu era aligulumizibwa nnyo.
14  Nga bwe waaliwo bangi abaamutunuulira ne beewuunya—Kubanga endabika ye yayonoonebwa okusinga ey’omuntu omulala yenna,Endabika ye ey’ekitiibwa yayonoonebwa okusinga ey’abantu—
15  Bw’atyo bw’alyewuunyisa amawanga mangi. Bakabaka balibunira mu maaso ge,Kubanga baliraba ekyo kye batabuulirwangakoEra ne balowooza ku ekyo kye batawulirangako.
23  Obubaka obukwata ku Ttuulo: Mukube ebiwoobe, mmwe ebyombo by’e Talusiisi! Kubanga omwalo gusaanyiziddwawo; tekikyasoboka kuguyingira. Kino kibabikkuliddwa okuva mu nsi ya Kittimu.
2  Musirike mmwe ababeera ku lubalama lw’ennyanja. Abasuubuzi b’e Sidoni abasomoka ennyanja babajjuzza.
3  Ku mazzi amangi kwayitako emmere ey’empeke ey’e Sikoli,Ebikungulwa ebya Kiyira, omusolo gwe,Ne bireeta amagoba g’amawanga.
4  Kwatibwa ensonyi ggwe Sidoni, ggwe ekigo ky’ennyanja,Kubanga ennyanja egambye nti: “Sirumwanga ku bisa, era sizaalangako,Wadde okukuza abaana ab’obulenzi oba ab’obuwala.”
5  Nga bwe kyali nga bawulidde ebikwata ku Misiri,Abantu balinyolwa nnyo bwe baliwulira ebikwata ku Ttuulo.
6  Musomoke mugende e Talusiisi! Mukube ebiwoobe mmwe ababeera ku lubalama lw’ennyanja!
7  Kino kye kibuga kyammwe ekyalimu okujaganya okuva edda ennyo, okuva mu biseera byakyo ebyasooka? Ebigere byakyo byakitwalanga mu nsi ez’ewala kibeere eyo.
8  Ani asazeewo kino kituuke ku Ttuulo,Ekyatikkiranga abalala engule,Ekyalina abasuubuzi abaali abaami,Ekyalina abasuubuzi abaali bassibwamu ekitiibwa mu nsi yonna?
9  Ekyo Yakuwa ow’eggye y’akisazeewo,Amalewo amalala ge kirina olw’obulungi bwakyo,Afeebye abo bonna abaali bassibwamu ekitiibwa mu nsi yonna.
10  Ggwe muwala wa Talusiisi, yanjaala mu nsi yo ng’Omugga Kiyira. Tewakyali kifo na kimu we bakolera maato.
11  Agolodde omukono gwe ku nnyanja;Akankanyizza obwakabaka. Yakuwa alagidde ebigo bya Foyiniikiya bizikirizibwe.
12  Agamba nti: “Toliddamu kujaganya,Ggwe anyigirizibwa, ggwe muwala wa Sidoni embeerera. Situka ogende e Kittimu. Naye n’eyo tolifunirayo kiwummulo.”
13  Laba! Ensi y’Abakaludaaya. Ab’eggwanga lino—so si Bwasuli—Baakifuula kifo kya nsolo ezibeera mu ddungu. Baazimba eminaala egisinziirwako okukirwanyisa;Baamenya embiri zaakyo,Baakifuula bifunfugu.
14  Mukube ebiwoobe mmwe ebyombo by’e Talusiisi,Kubanga ebigo byammwe bisaanyiziddwawo.
15  Ku lunaku olwo Ttuulo kiryerabirwa okumala emyaka 70, ng’emyaka kabaka gy’awangaala bwe giba. Emyaka 70 bwe giriggwaako, Ttuulo kiriba nga malaaya ayogerwako mu luyimba luno:
16  “Kwata entongooli weetooloole ekibuga, ggwe malaaya eyeerabirwa. Suna bulungi entongooli yo;Yimba ennyimba nnyingiBasobole okukujjukira.”
17  Emyaka 70 bwe giriggwaako, Yakuwa aliddamu okulowooza ku Ttuulo, era kiriddamu okufuna empeera; kiriddamu okwenda n’obwakabaka bwonna obw’omu nsi.
18  Naye amagoba gaakyo n’empeera yaakyo birifuuka bitukuvu eri Yakuwa. Tebiriterekebwa so tebiriteekebwa ku bbali, kubanga empeera yaakyo eriba yaabo ababeera mu maaso ga Yakuwa, basobole okulya bakkute era bambale engoye ennungi.
42  Laba! Omuweereza wange gwe mpanirira! Oyo gwe nnalonda, gwe nsanyukira! Mmutaddemu omwoyo gwange;Alireeta obwenkanya mu mawanga.
2  Talireekaana wadde okuyimusa eddoboozi lye,Era eddoboozi lye teririwulirwa mu luguudo.
3  Olumuli olwatiseyatise talirumenya,N’olutambi oluzimeera taliruzikiza. Mu bwesigwa alireeta obwenkanya.
4  Talizimeera era talyatikayatika; alissaawo obwenkanya mu nsi. Era ebizinga birindirira amateeka ge.
5  Bw’ati Katonda ow’amazima, Yakuwa, bw’agamba,Oyo eyatonda eggulu era eyalibamba,Eyayanjuluza ensi era eyakola byonna ebigiriko. Awa abantu abagiriko omukka gwe bassaEra awa abo abagitambulirako omwoyo:
6  “Nze Yakuwa, nkuyise mu butuukirivu;Nkukutte ku mukono. Nja kukukuuma era nja kukuwaayo ng’endagaano eri abantuEra ng’ekitangaala ky’amawanga,
7  Okuzibula amaaso agaaziba,Okuggya omusibe mu kaduukulu,N’okuggya mu kkomera abo abatudde mu kizikiza.
8  Nze Yakuwa. Eryo lye linnya lyange;Ekitiibwa kyange sirina mulala gwe nkiwa,N’ettendo lyange siriwa bifaananyi byole.
9  Laba, ebintu ebyasooka biyise;Kaakano nnangirira ebintu ebipya. Nga tebinnabaawo, mbibabuulira.”
10  Muyimbire Yakuwa oluyimba olupya,Muyimbe ettendo lye okuva ensi gy’ekoma,Mmwe abasaabala ku nnyanja era ne byonna ebigirimu,Mmwe ebizinga n’ababibeerako.
11  Eddungu n’ebibuga byamu ka biyimuse eddoboozi lyabyo,Ebitundu Kedali gy’abeera. Abatuuze b’oku lwazi ka boogerere waggulu n’essanyu;Ka baleekaanire ku ntikko z’ensozi.
12  Ka bawe Yakuwa ekitiibwaEra balangirire ettendo lye mu bizinga.
13  Yakuwa alifuluma ng’omusajja ow’amaanyi. Alizuukusa obumalirivu bwe ng’omulwanyi. Alireekaana, aliraya enduulu z’olutalo;Alyeraga nti wa maanyi okusinga abalabe be.
14  “Nsirise okumala ekiseera kiwanvu. Nsirise era ne nneefuga. Okufaananako omukazi azaala,Ndisinda, ndiwejjawejja, era ndissa ebikkowe.
15  Ndyonoona ensozi n’obusoziEra ndikaza ebimera byakwo byonna. Ndifuula emigga ebizingaEra ndikaliza ebidiba by’amazzi.
16  Ndikulemberamu abazibe b’amaaso ne mbayisa mu kkubo lye batamanyiNdibatambuliza mu bukubo bwe batamanyi. Ekizikiza ekiri mu maaso gaabwe ndikifuula kitangaalaEra ebifo ebirimu ebisirikko ndibifuula bya museetwe. Ebyo bye ndibakolera, era siribaabulira.”
17  Abo abeesiga ebifaananyi ebyole,Abo abagamba ebifaananyi eby’ekyuma nti: “Mmwe bakatonda baffe,” Balizzibwa emabega era baliswazibwa.
18  Muwulirize mmwe bakiggala;Mutunule mulabe mmwe bamuzibe.
19  Ani muzibe? Si ye muweereza wange? Ani kiggala ng’omubaka gwe ntuma? Ani azibye amaaso ng’oyo aweebwa empeera? Ani azibye amaaso ng’omuweereza wa Yakuwa?
20  Olaba ebintu bingi naye teweetegereza. Otega amatu naye towulira.
21  Ku lw’obutuukirivu bwe,Yakuwa kimusanyusa okulaga nti amateeka ga waggulu era nti ga kitiibwa.
22  Naye abantu bano banyagibwa era babbibwa;Bonna basuuliddwa mu bunnya era bakwekeddwa mu makomera. Banyagiddwa ne wataba abanunula,Era babbiddwa ne wataba agamba nti: “Mubakomyewo!”
23  Ani mu mmwe aliwulira kino? Ani alissaayo omwoyo n’ayiga ebirimuyamba mu biseera eby’omu maaso?
24  Ani awaddeyo Yakobo okunyagibwa,Era awaddeyo Isirayiri eri abanyazi? Si ye Yakuwa, Oyo gwe baajeemera? Baagaana okutambulira mu makubo ge,Tebaagondera mateeka ge.
25  Kyeyavanga afuka obusungu ku Isirayiri,Obusungu bwe n’ekiruyi ky’olutalo. Olutalo lwayokya buli kintu ekyali kimwetoolodde, naye teyassaayo mwoyo. Olutalo lwamwokya, naye n’ateefiirayo.
22  Obubaka obukwata ku Kiwonvu eky’Okwolesebwa: Kiki ekibatuuseeko ekibalinnyisizza mmwenna waggulu ku mayumba?
2  Wali ojjudde obukyankalano,Wali kibuga ekijjudde oluyoogaano, ekibuga omwali okujaganya. Abantu bo abattibwa tebattibwa na kitala,Era tebaafiira mu lutalo.
3  Bannaakyemalira bo bonna baddukira wamu. Baatwalibwa mu busibe ng’omutego gw’obusaale tegukozeseddwa. Bonna abaasangibwa baatwalibwa mu busibeWadde nga baali baddukidde wala nnyo.
4  Eyo ye nsonga lwaki nnagamba nti: “Temuntunuulira,Nja kukaaba nnyo. TemumbudaabudaOlw’okuzikirizibwa kwa muwala w’abantu bange.
5  Kubanga lunaku lwa kutabulwatabulwa, lwa kuwangulwa, era lwa kubuna miwabo,Okuva eri Mukama Afuga Byonna, Yakuwa ow’eggye,Mu Kiwonvu eky’Okwolesebwa. Waliwo okumenya bbugweN’okukuba omulanga eri olusozi.
6  Eramu atwala ensawo y’obusaaleN’amagaali omuli abantu agasikibwa embalaasi,Ate Kiri abikkula engabo.
7  Ebiwonvu byo ebisingayo obulungiBirijjula amagaali ag’olutalo,N’embalaasi ziriyimirira mu mulyango,
8  Ekibikka ku Yuda kiriggibwawo. “Ku lunaku olwo mulitunula eri etterekero ly’eby’okulwanyisa ery’omu Nnyumba ey’Ekibira,
9  era muliraba ebituli bingi mu bbugwe w’Ekibuga kya Dawudi. Mulitereka amazzi g’omu kidiba eky’eky’emmanga.
10  Mulibala amayumba g’omu Yerusaalemi, era mulimenya amayumba okusobola okunyweza bbugwe.
11  Mulisima oluzzi wakati w’ebisenge ebibiri okussaamu amazzi g’omu kidiba ekikadde, naye temulitunuulira Katonda Omukulu eyabiteekawo, era temuliraba Oyo eyabitonda edda.
12  Ku lunaku olwo Mukama Afuga Byonna, Yakuwa ow’eggye,Aliyita abantu okukaaba n’okukungubaga,Okumwa enviiri ku mutwe n’okwambala ebibukutu.
13  Naye mu kifo ky’ekyo waliwo kujaganya na kusanyuka,Kutta nte na ndiga,Kulya nnyama na kunywa mwenge. ‘Ka tulye era tunywe, kubanga enkya tujja kufa.’”
14  Bino Yakuwa ow’eggye bye yambikkulira: “‘Ekibi kino tekiritangirirwa okutuusa lwe mulifa,’ Mukama Afuga Byonna, Yakuwa ow’eggye, bw’agamba.”
15  Bw’ati Mukama Afuga Byonna, Yakuwa ow’eggye, bw’agamba: “Genda eri omuwanika oyo, eri Sebuna, alabirira ennyumba, omugambe nti,
16  ‘Oyagala ki wano era olinawo ani owuwo, otuuke n’okwesimira wano aw’okuziikibwa?’ Yeesimira aw’okuziikibwa mu kifo ekigulumivu; yeesimira entaana mu lwazi.
17  ‘Laba! Yakuwa alikukasuka wansi n’amaanyi, musajja ggwe, era alikukwata lwa mpaka n’akunyweza.
18  Alikuzingako n’akunyweza n’akukasuka ng’omupiira mu nsi engazi. Eyo gy’olifiira, era eyo amagaali go ag’ekitiibwa gye galibeera, ne kiswaza ennyumba ya mukama wo.
19  Ndikuggya mu kifo kyo, era ndikuggyako omulimu gwo.
20  “‘Ku lunaku olwo ndiyita omuweereza wange Eriyakimu mutabani wa Kirukiya,
21  ne mmwambaza ekkanzu yo era ne mmusiba omusipi gwo ne ngunyweza; obuyinza bwo ndibuwaayo mu mukono gwe. Alifuuka taata eri abantu b’omu Yerusaalemi n’eri ennyumba ya Yuda.
22  Era nditeeka ekisumuluzo ky’ennyumba ya Dawudi ku kibegaabega kye. Aliggulawo ne wataba aggalawo; aliggalawo ne wataba aggulawo.
23  Ndimukomerera ng’omusumaali mu kifo ekinywevu, era aliba ng’entebe y’obwakabaka ey’ekitiibwa eri ennyumba ya kitaawe.
24  Era balimuwanikako ekitiibwa kyonna eky’ennyumba ya kitaawe, abazzukulu n’ezzadde, ebibya ebitono byonna, ebibya ebyakula ng’ebbakuli, n’ensumbi zonna ennene.
25  “‘Ku lunaku olwo,’ Yakuwa ow’eggye bw’agamba, ‘omusumaali ogwakomererwa mu kifo ekinywevu guliggibwamu, era gulisalibwa ne gugwa; n’ebintu bye gwali guwaniridde birigwa ne byonooneka, kubanga Yakuwa kennyini y’akyogedde.’”
38  Mu kiseera ekyo, Keezeekiya yalwala nnyo n’abulako katono okufa. Nnabbi Isaaya mutabani wa Amozi n’agenda gy’ali n’amugamba nti: “Bw’ati Yakuwa bw’agamba, ‘Wa ab’omu nnyumba yo ebiragiro, kubanga ogenda kufa; tojja kuwona.’”
2  Awo Keezeekiya n’akyuka n’atunula ku kisenge n’asaba Yakuwa ng’agamba nti:
3  “Ai Yakuwa, nkwegayiridde, jjukira bwe ntambulidde mu maaso go n’obwesigwa era n’omutima gwange gwonna, era nkoze ebirungi mu maaso go.” Awo Keezeekiya n’akaaba nnyo.
4  Yakuwa n’agamba Isaaya nti:
5  “Ddayo ogambe Keezeekiya nti, ‘Bw’ati Yakuwa, Katonda wa Dawudi jjajjaawo bw’agamba: “Mpulidde essaala yo era ndabye amaziga go. Obulamu bwo nja kubwongerako emyaka emirala 15,
6  era nja kukununula ggwe n’ekibuga kino mu mukono gwa kabaka wa Bwasuli, era nja kulwanirira ekibuga kino.
7  Kano ke kabonero okuva eri Yakuwa okukulaga nti Yakuwa ajja kukola ekyo ky’agambye:
8  Ekisiikirize ekiri ku madaala ga Akazi nja kukizza emabega amadaala kkumi.”’” Awo ekisiikirize ekyali kisse ku madaala ne kiddayo emabega amadaala kkumi.
9  Bino bye bigambo Keezeekiya kabaka wa Yuda bye yawandiika bwe yalwala, oluvannyuma n’awona.
10  Nnagamba nti: “Mu makkati g’obulamu bwange Nja kuyingira mu miryango gy’emagombe. Nja kuggibwako emyaka gyange egisigaddeyo.”
11  Nnagamba nti: “Siriraba Ya, siriraba Ya mu nsi y’abalamu. Siriddayo kulaba bantuNga ndi wamu n’abo ababeera mu kifo ekitaliimu bulamu.
12  Ekifo mwe mbeera kiringa weema y’omusumbaEsimbuliddwayo n’etwalibwa. Obulamu bwange mbuzinzeeko ng’omulusi w’engoye bw’azingako olugoye lw’amalirizza okuluka;Ansalako ng’ewuzi eziri ku muti kwe balukira engoye. Ommalirawo ddala okuva ku makya okutuusa obudde lwe buziba.
13  Mbeera mukkakkamu okutuusa ku makya. Amenyaamenya amagumba gange gonna ng’empologoma;Ommalirawo ddala okuva ku makya okutuusa obudde lwe buziba.
14  Nkaaba ng’akataayi oba nga ssossolye;Nkaaba ng’ejjiba. Amaaso gange gakooye olw’okutunula waggulu: ‘Ai Yakuwa, ndi munakuwavu nnyo;Nnyamba!’
15  Njogere ki? Yayogera nange era n’abaako ky’akolawo. Nja kutambula nga nneewombeese emyaka gyange gyonnaOlw’ennaku ennyingi gye nnina.
16  ‘Ai Yakuwa, olw’ebintu ebyo buli muntu abeera mulamu,Era mu byo mwe muli obulamu bw’omwoyo gwange. Ojja kumponya era onkuume nga ndi mulamu.
17  Laba! Mu kifo ky’okuba n’emirembe nnalina obulumi obw’amaanyi;Naye olw’okwagala kw’olina gye ndi,Wamponya ekinnya eky’okuzikirira. Ebibi byange byonna obisudde emabega wo.
18  Amagombe tegasobola kukugulumiza,Okufa tekusobola kukutendereza. Abo abakka mu kinnya tebasobola kuba na ssuubi mu bwesigwa bwo.
19  Abalamu, abalamu be basobola okukutenderezaNga bwe nkutendereza leero. Taata asobola okubuulira abaana be ebikwata ku bwesigwa bwo.
20  Ai Yakuwa, ndokola,Era tujja kuyimba ennyimba zange nga tukuba ebivuga eby’enkobaEnnaku zonna ze tunaamala nga tuli balamu mu nnyumba ya Yakuwa.’”
21  Awo Isaaya n’agamba nti: “Muleete ekitole ky’ettiini ekkalu mukiteeke ku jjute asobole okuwona.”
22  Keezeekiya yali abuuzizza nti: “Kabonero ki akalaga nti nja kugenda ku nnyumba ya Yakuwa?”
32  Laba! Kabaka alifuga okuleetawo obutuukirivu,N’abaami balifuga okuleetawo obwenkanya.
2  Era buli omu aliba ng’ekifo eky’okwekwekamu okuwona embuyaga,Ng’ekifo eky’okweggamamu enkuba ey’amaanyi,Aliba ng’emigga mu nsi etaliimu mazzi,Ng’ekisiikirize ky’olwazi olunene mu nsi enkalu.
3  Mu kiseera ekyo, amaaso g’abo abalaba tegalizibirira nate,N’amatu g’abo abawulira galiwuliriza.
4  Omutima gw’abo abapakuka gulifumiitiriza ku kumanya,N’olulimi olunanaagira lulyogera bulungi era mu ngeri etegeerekeka.
5  Omusirusiru aliba takyayitibwa mugabi,N’omuntu ow’empisa embi taliyitibwa wa kitiibwa;
6  Kubanga omusirusiru alyogera eby’obusirusiru,Era omutima gwe guligunja ebintu eby’akabi,Okwogera ebintu ebitali bituufu ku Yakuwa n’okuleetera abalala okwewaggula,Okuleka omuyala okugenda enjala,N’okumma alumwa ennyonta eky’okunywa.
7  Ebintu omuntu ow’empisa embi by’ateekateeka bibi;Aleetera abalala okwenyigira mu bikolwa eby’obuswavuOkwonoona omunaku ng’ayogera eby’obulimba,Omwavu ne bw’ayogera ekituufu.
8  Naye omugabi ayagala okugabira abalala,Era anyiikirira ebikolwa eby’okugaba.
9  “Mmwe abakazi abateefiirayo, muyimuke muwulirize eddoboozi lyange! Mmwe abawala abatalina kibeeraliikiriza, musseeyo omwoyo ku ebyo bye ŋŋamba!
10  Mu mwaka gumu n’ennaku ntono, mmwe abatalina kibeeraliikiriza mulikankana,Kubanga tewalibaawo bibala bikunguddwa ng’okukungula kw’ezzabbibu kuwedde.
11  Mukankane mmwe abakazi abateefiirayo! Mukankane mmwe abatalina kibeeraliikiriza! Mweyambule,Era mwesibe ebibukutu mu biwato.
12  Mukube mu bifuba byammwe mukaabeOlw’ekyo ekyatuuka ku nnimiro ennungi ne ku muzabbibu ogubala ennyo.
13  Ettaka ly’abantu bange liribikkibwa amaggwa n’obuti obw’amaggwa;Biribikka amayumba gonna agaalimu okujaganya,Ekibuga ekyalimu okusanyuka.
14  Kubanga ekigo kyabuliddwa;Ekibuga ekibaddemu okuyoogaana tekisigaddeemu muntu. Oferi n’omunaala gw’omukuumi bifuuse matongo ag’enkalakkalira,Bifuuse ssanyu lya ndogoyi ez’omu nsiko,Bifuuse ddundiro lya bisolo,
15  Okutuusa lwe tulifukibwako omwoyo okuva waggulu,Era eddungu ne lifuuka ennimiro y’emiti egy’ebibala,N’ennimiro y’emiti egy’ebibala n’eba ng’ekibira.
16  Olwo obwenkanya bulibeera mu ddungu,N’obutuukirivu bulibeera mu nnimiro y’emiti egy’ebibala.
17  Obutuukirivu obwa nnamaddala bulivaamu emirembe,Era obutuukirivu obwa nnamaddala bulireeta obuteefu n’obutebenkevu eby’olubeerera.
18  Abantu bange balibeera mu kifo ekirimu emirembe eky’enkalakkalira,Balibeera mu bifo ebirimu obutebenkevu ne mu bifo eby’okuwummuliramu ebiteefu.
19  Naye omuzira gulikuba ekibira ne kigwa,N’ekibuga kirisuulirwa ddala wansi.
20  Mulina essanyu mmwe abasiga ensigo ku mabbali g’amazzi gonna,Mmwe abasumulula ente n’endogoyi.”
6  Mu mwaka Kabaka Uzziya mwe yafiira, nnalaba Yakuwa ng’atudde ku ntebe empanvu era engulumivu, era ekirenge ky’ekyambalo kye kyali kibunye yeekaalu.
2  Basseraafi baali bayimiridde waggulu we. Buli omu yalina ebiwaawaatiro mukaaga, ebibiri nga bimubisse mu maaso, ebibiri nga bibisse ku bigere bye, ate ng’ebibiri abikozesa okubuuka.
3  Ne bagambagana nti: “Mutukuvu, mutukuvu, mutukuvu, Yakuwa ow’eggye. Ensi yonna ejjudde ekitiibwa kye.”
4  Emyango gyakankana olw’amaloboozi ago, era ennyumba n’ejjula omukka.
5  Awo ne ŋŋamba nti: “Zinsanze! Nfudde nze,Kubanga ndi muntu alina emimwa egitali mirongoofu,Era mbeera mu bantu abalina emimwa egitali mirongoofu;Amaaso gange galabye Kabaka, Yakuwa ow’eggye yennyini!”
6  Awo omu ku basseraafi n’abuuka n’ajja we nnali, era yali akutte mu mukono gwe eryanda lye yali aggye ku kyoto ng’akozesa ekitoola omuliro.
7  N’alikoonya ku mimwa gyange n’agamba nti: “Laba! Lino likoonye ku mimwa gyo. Oggiddwako omusango,Era ekibi kyo kitangiriddwa.”
8  Awo ne mpulira eddoboozi lya Yakuwa ng’agamba nti: “Nnaatuma ani, era ani anaatukiikirira?” Ne ŋŋamba nti: “Nzuuno! Ntuma!”
9  N’aŋŋamba nti, “Genda ogambe abantu abo nti: ‘Mujja kuwulira enfunda n’enfunda,Naye temujja kutegeera;Mujja kulaba enfunda n’enfunda,Naye tewali kye mujja kumanya.’
10  Gubya omutima gw’abantu bano,Ggala amatu gaabwe,Era ziba amaaso gaabwe,Baleme okulaba n’amaaso gaabweEra baleme okuwulira n’amatu gaabwe,Omutima gwabwe guleme okutegeeraBaleme okukyuka bawonyezebwe.”
11  Awo ne ŋŋamba nti: “Kiriba bwe kityo kumala bbanga ki, Ai Yakuwa?” N’anziramu nti: “Okutuusa ng’ebibuga bizikiriziddwa era nga tewali abibeeramuNga n’amayumba tegaliimu bantuEra nga n’ensi eyonooneddwa, ng’efuuse matongo;
12  Okutuusa Yakuwa lw’alitwala abantu ewala ennyoEra okutuusa ng’ebitundu bingi eby’ensi tebiriimu bantu.
13  “Naye ensi erisigalamu ekitundu kimu eky’ekkumi, era eriddamu okwokebwa, ng’omuti omunene era ng’omuyovu, ebitemebwa ekikolo kyabyo ne kisigalawo; ensigo entukuvu eribeera ekikolo kyayo.”
31  Zibasanze abo abagenda e Misiri okufunayo obuyambi,Abo abeesiga embalaasi,Abeesiga amagaali g’olutalo olw’okuba mangi,Era abeesiga embalaasi z’olutalo olw’okuba za maanyi. Naye tebeesiga Mutukuvu wa Isirayiri,Era tebanoonya Yakuwa.
2  Kyokka naye mugezi era alireeta akabi,Era talikyusa mu bigambo bye. Alibonereza ennyumba y’abakozi b’ebibiAwamu n’abo abayamba abakozi b’ebibi.
3  Abamisiri nabo bantu buntu, si Katonda;Embalaasi zaabwe mibiri bubiri so si myoyo. Yakuwa bw’aligolola omukono gwe,Buli aliba ayamba alyesittala,Na buli aliba ayambibwa aligwa;Bonna balisaanawo lumu.
4  Kubanga bw’ati Yakuwa bw’aŋŋambye: “Ng’empologoma bw’efugula, ng’empologoma envubuka ey’amaanyi bw’efugula ng’erina omuyiggo,Ng’ekibinja ky’abasumba kiyitiddwa okugirumba,N’etatya maloboozi gaabweWadde okwekanga olw’oluyoogaano lwabwe,Ne Yakuwa ow’eggye bw’atyo bw’aliba ng’akka okulwaniriraOlusozi Sayuuni n’entikko yaalwo.
5  Ng’ekinyonyi bwe kikka embiro okulwanirira abaana baakyo, ne Yakuwa ow’eggye bw’atyo bw’alirwanirira Yerusaalemi. Alikirwanirira era alikiwonya. Alikitaasa era alikinunula.”
6  “Mudde eri Oyo gwe mwajeemera ennyo, mmwe abantu ba Isirayiri.
7  Ku lunaku olwo buli muntu alireka bakatonda be aba ffeeza abatalina mugaso ne bakatonda be aba zzaabu abatalina mugaso, be mwakola n’emikono gyammwe ne mwonoona.
8  Omwasuli alittibwa na kitala, naye si eky’abantu;Ekitala ekitali kya bantu kirimusaanyaawo. Alidduka olw’ekitala,Era abavubuka be balikozesebwa emirimu egy’obuddu.
9  Olwazi lwe lulivaawo olw’okutya,N’abaami be balitya nnyo olw’ekikondo,” Yakuwa bw’agamba,Nnannyini kitangaala ekiri mu Sayuuni, n’ekyokero ekiri mu Yerusaalemi.
21  Obubaka obukwata ku ddungu ery’ennyanja: Akabi kajja ng’embuyaga ekunta mu bukiikaddyo,Kava mu ddungu, kava mu nsi ey’entiisa.
2  Ntegeezeddwa okwolesebwa okw’entiisa: Omukuusa akola eby’obukuusa,N’omuzikiriza azikiriza. Yambuka ggwe Eramu! Zingiza ggwe Bumeedi! Ndikomya okusinda kwonna kwe yaleetawo.
3  Olw’okwolesebwa kuno, nnina obulumi bungi. NjugumiraNg’omukazi azaala. Nnina ennaku nnyingi sisobola na kuwulira;Nsobeddwa nnyo sisobola na kulaba.
4  Omutima gwange guweddemu amaanyi; ntintima olw’entiisa. Akawungeezi ke mbaddenga nneesunga kandeetera kukankana.
5  Mutegeke emmeeza n’aw’okutuula! Mulye era munywe! Mmwe abaami, musituke mufuke amafuta ku ngabo!
6  Kubanga bw’ati Yakuwa bw’aŋŋambye: “Genda osseewo omukuumi era omugambe ayogere by’alaba.”
7  Awo n’alaba amagaali g’olutalo nga gasikibwa embalaasi,Amagaali g’olutalo nga gasikibwa endogoyi,Amagaali g’olutalo nga gasikibwa eŋŋamira. Ne yeetegereza era ne yeekaliriza.
8  Awo n’ayogera mu ddoboozi ery’omwanguka ng’empologoma ewuluguma, n’agamba nti: “Ai Yakuwa, emisana nnyimirira ku munaala gw’omukuumi okuzibya obudde,Era buli kiro mbeera mu kifo we nkuumira.
9  Tunula olabe ekijja: Waliwo abasajja abali ku magaali ag’olutalo agasikibwa embalaasi!” Awo n’agamba nti: “Kigudde! Babulooni kigudde! Ebifaananyi byonna ebyole ebya bakatonda baakyo abisudde wansi n’abimenyaamenya!”
10  Mmwe abantu bange abawuuliddwa ng’emmere ey’empeke,Abavudde mu gguuliro lyange,Mbabuulidde ebyo bye mpulidde okuva eri Yakuwa ow’eggye, Katonda wa Isirayiri.
11  Obubaka obukwata ku Duma: Waliwo ankoowoola ng’ayima e Seyiri ng’agamba nti: “Omukuumi, ekiro okyogerako ki? Omukuumi, ekiro okyogerako ki?”
12  Omukuumi n’agamba nti: “Bugenda kukya, era buzibe. Bwe muba mwagala okubuuza mubuuze. Mukomewo nate!”
13  Obubaka obukwata ku lusenyi: Mujja kusula mu kibira, mu lusenyi,Mmwe abatambuze b’e Dedani abatambulira ku ŋŋamira.
14  Muleete amazzi muwe abo abalumwa ennyonta,Mmwe ababeera mu nsi ya Tema,Muleete n’emigaati muwe abo abadduka.
15  Kubanga badduse ekitala, badduse ekitala ekisowoddwa,Badduse omutego oguweteddwa, era badduse ekibambulira ky’olutalo.
16  Kubanga bw’ati Yakuwa bw’aŋŋambye: “Mu mwaka gumu, ng’emyaka omukozi akolera empeera gy’amala ng’akola bwe giba, ekitiibwa kya Kedali kyonna kiriggwaawo.
17  Abalwanyi ba Kedali abakwata omutego abalisigalawo baliba batono nnyo, kubanga bw’atyo Yakuwa Katonda wa Isirayiri bw’agambye.”
25  Ai Yakuwa, ggwe Katonda wange. Nkugulumiza, ntendereza erinnya lyo,Kubanga okoze ebintu ebyewuunyisa;Ebintu ebyateekebwateekebwa okuva mu biseera eby’edda,Mu bwesigwa, era mu mazima.
2  Kubanga ekibuga okifudde ntuumu ya mayinja,Ekibuga ekiriko bbugwe okifudde bifunfugu ebimerenguka. Omunaala gw’omugwira kibuga ekitakyaliwo;Tekiriddamu kuzimbibwa.
3  Eyo ye nsonga lwaki eggwanga ery’amaanyi lirikugulumiza;Ekibuga eky’amawanga amakambwe kirikutya.
4  Kubanga ofuuse kigo eri omunaku,Ekigo eri omwavu ali mu buyinike,Ekifo ekiddukirwamu mu kiseera eky’enkuba erimu kibuyaga,Ekisiikirize mu kiseera eky’omusana. Obusungu bw’abakambwe bwe buba ng’enkuba erimu kibuyaga ekuba ekisenge,
5  Okomya okuleekaana kw’abagwiraNga bw’omalawo ebbugumu mu nsi enkalu. Ng’ebbugumu bwe liggwaawo olw’ekisiikirize ky’ekire,Bwe lutyo oluyimba lw’abakambwe bwe lusirisibwa.
6  Ku lusozi luno Yakuwa ow’eggye aliteekerateekera amawanga gonnaEkijjulo eky’ebya ssava,Ekijjulo okuli omwenge omulungi,Eky’ebya ssava ebijjudde obusomyo,Eky’omwenge omulungi, ogusengejjeddwa.
7  Ku lusozi luno aliggyawo looti ebuutikidde amawanga gonnaN’ekibikka ekyezingiridde ku mawanga gonna.
8  Alimirira ddala okufa emirembe gyonna,Era Yakuwa Mukama Afuga Byonna alisangula amaziga mu maaso gonna. Ekivume ky’abantu be alikiggya ku nsi yonna,Kubanga Yakuwa kennyini y’akyogedde.
9  Mu kiseera ekyo baligamba nti: “Laba! Ono ye Katonda waffe! Essuubi lyaffe tulitadde mu ye,Era alitulokola. Ono ye Yakuwa! Essuubi lyaffe tulitadde mu ye. Ka tusanyuke, tujaganye, kubanga atulokola.”
10  Kubanga omukono gwa Yakuwa gulibeera ku lusozi luno,Era Mowaabu alirinnyirirwa mu kifo kyeNg’ebisubi bwe birinnyirirwa mu ntuumu y’ebigimusa.
11  Aligolola omukono gwe n’akuba MowaabuNg’omuntu awuga bw’akuba amazzi n’emikono gye,Era alikkakkanya amalala geNg’akozesa emikono gye mu ngeri ey’obukugu.
12  Ekibuga ekyetooloddwa bbugwe omuwanvu era ow’amaanyiAlikisuula;Alikimenya n’akisuula wansi mu nfuufu.
13  Obubaka obukwata ku Babulooni Isaaya mutabani wa Amozi bwe yafuna mu kwolesebwa:
2  “Muwanike akabonero ku lusozi olw’enjazi enjereere. Mubakoowoole, mubawuubire emikono,Bayingire mu miryango gy’abakungu.
3  Ndagidde abo be nnonze. Mpise abalwanyi bange njoleke obusungu bwange,Era bajaganya n’amalala.
4  Wulira! Ekibiina ky’abantu mu nsozi;Bawulikika nga bangi nnyo! Wulira! Oluyoogaano lw’obwakabaka,Oluyoogaano lw’amawanga agakuŋŋaanye awamu!Yakuwa ow’eggye akuŋŋaanya eggye okulwana olutalo.
5  Bava mu nsi ey’ewala,Bava eyo eggulu gye likoma,Yakuwa n’eby’okulwanyisa eby’obusungu bwe,Okuleeta akabi eri ensi yonna.
6  Mukube ebiwoobe, kubanga olunaku lwa Yakuwa luli kumpi okutuuka! Lugenda kujja ng’okuzikiriza okuva eri Omuyinza w’Ebintu Byonna.
7  Eyo ye nsonga lwaki emikono gyonna gijja kunafuwa,Era omutima gwa buli muntu gujja kusaanuuka olw’okutya.
8  Abantu basattira. Basambagala era bali mu bulumi bungiNg’omukazi alumwa okuzaala. Buli omu atunuulira munne ng’atidde nnyo,Era bonna ennaku ebeetimbye ku maaso.
9  Laba! Olunaku lwa Yakuwa lujja,Lukambwe era lulina ekiruyi n’obusungu obubuubuuka,Okufuula ensi eyo ekintu eky’entiisa,N’okusaanyaawo aboonoonyi abagirimu.
10  Kubanga emmunyeenye ez’oku ggulu awamu n’ebibinja byazoTebijja kwaka;Enjuba ejja kuvaayo ng’ekutte ekizikiza,N’omwezi tegujja kwaka.
11  Ndivunaana ensi olw’ebibi byayo,N’ababi olw’ebyonoono byabwe. Ndikomya okwekulumbaza kw’abo abeetulinkiriza,Era ndikkakkanya amalala g’abo abatulugunya abalala.
12  Omuntu ndimufuula wa bbula okusinga zzaabu alongooseddwa,Era abantu ndibafuula ba bbula okusinga zzaabu ow’e Ofiri.
13  Eyo ye nsonga lwaki ndikankanya eggulu,N’ensi erinyeenyezebwa eve mu kifo kyayo,Olw’ekiruyi kya Yakuwa ow’eggye ku lunaku olw’obusungu bwe obubuubuuka.
14  Okufaananako enjaza eyiggibwa, n’ensolo ez’omu kisibo ezitalina azikuŋŋaanya,Buli omu aliddayo mu bantu be;Buli omu aliddukira mu nsi ye.
15  Buli alisangibwa alifumitibwa,Na buli alikwatibwa alittibwa n’ekitala.
16  Abaana baabwe balikubwa wansi ne babetentebwa nga balaba,Ennyumba zaabwe zirinyagibwamu ebintu,Ne bakyala baabwe balikwatibwa.
17  Ndibawendulira Abameedi,Abatwala ffeeza ng’ekintu ekitaliimuEra abatasanyukira zzaabu.
18  Emitego gyabwe egy’obusaale girisesebbula abavubuka;Tebalikwatirwa kisa bibala bya lubutoWadde okusaasira abaana abato.
19  Era Babulooni obwakabaka obusingayo ekitiibwa,Obulungi bw’Abakaludaaya era okwenyumiriza kwabwe,Kirifaanana nga Sodomu ne Ggomola Katonda bwe yabizikiriza.
20  Tekiriddamu kubeeramu bantu,Era tekiriba kifo kya kubeeramu emirembe gyonna. Tewaliba Muwalabu asimbayo weema ye,Era tewaliba basumba bawummulizaayo bisibo byabwe.
21  Ensolo ez’omu ddungu ze zirigalamirayo;Ennyumba zaabwe zirijjula ebiwuugulu. Maaya ziribeera eyo,N’embuzi ez’omu nsiko ziribuukirabuukira eyo.
22  Ensolo eziwoowoola ziriwoowoolera mu minaala gyakyo,N’ebibe biriwoowoolera mu mbiri zaakyo ennungi. Ekiseera kyakyo kinaatera okutuuka, era ennaku zaakyo tezijja kwongezebwayo.”
14  Yakuwa alisaasira Yakobo, era aliddamu okulonda Isirayiri. Alibateeka mu nsi yaabwe; bannaggwanga balibeegattako era balyekwata ku nnyumba ya Yakobo.
2  Abantu b’amawanga balibaleeta mu kifo kyabwe, era ennyumba ya Isirayiri eribafuula baddu na bazaana mu nsi ya Yakuwa. Baliwamba abo abaali baabawamba, era balifuga abo abaabakakanga okukola emirimu.
3  Ku lunaku Yakuwa lw’alikuggyako obulumi n’okweraliikirira okw’amaanyi n’emirimu egy’obuddu gye baakuwalirizanga okukola,
4  olyogera olugero luno ku kabaka wa Babulooni: “Oyo eyakakanga abalala okukola emirimu naye atuuse ku nkomerero ye! Okunyigirizibwa kukomye!
5  Yakuwa amenye omuggo gw’ababi,Oluga lw’abafuzi,
6  Ogwakubanga amawanga olutata n’obusungu obungi,Ogwafuganga amawanga n’obusungu nga gugayigganya olutatadde.
7  Ensi yonna kaakano ewummudde, tewali kigitawaanya. Abantu boogerera waggulu olw’essanyu.
8  N’emiti gy’emiberosi gisanyuka olw’ekyo ekyakutuukako,Era n’emiti gy’entolokyo egy’omu Lebanooni. Gigamba nti, ‘Okuva lwe wagwa,Tewali yali azze kututema.’
9  N’amagombe gye gali wansi eyo gagolokoseOkukusisinkana ng’ozze. Ku lulwo gazuukusa abaafa,Abafuzi b’ensi bonna abaabonyaabonyanga abalala. Galeetera bakabaka bonna ab’amawanga okuyimuka ku nnamulondo zaabwe.
10  Bonna boogera era bakugamba nti,‘Naawe ofuuse munafu nga ffe? Naawe ofuuse nga ffe?
11  Amalala go gassiddwa wansi emagombe,N’amaloboozi g’ebivuga byo eby’enkoba. Envunyu ze ziringa obuliri bwo,Era ensiriŋŋanyi ze weebisse.’
12  Ogudde okuva mu ggulu,Ggwe ayakaayakana, ggwe omwana w’emmambya! Otemeddwa n’osuulibwa ku nsi,Ggwe eyafufuggaza amawanga!
13  Wayogera mu mutima gwo nti, ‘Ndirinnya mu ggulu. Ndiwanika entebe yange ey’obwakabaka waggulu w’emmunyeenye za Katonda,Ndituula ku lusozi olukuŋŋaanirwako,Mu bitundu eby’ebukiikakkono ebisingayo okuba ewala.
14  Ndirinnya ne ŋŋenda waggulu w’ebire;Ndyefaanaanyiriza ng’oyo Asingayo Okuba Waggulu.’
15  Naye olissibwa wansi emagombe,Mu bitundu by’ekinnya ebisingayo okuba ebya wansi.
16  Abo abalikulaba balikwekaliriza;Balikwekenneenya ne bagamba nti,‘Ono ye musajja eyayuuguumyanga ensi,Eyakankanyanga obwakabaka,
17  Eyafuula ensi okuba ng’eddunguN’asaanyaawo ebibuga byayo,Era eyagaananga abasibe be okudda ewaabwe?’
18  Bakabaka abalala bonna ab’amawanga,Bonna bagalamidde mu kitiibwa,Buli omu mu ntaana ye.
19  Naye ggwe osuuliddwa eri n’otoziikibwa mu ntaana,Okufaananako omutunsi ogutaagalibwa,Oyambaziddwa abafu abattibwa n’ekitala,Abagenda wansi mu kinnya ekijjudde amayinja,Olinga omutulumbi ogulinnyiriddwa.
20  Tolibeegattako mu ntaana,Kubanga wazikiriza ensi yo,Watta abantu bo. Amannya g’ezzadde ly’abakozi b’ebibi tegaliddamu kwogerwako.
21  Muteeketeeke aw’okuttira abaana beOlw’ebibi bya bajjajjaabwe,Baleme okugolokoka batwale ensiBagijjuze ebibuga byabwe.”
22  “Ndibalwanyisa,” Yakuwa ow’eggye bw’agamba. “Ndiggirawo ddala mu Babulooni erinnya, n’abaliba basigaddewo, n’abazzukulu, n’abo abaliddawo,” Yakuwa bw’agamba.
23  “Ndikifuula kifo kya nnamunnungu era olutobazzi, era ndikyera n’olweyo lw’okuzikiriza,” Yakuwa ow’eggye bw’agamba.
24  Yakuwa ow’eggye alayidde nti: “Nga bwe nnateekateeka, bwe kityo bwe kiriba,Era nga bwe nnasalawo, bwe kityo bwe kirituukirira.
25  Ndimenyeramenyera Omwasuli mu nsi yange,Era ndimulinnyirira ku nsozi zange. Ekikoligo kye kiriggibwa ku bantu bange,N’omugugu gwe guliggibwa ku bibegaabega byabwe.”
26  Kino kye kisaliddwawo okuba nti kituuka ku nsi yonna,Era guno gwe mukono ogugoloddwa eri amawanga gonna.
27  Kubanga Yakuwa ow’eggye asazeewo,Ani ayinza okukiremesa? Omukono gwe gugoloddwa,Ani ayinza okuguzzaayo?
28  Mu mwaka Kabaka Akazi gwe yafiiramu, Katonda yaweereza obubaka buno:
29  “Tosanyuka ggwe Bufirisuuti, tewaba n’omu ku mmwe asanyuka,Olw’okuba omuggo gw’oyo abakuba gumenyese. Kubanga mu kikolo ky’omusota mulivaamu omusota ogw’obusagwa,Era ezzadde lyagwo liribeera omusota ogubuuka ogw’omuliro.
30  Omwana omubereberye ow’omunaku bw’aliba alya,Nga n’omwavu agalamidde mu mirembe,Ndireetera ekikolo kyo enjala ne kifa,N’abalisigalawo mu ggwe balittibwa.
31  Kuba ebiwoobe, ggwe omulyango! Leekaana, ggwe ekibuga! Wenna oliggwaamu amaanyi, ggwe Bufirisuuti! Kubanga omukka guva ebukiikakkono,Era tewali n’omu mu magye g’omulabe asoonooka.”
32  Ababaka b’eggwanga babaanukule batya? Nti Yakuwa ataddewo omusingi gwa Sayuuni,Era nti abanaku ab’omu bantu be baliddukira mu kyo.
29  “Zikusanze ggwe Aliyeri, Aliyeri ekibuga Dawudi mwe yasiisira! Mweyongere okukwata embaga zammwe mwaka ku mwaka;Mukwatenga embaga zammwe.
2  Naye ndireeta obuyinike ku Aliyeri,Era walibaawo okukungubaga n’okukuba ebiwoobe,Era gye ndi aliba ng’ekyoto kya Katonda.
3  Ndisiisira ku njuyi zo zonna,Ndikuzingiza nga nkozesa olukomera olw’emiti emisongovu,Era ndikuzimbako ebigo okukuzingiza.
4  Olissibwa wansi;Olyogerera mu ttaka,Era by’oliba oyogera enfuufu eribiremesa okuwulikika obulungi. Eddoboozi lyo liriwulirwa nga liva mu ttakaNg’eddoboozi ly’omulubaale,Era ebigambo byo biryogerwa mu kaama okuva mu nfuufu.
5  Ekibinja ky’abalabe bo kiriba ng’enfuufu,Ekibinja ky’abo abakutulugunya kiriba ng’ebisusunku ebifuumuulibwa embuyaga. Era ekyo kiribaawo mu kaseera buseera, nga tekisuubirwa.
6  Yakuwa ow’eggye alikununulaNg’akozesa okubwatuka ne musisi n’eddoboozi eddene,Ng’akozesa kibuyaga ne kikunta n’ennimi z’omuliro ogusaanyaawo.”
7  Awo ekibiina ky’amawanga gonna agalwanyisa Aliyeri(Abo bonna abakirwanyisa,Eminaala egisinziirwako okukirwanyisa,N’abo abakireetera obuyinike)Kiriba ng’ekirooto; kiriba ng’okwolesebwa okw’ekiro.
8  Kiriba ng’omuntu alumwa enjala bw’aloota ng’alya,Naye n’azuukuka ng’enjala emuluma,Era ng’omuntu alumwa ennyonta bw’aloota ng’anywa amazzi,Naye n’azuukuka nga mukoowu era ng’ennyonta emuluma. Bwe kityo bwe kiriba eri ekibiina ky’amawanga gonnaAgalwanyisa Olusozi Sayuuni.
9  Muwuniikirire era mwewuunye;Muzibe amaaso era mufuuke bamuzibe. Batamidde, naye omwenge si gwe gubatamiizizza;Batagala, naye si lwa kunywa mwenge.
10  Kubanga Yakuwa abafuseeko omwoyo ogw’otulo otungi ennyo;Azibye amaaso gammwe, nga bano be bannabbi bammwe,Abisse ku mitwe gyammwe, nga bano beebo ababategeeza okwolesebwa.
11  Gye muli okwolesebwa kwonna kuba ng’ebigambo ebiri mu kitabo ekissiddwako envumbo. Bwe bakiwa omuntu amanyi okusoma ne bamugamba nti: “Tukusaba okisome mu ddoboozi ery’omwanguka,” addamu nti: “Sisobola kukisoma, kubanga kissiddwako envumbo.”
12  Era bwe bakiwa oyo atamanyi kusoma ne bamugamba nti: “Tukusaba okisome,” addamu nti: “Simanyi kusoma.”
13  Yakuwa agamba nti: “Abantu bano bantuukirira na mimwa gyabweEra banzisaamu ekitiibwa kya ku mimwa;Naye emitima gyabwe gindi wala;Era ebiragiro by’abantu bye baayigirizibwa bye basinziirako okuntya.
14  N’olwekyo, ndiddamu okukola mu bantu bano ebintu ebyewuunyisa,Ndikola ebyewuunyisa bingi nnyo;Era amagezi g’abasajja baabwe abagezigezi galisaanawo,N’okutegeera kw’abantu baabwe abagezigezi kulikwekebwa.”
15  Zibasanze abo abafuba okukweka Yakuwa enteekateeka zaabwe. Bye bakola babikolera mu kizikiza,Nga bwe bagamba nti: “Ani atulaba? Ani amanyi ebitukwatako?”
16  Nga munyoolanyoola ebintu! Omubumbi ayinza okugeraageranyizibwa ku bbumba? Ekintu ekyakolebwa kiyinza okwogera ku oyo eyakikola nti: “Teyankola”? Era ekintu ekyabumbibwa kiyinza okwogera ku oyo eyakibumba nti: “Talina magezi”?
17  Mu kiseera kitono Lebanooni kijja kufuulibwa ennimiro y’emiti egy’ebibala,Era ennimiro eyo ey’emiti egy’ebibala ejja kuba ng’ekibira.
18  Ku lunaku olwo bakiggala bajja kuwulira ebigambo ebiri mu kitabo,N’amaaso ga bamuzibe gajja kuva mu kizikiza ekikutte galabe.
19  Abawombeefu bajja kusanyukira nnyo mu Yakuwa,N’abaavu mu bantu bajja kujaguliza mu Mutukuvu wa Isirayiri.
20  Kubanga oyo atulugunya abalala ajja kuggibwawo,Oyo eyeewaana ajja kuzikirira,N’abo bonna buli kiseera ababa beetegese okukola ebintu ebirumya abalala bajja kusaanawo,
21  Abo aboogera eby’obulimba ne baleetera abalala okubaako omusango,Abatega emitego okukwasa oyo alwanirira abalala mu mulyango gw’ekibuga,Era aboogera ebitali bituufu ne balemesa omutuukirivu okusalirwa omusango mu bwenkanya.
22  N’olwekyo, bw’ati Yakuwa eyanunula Ibulayimu bw’agamba ennyumba ya Yakobo: “Yakobo taliddamu kukwatibwa nsonyi,Era taliddamu kupeeruuka mu maaso.
23  Kubanga bw’aliraba abaana be,Omulimu gw’emikono gyange, wakati mu ye,Balitukuza erinnya lyange,Balitukuza Omutukuvu wa Yakobo,Era baliwuniikirira olwa Katonda wa Isirayiri.
24  Abakakanyavu mu ndowooza balitegeera,N’abeemulugunya balikkiriza okuyigirizibwa.”
40  “Mubudeebude abantu bange, mubabudeebude,” Katonda wammwe bw’agamba.
2  “Mwogere ne Yerusaalemi mu ngeri ey’ekisa,Era mumugambe nti emirimu gye egy’obuwaze giwedde,Era nti takyaliko musango. Yakuwa amubonerezza mu bujjuvu olw’ebibi bye byonna.”
3  Eddoboozi ery’omwanguka ery’oyo ayogerera mu ddungu ligamba nti: “Mwerule ekkubo lya Yakuwa! Mukolere Katonda waffe oluguudo olutereevu oluyita mu ddungu.
4  Buli kiwonvu kijjuzibwe,Na buli lusozi n’akasozi biseetezebwe. Ekifo ekirimu ebisirikko kijja kufuuka kitereevu,N’ekifo ekitali kitereevu kijja kufuuka kya museetwe.
5  Ekitiibwa kya Yakuwa kijja kubikkulwa,Era abantu bonna bajja kukiraba,Kubanga akamwa ka Yakuwa ke koogedde.”
6  Wulira! Waliwo agamba nti: “Langirira!” Omulala n’abuuza nti: “Kiki kye mba nnangirira?” “Abantu bonna balinga omuddo. Era okwagala kwabwe kwonna okutajjulukuka kulinga ekimuli eky’oku ttale.
7  Omuddo gukala,Ekimuli kiwotoka,Kubanga omukka gwa Yakuwa gubifuuwa. Mazima ddala abantu muddo buddo.
8  Omuddo gukala,Ekimuli kiwotoka,Naye ekigambo kya Katonda waffe kibeerawo emirembe gyonna.”
9  Genda ku lusozi oluwanvu,Ggwe omukazi aleetera Sayuuni amawulire amalungi. Yimusa eddoboozi lyo oyogeze maanyi,Ggwe omukazi aleetera Yerusaalemi amawulire amalungi. Yogerera waggulu, totya. Langirira eri ebibuga bya Yuda nti: “Katonda wammwe wuuno.”
10  Laba! Yakuwa Mukama Afuga Byonna ajja kujja n’amaanyi,Era omukono gwe gujja kufuga. Laba! Alina empeera,Era empeera gy’asasula eri mu maaso ge.
11  Okufaananako omusumba, ajja kulabirira ekisibo kye. Ajja kukuŋŋaanya endiga ento n’omukono gwe,Era ajja kuzisitulira mu kifuba kye. Ajja kukulembera n’obwegendereza ezo eziyonsa.
12  Ani yali apimye amazzi gonna agali mu nnyanja mu kibatu kyeEra eyali apimye eggulu n’oluta lw’engalo ze? Ani yali akuŋŋaanyizza enfuufu y’ensi mu kigeraOba eyali apimye ensozi ku minzaaniN’obusozi ku kipima?
13  Ani eyali apimye omwoyo gwa Yakuwa,Era ani ayinza okuba omuwabuzi we n’amuyigiriza?
14  Ani gwe yeebuuzaako asobole okutegeera,Oba ani amuyigiriza mu kkubo ery’obwenkanya,Oba ani amuyigiriza asobole okufuna okumanya,Oba ani amulaga ekkubo ery’okutegeera okutuufu?
15  Laba! Amawanga galinga ettondo ly’amazzi eriri mu kalobo,Era ng’olufufugge oluli ku minzaani. Laba! Asitula ebizinga ng’asitula enfuufu.
16  N’emiti gy’omu Lebanooni gyonna tegisobola kuvaamu nku zimala,N’ensolo zaamu ez’omu nsiko tezimala kuba kiweebwayo ekyokebwa.
17  Mu maaso ge amawanga gonna galinga ekintu ekitaliiwo;Agatwala ng’ekintu ekitaliimu nsa.
18  Katonda muyinza kumugeraageranya ku ani? Kiki kye muyinza okumufaananya?
19  Omukozi akola ekifaananyi eky’ekyuma,Omuweesi n’akibikkako zzaabuEra n’akola obujegere obwa ffeeza.
20  Yeeroboza omuti gw’anaawaayo,Omuti ogutayinza kuvunda. Anoonya omukozi omukuguOkukola ekifaananyi ekyole ekiyinza okuyimirira ne kitagwa.
21  Temumanyi?Temuwuliranga? Tekyababuulirwa okuva ku lubereberye? Temwakitegeera okuva emisingi gy’ensi lwe gyateekebwawo?
22  Waliwo abeera waggulu w’ensi enneetooloovu,Era abagibeeramu balinga amayanzi. Abamba eggulu ng’olutimbe olw’oluwewere,Era alyanjuluza nga weema ey’okubeeramu.
23  Abakungu abaggyako obuyinza,N’abalamuzi b’ensi abafuula ng’ekintu ekitaliimu nsa.
24  Baba baakasimbibwa,Baba baakasigibwa,Ekikolo kyabwe kiba tekinnasimba mirandira mu ttaka,Ne bafuuyibwako empewo ne bakala,Era embuyaga n’ebafuumuula ng’ebisubi.
25  “Ani gwe muyinza okunfaananya? Ani annenkana?” Omutukuvu bw’agamba.
26  “Muyimuse amaaso gammwe mutunule waggulu mulabe. Ani yatonda ebintu ebyo? Y’Oyo aggyayo eggye lyabyo okusinziira ku muwendo gwabyo;Byonna abiyita amannya. Olw’amaanyi ge amangi ennyo n’olw’amaanyi ge agawuniikiriza,Tewali na kimu ku byo kibulako.
27  Ggwe Yakobo, kiki ekikwogeza, era ggwe Isirayiri lwaki ogamba nti,‘Ekkubo lyange Yakuwa limukwekeddwa,Era Katonda si mwenkanya gye ndi’?
28  Tomanyi? Towuliranga? Yakuwa Omutonzi w’ensi yonna ye Katonda ow’emirembe n’emirembe. Takoowa era tatendewalirwa. Okutegeera kwe tekunoonyezeka.
29  Oyo akooye amuwa amaanyi,N’abo abatalina maanyi abawa amaanyi mangi nnyo.
30  Abalenzi bajja kukoowa era batendewalirwe,N’abavubuka bajja kwesittala bagwe,
31  Naye abo abateeka essuubi lyabwe mu Yakuwa bajja kuddamu okufuna amaanyi. Bajja kutumbiira waggulu nga balinga abalina ebiwaawaatiro by’empungu. Bajja kudduka naye nga tebaggwaamu maanyi;Bajja kutambula naye nga tebakoowa.”
60  “Yimuka ggwe omukazi, yaka, kubanga ekitangaala kyo kituuse. Ekitiibwa kya Yakuwa kikwakaayakanirako.
2  Laba! ekizikiza kiribikka ensi,Era ekizikiza ekikutte kiribikka amawanga;Naye ggwe Yakuwa alikwakaayakanirako,Era ekitiibwa kye kirirabibwa ku ggwe.
3  Amawanga galijja eri ekitangaala kyoNe bakabaka balijja eri ekitiibwa kyo ekyakaayakana.
4  Yimusa amaaso go otunule eno n’eri olabe! Bonna bakuŋŋaanyiziddwa; bajja gy’oli. Batabani bo bajja gy’oli nga bava wala,Era ne bawala bo nga basituliddwa.
5  Mu kiseera ekyo oliraba n’osanyuka,Era omutima gwo gulijaganya era gulijjula essanyu,Kubanga eby’obugagga eby’omu nnyanja birireetebwa gy’oli;Eby’obugagga by’amawanga birijja gy’oli.
6  Eŋŋamira ennyingi zirijjula mu nsi yo,Eŋŋamira ento ennume ez’e Midiyaani n’ez’e Efa. Abantu b’e Seba bonna balijja;Balireeta zzaabu n’obubaani obweru. Balirangirira ettendo lya Yakuwa.
7  Ebisibo bya Kedali byonna birikuŋŋaanyizibwa gy’oli. Endiga za Nebayoosi ennume zirikuweereza. Zirijja ku kyoto kyange ne nzikkiriza,Era ndirungiya ennyumba yange ey’ekitiibwa.
8  Baani abo abaseeyeeya mu bbanga ng’ebire,Era ababuuka ng’amayiba agakomawo mu biyumba byago?
9  Ebizinga biriteeka essuubi lyabyo mu nze;Ebyombo by’e Talusiisi bye bikulembeddemu,Nga bireeta abaana bo okuva ewala. Balijja nga beetisse ffeeza waabwe ne zzaabu,Okutendereza erinnya lya Yakuwa Katonda wo era Omutukuvu wa Isirayiri,Kubanga alikugulumiza.
10  Abagwira balizimba bbugwe wo,Era bakabaka baabwe balikuweereza,Kubanga nnakubonereza nga ndiko obusungu,Naye ndikulaga ekisa ne nkusaasira.
11  Enzigi zo ziriba nzigule ekiseera kyonna;Teziriggalwa emisana n’ekiro,Eby’obugagga by’amawanga bisobole okuleetebwa gy’oli,Era bakabaka baago be balikulemberamu.
12  Eggwanga n’obwakabaka ebitalikuweereza birisaanawo,Era amawanga galisaanyizibwawo.
13  Ekitiibwa kya Lebanooni kirijja gy’oli,Omuti gw’omuberosi, ogw’omutidali, awamu n’ogw’omuteyasi,Okulungiya ekifo kyange ekitukuvu;Ndigulumiza ekifo ky’ebigere byange.
14  Abaana b’oyo eyakubonyaabonyanga balijja ne bavunnama mu maaso go;Abo bonna abakujooga balivunnama ku bigere byo,Balikuyita ekibuga kya Yakuwa,Sayuuni w’Omutukuvu wa Isirayiri.
15  Mu kifo ky’okuba eyalekebwawo era eyakyayibwa, nga tewali akuyitamu,Ndikufuula ensibuko y’okwenyumiriza okw’olubeerera,Ekintu ekireeta essanyu mu buli mulembe.
16  Era olinywa amata g’amawanga,Oliyonka amabeere ga bakabaka;Olimanya nti nze Yakuwa nze Mulokozi wo,Era nti Katonda ow’Amaanyi owa Yakobo ye Mununuzi wo.
17  Mu kifo ky’ekikomo ndireeta zzaabu,Mu kifo ky’ekyuma ndireeta ffeeza,Mu kifo ky’omuti ndireeta kikomo,Mu kifo ky’amayinja ndireeta kyuma;Era ndissaawo emirembe okuba abalabirizi boN’obutuukirivu okuba abo abakukozesa emirimu.
18  Ebikolwa eby’obukambwe tebiriddamu kuwulirwa mu nsi yo,N’okuzikiriza n’okwonoona tebiriddamu kuwulirwa mu nsalo zo. Era bbugwe wo olimuyita Bulokozi, n’enzigi zo oliziyita Kutendereza.
19  Enjuba terikwakira nate emisana,N’omwezi tegulikuwa kitangaala,Kubanga Yakuwa y’alibeera ekitangaala eky’olubeerera gy’oli,Era Katonda wo alibeera bulungi bwo.
20  Enjuba yo teriddamu kugwa,N’omwezi gwo tegulivaawo,Kubanga Yakuwa y’alibeera ekitangaala eky’olubeerera gy’oli,Era ennaku z’okukungubaga kwo ziriba zikomye.
21  Abantu bo bonna baliba batuukirivu;Ensi eno eriba yaabwe emirembe n’emirembe. Abo ze ndokwa ze nnasimba,Gwe mulimu gw’emikono gyange, nsobole okulungiyizibwa.
22  Omutono alifuuka lukumiEra oyo anyoomebwa alifuuka ggwanga ery’amaanyi. Nze Yakuwa, ndikyanguyaako mu kiseera kyakyo.”
53  Ani akkiririzza mu kigambo kye twawulira? Era ani abikkuliddwa omukono gwa Yakuwa?
2  Alikulira mu maaso ge ng’ettabi, ng’omulandira mu nsi enkalu. Endabika ye si ya kikungu, era si wa kitiibwa;Era bwe tumutunuulira, endabika ye tetusikiriza.
3  Yanyoomebwa era abantu baamwewala;Muntu eyali amanyi obulumi n’obulwadde. Yalinga atukwese obwenyi bwe. Yanyoomebwa era tetwamulabamu ka buntu.
4  Mazima ddala yeetikka obulwadde bwaffe,Era yasitula obulumi bwaffe. Naye twamutwala ng’eyali atulugunyizibwa, akubibwa, era abonyaabonyezebwa Katonda.
5  Kyokka yafumitibwa olw’ebyonoono byaffe;Yabonyaabonyezebwa olw’ensobi zaffe. Yabonerezebwa tube n’emirembe,Era olw’ebiwundu bye twawonyezebwa.
6  Ffenna twawaba ng’endiga,Buli omu yakwata kkubo lye,Era ensobi zaffe ffenna Yakuwa yaziteeka ku ye.
7  Yatulugunyizibwa era yakkiriza okubonyaabonyezebwa,Naye teyayasamya kamwa ke. Yaleetebwa ng’omwana gw’endiga okuttibwa,Yalinga endiga bw’esirika nga bagisalako ebyoya,Era teyayasamya kamwa ke.
8  Yatulugunyizibwa era n’atwalibwa nga tasaliddwa musango mu bwenkanya;Ani alifaayo okumanya ebikwata ku nsibuko ye? Kubanga yaggibwa mu nsi y’abalamu;Yattibwa olw’ebyonoono by’abantu bange.
9  Yaziikibwa wamu n’ababi,Era n’abagagga mu kufa kwe,Wadde nga yali talina kibi ky’akozeEra nga mu kamwa ke temuli bulimba.
10  Yakuwa yayagala abonyaabonyezebwe, era yamuleka n’alwala. Bw’oliwaayo obulamu bwe ng’ekiweebwayo olw’omusango,Aliraba ezzadde lye, alyongera ku bungi bw’ennaku ze,Era okuyitira mu ye ebyo Yakuwa by’ayagala birituukirira.
11  Olw’obulumi bwe obungi, aliraba era alisanyuka. Olw’ebyo by’amanyi, omutuukirivu, omuweereza wange,Alisobozesa abantu bangi okuba abatuukirivu,Era alyettika ensobi zaabwe.
12  Olw’ensonga eyo ndimuwa omugabo mu bangi,Era aligabana omunyago n’ab’amaanyi,Kubanga yawaayo obulamu bweEra yabalirwa wamu n’aboonoonyi;Yeetikka ebibi by’abantu bangi,Era yawolereza aboonoonyi.
39  Mu kiseera ekyo kabaka wa Babulooni, Merodaaki-baladani mutabani wa Baladani, yaweereza Keezeekiya amabaluwa n’ekirabo, olw’okuba yali awulidde nti Keezeekiya yali alwadde era n’awona.
2  Keezeekiya yayaniriza ababaka n’essanyu era n’abalaga ennyumba omwali eby’obugagga bye—ffeeza, zzaabu, amafuta ga basamu, amafuta amalala ag’omuwendo, eby’okulwanyisa bye byonna, n’ebintu byonna ebyali mu mawanika ge. Tewali kintu na kimu mu nnyumba ye ne mu bwakabaka bwe bwonna Keezeekiya ky’ataabalaga.
3  Oluvannyuma nnabbi Isaaya n’agenda eri Kabaka Keezeekiya n’amubuuza nti: “Abasajja abo bagambye ki, era bavudde wa?” Keezeekiya n’amuddamu nti: “Bavudde mu nsi ey’ewala, e Babulooni.”
4  Isaaya era n’amubuuza nti: “Kiki kye balabye mu nnyumba yo?” Keezeekiya n’amuddamu nti: “Buli kintu ekiri mu nnyumba yange bakirabye. Tewali na kimu kye sibalaze mu mawanika gange.”
5  Awo Isaaya n’agamba Keezeekiya nti: “Wulira Yakuwa ow’eggye ky’agambye,
6  ‘Laba! Ekiseera kijja, byonna ebiri mu nnyumba yo n’ebyo bajjajjaabo bye baatereka okutuusa leero, lwe biritwalibwa e Babulooni. Tewaliba na kimu ekirisigala,” Yakuwa bw’agamba.
7  ‘Era n’abamu ku baana bo ggwe kennyini b’olizaala, balitwalibwa ne bafuuka abakungu b’omu lubiri lwa kabaka wa Babulooni.’”
8  Awo Keezeekiya n’agamba Isaaya nti: “Ekigambo kya Yakuwa ky’oyogedde kirungi.” Era n’agattako nti: “Kubanga wajja kubaawo emirembe n’obutebenkevu mu kiseera ky’obulamu bwange.”
56  Bw’ati Yakuwa bw’agamba: “Mukole eby’obwenkanya, era mukole eby’obutuukirivu,Kubanga obulokozi bwange bunaatera okujja,N’obutuukirivu bwange bujja kubikkulwa.
2  Alina essanyu omuntu akola ekyo;Omwana w’omuntu akinywererako,Akwata Ssabbiiti era atakola bintu bigimalamu kitiibwa,Era aziyiza omukono gwe okukola ekintu kyonna ekibi.
3  Omugwira eyeegatta ku Yakuwa tagambanga nti,‘Mazima ddala Yakuwa ajja kunzigya mu bantu be.’ N’omulaawe tagambanga nti, ‘Laba! Ndi muti mukalu.’”
4  Kubanga bw’ati Yakuwa bw’agamba: “Abalaawe abakwata ssabbiiti zange era abalondawo ebyo ebinsanyusa era abanywerera ku ndagaano yange,
5  Ndibawa ekijjukizo n’erinnya mu nnyumba yange, ne munda w’ebisenge byange;Ndibawa ekintu ekisinga abaana ab’obulenzi n’ab’obuwala. Ndibawa erinnya ery’olubeerera,Eritaliggwaawo.
6  Ate bo abagwira abeegatta ku Yakuwa okumuweerezanga,N’okwagalanga erinnya lya Yakuwa,N’okubeeranga abaweereza be,Abo bonna abakwata Ssabbiiti era abatakola bintu bigimalamu kitiibwaEra abanywerera ku ndagaano yange,
7  Ndibaleeta ku lusozi lwange olutukuvuNe mbawa essanyu mu nnyumba yange ey’okusabiramu. Ebiweebwayo byabwe ebyokebwa ne ssaddaaka zaabwe birikkirizibwa ku kyoto kyange. Kubanga ennyumba yange eriyitibwa nnyumba ya kusabirwamu amawanga gonna.”
8  Yakuwa Mukama Afuga Byonna, akuŋŋaanya abantu ba Isirayiri abaasaasaana, agamba nti: “Ndimukuŋŋaanyiza abalala mbagatte ku abo abaakuŋŋaanyizibwa.”
9  Mmwe mmwenna ensolo ez’omu nsiko, mujje mulye;Mmwe mmwenna ensolo eziri mu kibira.
10  Abakuumi be bazibe ba maaso, tewali n’omu ku bo alabye. Bonna mbwa ezitanyega, ezitasobola kuboggola. Bawejjawejja era bagalamidde wansi; banyumirwa kwebaka.
11  Mbwa ezaagala ennyo okulya;Tebakkuta. Basumba abatategeera. Buli omu akutte kkubo lye;Buli omu ku bo yeenoonyeza okubaako bye yeefunira mu makubo amakyamu, era agamba nti:
12  “Mujje, ka ndeete omwenge,Ka tugwekamirire. N’olw’enkya lujja kuba ng’olwa leero, era n’okulusinga!”
19  Obubaka obukwata ku Misiri: Laba! Yakuwa yeebagadde ekire ekidduka ennyo era agenda Misiri. Bakatonda ba Misiri abatalina mugaso balikankanira mu maaso ge,N’omutima gwa Misiri gulisaanuuka.
2  “Ndireetera Abamisiri okwefuulira Bamisiri bannaabwe,Era buli omu alirwana ne munne,Buli muntu alirwana ne muganda we era ne muliraanwa we,Ekibuga kirirwana n’ekibuga, n’obwakabaka bulirwana n’obwakabaka.
3  Abamisiri balisoberwa nnyo,Era nditabulatabula enteekateeka zaabwe. Balyebuuza ku bakatonda abatalina mugaso,Ku balogo ne ku balaguzi ne ku bafumu.
4  Ndiwaayo Misiri eri omwami omuzibu,Era kabaka ow’ettima alibafuga,” Mukama ow’amazima, Yakuwa ow’eggye bw’agamba.
5  Amazzi g’ennyanja galikalira,N’omugga gulikala era guliggweeramu ddala amazzi.
6  Era emigga giriwunya ekivundu;Amazzi g’obugga bw’e Misiri obuva ku Kiyira galikendeera era galikalira. Ebisaalu n’omuddo omuwanvu birivunda.
7  Ebimera ebiri ku lubalama lw’Omugga Kiyira, ku mumwa gwa Kiyira,N’ebitundu byonna ebisigibwamu ensigo ku lubalama lwa Kiyira birikala. Birikunsibwa embuyaga ne biviirawo ddala.
8  Abavubi balikaaba,Abo abasuula amalobo gaabwe mu Mugga Kiyira balikuba ebiwoobe,N’abo abasuula obutimba bwabwe ku mazzi balinafuwa.
9  Abo abakola engoye okuva mu bigoogwa ebisunsule,N’abo abalukira engoye enjeru ku muti ogulukirwako baliswala.
10  Abalusi baayo balinyolwa;Abakozi bonna abakolera empeera balinakuwala nnyo.
11  Abaami ba Zowani basirusiru. Abawi b’amagezi aba Falaawo abasingayo okuba abagezi bawa magezi ga busirusiru. Muyinza mutya okugamba Falaawo nti: “Ndi muzzukulu w’ab’amagezi,Muzzukulu wa bakabaka ab’edda”?
12  Kale abasajja bo abagezigezi bali ludda wa? Bwe baba nga bamanyi, ka bakubuulire Yakuwa ow’eggye ky’asazeewo okukolera Misiri.
13  Abaami ba Zowani bakoze eby’obusirusiru;Abaami ba Noofu balimbiddwalimbiddwa;Abakulu b’ebika bye bawabizza Misiri.
14  Yakuwa agifuseeko omwoyo ogw’okutabulwatabulwa;Era bawabizza Misiri mu byonna by’ekola,Eringa omutamiivu atagalira mu bisesemye bye.
15  Misiri teriba na mulimu gwonna gwa kukola,Ka gube gwa mutwe oba gwa mukira, gwa mutunsi oba gwa muddo omuwanvu.
16  Ku lunaku olwo Misiri erifuuka ng’abakazi, erikankana era n’etya olw’omukono ogw’entiisa Yakuwa ow’eggye gw’aligigololera.
17  Era ensi ya Yuda eriba ya ntiisa eri Misiri. Balitya nnyo nga bawulidde agyogerako, olw’ekyo Yakuwa ow’eggye ky’asazeewo okubakola.
18  Ku lunaku olwo walibaawo ebibuga bitaano mu nsi ya Misiri ebyogera olulimi lw’omu Kanani era ebirayira okubeera ebyesigwa eri Yakuwa ow’eggye. Ekibuga ekimu kiriyitibwa Ekibuga eky’Okumenyaamenya.
19  Ku lunaku olwo walibaawo ekyoto ekiriba kiweereddwayo eri Yakuwa wakati mu nsi ya Misiri, ne ku nsalo yaayo walibaayo empagi eriba eweereddwayo eri Yakuwa.
20  Biriba kabonero era bujulizi eri Yakuwa ow’eggye mu nsi ya Misiri; kubanga balikaabirira Yakuwa olw’abo ababanyigiriza, era alibasindikira omulokozi omukulu alibanunula.
21  Yakuwa alimanyibwa Abamisiri, era Abamisiri balimanya Yakuwa ku lunaku olwo; baliwaayo ssaddaaka n’ebirabo era balyeyama eri Yakuwa ne batuukiriza obweyamo obwo.
22  Yakuwa alikuba Misiri, aligikuba ate n’agiwonya; balidda eri Yakuwa, era aliwulira okwegayirira kwabwe n’abawonya.
23  Ku lunaku olwo walibaawo oluguudo olunene oluva e Misiri nga lugenda e Bwasuli. Abaasuli baligenda e Misiri n’Abamisiri baligenda e Bwasuli, era Abamisiri baliweereza Katonda nga bali wamu n’Abaasuli.
24  Ku lunaku olwo Isirayiri eryegatta ku Misiri ne ku Bwasuli, era eribeera mukisa wakati mu nsi,
25  kubanga Yakuwa ow’eggye aliba abawadde omukisa ng’agamba nti: “Baweebwe omukisa abantu bange, Misiri, n’omulimu gw’emikono gyange, Bwasuli, n’obusika bwange, Isirayiri.”
24  Laba! Yakuwa ensi agifuula njereere era agifuula matongo. Agivuunika era asaasaanya abagibeeramu.
2  Embeera eriba y’emu eri bonna: Abantu ne kabona,Omuweereza ne mukama we,Omuzaana n’omukyala mukama we,Agula n’oyo atunda,Ayazika n’oyo eyeeyazika,Awola n’oyo eyeewola.
3  Ensi eriggibwamu buli kintu;Erinyagibwa obutalekebwamu kantu,Kubanga Yakuwa y’ayogedde ekigambo kino.
4  Ensi ekungubaga; eggweerera. Ettaka liyongobera; liggwaawo. Abantu ab’ebitiibwa abali mu nsi bakogga.
5  Ensi eyonooneddwa abagibeeramu,Kubanga tebakutte mateeka,Bakyusizza ebiragiro,Era bamenye endagaano ey’olubeerera.
6  Eyo ye nsonga lwaki ekikolimo kirya ensi,Era abo abagibeeramu baliko omusango. Eyo ye nsonga lwaki abo ababeera mu nsi bakendedde,Era wasigaddewo abasajja batono nnyo.
7  Omwenge omusu gukaaba, omuzabbibu guwotoka,Era abo bonna abalina essanyu mu mutima basinda.
8  Essanyu ly’obugoma obutono likomye;Amaloboozi g’abo ababeera mu binyumu gaweddewo;Eddoboozi ly’entongooli ery’essanyu likomye.
9  Banywa envinnyo nga tewali ayimba,Era omwenge gukaayira abo abagunywa.
10  Ekibuga ekyasigalira awo kimenyeddwa;Buli nnyumba eggaddwa waleme kubaawo agiyingiramu.
11  Baleekaanira mu nguudo olw’obutaba na mwenge. Okusanyuka kwonna kuweddewo;Ensi tekyalimu ssanyu.
12  Ekibuga kisigadde matongo;Omulyango gumenyeddwamenyeddwa ne gufuuka ntuumu ya bifunfugu.
13  Abantu bange bwe bati bwe baliba mu nsi, mu mawanga: Baliba ng’ebisigala ng’omuzeyituuni gukubiddwa,Ng’ebisigala ng’amakungula g’ezzabbibu gawedde.
14  Baliyimusa amaloboozi gaabwe,Balyogerera waggulu n’essanyu,Balirangirira ekitiibwa kya Yakuwa nga bali ku nnyanja.
15  Eyo ye nsonga lwaki baligulumiza Yakuwa mu kitundu eky’ekitangaala;Baligulumiza erinnya lya Yakuwa Katonda wa Isirayiri mu bizinga by’omu nnyanja.
16  Tuwulira ennyimba okuva ensi gy’ekoma: “Ekitiibwa kibe eri Oyo Omutuukirivu!” Naye nze ŋŋamba nti: “Nzigwaawo, nzigwaawo! Zinsanze nze! Abakuusa bakoze eby’obukuusa;Abakuusa bakoze eby’obukuusa nga bakozesa obukuusa.”
17  Mmwe ababeera mu nsi, entiisa, ebinnya, n’emitego bibalindiridde.
18  Oyo yenna alidduka olw’eddoboozi ery’entiisa aligwa mu kinnya,N’oyo aliva mu kinnya aligwa mu mutego. Kubanga emiryango gy’amazzi egya waggulu giriggulwawo,Era emisingi gy’ensi girikankana.
19  Ensi eyabulukuseemu;Ensi enyeenyezeddwa;Ensi ejugumira nnyo.
20  Ensi etagala ng’omutamiivu,Era eyuuga edda eno n’eri ng’akasiisira bwe kayuuga ng’eriyo embuyaga. Ekibi kyayo kigizitooweredde nnyo,Era ejja kugwa ereme kuddamu kusituka nate.
21  Ku lunaku olwo Yakuwa alibonereza eggye erya wagguluNe bakabaka b’ensi abali ku nsi.
22  Balikuŋŋaanyizibwa wamuNg’abasibe bwe bakuŋŋaanyizibwa mu kinnya,Baliggalirwa mu kkomera;Era oluvannyuma lw’ennaku nnyingi balirowoozebwako.
23  Omwezi ogw’eggabogabo gulifeebezebwa,N’enjuba eyaka ennyo eriswala,Kubanga Yakuwa ow’eggye afuuse Kabaka ku Lusozi Sayuuni ne mu Yerusaalemi;Wa kitiibwa mu maaso g’abakadde b’abantu be.
58  “Yogerera waggulu; tolekera awo! Yimusa eddoboozi lyo libeere ng’eŋŋombe. Buulira abantu bange obujeemu bwabwe,Buulira ennyumba ya Yakobo ebibi byabwe.
2  Bannoonya buli lunaku,Balaga nti baagala okumanya amakubo gange,Nga balinga eggwanga eryakolanga eby’obutuukirivuEra eritaava ku bwenkanya bwa Katonda waabwe. Bansaba ensala y’emisango ey’obutuukirivu,Kibasanyusa okusemberera Katonda.
3  Bagamba nti, ‘Lwaki bwe tusiiba tokiraba? Era lwaki bwe twebonyaabonya tokiraba?’ Kubanga olunaku lwe musiiba muba mwenoonyeza byammwe,Era munyigiriza abakozi bammwe.
4  Okusiiba kwammwe kuggweera mu kuyomba na kulwana,Era mukuba ekikonde eky’ettima. Temuyinza kusiiba mu ngeri gye musiibamu leero ne mulowooza nti eddoboozi lyammwe liwulirwa mu ggulu.
5  Okusiiba kwe njagala kulina kuba bwe kuti? Kulina kuba lunaku omuntu lwe yeebonyaabonya,Lw’akoteka omutwe gwe n’aba ng’ekisaalu,Lwe yeeyalira ebibukutu n’evvu? Kuno kwe muyita okusiiba era luno lwe muyita olunaku olusanyusa Yakuwa?
6  Nedda. Kuno kwe kusiiba kwe njagala: Okuggyawo empingu ez’okunyigiriza,Okusumulula emiguwa gy’ekikoligo,Okuta oyo anyigirizibwa abe wa ddembe,N’okumenyamu buli kikoligo;
7  Okuwa abalumwa enjala ku mmere yammwe,Okuleeta abaavu n’abo abatalina we babeera mu nnyumba zammwe,Okuwa eky’okwambala oyo gwe mulaba ng’ali bwereere,N’obutalekerera ba ŋŋanda zammwe.
8  Olwo ekitangaala kyammwe kijja kwaka ng’emmambya,Era mujja kuwona mangu. Obutuukirivu bwammwe bujja kubakulemberamu,Era ekitiibwa kya Yakuwa kijja kubavaako emabega nga kibakuuma.
9  Olwo mujja kuyita, era Yakuwa ajja kuyitaba;Mujja kuwanjaga era naye ajja kuddamu nti, ‘Nzuuno!’ Bwe munaggya ekikoligo mu mmwe,Ne mulekera awo okusonga olunwe mu balala n’okwogera ebigambo ebirumya abalala,
10  Bwe munaawa abalumwa enjala ebyo bye mwagalaEra ne mukkusa abo ababonaabona,Olwo ekitangaala kyammwe kijja kwaka ne mu kizikiza,N’ekizikiza kyammwe kijja kuba ng’ekitangaala eky’omu ttuntu.
11  Yakuwa ajja kubakulemberanga ekiseera kyonnaEra ajja kubakkusa ne mu nsi enkalu;Ajja kugumya amagumba gammwe,Era mujja kubeera ng’ennimiro efukirirwa obulungi,Mujja kubeera ng’ensulo ezitakalira.
12  Ku lwammwe baliddamu okuzimba ebifo eby’edda ebyazika,Era mulizzaawo emisingi egyaliwo mu mirembe egy’edda. Muliyitibwa abaddaabirizi b’ebisenge ebyamenyebwa,Era muliyitibwa abo abazzaawo enguudo okuli amayumba.
13  Bwe munaakwatanga Ssabbiiti ne mulekera awo okukola bye mwagala ku lunaku lwange olutukuvu,Era ne muyita Ssabbiiti ekintu ekisanyusa, olunaku lwa Yakuwa olutukuvu, olunaku olulina okussibwamu ekitiibwa,Ne mulussaamu ekitiibwa nga temwenoonyeza bye mwagala, era nga temwogera bitaliimu,
14  Olwo Yakuwa y’anaabeeranga ensibuko y’essanyu lyammwe,Era nja kubawa okufuga ebifo by’ensi ebya waggulu. Nja kubaliisa ebibala by’omu busika bwa Yakobo jjajjammwe,Kubanga akamwa ka Yakuwa ke kakyogedde.”
43  Kaakano bw’ati Yakuwa bw’agamba,Oyo eyakutonda ggwe Yakobo, Oyo eyakubumba ggwe Isirayiri: “Totya, kubanga nnakununula. Nnakuyita erinnya lyo. Oli wange.
2  Bw’oliyita mu mazzi, ndibeera wamu naawe,Era bw’oliyita mu migga, tegirikusaanyaawo. Bw’oliyita mu muliro, tegulikwokya,Wadde ennimi zaagwo okukubabula.
3  Kubanga nze Yakuwa Katonda wo,Omutukuvu wa Isirayiri, Omulokozi wo. Mpaddeyo Misiri okuba ekinunulo kyo,Mpaddeyo Esiyopiya ne Seeba mu kifo kyo.
4  Kubanga wafuuka wa muwendo gye ndi,Waweebwa ekitiibwa, era nkwagala. Kyendiva mpaayo abantuN’amawanga okuwonya obulamu bwo.
5  Totya, kubanga ndi wamu naawe. Ndiggya ezzadde lyo ebuvanjubaNdibakuŋŋaanya mmwe okuva ebugwanjuba.
6  Ndigamba obukiikakkono nti, ‘Baleke!’ N’obukiikaddyo nti, ‘Tobalemera. Leeta abaana bange ab’obulenzi okuva ewala, n’abaana bange ab’obuwala okuva ensi gy’ekoma,
7  Buli ayitibwa erinnya lyangeEra gwe nnatonda olw’ekitiibwa kyange,Gwe nnabumba era gwe nnakola.’
8  Leeta abantu abatalaba, wadde nga balina amaaso,Era abatawulira, wadde nga balina amatu.
9  Amawanga gonna ka gakuŋŋaanire mu kifo kimu,Era abantu ka bakuŋŋaane wamu. Ani ku bo ayinza okwogera kino? Oba, bayinza okutumanyisa ebintu ebisooka? Ka baleete abajulirwa baabwe bakakase nti batuufu,Oba ka bawulire bagambe nti, ‘Ago ge mazima!’”
10  “Mmwe muli bajulirwa bange,” Yakuwa bw’agamba,“Omuweereza wange gwe nnalonda,Mulyoke mmumanye era munzikiririzeemuEra mutegeere nti sikyuka. Tewali Katonda yakolebwa okusooka nze,Era tewali mulala yanziririra.
11  Nze Yakuwa; tewali mulokozi mulala, okuggyako nze.”
12  “Nze nnalangirira, ne ndokola, era ne mmanyisaBwe waali nga tewali katonda mulala mu mmwe. N’olwekyo muli bajulirwa bange,” bw’atyo Yakuwa bw’agamba, “era nze Katonda.
13  Era sikyuka;Tewali n’omu ayinza kuggya kintu mu mukono gwange. Bwe mbaako kye nkola, ani ayinza okukiziyiza?”
14  Bw’ati Yakuwa bw’agamba, Omununuzi wo, Omutukuvu wa Isirayiri: “Ku lwammwe ndituma e Babulooni ne bamenya ebisiba enzigi byonna,Era Abakaludaaya balikaabira mu byombo byabwe nga bali mu buyinike.
15  Nze Yakuwa, Omutukuvu wammwe, Omutonzi wa Isirayiri, Kabaka wammwe.”
16  Bw’ati Yakuwa bw’agamba,Oyo akola oluguudo mu nnyanjaN’ekkubo mu mazzi agafuukuuse,
17  Oyo afulumya eggaali ly’olutalo n’embalaasi,Eggye n’abalwanyi ab’amaanyi: “Baligalamira ne batagolokoka. Balizikizibwa, balizikira ng’olutambi olwaka.”
18  “Temujjukira bintu ebyayita,Era temulowooza ku bintu eby’edda.
19  Laba! Nkola ekintu ekipya;Ne kaakano kitandise okweyoleka. Temukiraba? Nja kukola ekkubo mu lukoolaEra nja kuyisa emigga mu ddungu.
20  Ensolo ez’omu nsiko zijja kumpa ekitiibwa,Ebibe ne maaya,Kubanga ndeeta amazzi mu lukoola,Emigga mu ddungu,Abantu bange, abalonde bange, banywe,
21  Abantu be nnatondaBasobole okulangirira ettendo lyange.
22  Naye tonkoowodde, ggwe Yakobo,Kubanga wankoowa, ggwe Isirayiri.
23  Tondeetedde ndiga ez’ebiweebwayo byo ebyokebwaWadde okungulumiza ne ssaddaaka zo. Sikuwalirizza kundeetera kiraboWadde okukukooya nga nkusaba obubaani obweru.
24  Tewawaayo ssente kungulira kaane ow’akaloosa,Era tewanzikusa na masavu ga ssaddaaka zo. Mu kifo ky’ekyo wantikka mugugu gwa bibi byoEra n’onkooya n’ensobi zo.
25  Nze kennyini nze nsangula ebyonoono byo ku lw’erinnya lyange,Era sirijjukira bibi byo.
26  Nzijukiza; ka buli omu ayogere ky’avunaana munne;Weewozeeko olage nti oli mutuufu.
27  Jjajjaawo eyasooka yayonoona,Era n’aboogezi bo banjeemedde.
28  Kyendiva mmalamu ekitiibwa abaami b’omu kifo ekitukuvu;Ndiwaayo Yakobo okuzikirizibwaEra ndireka Isirayiri okuvumibwa.
66  Bw’ati Yakuwa bw’agamba: “Eggulu ye ntebe yange ey’obwakabaka, ate ensi ye ntebe y’ebigere byange. Kale nnyumba ya ngeri ki gye muyinza okunzimbira? Era ekifo kyange eky’okuwummuliramu kiri ludda wa?”
2  “Omukono gwange gwe gwakola ebintu bino byonna,Era byonna bwe bityo bwe byatuuka okubaawo,” Yakuwa bw’agamba. “Kale ono gwe nja okutunuulira,Omwetoowaze era alina omwoyo oguboneredde, akankana olw’ekigambo kyange.
3  Oyo asala ente ennume alinga oyo atta omuntu. Oyo awaayo endiga ng’ekiweebwayo alinga oyo amenya ensingo y’embwa. Oyo awaayo ekirabo alinga oyo awaayo omusaayi gw’embizzi! Oyo awaayo obubaani obweru alinga oyo atendereza ekifaananyi. Balonzeewo amakubo gaabwe,Era basanyukira ebintu ebyenyinyaza.
4  Nja kusalawo engeri y’okubabonerezaamu,Era ebintu bye batya bye nja okubatuusaako. Kubanga bwe nnayita, tewali n’omu yayitaba;Bwe nnayogera, tewali n’omu yawuliriza. Baakolanga ebintu ebibi mu maaso gange,Era baasalawo okukola ebintu ebitansanyusa.”
5  Wulira ekigambo kya Yakuwa ggwe akankana olw’ekigambo kye: “Baganda bo abatakwagala era abakuboola olw’erinnya lyange baagamba nti, ‘Yakuwa agulumizibwe!’ Naye Katonda alirabika era alikuleetera okusanyuka,Era bo be baliswala.”
6  Waliwo oluyoogaano mu kibuga, oluyoogaano mu yeekaalu! Yakuwa asasula abalabe be ekyo ekibagwanira.
7  Omukazi yali tannalumwa bisa, n’azaala. Yali tannalumwa kuzaala, n’azaala omwana ow’obulenzi.
8  Ani yali awuliddeko ekintu ng’ekyo? Ani yali alabye ku bintu ng’ebyo? Ensi eyinza okuzaalibwa mu lunaku lumu? Oba eggwanga liyinza okuzaalibwa omulundi gumu? Kyokka Sayuuni olwali okulumwa ebisa, n’azaala abaana be.
9  “Nnyinza okutuusa omwana okuzaalibwa ate ne simuganya kuzaalibwa?” Yakuwa bw’agamba. “Oba okuggula nnabaana ate ne mmuggala?” Katonda wo bw’agamba.
10  Musanyukire wamu ne Yerusaalemi era mujaganyize wamu naye mmwe mmwenna abamwagala. Musanyukire nnyo wamu naye, mmwe mmwenna abamukungubagira,
11  Kubanga muliyonka ne mukkutira ddala amabeere ge ag’okubudaabuda,Era mulinywera ddala ne musanyukira mu kitiibwa kye ekingi.
12  Bw’ati Yakuwa bw’agamba: “Laba mmuwa emirembe egikulukuta ng’omugga,N’ekitiibwa ky’amawanga ekiringa omugga ogwanjaala. Muliyonka era muliweekebwa,Mulibuusibwabuusibwa ku maviivi.
13  Nga maama bw’abudaabuda omwana we,Nange bwe ntyo bwe ndibabudaabuda;Era mulibudaabudibwa olwa Yerusaalemi.
14  Kino mulikiraba emitima gyammwe ne gisanyuka,Amagumba gammwe galitinta ng’omuddo omuto. Omukono gwa Yakuwa gulimanyibwa abaweereza be,Naye alisunguwalira abalabe be.”
15  “Kubanga Yakuwa alijja ng’omuliro,Era amagaali ge galinga kibuyaga,Alijja okwesasuza ng’alina obusungu bungi,Okubonereza ng’akozesa ennimi z’omuliro.
16  Kubanga Yakuwa alikozesa omuliro okutuukiriza omusango ogwasalibwa,Alikozesa ekitala kye okutta bonna abalina omubiri;Era abo Yakuwa b’alitta baliba bangi.
17  “Abo abeetukuza era abeerongoosa okugenda mu nnimiro nga bagoberera oyo ali mu makkati, abo abalya ennyama y’embizzi n’ebintu eby’omuzizo n’emmese, bonna balizikirira,” Yakuwa bw’agamba.
18  “Okuva bwe mmanyi ebikolwa byabwe n’ebirowoozo byabwe, ndijja ne nkuŋŋaanya abantu ab’amawanga gonna n’ennimi, era balijja ne balaba ekitiibwa kyange.”
19  “Nditeeka akabonero mu bo, era ndituma abamu ku abo abaddukira mu mawanga—abaddukira e Talusiisi, e Puli, n’e Ludi, abo abaleega omutego gw’obusaale, abaddukira e Tubali, e Yavani, ne mu bizinga ebiri ewala—abatawuliranga ku binkwatako oba abatalabanga ku kitiibwa kyange; balirangirira ekitiibwa kyange mu mawanga.
20  Balireeta baganda bammwe bonna okuva mu mawanga gonna ng’ekirabo eri Yakuwa; balibaleetera ku mbalaasi, mu magaali, mu bigaali ebibikkiddwako, ku nnyumbu, ne ku ŋŋamira ezidduka ennyo; balibaleeta ku lusozi lwange olutukuvu, Yerusaalemi, ng’abantu ba Isirayiri bwe baleeta ekirabo kyabwe mu nnyumba ya Yakuwa nga kiri mu kibya ekirongoofu,” Yakuwa bw’agamba.
21  “Abamu ku bo ndibafuula bakabona ate abalala ndibafuula Abaleevi,” Yakuwa bw’agamba.
22  “Ng’eggulu eriggya n’ensi empya bye ntonda bwe birisigalawo mu maaso gange, ezzadde lyo n’erinnya lyo nabyo bwe bityo bwe birisigalawo,” Yakuwa bw’agamba.
23  “Okuva ku kuboneka kw’omwezi okutuuka ku kuboneka kw’omwezi, n’okuva ku ssabbiiti okutuuka ku ssabbiiti,Bonna abalina omubiri balijja okuvunnama mu maaso gange,” Yakuwa bw’agamba.
24  “Era balifuluma ne batunuulira emirambo gy’abantu abanjeemera;Kubanga envunyu eziribalya tezirifa,N’omuliro ogulibookya tegulizikizibwa,Era baliba kintu ekyenyinyaza eri abantu bonna.”
54  “Yogerera waggulu n’essanyu, ggwe omukazi omugumba atazaalangako! Sanyuka era leekaana olw’essanyu ggwe atalumwangako bisa,Kubanga abaana b’oyo eyayabulirwa bangiOkusinga abaana b’omukazi alina omusajja,” Yakuwa bw’agamba.
2  “Gaziya weema yo. Leega emitanda gya weema yo ey’ekitiibwa. Teweeteerawo kkomo, wanvuya emiguwa gyo egya weema,Era nyweza enninga zo eza weema.
3  Kubanga oligaziya ensalo zo ku mukono ogwa ddyo n’ogwa kkono. Ezzadde lyo liritwala amawanga,Era liribeera mu bibuga ebyasigala amatongo.
4  Totya, kubanga toliswazibwa;Era tokwatibwa nsonyi, kubanga toliweebuulwa. Olyerabira obuswavu bw’omu buvubuka bwo,Era tolijjukira bwe waweebuuka ng’oli nnamwandu.”
5  “Kubanga Omutonzi wo ow’Ekitalo alinga balo,Yakuwa ow’eggye lye linnya lye,Era Omutukuvu wa Isirayiri ye Mununuzi wo. Aliyitibwa Katonda w’ensi yonna.
6  Kubanga Yakuwa yakuyita ng’olinga omukazi eyalekebwawo era omunakuwavu,Ng’olinga omukazi eyawasibwa mu buvubuka n’alekebwawo,” Katonda wo bw’agamba.
7  “Kubanga nnakulekawo okumala akaseera katono,Naye ndikukomyawo n’okusaasira okungi.
8  Mu busungu obungi nnakukweka amaaso gange okumala akaseera katono,Naye ndikusaasira n’okwagala okutajjulukuka okw’emirembe n’emirembe,” Yakuwa, Omununuzi wo, bw’agamba.
9  “Kino kiringa ennaku za Nuuwa gye ndi. Nga bwe nnalayira nti amazzi ga Nuuwa tegaliddamu kubuutikira nsi,Bwe ntyo ndayira nti siriddamu kukusunguwalira wadde okukukambuwalira.
10  Ensozi ziyinza okuggibwawoN’obusozi buyinza okunyeenyezebwa,Naye okwagala kwange okutajjulukuka tekulikuggibwako,N’endagaano yange ey’emirembe terinyeenyezebwa,” Yakuwa, Oyo akusaasira, bw’agamba.
11  “Ggwe omukazi abonaabona, ayuuyizibwa omuyaga, atalina amubudaabuda,Nsiba amayinja go nga nkozesa obudongo,Era omusingi gwo nguzimbisa safiro.
12  Ndikola ebitikkiro byo nga bya mayinja amatwakaavu ag’omuwendo,Emiryango gyo nga gya mayinja agamasamasa,N’ensalo zo zonna nga za mayinja ag’omuwendo.
13  Abaana bo bonna baliyigirizibwa Yakuwa,Era emirembe gy’abaana bo giriba mingi.
14  Olinywezebwa mu butuukirivu. Okubonaabona kulikubeera wala nnyo,Tolitya kintu kyonna era tewaliba kikutiisa,Kubanga tekirikusemberera.
15  Bwe walibaawo akulumba,Si nze ndiba mmulagidde. Buli alikulumba talikuwangula.”
16  “Laba! Nze nnatonda omuweesi,Oyo afukuta omuliro gw’amandaN’akola eky’okulwanyisa. Era nze nnatonda omusajja azikiriza.
17  Tewali kya kulwanyisa ekiriweesebwa okukulwanyisa ekiriba n’omukisa,Era buli lulimi oluligolokoka okuwoza naawe olirusinga. Buno bwe busika bw’abaweereza ba Yakuwa,Era obutuukirivu bwabwe buva gye ndi,” Yakuwa bw’agamba.
44  “Kaakano wuliriza ggwe Yakobo omuweereza wange,Ggwe Isirayiri gwe nnalonda.
2  Bw’ati Yakuwa bw’agamba,Oyo eyakutonda era eyakubumba,Azze akuyamba okuviira ddala lwe wava mu lubuto: ‘Totya ggwe omuweereza wange Yakobo,Ggwe Yesuluni gwe nnalonda.
3  Kubanga ndifuka amazzi ku oyo alumwa ennyonta N’obugga obukulukuta mu nsi enkalu. Ndifuka omwoyo gwange ku zzadde lyo N’emikisa gyange ku bazzukulu bo.
4  Balimera ng’omuddo,Balimera ng’emiti emyalava ku mbalama z’obugga.
5  Omu aligamba nti: “Ndi wa Yakuwa.” Omulala alyeyita erinnya lya Yakobo,Ate omulala aliwandiika ku mukono gwe nti: “Ndi wa Yakuwa.” Era alyetuuma erinnya lya Isirayiri.’
6  Bw’ati Yakuwa bw’agamba,Kabaka wa Isirayiri era Omununuzi we, Yakuwa ow’eggye: ‘Nze ow’olubereberye era nze ow’enkomerero. Teri Katonda mulala wabula nze.
7  Ani alinga nze? K’ayanukule mu ddoboozi ery’omwanguka, akyogere era akinkakase! Okuva lwe nnassaawo abantu ab’edda,Ka boogere ebintu ebigenda okubaawo,Era n’ebitannabaawo.
8  Temutya,Era temutekemuka. Buli omu ku mmwe saamubuulira nga bukyali era ne mmutegeeza? Muli bajulirwa bange. Eriyo Katonda omulala okuggyako nze? Nedda, teri Lwazi lulala; teriiyo lulala lwe mmanyi.’”
9  Abo bonna abakola ebifaananyi ebyole tebaliiko kye bagasa,N’ebintu byabwe bye baagala ennyo tebiriba na mugaso. Ebifaananyi byabwe be bajulirwa baabwe; tebiraba era tebirina kye bimanyi,N’olwekyo abo abaabikola baliswala.
10  Ani ayinza okukola katonda, oba okuweesa ekifaananyi eky’ekyumaEkitalina mugaso?
11  Laba! Mikwano gye bonna baliswazibwa! Abaweesi bantu buntu. Ka bonna bakuŋŋaane era bayimirire. Balitya era bonna baliswazibwa.
12  Omuweesi aweesa ekintu eky’ekyuma ku manda agaaka ng’akozesa ekintu ekikozesebwa okuweesa. Akikubaakuba n’ennyondo,Ng’akozesa omukono gwe ogw’amaanyi. Oluvannyuma alumwa enjala era n’aggwaamu amaanyi;Tanywa mazzi era akoowa.
13  Omubazzi aleega ku muti omuguwa gwe ogupima, n’alamba ku muti ogwo ng’akozesa ennoni emmyufu. Aguwala ng’akozesa ensinjo, n’agupima ng’akozesa ekyuma ekipima. Agukolamu ekifaananyi ekiringa omuntu,Nga kirabika bulungi ng’omuntu,Kibeerenga mu nnyumba.
14  Waliwo omuntu atema emiti gy’entolokyo. Yeeroboza ekika ky’omuti, omuyovu,Aguleka ne gukula mu kibira. Asimba omuti gw’omworeni, era enkuba n’egukuza.
15  Oluvannyuma guvaamu enku omuntu z’akozesa okwakisa omuliro. Ekitundu kyagwo ekimu akikozesa okwota;Akuma omuliro n’afumba emmere. Kyokka era akolamu katonda n’amusinza. Agubajjamu ekifaananyi ekyole, n’akivunnamira.
16  Ekitundu kyagwo ekimu akyokya mu muliro;Akozesa ekitundu ekyo okwokya ennyama gy’alya n’akkuta. Ate era ayota omuliro n’agamba nti: “Awo nno, ka mbugume nga bwe ntunuulira omuliro.”
17  Ekitundu kyagwo ekifisseewo akikolamu katonda, akikolamu ekifaananyi kye ekyole. Akivunnamira n’akisinza. Akisaba n’akigamba nti: “Ndokola, kubanga ggwe katonda wange.”
18  Tebalina kye bamanyi, tebalina kye bategeera,Kubanga amaaso gaabwe gazibiddwa era tebasobola kulaba,N’omutima gwabwe tegutegeera.
19  Tewali n’omu ku bo afumiitiriza mu mutima gweOba alina amagezi oba okutegeera ne yeebuuza nti: “Ekitundu kyagwo nnakyokezza mu muliro,Era ku manda gaakyo nnafumbyeko emmere ne njokyako n’ennyama ne ndya. Kati ate ekitundu kyagwo ekifisseewo nkikolemu ekintu eky’omuzizo? Ddala nsaanidde okusinza ekitundutundu ky’omuti?”
20  Alya vvu. Omutima gwe ogwalimbibwa gumuwabizza. Tasobola kuwonya bulamu bwe, era teyeebuuza nti: “Ekintu ekiri mu mukono gwange ogwa ddyo si kya bulimba?”
21  “Jjukira ebintu bino ggwe Yakobo, ggwe Isirayiri,Kubanga oli muweereza wange. Nnakubumba, era oli muweereza wange. Sirikwerabira ggwe Isirayiri.
22  Ndisangula ebyonoono byo ne biba ng’ebibikkiddwa ekireN’ebibi byo, ne biba ng’ebibikkiddwa ekire ekikutte. Komawo gye ndi, kubanga nja kukununula.
23  Yogerera waggulu n’essanyu, ggwe eggulu,Kubanga Yakuwa y’akoze kino! Mukube emizira mmwe ebitundu by’ensi ebya wansi! Mwogerere waggulu olw’essanyu mmwe ensozi,Ggwe ekibira, n’emiti gyo gyonna! Kubanga Yakuwa anunudde Yakobo,Era ayolesezza ekitiibwa kye ku Isirayiri.”
24  Bw’ati Yakuwa Omununuzi wo bw’agamba,Eyakutonda mu lubuto: “Nze Yakuwa, eyakola buli kintu. Nze kennyini nze nnabamba eggulu,Era nze nnayanjuluza ensi. Ani eyali nange?
25  Nze nnemesa obubonero bw’abo aboogera ebitaliimu,Nze ndeetera abalaguzi okubeera ng’abasirusiru;Nze ndeetera abasajja abagezigezi okusoberwaEra nze nfuula amagezi gaabwe obusirusiru;
26  Nze ndeetera ekigambo ky’omuweereza wange okutuukiriraEra nze ntuukiriza ebyo ababaka bange bye balagula;Nze njogera ku Yerusaalemi nti, ‘Kiribeeramu abantu,’ Ne ku bibuga bya Yuda nti, ‘Biriddamu okuzimbibwa,Era ndizzaawo ebyamu ebyayonoonebwa’;
27  Nze ŋŋamba amazzi ag’omu buziba nti, ‘Kalira,Era ndikaliza emigga gyo gyonna’;
28  Nze njogera ku Kuulo nti, ‘Musumba wange,Era alituukiriza byonna bye njagala’;Nze njogera ku Yerusaalemi nti, ‘Kiriddamu okuzimbibwa,’ Ne ku yeekaalu nti, ‘Omusingi gwo gulizimbibwa.’”
47  Kka wansi otuule mu nfuufu,Ggwe muwala wa Babulooni embeerera. Tuula wansi ku ttaka awatali ntebe ya bwakabaka,Ggwe muwala w’Abakaludaaya,Kubanga abantu tebaliddamu kukuyita mwenaanyi era eyakuzibwa ekyejo.
2  Kwata olubengo ose ensaano. Ggyako ekitambaala eky’oku mutwe. Weeyambule olugoye, bikkula amagulu go. Somoka emigga.
3  Obwereere bwo bulibikkulwa. Obuswavu bwo bulirabibwa. Ndiwoolera eggwanga, era tewaliba muntu n’omu anziyiza.
4  “Omununuzi waffe—Yakuwa ow’eggye lye linnya lye—Ye Mutukuvu wa Isirayiri.”
5  Tuula awo ng’osirise era genda mu kizikiza,Ggwe muwala w’Abakaludaaya;Tebaliddamu kukuyita Nnaabakyala w’Obwakabaka obungi.
6  Nnasunguwalira abantu bange. Nnayonoona obusika bwange,Ne mbawaayo mu mukono gwo. Naye tewabasaasira. N’omukadde wamussaako ekikoligo ekizito ennyo.
7  Wagamba nti: “Nja kubeera Nnaabakyala emirembe n’emirembe.” Ebintu bino tewabissaako mwoyo;Tewalowooza ku byandivuddemu.
8  Kaakano wulira kino ggwe ayagala eby’amasanyu,Ggwe atudde entende, era agamba mu mutima gwe nti: “Nze ndiwo, teri mulala wabula nze. Sirifuuka nnamwandu. Sirifiirwa baana.”
9  Naye ebintu bino byombi birikutuukako mbagirawo, ku lunaku lumu: Okufiirwa abaana n’okufuuka nnamwandu. Birikutuukako ku kigero ekijjuvuOlw’eby’obufumu byo ebingi, n’olw’eby’obulogo byo byonna eby’amaanyi.
10  Weesiga ebintu ebibi by’okola. Wagamba nti: “Tewali andaba.” Amagezi go n’okumanya kwo bye byakuwabya,Era ogamba mu mutima gwo nti: “Nze ndiwo, teri mulala wabula nze.”
11  Naye akabi kalikutuukako,Era obulogo bwo tebulikaziyiza. Ebizibu birikujjira; tolisobola kubiziyiza. Okuzikirira okw’amangu kw’otomanyi kulikutuukako.
12  Kale genda mu maaso n’eby’obulogo byo era n’eby’obufumu byo ebingi,By’oteganye nabyo okuva mu buvubuka bwo. Oboolyawo onooganyulwa;Oboolyawo onooleetera abantu okutya.
13  Abawi b’amagezi b’olina abangi bakukooyezza. Kaakano ka bayimirire bakulokole,Abo abasinza eggulu, abatunuulira emmunyeenye,Abo abakubuulira ng’omwezi guboneseEbintu ebirikutuukako.
14  Laba! Balinga ebisubi. Omuliro gulibookya. Tebasobola kwerokola okuva mu maanyi g’omuliro. Gano si manda ga kwota,Era guno si muliro gwa kwota.
15  Bwe batyo abalogo bo bwe baliba gy’oli,Abo b’oteganye nabo okuva mu buvubuka bwo. Balisaasaana, buli omu alikwata lirye. Tewalibaawo n’omu akulokola.
48  Muwulire kino mmwe ennyumba ya Yakobo,Mmwe abeeyita erinnya lya IsirayiriEra abaava mu lunyiriri lwa Yuda,Mmwe abalayira mu linnya lya YakuwaEra abakoowoola Katonda wa Isirayiri,Wadde nga kino temukikola mu mazima na butuukirivu.
2  Kubanga beeyita ba mu kibuga ekitukuvuEra obwesige bwabwe babutadde mu Katonda wa Isirayiri,Ayitibwa Yakuwa ow’eggye.
3  “Ebintu ebyasooka nnabikubuulira dda. Byava mu kamwa kange,Era nnabimanyisa. Nnabaako kye nkolawo mu bwangu ne bibaawo.
4  Kubanga nnali nkimanyi nti oli muwaganyavu nnyo—Nti ebinywa by’ensingo yo biringa ekyuma, era nti n’ekyenyi kyo kiringa ekikomo—
5  Nnakubuulira dda. Nnakusobozesa okukiwulira nga tekinnabaawo,Oleme kugamba nti, ‘Ekifaananyi kyange kye kyakola kino;Ekifaananyi kyange ekyole n’ekifaananyi kyange eky’ekyuma, bye byalagira kino kibeewo.’
6  Bino byonna mwabiwulira era ne mubiraba. Temuubirangirire? Okuva kati nnangirira gye muli ebintu ebipya,Ebyama ebibadde bikisiddwa, bye mubadde mutamanyi.
7  Bitondebwa kati, so tebyatondebwa dda,Ebintu by’obadde tonnawulira okutuusa leero,Oleme kugamba nti, ‘Mbadde mbimanyi!’
8  Mazima ddala tobiwulirangako, tobimanyi,Era edda amatu go tegaali maggule. Kubanga nkimanyi nti oli mukuusa,Era obadde oyitibwa mukozi wa bibi okuva lwe wazaalibwa.
9  Naye olw’erinnya lyange ndizibiikiriza obusungu bwange;Olw’ettendo lyange ndyefuga,Ne sikuzikiriza.
10  Laba! Nkulongoosezza, naye si nga ffeeza bw’alongoosebwa. Nkugezesezza mu kyoto mwe basaanuusiza ebyuma, kwe kugamba, mu kubonyaabonyezebwa.
11  Mazima ddala, olw’erinnya lyange ndibaako kye nkolawo,Kubanga nnyinza ntya okuleka erinnya lyange okuvvoolwa? Ekitiibwa kyange sikiwa mulala.
12  Ggwe Yakobo, era ggwe Isirayiri gwe nnayita, mpuliriza. Sikyuka. Nze ow’olubereberye era nze ow’oluvannyuma.
13  Omukono gwange gwe gwassaawo omusingi gw’ensi,Era omukono gwange ogwa ddyo gwe gwabamba eggulu. Bwe mbiyita, biyimirira wamu.
14  Mukuŋŋaane wamu mmwenna, muwulirize. Ani ku bo eyalangirira ebintu bino? Oyo nze Yakuwa gwe njagala. Alikola Babulooni kye njagala. Omukono gwe gulirwanyisa Abakaludaaya.
15  Nze nnayogera, era nze nnamuyita. Nze nnamuleeta, era alituuka ku buwanguzi.
16  Musembere we ndi, muwulire kino. Okuviira ddala ku lubereberye soogererangako mu kyama. Okuva lwe kyabaawo nnaliwo.” Era kati Yakuwa Mukama Afuga Byonna antumye, n’omwoyo gwe.
17  Bw’ati Yakuwa, Omununuzi wo, Omutukuvu wa Isirayiri bw’agamba: “Nze Yakuwa, nze Katonda wo,Akuyigiriza osobole okuganyulwa,Akukulembera mu kkubo ly’osaanidde okukwata.
18  Kale singa ossaayo omwoyo eri ebiragiro byange! Emirembe gyo gijja kuba ng’omugga N’obutuukirivu bwo ng’amayengo g’ennyanja.
19  Ezzadde lyo lijja kuba lingi ng’omusenyuNe bazzukulu bo bajja kuba ng’obuweke bwagwo. Erinnya lyabwe terijja kusangulwa oba kusaanawo mu maaso gange.”
20  Mufulume mu Babulooni! Mudduke Abakaludaaya! Mukyogereko n’essanyu! Mukirangirire! Mukimanyise ensi yonna. Mugambe nti: “Yakuwa anunudde Yakobo omuweereza we.
21  Tebaalumwa nnyonta bwe yabayisa mu malungu. Yabakulukusiza amazzi okuva mu lwazi;Yayasaamu olwazi amazzi ne gafubutukamu.”
22  Yakuwa agamba nti: “Ababi tebaba na mirembe.”
59  Laba! Omukono gwa Yakuwa si mumpi ne kiba nti tegusobola kulokola,N’okutu kwe tekuzibye ne kiba nti tekusobola kuwulira.
2  Ebyonoono byammwe bye bibaggye ku Katonda wammwe. Ebibi byammwe bye bimuviiriddeko okubeekweka,Era takkiriza kubawuliriza.
3  Kubanga ebibatu byammwe bijjudde omusaayi N’engalo zammwe zijjudde ebyonoono. Emimwa gyammwe gyogera eby’obulimba, n’olulimi lwammwe lwogera ebitali bya butuukirivu.
4  Tewali n’omu akoowoola butuukirivu,Era tewali n’omu agenda mu mbuga mu mazima. Beesiga ebitaliimu nsa era boogera ebitagasa. Baba olubuto olw’emitawaana ne bazaala ebintu eby’obulabe.
5  Baalula amagi g’omusota ogw’obusagwa,Era baluka ekiyumba kya nnabbubi. Buli alya amagi gaabwe afa,Era eggi eryasibwa livaamu omusota ogw’obusagwa.
6  Ekiyumba kyabwe ekya nnabbubi tekiryambalwa ng’olugoye,Era tebalyebikka ebyo bye bakola. Bye bakola bya bulabe,Era ebikolwa eby’obukambwe biri mu mikono gyabwe.
7  Ebigere byabwe bidduka okukola ebintu ebibi,Era banguwa okuyiwa omusaayi ogutaliiko musango. Ebirowoozo byabwe bya kabi;Amakubo gaabwe galimu okuzikiriza n’ennaku.
8  Tebamanyi kkubo lya mirembe,Era mu makubo gaabwe temuli bwenkanya. Bakyamya enguudo zaabwe;Tewali n’omu azitambulirako alimanya emirembe.
9  Eyo ye nsonga lwaki obwenkanya butuli wala nnyo,N’obutuukirivu tebututuukako. Tusuubira kitangaala, naye laba! waliwo kizikiza;Tusuubira butangaavu, naye tweyongera kutambulira mu kizikiza.
10  Tuwammanta ku kisenge ng’abazibe b’amaaso;Tuwammanta ng’abo abatalina maaso. Twesittala mu ttuntu ng’abali mu kizikiza eky’ekiro;Mu bantu ab’amaanyi tulinga abafu.
11  Ffenna tuwuluguma ng’amalubuEra tukaaba ng’amayiba. Tusuubira obwenkanya naye tebuliiwo;Tusuubira obulokozi naye butuli wala nnyo.
12  Kubanga obujeemu bwaffe bungi mu maaso go;Buli kibi kye tukola kitulumiriza. Kubanga obujeemu bwaffe buli naffe;Ensobi zaffe tuzimanyi bulungi.
13  Twayonoona era ne twegaana Yakuwa;Twava ku Katonda waffe. Okubonyaabonya n’okujeema bye twali twogerako;Twaba olubuto olw’obulimba era ne twogera eby’obulimba okuva mu mutima.
14  Obwenkanya bugobeddwa,N’obutuukirivu buyimirira wala;Kubanga amazima geesittadde mu kibangirizi,Era obugolokofu tebuyinza kuyingiramu.
15  Amazima gaweddewo,Era oyo yenna alekera awo okukola ebibi anyagibwa. Kino Yakuwa yakiraba era tekyamusanyusa,Kubanga tewaaliwo bwenkanya.
16  Yalaba nga tewali muntu asobola kuyamba;Yeewuunya okulaba nti tewaali abawolereza,Omukono gwe kyegwava guleeta obulokozi,N’obutuukirivu bwe bwamuwanirira.
17  Awo n’ayambala obutuukirivu ng’ekyambalo ky’olutaloNe sseppeewo ey’obulokozi ku mutwe gwe. Yayambala ebyambalo by’okuwoolera eggwanga,Era okwagala ennyo okutereeza ebintu yakwambala ng’ekizibaawo.
18  Alibasasula olw’ebyo bye bakoze: Abamuwalana alibasasula obusungu; alibonereza abalabe be. N’ebizinga alibisasula ekibigwanira.
19  Abo ababeera ebugwanjuba balitya erinnya lya YakuwaN’abo ababeera ebuvanjuba balitya ekitiibwa kye,Kubanga alijja ng’omugga ogukulukuta n’amaanyi,Ogukulukusibwa omwoyo gwa Yakuwa.
20  “Omununuzi aligenda mu Sayuuni,Aligenda eri abo ababeera mu Yakobo abalekayo ebyonoono byabwe,” bw’atyo Yakuwa bw’agamba.
21  “Eno ye ndagaano gye ndagaana nabo,” Yakuwa bw’agamba. “Omwoyo gwange ogukuliko era n’ebigambo byange bye ntadde mu kamwa ko—tebiggibwenga mu kamwa ko, newakubadde mu kamwa k’abaana bo, newakubadde mu kamwa ka bazzukulu bo, okuva leero n’okutuusa emirembe n’emirembe,” Yakuwa bw’agamba.
5  Ka nnyimbire omwagalwa wangeOluyimba olukwata ku mwagalwa wange n’ennimiro ye ey’emizabbibu. Omwagalwa wange yalina ennimiro y’emizabbibu ku lusozi olugimu.
2  Yagirima n’agiggyamu amayinja. Yagisimbamu emizabbibu emirungi emimyufu,N’azimba omunaala wakati mu yo,N’agisimamu essogolero. Yalindirira ng’asuubira nti ejja kubala ezzabbibu eddungi,Kyokka yabala zzabbibu lya mu nsiko.
3  “Kaakano mmwe abantu b’omu Yerusaalemi ne Yuda,Mbasaba musale omusango wakati wange n’ennimiro yange ey’emizabbibu.
4  Kiki ekirala kye nnandikoledde ennimiro yangeKye saagikolera? Bwe nnali ngisuubira okubala ezzabbibu eddungi,Teyabala zzabbibu lya mu nsiko?
5  Kaakano ka mbabuulireKye nnaakolera ennimiro yange ey’emizabbibu: Nja kuggyawo olukomera lwayo,Era lujja kwokebwa. Nja kumenya ekisenge ky’amayinja ekigyetoolodde,Era kijja kulinnyirirwa.
6  Nja kugifuula kifo ekyazika;Tejja kusalirwa wadde okukoolebwa. Ejja kumeramu obuti obw’amaggwa n’omuddo,Era nja kulagira ebire bireme kugitonnyesaamu nkuba.
7  Ennimiro y’emizabbibu eya Yakuwa ow’eggye ye nnyumba ya Isirayiri;Abasajja ba Yuda ye nnimiro gye yali ayagala ennyo. Yali asuubira bwenkanya,Naye laba! waaliwo butali bwenkanya;Yali asuubira butuukirivu,Naye laba! waaliwo kukaaba.”
8  Zibasanze abo abagatta ennyumba ku ginnaayo,Abagatta ennimiro ku ginnaayoNe batuuka n’okuba nga tebalina we babiteekaNe basigala bokka mu kitundu.
9  Yakuwa ow’eggye alayidde nga mpuliraNti amayumba mangi, wadde nga manene era nga malungi,Galifuuka ekintu eky’entiisa,Nga tewali agabeeramu.
10  Yiika kkumi ez’ennimiro y’emizabbibu zirivaamu ekigera kya basi kimu,N’ekigera kimu ekya komeri y’ensigo kirivaamu efa emu yokka.
11  Zibasanze abo abakeera ku makya okunywa omwenge,Abagunywa okutuusa ekiro mu ttumbi, okutuusa lwe gubalalusa!
12  Baba n’entongooli n’ebivuga ebirala eby’enkoba,N’obugoma obutono, n’endere, n’omwenge ku bijjulo byabwe;Naye tebalowooza ku bikolwa bya Yakuwa,Era tebalaba mirimu gya mikono gye.
13  N’olwekyo, abantu bange baligenda mu buwaŋŋanguseOlw’okuba tebammanyi;Abasajja baabwe ab’ebitiibwa balirumwa enjala,N’abantu baabwe bonna balirumwa ennyonta.
14  Amagombe kyegavudde geegaziyaEra gaasamirizza ddala akamwa kaago;Abakungu ba Yerusaalemi, ebibinja by’abantu baamu abawoggana, n’abo ababeera mu binyumuBalikka omwo.
15  Era omuntu alitoowazibwa,Omuntu alifeebezebwa,Abantu ab’amalala balikoteka emitwe gyabwe.
16  Yakuwa ow’eggye aligulumizibwa olw’okusala omusango;Katonda ow’amazima, Omutukuvu, alyetukuza okuyitira mu butuukirivu.
17  Endiga ento zirirya omuddo nga ziringa eziriira mu malundiro gaazo;Abagwira baliriira mu bifo ebyafuuka amatongo ebyalinga bibeeramu ensolo eziriisibwa obulungi.
18  Zibasanze abo abawalula ensobi zaabwe nga bakozesa emiguwa egy’obulimbaAbo abawalula ebibi byabwe nga bakozesa emiguwa gy’ekigaali ekisikibwa ensolo;
19  Abo abagamba nti: “Ayanguyeeko omulimu gwe;Ka gukolebwe mangu tugulabe. Ekigendererwa ky’Omutukuvu wa Isirayiri ka kituukirireTukimanye!”
20  Zibasanze abo abayita ekirungi ekibi, ate ekibi ne bakiyita ekirungi,Abo abateeka ekizikiza mu kifo ky’ekitangaala, n’ekitangaala mu kifo ky’ekizikiza,Abo abateeka ekikaawa mu kifo ky’ekiwoomerera, n’ekiwoomerera mu kifo ky’ekikaawa!
21  Zibasanze abo abeetwala okuba ab’amageziEra abeetwala okuba nti bategeera nnyo!
22  Zibasanze abo abazira mu kunywa omwenge,N’abantu abakugu mu kutabula emyenge,
23  Abo abalya enguzi ne bejjeereza omubiEra abatalamula mutuukirivu mu bwenkanya!
24  Kale ng’olulimi lw’omuliro bwe lwokya ebisubiEra ng’essubi ekkalu bwe liggweerera mu nnimi z’omuliro,N’emirandira gyabwe bwe gityo bwe girivunda,Era n’ebimuli byabwe birifuumuuka ng’obuwunga,Kubanga baagaana amateeka ga Yakuwa ow’eggyeEra baanyooma ekigambo ky’Omutukuvu wa Isirayiri.
25  Obusungu bwa Yakuwa kyebuva bubuubuukira abantu be,Era aligolola omukono gwe n’ababonereza. Ensozi zirikankana,Era emirambo gyabwe giriba ng’ebisasiro mu nguudo. N’olw’ensonga eyo akyali musunguwavu,Era akyagolodde omukono gwe okubonereza.
26  Awanikidde eggwanga eriri ewala akabonero;Afuuye oluwa okubayita okuva ensi gy’ekoma;Era bajja mangu nnyo.
27  Tewali n’omu ku bo akooye oba eyeesittala n’agwa. Tewali n’omu asumagira oba eyeebaka. Emisipi egiri mu biwato byabwe tegiragaya,N’obukoba bw’engatto zaabwe tebukutuse.
28  Obusaale bwabwe bwonna bwogiN’emitego gyabwe gyonna egy’obusaale gireegeddwa. Ebinuulo by’embalaasi zaabwe biringa amayinja g’embaalebaale,Ne nnamuziga zaabwe ziringa embuyaga.
29  Okuwuluguma kwabwe kulinga okw’empologoma;Bawuluguma ng’empologoma envubuka. Balifugula ne bakwata omuyiggoNe bagutwala era tewaliba agununula.
30  Ku lunaku olwo baliguwulugumirakoNg’ennyanja bw’ewuluguma. Omuntu yenna alitunuulira ensi aliraba ekizikiza eky’entiisa;Nga n’ekitangaala kifuuse kizikiza olw’ebire.
36  Mu mwaka ogw’ekkumi n’ena ogw’obufuzi bwa Kabaka Keezeekiya, Sennakeribu kabaka wa Bwasuli yalumba ebibuga bya Yuda byonna ebiriko bbugwe n’abiwamba.
2  Awo kabaka wa Bwasuli n’asindika Labusake okuva e Lakisi okugenda eri Kabaka Keezeekiya e Yerusaalemi ng’alina eggye ddene. Ne bagumba okumpi n’omukutu gw’amazzi ag’ekidiba eky’eky’engulu, oguli ku luguudo olunene olugenda mu kibanja ky’omwozi w’engoye.
3  Awo Eriyakimu mutabani wa Kirukiya, eyali alabirira ennyumba ya kabaka, ne Sebuna omuwandiisi, ne Yowa mutabani wa Asafu eyawandiikanga ebyabangawo, ne bagenda gy’ali.
4  Awo Labusake n’abagamba nti: “Mugambe Keezeekiya nti, ‘Bw’ati kabaka omukulu, kabaka wa Bwasuli, bw’agamba: “Kiki kye weesiga?
5  Ogamba nti, ‘Nnina amagezi n’amaanyi ebinsobozesa okulwana olutalo,’ naye ebyo bigambo bugambo. Kale ani oyo gwe weesiga olyoke onjeemere?
6  Laba! Weesize Misiri olumuli olubetentefu, olufumita ekibatu ky’omuntu alwesigamako ne lukiyingira. Bw’atyo Falaawo kabaka wa Misiri bw’ali eri abo bonna abamwesiga.
7  Era bwe muŋŋamba nti, ‘Twesiga Yakuwa Katonda waffe,’ oyo si ye nnannyini bifo ebigulumivu n’ebyoto Keezeekiya bye yaggyawo, n’agamba Yuda ne Yerusaalemi nti, ‘Mulina kuvunnama mu maaso ga kyoto kino kyokka’?”’
8  Kale kaakano baako ky’osibawo eri mukama wange kabaka wa Bwasuli: Nja kukuwa embalaasi 2,000 tulabe obanga onoosobola okuzifunira abazeebagala abamala.
9  Ggwe eyeesiga Misiri okukuwa amagaali n’abeebagazi b’embalaasi, osobola okuwangula wadde omu ku ba gavana asingayo obunafu mu baweereza ba mukama wange?
10  Yakuwa si ye yampa obuyinza okulumba ensi eno ngizikirize? Yakuwa kennyini ye yaŋŋamba nti, ‘Genda olumbe ensi eyo ogizikirize.’”
11  Awo Eriyakimu ne Sebuna ne Yowa ne bagamba Labusake nti: “Tukwegayiridde, yogera n’abaweereza bo mu Lulamayiki kubanga tulutegeera; toyogera naffe mu Luyudaaya ng’abantu abali ku bbugwe bawulira.”
12  Naye Labusake n’agamba nti: “Mulowooza ebigambo bino mukama wange antumye kubibuulira mmwe mmwekka ne mukama wammwe? Tantumye kubibuulira n’abasajja abatudde waggulu ku bbugwe, abo abajja okulya empitambi yaabwe era banywe n’omusulo gwabwe nga nammwe bwe mujja okukola?”
13  Awo Labusake n’ayimirira n’ayogera mu ddoboozi ery’omwanguka mu Luyudaaya n’agamba nti: “Muwulire ebigambo bya kabaka omukulu, kabaka wa Bwasuli.
14  Bw’ati kabaka bw’agamba, ‘Temukkiriza Keezeekiya kubalimbalimba, kubanga tasobola kubanunula.
15  Era temukkiriza Keezeekiya kubaleetera kwesiga Yakuwa ng’abagamba nti: “Yakuwa ajja kutununula, era ekibuga kino tekijja kuweebwayo mu mukono gwa kabaka wa Bwasuli.”
16  Temuwuliriza Keezeekiya, kubanga bw’ati kabaka wa Bwasuli bw’agamba: “Mutabagane nange era mweweeyo gye ndi, awo buli omu ku mmwe ajja kulya ku muzabbibu gwe ne ku mutiini gwe era ajja kunywa amazzi ag’omu luzzi lwe,
17  okutuusa lwe nnajja ne mbatwala mu nsi eringa eyammwe, ensi erimu emmere ey’empeke n’omwenge omusu; ensi erimu emigaati n’ennimiro z’emizabbibu.
18  Temukkiriza Keezeekiya kubabuzaabuza ng’abagamba nti, ‘Yakuwa ajja kutununula.’ Waliwo katonda yenna ku bakatonda b’amawanga asobodde okununula ensi ye mu mukono gwa kabaka wa Bwasuli?
19  Bakatonda ba Kamasi ne Alupadi bali ludda wa? Bakatonda ba Sefavayimu bali ludda wa? Baanunula Samaliya mu mukono gwange?
20  Ani ku bakatonda b’ensi ezo asobodde okununula ensi ye mu mukono gwange, Yakuwa alyoke asobole okununula Yerusaalemi mu mukono gwange?”’”
21  Naye ne basirika ne batamuddamu kigambo kyonna, kubanga kabaka yali abalagidde nti, “Temumuddamu.”
22  Naye Eriyakimu mutabani wa Kirukiya, eyalabiriranga ennyumba ya kabaka, ne Sebuna omuwandiisi, ne Yowa mutabani wa Asafu eyawandiikanga ebyabangawo, ne bagenda eri Keezeekiya nga bayuzizza ebyambalo byabwe, ne bamubuulira ebyo Labusake bye yali ayogedde.
61  Omwoyo gwa Yakuwa Mukama Afuga Byonna gundiko,Kubanga Yakuwa yanfukako amafuta okubuulira abawombeefu amawulire amalungi. Yantuma okusiba ebiwundu by’abo abalina emitima egimenyese,Okulangirira nti abawambe bajja kuteebwaEra nti n’amaaso g’abasibe gajja kuzibulirwa ddala,
2  Okulangirira omwaka gw’okulagirwamu ekisa kya YakuwaN’olunaku lwa Katonda waffe olw’okuwoolerako eggwanga,Okubudaabuda abo bonna abakungubaga,
3  Okuwa abo abakungubagira Sayuuni bye beetaaga,Okubawa eky’oku mutwe mu kifo ky’evvu,Amafuta ag’okusanyuka mu kifo ky’okukungubaga,Ekyambalo eky’okutendereza mu kifo ky’omutima omunakuwavu. Era baliyitibwa emiti eminene egy’obutuukirivu,Yakuwa gye yasimba, asobole okugulumizibwa.
4  Baliddamu okuzimba ebyayonooneka eby’edda;Balizzaawo ebifo eby’edda ebyafuulibwa amatongo,Era balizzaawo ebibuga ebyayonoonebwa,Ebifo ebyasigala amatongo emyaka n’emyaka.
5  “Bannaggwanga balijja ne balunda ebisibo byammwe,Era abagwira balibalimira era balikola mu nnimiro zammwe ez’emizabbibu.
6  Naye mmwe muliyitibwa bakabona ba Yakuwa;Balibayita baweereza ba Katonda waffe. Mulirya eby’obugagga by’amawanga,Era mulyenyumiririza mu kitiibwa kyago.
7  Mu kifo ky’okukwatibwa ensonyi mulifuna emigabo gya mirundi ebiri,Era mu kifo ky’okuswala balyogerera waggulu n’essanyu olw’omugabo gwabwe. Balifuna emigabo gya mirundi ebiri mu nsi yaabwe. Essanyu lyabwe liriba lya lubeerera.
8  Nze Yakuwa njagala obwenkanya;Nkyawa obunyazi n’obutali butuukirivu. Ndibeera mwenkanya ne mbawa empeera yaabwe,Era ndikola nabo endagaano ey’olubeerera.
9  Ezzadde lyabwe lirimanyibwa mu mawangaEra bazzukulu baabwe balimanyibwa mu bantu. Abo bonna abalibalaba balitegeeraNti lye zzadde Yakuwa lye yawa omukisa.”
10  Ndisanyukira nnyo mu Yakuwa. Obulamu bwange bwonna bulijaganyiza mu Katonda wange. Kubanga annyambazza ebyambalo eby’obulokozi;Annyambazza ekyambalo eky’obutuukirivu,Ng’omugole omusajja asiba ku mutwe ekiremba ekiringa ekya kabona,Era ng’omugole omukazi eyeetonaatona amajolobero ge.
11  Ng’ettaka bwe limeza ebimera,Era ng’ennimiro bw’emeza ebigisigiddwamu,Bw’atyo Yakuwa Mukama Afuga ByonnaBw’alimeza obutuukirivu n’ettendo mu maaso g’amawanga gonna.
41  “Musirike mumpulirize mmwe ebizinga;Amawanga ka gaddemu okufuna amaanyi. Ka gasembere googere. Ka tukuŋŋaane wamu wabeewo okusala omusango.
2  Ani alina gw’ayimusizza okuva ebuvanjuba,N’amuyita mu butuukirivu okujja awali ebigere bye,Okuwaayo amawanga gy’aliN’okumusobozesa okuwangula bakabaka? Ani abafuula enfuufu mu maaso g’ekitala kye,Abafuula ng’ebisubi ebifuumuulibwa embuyaga mu maaso g’omutego gwe ogw’obusaale?
3  Abagoba era tafuna kuziyizibwa kwonnaNg’ayita mu makubo ebigere bye mwe bitayitanga.
4  Ani akoze kino,Ayita ab’emirembe egy’enjawulo okuva ku lubereberye? Nze Yakuwa, nze ow’Olubereberye;N’eri ab’oluvannyuma, sikyuka.”
5  Ebizinga bikirabye ne bitya. Ebitundu by’ensi ebisingayo okuba ewala byatandika okukankana. Abantu bajja ne basembera.
6  Buli omu ayamba munneEra n’agamba muganda we nti: “Beera mugumu.”
7  Omukozi azzaamu omuweesi amaanyi;Oyo abyabyataza ng’akozesa ennyondoAzzaamu amaanyi oyo akubirakubira ku luyijja. Ayogera ku kugattibwa kw’ebyuma nti: “Kulungi.” Awo ne kikomererwa n’emisumaali kireme kugwa.
8  “Naye ggwe Isirayiri, oli muweereza wange,Ggwe Yakobo gwe nnalonda,Ezzadde lya Ibulayimu mukwano gwange,
9  Ggwe gwe nnaggya eyo ensi gy’ekoma,Era ggwe gwe nnayita okuva mu bitundu byayo ebisingayo okuba ewala. Nnakugamba nti, ‘Oli muweereza wange;Nnakulonda; sikusuulanga.
10  Totya, kubanga ndi naawe. Teweeraliikirira, kubanga nze Katonda wo. Nja kukuwa amaanyi era nja kukuyamba,Nja kukuwanirira n’omukono gwange ogwa ddyo ogw’obutuukirivu.’
11  Laba! Abo bonna abakusunguwalira bajja kuswazibwa era bajja kufeebezebwa. Abo abakulwanyisa bajja kumalibwawo era bajja kuzikirira.
12  Ojja kunoonya abantu abalwana naawe naye tojja kubalaba;Abantu abakulwanyisa bajja kuba ng’ekintu ekitaliiwo, ng’ekintu ekitaliimu nsa.
13  Kubanga nze Yakuwa Katonda wo, nkwata omukono gwo ogwa ddyo,Nze nkugamba nti, ‘Totya. Nja kukuyamba.’
14  Totya, ggwe Yakobo olusiriŋŋanyi,Mmwe abantu ba Isirayiri, nja kubayamba,” bw’agamba Yakuwa Omununuzi wammwe, Omutukuvu wa Isirayiri.
15  “Laba! Nkufudde ekyuma ekiwuula,Ekyuma ekiwuula ekipya ekirina amannyo ku njuyi zombi. Ojja kulinnyirira ensozi ozibetenteEra obusozi ojja kubufuula ng’ebisusunku.
16  Ojja kubiwewa,Empewo ebitwale;Embuyaga ejja kubisaasaanya. Ojja kusanyukira mu Yakuwa,Era ojja kwenyumiririza mu Mutukuvu wa Isirayiri.”
17  “Omunaku n’omwavu banoonya amazzi, naye tegaliiwo. Olulimi lwabwe lukaze olw’ennyonta. Nze Yakuwa nja kubaanukula. Nze Katonda wa Isirayiri sijja kubaabulira.
18  Nja kukulukusiza emigga ku busozi obutaliiko bimeraN’ensulo mu nsenyi. Eddungu nja kulifuula kidiba ky’amazziN’ensi enkalu nja kugifuula nsulo za mazzi.
19  Nja kusimba mu ddungu omuti gw’entolokyo,N’omuti gwa sita n’omukadasi n’omuti oguvaamu amafuta. Nja kusimba mu ddungu omuti gw’omuberosi,Wamu n’omutidali n’omuteyasi,
20  Abantu bonna balyoke balabe era bamanyeBasseeyo omwoyo era bategeereNti omukono gwa Yakuwa gwe gukoze kino,Era nti Omutukuvu wa Isirayiri y’akireese.”
21  “Mwanje ensonga zammwe,” Yakuwa bw’agamba. “Muleete obukakafu,” Kabaka wa Yakobo bw’agamba.
22  “Muleete obukakafu mutubuulire ebiribaawo. Mutubuulire ebikwata ku bintu eby’edda,Tubirowoozeeko tumanye ebiribaawo. Oba mutubuulire ebintu ebigenda okubaawo.
23  Mutubuulire ebiribaawo mu biseera eby’omu maaso,Tulyoke tumanye nti muli bakatonda. Mubeeko kye mukolawo, ekirungi oba ekibi,Tuwuniikirire nga tukirabye.
24  Laba! Muli kintu ekitaliiwo,Era bye mukola tebiriimu nsa. Oyo yenna abalondawo mmwe wa muzizo.
25  Nnyimusizza omuntu okuva ebukiikakkono era ajja kujja,Oyo ava ebuvanjuba ajja kukoowoola erinnya lyange. Ajja kulinnyirira abafuzi ng’alinnyirira ebbumba,Ng’omubumbi bw’alinnyirira ebbumba ebbisi.
26  Kino ani yakyogerako okuva ku lubereberye tusobole okumanya,Oba okuva mu biseera eby’edda tusobole okugamba nti, ‘Mutuufu’? Mazima ddala tewali n’omu yakirangirira! Tewali n’omu yakyogerako! Tewali yali awuliddeko kintu kuva gye muli!”
27  Nze nnasooka okugamba Sayuuni nti: “Laba ebigenda okubaawo!” Era ndisindika e Yerusaalemi oyo alina amawulire amalungi.
28  Nnakanda kutunula naye nga tewali n’omu;Era mu bo temwalimu muwi wa magezi n’omu. Nnabagambanga babeeko kye baddamu.
29  Laba! Bonna butaliimu. Bye bakola tebiriimu nsa. Ebifaananyi byabwe eby’ekyuma mpewo buwewo era tebirina mugaso.
15  Obubaka obukwata ku Mowaabu: Olw’okuba kizikiriziddwa mu kiro kimu,Ali ekya Mowaabu kisirisiddwa. Olw’okuba kizikiriziddwa mu kiro kimu,Kiri ekya Mowaabu kisirisiddwa.
2  Agenze ku Nnyumba ya bakatonda n’e Diboni,Ku bifo ebigulumivu okukaaba. Mowaabu akaabira Nebo ne Medeba. Emitwe gyonna gimwereddwako enviiri, ebirevu byonna bisaliddwa.
3  Bambadde ebibukutu mu nguudo zaakyo. Bonna bakubira ebiwoobe waggulu ku nnyumba zaabwe ne mu bibangirizi byabwe ebya lukale;Bakkirira nga bakaaba.
4  Kesuboni ne Ereyale bireekaana;Eddoboozi lyabyo liwulirwa n’e Yakazi. Eyo ye nsonga lwaki abalwanyi ba Mowaabu baleekaana. Akankana.
5  Omutima gwange gukaabira Mowaabu. Abantu be abanoonya obubudamu badduse ne batuuka e Zowaali n’e Egulasu-serisiya. Bakaaba nga balinnyalinnya awambukirwa e Lukisi;Nga bali mu kkubo erigenda e Kolonayimu, bakaaba olw’akabi akaguddewo.
6  Kubanga amazzi ga Nimulimu gakalidde;Omuddo gukaze,Omuddo guweddewo era tewali kintu kya kiragala kisigaddewo.
7  Eyo ye nsonga lwaki batwala ebisigaddewo mu materekero gaabwe era n’eby’obugagga byabwe;Bayita mu kiwonvu ky’emiti emyalava.
8  Okukaaba kuwulirwa mu bitundu bya Mowaabu byonna. Ebiwoobe bituuse mu Egirayimu;Ebiwoobe bituuse e Beeru-erimu.
9  Kubanga amazzi ga Dimoni gajjudde omusaayi,Era nkyalina ebirala bye ŋŋenda okuleeta ku Dimoni: Empologoma eri abantu ba Mowaabu abanaaba bawonyeewoEri abo abanaaba basigaddewo mu nsi eyo.
20  Mu mwaka Kabaka Salugoni owa Bwasuli mwe yatumira Talutani e Asudodi, yalwanyisa Asudodi n’akiwamba.
2  Mu kiseera ekyo Yakuwa yayogera ng’ayitira mu Isaaya mutabani wa Amozi, n’amugamba nti: “Genda osumulule ebibukutu bye weesibye mu kiwato era oggyemu engatto mu bigere byo.” N’akola bw’atyo, n’atambula ng’ali bwereere era nga tayambadde ngatto.
3  Awo Yakuwa n’agamba nti: “Ng’omuweereza wange Isaaya bw’atambudde ng’ali bwereere era nga tayambadde ngatto okumala emyaka esatu okuba akabonero era okuba okulabula ku ekyo ekirituuka ku Misiri ne ku Esiyopiya,
4  bw’atyo kabaka wa Bwasuli bw’alitwala abantu abaliba bawambiddwa e Misiri n’abaliba bawaŋŋangusiddwa okuva mu Esiyopiya, abalenzi n’abasajja abakulu, nga bali bwereere, nga tebambadde ngatto, era ng’obubina bwabwe buli bweru. Misiri eriswazibwa.
5  Balifuna entiisa era baliswala olw’okussa essuubi lyabwe mu Esiyopiya n’olw’okwenyumiririza mu Misiri.
6  Ku lunaku olwo abo ababeera ku lubalama luno baligamba nti, ‘Laba ekituuse ku ono mwe twali tutadde essuubi era gye twaddukira okufuna obuyambi n’okuwona kabaka wa Bwasuli! Kaakano tunaasobola tutya okuwonawo?’”
1  Okwolesebwa Isaaya mutabani wa Amozi kwe yafuna okukwata ku Yuda ne ku Yerusaalemi mu kiseera kya Uzziya, Yosamu, Akazi, ne Keezeekiya, bakabaka ba Yuda:
2  Wulira ggwe eggulu, naawe ensi ssaayo omwoyo;Yakuwa agamba nti: “Nnakuza abaana era ne mbalabirira,Naye banjeemedde.
3  Ente emanya oyo eyagigula,N’endogoyi emanya mukama waayo w’agiriisiza;Naye Isirayiri temmanyi,Abantu bange tebeeyisa mu ngeri ya magezi.”
4  Zisanze eggwanga eryonoonyi,Abantu abeetisse ebibi ebingi,Abantu ababi, abaana aboonoonefu! Bavudde ku Yakuwa;Banyoomye Omutukuvu wa Isirayiri;Bamukubye amabega.
5  Munaakubwa wa awalala, nga mweyongera okujeema? Omutwe gwonna mulwadde,N’omutima gwonna mulwadde.
6  Okuva ku bigere okutuuka ku mutwe tewali walamu. Mujjudde ebiwundu, ebinuubule, n’amabwa—Tebijjanjabiddwa, tebisibiddwako, wadde okuteekebwako amafuta.
7  Ensi yammwe esigadde matongo. Ebibuga byammwe byokeddwa omuliro. Abagwira balya ensi yammwe nga mulaba. Eringa ensi eyayonoonebwa abagwira.
8  Muwala wa Sayuuni alekeddwawo ng’ekiyumba ekiri mu nnimiro y’emizabbibu,Ng’akasiisira akali mu musiri gwa ccukamba,Ng’ekibuga ekizingiziddwa.
9  Singa Yakuwa ow’eggye teyatulekerawo abatono abaawonawo,Twandibadde nga Sodomu,Era twandifaananye nga Ggomola.
10  Muwulire ekigambo kya Yakuwa mmwe bannaakyemalira b’e Sodomu. Musseeyo omwoyo ku tteeka lya Katonda waffe, mmwe abantu b’omu Ggomola.
11  “Ssaddaaka zammwe ennyingi zingasa ki?” Yakuwa bw’agamba. “Nneetamiddwa ebiweebwayo byammwe ebyokebwa eby’endiga ennume n’amasavu g’ensolo eziriisiddwa obulungi,Sisanyukira musaayi gw’ente ento ennume n’ogw’endiga ento n’ogw’embuzi.
12  Bwe mujja mu maaso gange,Ani aba abalagidde okujjaOkulinnyirira empya zange?
13  Mulekere awo okuleeta ebiweebwayo eby’emmere ey’empeke ebitalina mugaso. Obubaani bwammwe bwa muzizo gye ndi. Okuboneka kw’omwezi, ssabbiiti, n’okuyita enkuŋŋaana—Sisobola kugumiikiriza bya bulogo byammwe n’enkuŋŋaana zammwe ez’enjawulo.
14  Nkyayira ddala embaga zammwe ez’okuboneka kw’omwezi awamu n’embaga zammwe endala. Bifuuse mugugu gye ndi;Nkooye okubyetikka.
15  Bwe mwanjuluza engalo zammwe,Mbakweka amaaso gange,Wadde nga musaba essaala nnyingi,Siziwuliriza;Emikono gyammwe gijjudde omusaayi.
16  Munaabe, mwerongoose;Muggye mu maaso gange ebikolwa byammwe ebibi;Mulekere awo okukola ebibi.
17  Muyige okukola ebirungi, munoonye obwenkanya,Mugolole oyo anyigiriza abalala,Mulwanirire eddembe ly’omwana atalina kitaawe,Muwolereze nnamwandu.”
18  “Kaakano mujje tutereeze ensonga,” Yakuwa bw’agamba. “Ebibi byammwe ne bwe binaaba bimyufu ng’omusaayi,Bijja kufuulibwa byeru ng’omuzira;Ne bwe binaaba bitwakaavu ng’olugoye olumyufu,Bijja kufuuka byeru ng’ebyoya by’endiga.
19  Bwe munaaba abeetegefu okuwuliriza,Mujja kulya ebintu ebirungi eby’omu nsi.
20  Naye bwe munaagaana ne mujeema,Ekitala kijja kubasaanyaawo,Kubanga akamwa ka Yakuwa ke kakyogedde.”
21  Ekibuga ekyali ekyesigwa kifuuse nga malaaya! Kyali kijjudde obwenkanya;Kyabeerangamu obutuukirivu,Naye kati kirimu batemu.
22  Ffeeza wo afuuse masengere,N’omwenge gwo gutabuddwamu amazzi ne gusaabulukuka.
23  Abaami bo bawaganyavu, era mikwano gy’ababbi. Buli omu ku bo ayagala nguzi era ayagala kuweebwa birabo. Oyo atalina kitaawe tebamulamula mu bwenkanya,Era omusango gwa nnamwandu tegutuuka gye bali.
24  N’olwekyo, Mukama ow’amazima, Yakuwa ow’eggye,Katonda ow’Amaanyi owa Isirayiri, agamba nti: “Laba! Nja kweggyako abalabe bange,Nja kuwoolera eggwanga ku balabe bange.
25  Nja kukubonereza,Nja kukusaanuusa nkuggyemu amasengere gonna,Era nja kukuggyamu obucaafu bwonna.
26  Nja kuzzaawo abalamuzi bo nga bwe kyali olubereberye,N’abakuwa amagezi nga bwe kyali mu kusooka. Oluvannyuma lw’ekyo ojja kuyitibwa Ekibuga eky’Obutuukirivu, Ekibuga Ekyesigwa.
27  Sayuuni kijja kununulibwa mu bwenkanya,N’abantu baakyo abanaakomawo bajja kununulibwa mu butuukirivu.
28  Abajeemu n’abakola ebibi bajja kubetentebwa wamu,Era abo abava ku Yakuwa bajja kusaanawo.
29  Bajja kukwatibwa ensonyi olw’emiti eminene gye mwali mwagala,Era mujja kuswala olw’ennimiro ze mweroboza.
30  Mujja kuba ng’omuti omunene oguwotoka ebikoola,Era mujja kuba ng’ennimiro etaliimu mazzi.
31  Omusajja ow’amaanyi ajja kuba ng’akagoogwa;N’omulimu gwe gujja kuba ng’akaliro akamansuka,Byombi bijja kubumbujjira wamu,Era tewajja kubaawo abizikiza.”
2  Bino bye bikwata ku Yuda ne Yerusaalemi, Isaaya mutabani wa Amozi bye yalaba:
2  Mu nnaku ezisembayo,Olusozi lw’ennyumba ya YakuwaLulinywezebwa waggulu w’ensozi,Era luligulumizibwa waggulu w’obusozi,Era amawanga gonna galyekuluumululira okwo.
3  Abantu okuva mu mawanga mangi baligenda ne bagamba nti: “Mujje twambuke ku lusozi lwa Yakuwa,Ku nnyumba ya Katonda wa Yakobo. Anaatuyigiriza amakubo ge,Era tunaatambulira mu mpenda ze.” Kubanga etteeka liriva mu Sayuuni,N’ekigambo kya Yakuwa kiriva mu Yerusaalemi.
4  Aliramula amawangaEra alitereeza ensonga ezikwata ku bantu b’omu mawanga mangi. Ebitala byabwe balibikolamu enkumbiN’amafumu gaabwe baligakolamu ebiwabyo. Eggwanga teririyimusa kitala eri ggwanga linnaalyo,Era tebaliyiga kulwana nate.
5  Mmwe ennyumba ya Yakobo,Mujje tutambulire mu kitangaala kya Yakuwa.
6  Olese abantu bo, ennyumba ya Yakobo,Kubanga bakoppye ebintu bingi okuva Ebuvanjuba;Bakola eby’obufumu ng’Abafirisuuti,Era balina abaana bangi nnyo ab’abagwira.
7  Ensi yaabwe ejjudde ffeeza ne zzaabu,Era eby’obugagga byabwe tebiriiko kkomo. Ensi yaabwe ejjudde embalaasi,N’amagaali gaabwe tegaliiko kkomo.
8  Ensi yaabwe ejjudde bakatonda abatalina mugaso. Bavunnamira omulimu gw’emikono gyabwe,Bavunnamira ebyo engalo zaabwe bye zaakola.
9  Bw’atyo omuntu yessa wansi, n’afeebezebwa,Era tosobola kubasonyiwa.
10  Yingira mu lwazi era weekweke mu nfuufuOlw’obusungu bwa Yakuwa obw’entiisaN’olw’ekitiibwa kye eky’amaanyi.
11  Abantu ab’amalala balikoteka emitwe gyabwe,N’abeegulumiza balissibwa wansi. Yakuwa yekka y’aligulumizibwa ku lunaku olwo.
12  Olunaku olwo luliba lunaku lwa Yakuwa ow’eggye. Lulituuka ku buli ow’amalala era eyeegulumiza,Lulituuka ku buli omu, k’abe oyo agulumizibwa oba oyo owa wansi,
13  Lulituuka ku miti gy’entolokyo gyonna egy’e Lebanooni emiwanvu era emigulumivu,Lulituuka ku miyovu gyonna eminene egy’e Basani,
14  Lulituuka ku nsozi zonna engulumivuNe ku busozi bwonna obuwanvu,
15  Lulituuka ku bigo byonna ebiwanvu ne ku buli bbugwe ow’amaanyi,
16  Lulituuka ku byombo byonna eby’e TalusiisiNe ku maato gonna amalungi.
17  Omuntu ow’amalala alissibwa wansi,N’abeegulumiza balikutama. Yakuwa yekka y’aligulumizibwa ku lunaku olwo.
18  Bakatonda abatalina mugaso baliggweerawo ddala.
19  Era abantu baliyingira mu mpuku ez’omu njazi,Ne mu binnya wansi mu ttakaOlw’obusungu bwa Yakuwa obw’entiisaN’olw’ekitiibwa kye eky’amaanyi,Bw’alisituka n’aleetera ensi okukankana olw’entiisa.
20  Ku lunaku olwo abantu balitwala bakatonda baabwe aba ffeeza ne zzaabu abatalina mugasoBe baakola babavunnamireNe babasuulira emisonso n’obuwundo,
21  Basobole okuyingira mu bituli ebiri mu njaziNe mu mpompogoma ez’omu njazi,Olw’obusungu bwa Yakuwa obw’entiisaN’olw’ekitiibwa kye eky’amaanyi,Bw’alisituka n’aleetera ensi okukankana olw’okutya.
22  Ku lw’obulungi bwammwe, mulekere awo okwesiga omuntu obuntu;Oyo mukka bukka oguli mu nnyindo ze. Agasa ki?
3  Laba! Mukama ow’amazima, Yakuwa ow’eggye,Aggya mu Yerusaalemi ne mu Yuda ebintu byonna bye beetaaga,Emmere n’amazzi,
2  Omusajja ow’amaanyi n’omulwanyi,Omulamuzi ne nnabbi, omulaguzi n’omukadde,
3  Omwami akulira 50, ow’ekitiibwa, n’omuwi w’amagezi,Omufumu omukugu n’omulogo omukugu.
4  Abalenzi abato be ndifuula abaami baabwe,Era omuntu akyukakyuka alibafuga.
5  Abantu baliyisa bubi bannaabwe,Buli muntu aliyisa bubi munne. Omulenzi alituusa akabi ku mukadde,Omuntu owa wansi alijeemera ow’ekitiibwa.
6  Buli muntu alikwata ku muganda we mu nnyumba ya kitaawe n’amugamba nti: “Ggwe olina ekyambalo eky’okungulu—tufuge. Labirira entuumu ya bino ebyayonoonebwa.”
7  Naye ku lunaku olwo aligaana n’agamba nti: “Sijja kunyiga biwundu byammwe;Sirina mmere na bya kwambala mu nnyumba yange. Temunnonda kufuga bantu.”
8  Yerusaalemi yeesittadde,Ne Yuda agudde,Kubanga bawakanya Yakuwa mu bigambo ne mu bikolwa;Boolekera ddala obujeemu bwabwe mu maaso g’oyo ow’ekitiibwa.
9  Entunula yaabwe ebaloopa,Era balangirira ekibi kyabwe nga Sodomu;Tebagezaako kukikweka. Zibasanze kubanga beereetako akabi!
10  Mugambe abatuukirivu nti balibeera bulungi;Baliweebwa empeera olw’ebyo bye bakola.
11  Zisanze omubi! Akabi kalimutuukako,Kubanga ebintu emikono gye bye gikoze naye birimukolwako!
12  Abantu bange banyigirizibwa ababakozesa emirimu,Abakazi be babafuga. Abantu bange, abakulembeze bammwe babawabya,Babalemesa okukwata ekkubo ettuufu.
13  Yakuwa ayimuka okuvunaana abantu;Ayimirira okusalira amawanga omusango.
14  Yakuwa alisalira abakadde n’abaami b’abantu be omusango. “Mwokezza ennimiro y’emizabbibu,Era bye mwabba ku baavu biri mu mayumba gammwe.
15  Muyinza mutya okubetenta abantu bange,N’okubonyaabonya ennyo abaavu?” Bw’atyo Mukama Afuga Byonna, Yakuwa ow’eggye bw’agamba.
16  Yakuwa agamba nti: “Olw’okuba bawala ba Sayuuni ba malala,Nga batambula balalambazza ensingo,Nga batunuza bukaba, nga badigida,Nga bakubaganya obukomo obuli ku magulu gaabwe,
17  Yakuwa alireeta ebikakampa ku mitwe gy’abawala ba Sayuuni,Era Yakuwa alibikkula ebyenyi byabwe.
18  Ku lunaku olwo Yakuwa alibaggyako eby’okwewunda byonna: obukomo,Ebiremba n’obujolobero obulinga omwezi ogwakaboneka,
19  Eby’oku matu, obunyere, n’ebitambaala bye beebikkirira ku mitwe,
20  Ebitambaala bye basiba ku mitwe, obujegere bw’oku magulu, n’emisipi egy’omu kifuba,Obucupa obulimu eby’akaloosa, n’embira,
21  Empeta ez’oku ngalo n’ez’oku nnyindo,
22  Amaganduula, ebizibaawo, ebyambalo eby’okungulu, n’obusawo,
23  Obulabirwamu n’engoye eza kitaani,Ebiremba n’ebitambaala bye beebikkirira ku mitwe.
24  Mu kifo ky’akawoowo k’amafuta ga basamu walibaawo kivundu;Mu kifo ky’omusipi baliba na muguwa;Mu kifo ky’enviiri ensunsule obulungi baliba na biwalaata;Mu kifo ky’engoye ennungi baliba na bibukutu;Mu kifo ky’endabika ennungi baliba na njokyo.
25  Abasajja bo balittibwa na kitala,Abasajja bo ab’amaanyi balifiira mu lutalo.
26  Emiryango gye girikuba ebiwoobe era girikungubaga,Alituula wansi nga munakuwavu nnyo.”
33  Zikusanze ggwe azikiriza abalala, naye nga ggwe tozikirizibwanga;Ggwe alyamu abalala olukwe naye nga ggwe toliibwangamu lukwe! Bw’olimala okuzikiriza abalala, naawe olizikirizibwa. Bw’olimala okulyamu abalala olukwe, naawe oliriibwamu olukwe.
2  Ai Yakuwa, tukwatirwe ekisa. Essuubi lyaffe liri mu ggwe. Beera mukono gwaffe buli ku makya,Beera bulokozi bwaffe mu biseera eby’ennaku.
3  Amawanga bwe gawulira oluyoogaano gadduka. Bw’oyimuka, amawanga gasaasaana.
4  Ng’enzige ezirya ennyo bwe zikuŋŋaana, n’omunyago gwammwe bwe gutyo bwe gulikuŋŋaanyizibwa;Abantu baliguyiikira nga balinga ebibinja by’enzige.
5  Yakuwa aligulumizibwa,Kubanga abeera waggulu nnyo. Alijjuza Sayuuni obwenkanya n’obutuukirivu.
6  Y’aleetawo obutebenkevu mu biseera byammwe;Obulokozi obw’amaanyi, amagezi, okumanya, n’okutya Yakuwa—Obwo bwe bugagga bwe.
7  Laba! Abantu baabwe abazira bakaabira mu nguudo;Ababaka abatumiddwa okuteesa wabeewo emirembe bakaaba nnyo.
8  Enguudo teziriimu bantu;Mu makubo temuli muntu n’omu. Amenye endagaano;Yeesambye ebibuga;Tewali muntu yenna gw’atwala ng’ekikulu.
9  Ensi ekungubaga era eggwaawo. Lebanooni eswadde; evunze. Saloni kifuuse ng’eddungu,Basani ne Kalumeeri bikunkumula ebikoola byabyo.
10  “Kaakano ŋŋenda kusituka,” Yakuwa bw’agamba,“Kaakano ŋŋenda kwegulumiza;Kaakano ŋŋenda kulaga nga bwe ndi ow’ekitiibwa.
11  Muba embuto ez’ebisubi ebikalu ne muzaala ebisusunku. Endowooza yammwe eribasaanyaawo ng’omuliro.
12  Era amawanga galiba ng’ennoni gye bookezza. Okufaananako amaggwa agatemeddwa, amawanga ago galyokebwa omuliro.
13  Mmwe abali ewala, muwulire kye ŋŋenda okukola! Nammwe abali okumpi, mukkirize nti ndi wa maanyi!
14  Aboonoonyi b’omu Sayuuni bali mu kutya;Bakyewaggula bakankana era bagamba nti: ‘Ani ku ffe ayinza okubeera awali omuliro ogusaanyaawo? Ani ku ffe ayinza okubeera awamu n’ennimi z’omuliro ezitazikira?’
15  Oyo atambulira mu butuukirivu obutaggwaawo,Ayogera ebituufu,Eyeewala okufuna ebintu mu makubo amakyamu, mu bukumpanya,Atakkiriza mikono gye kukwata nguzi,Aziba amatu ge galeme kuwulira mboozi ezikwata ku kuyiwa musaayi,Azibiriza amaaso ge galeme kutunuulira bintu bibi
16  —Alibeera waggulu mu nsozi;Ekifo kye eky’okuddukiramu kiribeera mu bigo eby’amayinja,Aliweebwa emmere ye,Era ne w’aliba aggya amazzi tewalikalira.”
17  Amaaso go galiraba kabaka mu kitiibwa kye;Galiraba ensi ey’ewala.
18  Mu mutima gwo olijjukira entiisa: “Omuwandiisi ali ludda wa? Oyo eyagerekanga omusolo ali ludda wa? Oyo eyabalanga eminaala ali ludda wa?”
19  Toliddamu kulaba bantu batawa balala kitiibwa,Abantu aboogera olulimi oluzibu ennyo, lw’otosobola kutegeera,Aboogera ng’abanaanaagira nga tosobola kutegeera bye boogera.
20  Laba Sayuuni, ekibuga mwe tukwatira embaga zaffe! Amaaso go galiraba Yerusaalemi ng’ekifo ekitebenkevu ekibeerwamu,Weema etaliggibwawo. Enninga za weema yaakyo tezirisimbulwa,Era tewaliba na gumu ku miguwa gyayo ogulikutulwamu.
21  Naye eyo Yakuwa ow’Ekitiibwa,Aliba gye tuli ng’ekitundu ekirimu emigga, ekirimu emikutu emigazi,Omutaliyita bibinja bya maatoEra omutaliyita byombo binene.
22  Yakuwa ye Mulamuzi waffe,Yakuwa ye Muteesi waffe ow’amateeka,Yakuwa ye Kabaka waffe;Y’alitulokola.
23  Emiguwa girisumulukuka;Tegirisobola kuwanirira mulongooti wadde okuwanika amatanga. Mu kiseera ekyo omunyago mungi guligabanyizibwamu;N’abalema balitwala omunyago mungi.
24  Tewaliba muntu mu nsi eyo aligamba nti: “Ndi mulwadde.” Abantu abalibeerayo baliba basonyiyiddwa ebyonoono byabwe.
65  “Nnakkiriza okunoonyezebwa abo abaali batambuulirizaako;Nnakkiriza okuzuulibwa abo abatannoonya. Nnagamba eggwanga eryali litakoowoola linnya lyange nti, ‘Nzuuno, nzuuno!’
2  Olunaku lwonna ngololedde abantu abajeemu emikono gyange,Abatambulira mu kkubo eritali ddungi,Abagendera ku bye balowooza;
3  Abantu abakola mu lujjudde buli kiseera ebintu ebinnyiiza,Abaweerayo ssaddaaka mu nnimiro era abanyookereza omukka gwa ssaddaaka ku matoffaali.
4  Batuula mu malaalo,Era ekiro kyonna bakimala mu bifo ebyekusifu,Nga balya ennyama y’embizzi,Era ssupu w’ebintu ebyenyinyaza ali mu bibya byabwe.
5  Bagamba nti, ‘Beera eyo wekka; tonsemberera,Kubanga ndi mutukuvu okukusinga.’ Bano mukka mu nnyindo zange, muliro ogwaka okuzibya obudde.
6  Laba! Kiwandiikiddwa mu maaso gange;Sijja kuyimirira buyimirizi,Naye nja kubasasula,Nja kubasasula mu bujjuvu
7  Olw’ensobi zaabwe n’olw’ensobi za bajjajjaabwe,” Yakuwa bw’agamba. “Olw’okuba banyookerezza omukka gwa ssaddaaka ku nsoziEra banzivooledde ku busozi,Nja kusooka kubapimira empeera yaabwe mu bujjuvu.”
8  Bw’ati Yakuwa bw’agamba: “Ng’omwenge omusu bwe gusangibwa mu kirimba ky’ezzabbibu,Omuntu n’agamba nti, ‘Tokyonoona, kubanga kirimu ekintu ekirungi,’ Bwe ntyo bwe nja okukola ku lw’abaweereza bange;Sijja kubazikiriza bonna.
9  Nja kuggya mu Yakobo ezzadde,Nja kuggya mu Yuda oyo anaasikira ensozi zange;Abalonde bange bajja kutwala ensi yange ey’ensozi,Era abaweereza bange bajja kubeera eyo.
10  Saloni kijja kubeera ddundiro lya ndiga,Era Ekiwonvu Akoli kijja kubeera kifoEnte z’abantu bange abannoonya mwe ziwummulira.
11  Naye mmwe bamu ku abo abaleka Yakuwa,Abo abeerabira olusozi lwange olutukuvu,Abo abategekera katonda Mukisa emmeeza,Era abo abajjuliza katonda Omugeresi ebikopo by’omwenge omutabule.
12  N’olwekyo, nja kubagerekera ekitala,Era mmwenna mujja kukutama wansi muttibwe,Kubanga nnabayita naye temwayitaba,Nnayogera naye temwawuliriza;Mwakolanga ebintu ebibi mu maaso gange,Era mwalondawo ebitansanyusa.”
13  N’olwekyo, bw’ati Yakuwa Mukama Afuga Byonna bw’agamba: “Laba! Abaweereza bange balirya, naye mmwe mulirumwa enjala. Laba! Abaweereza bange balinywa, naye mmwe mulirumwa ennyonta. Laba! Abaweereza bange balisanyuka, naye mmwe muliswala.
14  Laba! Abaweereza bange balyogerera waggulu n’essanyu, olw’essanyu eririba mu mitima gyabwe,Naye mmwe mulikaaba olw’obulumi obuliba mu mitima gyammwe,Era mulikuba ebiwoobe olw’okwennyamira mu mwoyo.
15  Mulirekawo erinnya abalonde bange lye balikozesa ng’ekikolimo,Era Yakuwa Mukama Afuga Byonna alibatta mmwenna. Naye abaweereza be alibayita erinnya eddala;
16  Bwe kityo buli eyeenoonyeza omukisa mu nsiKatonda ow’amazima alimuwa omukisa,Era buli alirayira mu nsiAlirayira mu linnya lya Katonda ow’amazima. Ebizibu ebyasooka tebirijjukirwa;Biriggibwa mu maaso gange.
17  Kubanga laba! Ntonda eggulu eriggya n’ensi empya;Ebintu ebyasooka tebirijjukirwa,Era tebirisigala mu mutima.
18  N’olwekyo musanyuke era mujaganye emirembe gyonna olw’ekyo kye ntonda. Kubanga laba! Ntonda Yerusaalemi okuba ekintu ekireeta essanyu,N’abantu baamu okuba ekintu ekisanyusa.
19  Nja kusanyuka olwa Yerusaalemi, era nja kujaguza olw’abantu bange;Tewajja kuddamu kuwulirwayo ddoboozi lya kukaaba oba okutema emiranga olw’ennaku.”
20  “Eyo teriddayo kubaayo mwana muwere afa nga yaakamala nnaku bunaku,Wadde omukadde atalimalayo nnaku ze. Oyo alifiira ku myaka kikumi alitwalibwa ng’abadde akyali omwana obwana,Era omwonoonyi alikolimirwa ne bw’aliba ng’aweza emyaka kikumi.
21  Balizimba ennyumba ne bazibeeramu,Era balisimba ennimiro z’emizabbibu ne balya ebibala byamu.
22  Tebalizimba omulala n’abeeramu,Era tebalisimba abalala ne balya. Kubanga ennaku z’abantu bange ziriba ng’ennaku z’omuti,Era abalonde bange balyeyagalira mu mirimu gy’emikono gyabwe.
23  Tebaliteganira bwereere,Era tebalizaala baana ba kulaba nnaku,Kubanga lye zzadde ly’abo Yakuwa be yawa omukisa,Awamu ne bazzukulu baabwe.
24  Ne bwe baliba tebannankowoola, ndiyitaba;Bwe baliba bakyayogera, ndiwulira.
25  Omusege n’omwana gw’endiga biririira wamu,Empologoma erirya omuddo ng’ente,Era enfuufu y’eriba emmere y’omusota. Tebirikola kabi konna wadde okuzikiriza ku lusozi lwange lwonna olutukuvu,” Yakuwa bw’agamba.
12  Ku lunaku olwo oligamba nti: “Nkwebaza Ai Yakuwa,Kubanga wadde nga wali onsunguwalidde,Obusungu bwo bwakkakkana mpolampola n’ombudaabuda.
2  Laba! Katonda bwe bulokozi bwange. Nnaamwesiganga ne sitya;Kubanga Ya Yakuwa ge maanyi gange era bwe bukuumi bwange,Era afuuse obulokozi bwange.”
3  Mulisena amazziMu nzizi ez’obulokozi nga mujaganya.
4  Era ku lunaku olwo muligamba nti: “Mwebaze Yakuwa, mukoowoole erinnya lye,Mumanyise ebikolwa bye mu mawanga! Mulangirire nti erinnya lye ligulumiziddwa.
5  Muyimbe ennyimba ezitendereza Yakuwa, kubanga akoze ebintu eby’ekitalo. Kino ka kimanyisibwe mu nsi yonna.
6  Yogerera waggulu era leekaana olw’essanyu ggwe abeera mu Sayuuni,Kubanga Omutukuvu wa Isirayiri ali wakati mu ggwe mukulu.”
