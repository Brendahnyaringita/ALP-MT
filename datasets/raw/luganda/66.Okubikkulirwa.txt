10  Ne ndaba malayika omulala ow’amaanyi ng’akka okuva mu ggulu, ng’ayambadde ekire, ku mutwe gwe nga kuliko musoke, obwenyi bwe bwalinga enjuba, era amagulu ge gaalinga empagi z’omuliro.
2  Yalina mu mukono gwe omuzingo omutono oguzinguluddwa. N’ateeka ekigere kye ekya ddyo ku nnyanja ate ekya kkono n’akiteeka ku nsi,
3  n’ayogera n’eddoboozi eddene ng’empologoma ewuluguma. Bwe yayogera n’eddoboozi eddene, ebibwatuka omusanvu ne byogera n’amaloboozi gaabyo.
4  Ebibwatuka omusanvu bwe byayogera, nnali ŋŋenda kuwandiika naye ne mpulira eddoboozi okuva mu ggulu nga ligamba nti: “Teeka akabonero ku bintu ebibwatuka omusanvu bye byogedde era tobiwandiika.”
5  Malayika gwe nnalaba ng’ayimiridde ku nnyanja ne ku nsi n’ayimusa omukono gwe ogwa ddyo eri ggulu,
6  n’alayira mu linnya ly’Oyo abeerawo emirembe n’emirembe, eyatonda eggulu n’ebintu ebiririmu n’ensi n’ebintu ebigiriko n’ennyanja n’ebintu ebigirimu, n’agamba nti: “Tewajja kubaawo kulwa nate.
7  Naye mu kiseera nga malayika ow’omusanvu anaatera okufuuwa ekkondeere lye, ekyama ekitukuvu Katonda kye yabuulira abaddu be bannabbi ng’amawulire amalungi kijja kukomekkerezebwa.”
8  Era ne mpulira eddoboozi okuva mu ggulu nga lyogera nange nate, ne liŋŋamba nti: “Genda okwate omuzingo oguzinguluddwa oguli mu mukono gwa malayika ayimiridde ku nnyanja ne ku nsi.”
9  Ne ŋŋenda eri malayika ne mmugamba ampe omuzingo omutono. N’aŋŋamba nti: “Gukwate ogulye, era gujja kukaaya olubuto lwo naye mu kamwa ko gujja kuwoomerera ng’omubisi gw’enjuki.”
10  Ne nzigya omuzingo omutono mu mukono gwa malayika ne ngulya, ne guwoomerera ng’omubisi gw’enjuki mu kamwa kange; naye bwe nnamala okugulya ne gukaaya olubuto lwange.
11  Ne baŋŋamba nti: “Oteekwa okwogera nate obunnabbi obukwata ku bantu, ku mawanga, ku nnimi, ne ku bakabaka bangi.”
4  Oluvannyuma lw’ebyo ne ndaba era laba! oluggi olugguddwawo mu ggulu, era eddoboozi lye nnasooka okuwulira lyali livuga ng’ekkondeere, ne liŋŋamba nti: “Jjangu wano, era nja kukulaga ebintu ebiteekwa okubaawo.”
2  Amangu ago omwoyo gwa Katonda ne gumbeerako: era laba! entebe y’obwakabaka yali mu kifo kyayo mu ggulu, era waliwo eyali agituddeko.
3  Eyali agituddeko yali afaanana ng’ejjinja lya yasepi n’ejjinja lya sadiyo, era entebe ye yali yeetooloddwa musoke afaanana ng’ejjinja eriyitibwa zumaliidi.
4  Era okwetooloola entebe y’obwakabaka eyo waaliwo entebe z’obwakabaka 24; ku ntebe ezo kwali kutuddeko abakadde 24 nga bambadde ebyambalo ebyeru era nga ku mitwe gyabwe kuliko engule eza zzaabu.
5  Mu ntebe ey’obwakabaka mwali muvaamu okumyansa n’amaloboozi n’okubwatuka; era waaliwo ettaala musanvu ez’omuliro nga zaakira mu maaso g’entebe, era ettaala ezo zitegeeza emyoyo gya Katonda omusanvu.
6  Mu maaso g’entebe waaliwo ennyanja eringa endabirwamu era eringa ejjinja erimasamasa. Era wakati w’entebe y’obwakabaka n’okugyetooloola waaliwo ebiramu bina nga bijjudde amaaso mu maaso n’emabega.
7  Ekiramu ekisooka kyali kifaanana ng’empologoma, eky’okubiri nga kifaanana ng’ente ento ennume, eky’okusatu kyalina obwenyi obulinga obw’omuntu, eky’okuna kyalinga empungu ebuuka.
8  Buli kimu ku biramu ebyo ebina kyalina ebiwaawaatiro mukaaga; byali bijjudde amaaso ku njuyi zonna ne munda. Era emisana n’ekiro awatali kuwummula nga bigamba nti: “Mutukuvu, mutukuvu, mutukuvu, Yakuwa Katonda Omuyinza w’Ebintu Byonna, eyaliwo, aliwo, era agenda okujja.”
9  Buli ebiramu ebyo lwe byawanga ekitiibwa n’ettendo Oyo atudde ku ntebe y’obwakabaka abeerawo emirembe n’emirembe era ne bimwebaza,
10  ng’abakadde 24 bavunnama mu maaso g’Oyo atudde ku ntebe y’obwakabaka era nga basinza Oyo abeerawo emirembe n’emirembe, ate era nga basuula engule zaabwe mu maaso ng’entebe, nga bagamba nti:
11  “Yakuwa, Katonda waffe ow’amaanyi, ogwanidde okuweebwanga ekitiibwa n’ettendo, kubanga watonda ebintu byonna, era olw’okusiima kwo byabaawo era byatondebwa.”
11  Ne mpeebwa olumuli olwali ng’omuggo era ne ŋŋambibwa nti: “Situka opime ekifo ekitukuvu ekya yeekaalu ya Katonda, n’ekyoto, n’abo abakisinzizaamu.
2  Naye oluggya oluli ebweru w’ekifo ekitukuvu ekya yeekaalu luleke, tolupima, kubanga luweereddwa ab’amawanga era balirinnyirira ekibuga ekitukuvu okumala emyezi 42.
3  Ndituma abajulirwa bange babiri era balyogera obunnabbi okumala ennaku 1,260 nga bambadde ebibukutu.”
4  Bano bakiikirirwa emiti ebiri egy’emizeyituuni n’ebikondo by’ettaala ebibiri era bayimiridde mu maaso ga Mukama w’ensi.
5  Singa omuntu yenna alyagala okubakolako akabi, omuliro guliva mu kamwa kaabwe ne gwokya abalabe baabwe. Era singa omuntu yenna alyagala okubakolako akabi, alittibwa mu ngeri eyo.
6  Balina obuyinza okusiba eggulu enkuba n’etatonnya mu kiseera kye boogereramu obunnabbi, era balina obuyinza ku mazzi okugafuula omusaayi, n’okuleeta ku nsi ebibonyoobonyo ebya buli ngeri emirundi gyonna gye baagala.
7  Era bwe balimaliriza okuwa obujulirwa, ensolo eva mu bunnya eribalwanyisa n’ebawangula era n’ebatta.
8  Era emirambo gyabwe giriba ku luguudo olunene olw’ekibuga ekinene Mukama waabwe gye yakomererwa ku muti. Ekibuga ekyo mu ngeri ey’akabonero kiyitibwa Sodomu ne Misiri.
9  Abantu, n’ebika, n’ennimi, n’amawanga balitunuulira emirambo gyabwe okumala ennaku ssatu n’ekitundu era tebalikkiriza mirambo gyabwe kuteekebwa mu ntaana.
10  Abantu abalibeera ku nsi balisanyuka era ne bajaganya olw’okufa kwabwe, era baliweerezagana ebirabo, kubanga bannabbi abo ababiri baabonyaabonya abo ababeera ku nsi.
11  Oluvannyuma lw’ennaku ssatu n’ekitundu, omwoyo gw’obulamu gwava eri Katonda ne gubayingiramu, ne bayimirira, era abaabalaba ne batya nnyo.
12  Ne bawulira eddoboozi ery’omwanguka okuva mu ggulu nga libagamba nti: “Mujje eno.” Ne bagenda mu ggulu nga bali mu kire, era abalabe baabwe baabalaba.
13  Mu ssaawa eyo ne wabaawo musisi ow’amaanyi, era ekitundu kimu kya kkumi eky’ekibuga ne kigwa; abantu 7,000 ne battibwa musisi era abo abaasigalawo ne batya nnyo ne bagulumiza Katonda ow’eggulu.
14  Ekibonyoobonyo eky’okubiri kiwedde. Laba! Ekibonyoobonyo eky’okusatu kijja mangu.
15  Malayika ow’omusanvu n’afuuwa ekkondeere lye. Ne wabaawo amaloboozi ag’omwanguka mu ggulu nga gagamba nti: “Obwakabaka bw’ensi bufuuse Bwakabaka bwa Mukama waffe era bwa Kristo we, era ajja kufuga nga kabaka emirembe n’emirembe.”
16  Awo abakadde 24 abaali mu maaso ga Katonda nga batudde ku ntebe zaabwe ez’obwakabaka ne bavunnama ne basinza Katonda,
17  nga bagamba nti: “Tukwebaza Yakuwa Katonda, Omuyinza w’Ebintu Byonna, aliwo, era eyaliwo, kubanga okozesezza amaanyi go amangi ennyo n’otandika okufuga nga kabaka.
18  Naye amawanga ne gasunguwala, era naawe n’oyoleka obusungu bwo, era ekiseera ne kituuka eky’okulamuliramu abafu n’okuwa empeera abaddu bo bannabbi, n’abatukuvu, n’abo abatya erinnya lyo, ab’ekitiibwa n’abatali ba kitiibwa, n’okuzikiriza abo aboonoona ensi.”
19  Ekifo kya Katonda ekitukuvu ekya yeekaalu ekiri mu ggulu ne kiggulwawo, era ssanduuko ey’endagaano ye n’erabibwa mu kifo kye ekitukuvu ekya yeekaalu. Ne wabaawo okumyansa, amaloboozi, okubwatuka kw’eggulu, musisi, n’omuzira ogw’amaanyi.
8  Bwe yabembula akabonero ak’omusanvu, ne wabaawo akasiriikiriro mu ggulu okumala nga kitundu kya ssaawa.
2  Ne ndaba bamalayika omusanvu abayimirira mu maaso ga Katonda, ne baweebwa amakondeere musanvu.
3  Malayika omulala n’ajja, n’ayimirira awaali ekyoto ng’alina ekyoterezo ky’obubaani ekya zzaabu; n’aweebwa obubaani bungi okubuweerayo awamu n’okusaba kw’abatukuvu ku kyoto ekya zzaabu ekyali mu maaso g’entebe y’obwakabaka.
4  Omukka ogw’obubaani ne guva mu mukono gwa malayika ne gwambuka mu maaso ga Katonda awamu n’okusaba kw’abatukuvu.
5  Naye amangu ago malayika n’akwata ekyoterezo eky’obubaani n’akijjuza ogumu ku muliro ogw’oku kyoto n’akikasuka ku nsi. Ne wabaawo okubwatuka n’amaloboozi n’okumyansa ne musisi.
6  Bamalayika omusanvu abaalina amakondeere omusanvu ne beeteekateeka okugafuuwa.
7  Eyasooka n’afuuwa ekkondeere lye. Ne wabaawo omuzira n’omuliro nga bitabuddwamu omusaayi ne bikasukibwa ku nsi; ekitundu kimu kya kusatu eky’ensi ne kiggya, n’ekitundu kimu kya kusatu eky’emiti ne kiggya, n’ebimera byonna ne biggya.
8  Malayika ow’okubiri n’afuuwa ekkondeere lye. Ekintu ekifaanana ng’olusozi olunene olwaka omuliro ne kikasukibwa mu nnyanja. Era ekitundu kimu kya kusatu eky’ennyanja ne kifuuka musaayi;
9  ekitundu kimu kya kusatu eky’ebiramu ebyali mu nnyanja ne kifa, era ekitundu kimu kya kusatu eky’ebyombo ne kimenyekamenyeka.
10  Malayika ow’okusatu n’afuuwa ekkondeere lye. Emmunyeenye ennene eyaka ng’ettaala n’ewanuka ku ggulu n’eggwa ku kitundu kimu kya kusatu eky’emigga ne ku nsulo z’amazzi.
11  Era emmunyeenye eyo yali eyitibwa Mususa. Ekitundu kimu kya kusatu eky’amazzi ne kikaawa, era abantu bangi ne bafa olw’amazzi ago kubanga gaali gakaawa.
12  Malayika ow’okuna n’afuuwa ekkondeere lye. Ekitundu kimu kya kusatu eky’enjuba ne kimu kya kusatu eky’omwezi ne kimu kya kusatu eky’emmunyeenye ne bikubibwa, ekitundu kimu kya kusatu eky’ebintu ebyo kisobole okufuuka ekizikiza, era ekitundu kimu kya kusatu eky’obudde obw’emisana kireme kuba na kitangaala era n’obudde obw’ekiro nabwo bube bwe butyo.
13  Ne ndaba, era ne mpulira empungu ng’ebuuka waggulu mu bbanga ng’eyogera n’eddoboozi eddene nti: “Zibasanze, zibasanze, zibasanze abo ababeera ku nsi, olw’amaloboozi agasigaddeyo ag’amakondeere bamalayika abasatu ge banaatera okufuuwa!”
16  Ne mpulira eddoboozi ery’omwanguka nga liva mu kifo ekitukuvu nga ligamba bamalayika omusanvu nti: “Mugende muyiwe ku nsi ebibya omusanvu eby’obusungu bwa Katonda.”
2  Eyasooka n’agenda, n’ayiwa ekibya kye ku nsi. Amabwa agaluma ennyo era amabi ennyo ne gakwata abantu abaalina akabonero k’ensolo era abaali basinza ekifaananyi kyayo.
3  Ow’okubiri n’ayiwa ekibya kye mu nnyanja. N’efuuka ng’omusaayi gw’omuntu afudde era buli ekirina obulamu ne kifa, kwe kugamba, ebintu ebiri mu nnyanja.
4  Ow’okusatu n’ayiwa ekibya kye mu migga ne mu nsulo z’amazzi, ne bifuuka musaayi.
5  Ne mpulira malayika alina obuyinza ku mazzi ng’agamba nti: “Ggwe aliwo era eyaliwo, Omwesigwa, oli mutuukirivu kubanga osaze emisango gino.
6  Olw’okuba baayiwa omusaayi gw’abatukuvu n’ogwa bannabbi, naawe obawadde omusaayi bagunywe. Kibagwanira.”
7  Ne mpulira ekyoto nga kigamba nti: “Weewaawo, Yakuwa Katonda, Omuyinza w’Ebintu Byonna, emisango gy’osala gya mazima era gya butuukirivu.”
8  Ow’okuna n’ayiwa ekibya kye ku njuba; enjuba n’ekkirizibwa okwokya abantu omuliro.
9  Abantu ne bookebwa ebbugumu eringi, naye ne bavvoola erinnya lya Katonda eyalina obuyinza ku bibonyoobonyo ebyo, era tebeenenya basobole okumuwa ekitiibwa.
10  Ow’okutaano n’ayiwa ekibya kye ku ntebe y’ensolo ey’obwakabaka. Obwakabaka bwayo ne bukwata ekizikiza, abantu ne batandika okuluma ennimi zaabwe olw’obulumi,
11  naye ne bavvoola Katonda w’eggulu olw’obulumi bwabwe n’olw’amabwa gaabwe era tebeenenya bikolwa byabwe.
12  Ow’omukaaga n’ayiwa ekibya kye ku mugga omunene Fulaati, era amazzi gaagwo ne gakalira, bakabaka abava ebuvanjuba basobole okuteekerwateekerwa ekkubo.
13  Ne ndaba ebigambo ebyaluŋŋamizibwa ebitali birongoofu bisatu ebifaanana ng’ebikere nga biva mu kamwa k’ogusota ne mu kamwa k’ensolo ne mu kamwa ka nnabbi ow’obulimba.
14  Mu butuufu, ebyo bigambo ebyaluŋŋamizibwa badayimooni, ebikola obubonero era ebigenda eri bakabaka b’ensi yonna, okubakuŋŋaanya awamu balwane olutalo olujja okubaawo ku lunaku olukulu olwa Katonda Omuyinza w’Ebintu Byonna.
15  “Laba! Nzija ng’omubbi. Alina essanyu oyo asigala ng’atunula n’ataggibwako byambalo bye eby’okungulu, kubanga singa babimuggyako, asigala ali bwereere abantu ne balaba ensonyi ze.”
16  Ne bibakuŋŋaanya wamu mu kifo ekiyitibwa Amagedoni mu Lwebbulaniya.
17  Ow’omusanvu n’ayiwa ekibya kye mu mpewo. Awo eddoboozi ery’omwanguka ne liva mu kifo ekitukuvu ku ntebe y’obwakabaka nga ligamba nti: “Kiwedde!”
18  Ne wabaawo okumyansa, amaloboozi, okubwatuka kw’eggulu, ne musisi ow’amaanyi atabangawo kasookedde abantu babeera ku nsi; musisi oyo yali wa maanyi nnyo.
19  Ekibuga ekinene ne kyeyasaamu ebitundu bisatu, era ebibuga by’amawanga ne bizikirira; Katonda n’ajjukira Babulooni Ekinene, okukiwa ekikopo eky’omwenge ogw’obusungu bwe obungi.
20  Buli kizinga ne kidduka, era n’ensozi tezaalabika.
21  Omuzira ogw’amaanyi, nga buli kitole kizitowa ttalanta ng’emu, ne guva mu ggulu ne gugwa ku bantu, abantu ne bavvoola Katonda olw’ekibonyoobonyo ekyo kubanga kyali kya maanyi nnyo.
18  Oluvannyuma lw’ebyo ne ndaba malayika omulala ng’akka okuva mu ggulu ng’alina obuyinza bungi; ekitiibwa kye ne kimulisa ensi.
2  N’ayogerera waggulu n’eddoboozi eddene, n’agamba nti: “Kigudde! Babulooni Ekinene kigudde, era kifuuse ekifo ekibeeramu badayimooni, era omwekweka buli mwoyo mubi, na buli kinyonyi ekitali kirongoofu era ekitaagalibwa!
3  Kubanga amawanga gonna gatamidde omwenge ogw’okwagala ennyo ebikolwa byakyo eby’obugwenyufu, era bakabaka b’ensi baayenda nakyo, n’abasuubuzi b’ensi baagaggawala olw’okwejalabya kwakyo okuyitiridde okutakikwasa nsonyi.”
4  Ne mpulira eddoboozi eddala okuva mu ggulu nga ligamba nti: “Mukifulumemu abantu bange, bwe muba nga temwagala kussa kimu nakyo mu bibi byakyo, era bwe muba nga temwagala kugabana ku bibonyoobonyo byakyo.
5  Kubanga ebibi byakyo byetuumye ne bituukira ddala ku ggulu, era Katonda ajjukidde ebikolwa byakyo ebitali bya bwenkanya.
6  Kisasulwe nga bwe kyayisanga abalala, kisasulwe emirundi ebiri olw’ebintu bye kyakolanga; ekikopo kye kyatabula, bakikitabulire emirundi ebiri.
7  Gye kyakoma okwegulumiza n’okwejalabya ekiyitiridde gye kiba kikoma okubonyaabonyezebwa n’okukungubaga. Kubanga kigamba mu mutima gwakyo nti: ‘Nfuga nga kabaka, siri nnamwandu, era sirikungubaga n’akatono.’
8  Eyo ye nsonga lwaki ebibonyoobonyo byakyo bino bigenda kukijjira ku lunaku lumu, okufa, okukungubaga, n’enjala, era kijja kwokebwa ddala omuliro, kubanga Yakuwa Katonda akisalidde omusango, wa maanyi.
9  “Bakabaka b’ensi abaayenda nakyo era abeejalabyanga nakyo balikaaba ne banakuwala nnyo ku lwakyo bwe baliraba omukka ogunyooka nga kyokebwa.
10  Baliyimirira wala olw’okutya okubonyaabonyezebwa kwakyo, era baligamba nti: ‘Kitalo nnyo, kitalo nnyo, ggwe ekibuga ekinene, Babulooni ekibuga eky’amaanyi, kubanga mu ssaawa emu omusango ogwakusalirwa gutuukiriziddwa!’
11  “N’abasuubuzi b’oku nsi balikikaabira era balikikungubagira, kubanga waliba tewakyali agula bya maguzi byabwe,
12  ebyamaguzi ebya zzaabu, ffeeza, amayinja ag’omuwendo, luulu, engoye eza kitaani ennungi, engoye eza kakobe, eza liiri, n’emmyufu; na buli kintu ekyakolebwa mu muti ogw’akawoowo, na buli kintu eky’amasanga, na buli kintu ekyakolebwa mu muti ogw’omuwendo, mu kikomo, mu kyuma, ne mu mayinja agalabika obulungi;
13  ne mudalasiini, ebirungo, obubaani, amafuta ag’akaloosa, obubaani obweru, omwenge, amafuta g’ezzeyituuni, obuwunga obutaliimu mpulunguse, eŋŋaano, ente, endiga, embalaasi, ebigaali, abaddu, n’obulamu bw’abantu.
14  Ebibala ebirungi by’oyagala bikuvuddeko, era n’emmere ennungi awamu n’ebintu ebirungi ennyo bikuweddeko, tebiriddamu kulabika.
15  “Abasuubuzi abaatundanga ebintu ebyo, be kyagaggawaza, baliyimirira wala olw’okutya okubonyaabonyezebwa kwakyo, era balikaaba ne bakungubaga,
16  nga bagamba nti, ‘Kitalo nnyo, kitalo nnyo, ekibuga ekinene, ekyambadde olugoye olwa kitaani olulungi, n’olwa kakobe, n’olumyufu, era ekyetonyeetonye ne zzaabu n’amayinja ag’omuwendo ne luulu,
17  kubanga mu ssaawa emu obugagga obwo bwonna buzikiridde!’ “Era buli mugoba w’ekyombo na buli asaabala ku nnyanja, n’abalunnyanja, n’abakolera emirimu gyabwe ku nnyanja ne bayimirira walako
18  ne boogerera waggulu nga balaba omukka ogunyooka nga kyokebwa ne bagamba nti: ‘Kibuga ki ekiringa ekibuga kino ekinene?’
19  Ne beeyiira enfuufu mu mitwe ne boogerera waggulu nga bakaaba era nga bakungubaga ne bagamba nti: ‘Kitalo nnyo, kitalo nnyo, ekibuga ekinene ekyagaggawaza abo bonna abaalina ebyombo ku nnyanja olw’obugagga bwakyo, kubanga kizikiriziddwa mu ssaawa emu!’
20  “Musanyuke mmwe eggulu olw’ekyo ekikituseeko, nammwe abatukuvu n’abatume ne bannabbi, kubanga Katonda akisalidde omusango ku lwammwe!”
21  Malayika ow’amaanyi n’asitula ejjinja eriringa olubengo olunene n’alisuula mu nnyanja, n’agamba nti: “Bwe kityo Babulooni ekibuga ekinene bwe kirisuulibwa amangu, era tekiriddamu kulabika nate.
22  Era n’amaloboozi g’abayimbi abayimba nga bakuba entongooli n’ag’abafuuyi b’endere n’ag’abafuuyi b’amakondeere n’ag’abayimbi abalala, tegaliwulirwa mu ggwe nate. Era tewali mukozi yenna aliddamu okulabika mu ggwe, era tewali ddoboozi lya lubengo liriwulirwa mu ggwe nate.
23  Ekitangaala ky’ettaala tekiriddamu kwaka mu ggwe, n’eddoboozi ly’omugole omukazi n’omugole omusajja teririwulirwa mu ggwe nate; kubanga abasuubuzi bo be baali abakungu ab’omu nsi, era amawanga gonna gaabuzaabuzibwa olw’ebikolwa byo eby’obusamize.
24  Mu kyo mwasangibwamu omusaayi gwa bannabbi, n’ogw’abatukuvu, n’ogw’abo bonna abattibwa ku nsi.”
17  Omu ku bamalayika omusanvu abaalina ebibya omusanvu yajja n’aŋŋamba nti: “Jjangu nkulage omusango gwe basalidde malaaya omukulu atuula ku mazzi amangi,
2  bakabaka b’ensi gwe baayenda naye, era n’abo abatuula ku nsi baatamiira omwenge gw’ebikolwa bye eby’obugwenyufu.”
3  N’antwala mu ddungu ng’akozesa amaanyi ag’omwoyo. Ne ndaba omukazi ng’atudde ku nsolo emmyufu eyali ejjudde amannya ag’obuvvoozi era ng’erina emitwe musanvu n’amayembe kkumi.
4  Omukazi yali ayambadde ebyambalo ebya kakobe n’ebimyufu, nga yeetonyeetonye ne zzaabu n’amayinja ag’omuwendo ne luulu, era ng’akutte mu mukono gwe ekikopo ekya zzaabu ekyali kijjudde ebintu ebyenyinyaza n’ebintu ebitali birongoofu eby’ebikolwa bye eby’obugwenyufu.
5  Ku kyenyi kye kwali kuwandiikiddwako erinnya lino ery’ekyama: “Babulooni Ekinene, nnyina wa bamalaaya era nnyina w’ebintu by’omu nsi ebyenyinyaza.”
6  Ne ndaba ng’omukazi oyo atamidde omusaayi gw’abatukuvu n’omusaayi gw’abajulirwa ba Yesu. Bwe nnamulaba ne nneewuunya nnyo.
7  Malayika n’aŋŋamba nti: “Lwaki weewuunya? Nja kukubuulira ekyama ekikwata ku mukazi ne ku nsolo kw’atudde erina emitwe omusanvu n’amayembe ekkumi:
8  Ensolo gy’olabye yaliwo naye teriiwo, naye enaatera okuva mu bunnya era egenda kuzikirizibwa. Era abantu ababeera ku nsi—abo abataawandiikibwa mannya gaabwe mu muzingo ogw’obulamu okuva ku ntandikwa y’ensi—balyewuunya, bwe baliraba ng’ensolo yaliwo, n’etebaawo, ate n’eddamu n’ebaawo.
9  “Wano we kyetaagisiza amagezi n’okutegeera: Emitwe omusanvu gitegeeza ensozi omusanvu omukazi z’atuddeko.
10  Era gitegeeza bakabaka omusanvu: Abataano baagwa, omu waali, omulala tannajja, naye bw’alijja ajja kubeerawo okumala akaseera katono.
11  Ensolo eyaliwo naye eteriiwo, ye kabaka ow’omunaana kyokka ava mu bakabaka omusanvu, era egenda kuzikirizibwa.
12  “Amayembe ekkumi g’olabye gategeeza bakabaka kkumi abatannafuna bwakabaka, naye baweebwa obuyinza nga bakabaka okumala essaawa emu nga bali wamu n’ensolo.
13  Bano balina ekirowoozo kimu era bawa ensolo amaanyi gaabwe n’obuyinza bwabwe.
14  Balirwana n’Omwana gw’Endiga, naye olw’okuba ye Mukama w’abakama era Kabaka wa bakabaka, Omwana gw’Endiga alibawangula. Era n’abo abali naye abaayitibwa, abaalondebwa, era abeesigwa, balibawangula.”
15  N’aŋŋamba nti: “Amazzi g’olabye malaaya kw’atudde gategeeza abantu n’ebibiina by’abantu n’amawanga n’ennimi.
16  Amayembe ekkumi g’olabye era n’ensolo, birikyawa malaaya, birimuzikiriza, birimuleka bukunya, birirya omubiri gwe era birimwokera ddala omuliro.
17  Katonda yakiteeka mu mitima gyabyo okutuukiriza ekirowoozo kye, kwe kugamba, okutuukiriza ekirowoozo kyabyo nga biwa ensolo obwakabaka bwabyo, okutuusa ebigambo bya Katonda lwe birituukirizibwa.
18  Era omukazi gw’olabye ategeeza ekibuga ekinene ekifuga bakabaka b’ensi.”
9  Malayika ow’okutaano n’afuuwa ekkondeere lye. Ne ndaba emmunyeenye eyali ewanuse mu ggulu n’egwa ku nsi, era n’eweebwa ebisumuluzo by’obunnya.
2  N’eggulawo obunnya, omukka ne guva mu bunnya nga gulinga oguva mu kyokero ekinene, enjuba n’ekwata ekizikiza n’empewo nayo n’ekwata ekizikiza olw’omukka ogwo ogwava mu bunnya.
3  Mu mukka ogwo ne muvaamu enzige ne zijja ku nsi; ne ziweebwa obuyinza ng’obw’enjaba ez’oku nsi.
4  Ne zigambibwa obutakola kabi ku bimera eby’oku nsi wadde ku muddo wadde ku muti gwonna, wabula ku bantu abataalina kabonero ka Katonda ku byenyi byabwe.
5  Era enzige ezo ne zitakkirizibwa kubatta wabula okubalumya okumala emyezi etaano era obulumi bwe baali bawulira bwalinga obw’omuntu alumiddwa enjaba.
6  Mu nnaku ezo, abantu balinoonya okufa naye tebalikuzuula, era balyegomba okufa naye kulibadduka.
7  Era enzige zaali zifaanana ng’embalaasi ezitegekeddwa okulwana olutalo; ku mitwe gyazo kwaliko ebifaanana ng’engule eza zzaabu, obwenyi bwazo bwali ng’obw’omuntu,
8  era zaalina enviiri eziringa ez’abakazi. Amannyo gaazo gaalinga ag’empologoma;
9  era zaalina eby’omu kifuba ebiringa eby’omu kifuba eby’ekyuma. Eddoboozi ly’ebiwaawaatiro byazo lyali ng’ery’amagaali agasikibwa embalaasi agagenda mu lutalo.
10  Zaalina emikira nga giriko obufumita ng’enjaba; era mu mikira gyazo mwe mwali obuyinza bwazo obw’okulumya abantu okumala emyezi etaano.
11  Era zaalina kabaka azifuga, nga ye malayika ow’obunnya. Mu Lwebbulaniya erinnya lye ye Abaddoni, ate mu Luyonaani ye Apoliyoni.
12  Ekibonyoobonyo ekimu kiwedde. Laba! Ebibonyoobonyo ebirala bibiri bijja oluvannyuma lw’ebintu bino.
13  Malayika ow’omukaaga n’afuuwa ekkondeere lye. Ne mpulira eddoboozi nga liva mu mayembe g’ekyoto ekya zzaabu ekiri mu maaso ga Katonda
14  nga ligamba malayika ow’omukaaga eyalina ekkondeere nti: “Sumulula bamalayika abana abasibiddwa ku mugga omunene Fulaati.”
15  Bamalayika abana abaategekerwa essaawa n’olunaku n’omwezi n’omwaka, ne basumululwa okutta ekimu eky’okusatu eky’abantu.
16  Era omuwendo gw’eggye eryali lyebagadde embalaasi gwali 20,000 emirundi 10,000: gwe muwendo gwazo gwe nnawulira.
17  Embalaasi ze nnalaba mu kwolesebwa zaali bwe ziti era n’abo abaali bazituddeko baali bwe bati: Baalina eky’omu kifuba ekyalina langi emmyufu, eya bbulu, n’eya kyenvu; emitwe gy’embalaasi gyalinga egy’empologoma, era mu kamwa kaazo mwali muvaamu omuliro, omukka, n’obuganga.
18  Ekitundu kimu kya kusatu eky’abantu ne battibwa omuliro, omukka n’obuganga, nga bino bye bibonyoobonyo ebisatu ebyava mu kamwa k’embalaasi.
19  Obuyinza bw’embalaasi bwali mu kamwa kaazo ne mu mikira gyazo; kubanga emikira gyazo gyalinga emisota era gyalina emitwe, era emikira egyo gye zaali zikozesa okukola akabi ku bantu.
20  Naye abantu abaasigalawo abatattibwa bibonyoobonyo tebeenenya bikolwa bya ngalo zaabwe, era tebaalekayo kusinza badayimooni n’ebifaananyi ebya zzaabu, n’ebya ffeeza, n’eby’ekikomo, n’eby’amayinja, n’eby’emiti, ebitasobola kulaba wadde okuwulira oba okutambula.
21  Era tebeenenya butemu bwabwe n’ebikolwa byabwe eby’obusamize n’eby’obugwenyufu n’obubbi.
7  Oluvannyuma lw’ebyo nnalaba bamalayika bana nga bayimiridde ku nsonda ennya ez’ensi, nga bakutte empewo ennya ez’ensi era nga bazinywezezza, waleme kubaawo mpewo ekunta ku nsi, ku nnyanja, oba ku muti gwonna.
2  Ne ndaba malayika omulala ng’ayambuka okuva ebuvanjuba ng’alina akabonero ka Katonda omulamu; n’ayogera n’eddoboozi eddene eri bamalayika abana abaaweebwa obuyinza okukola akabi ku nsi ne ku nnyanja,
3  ng’agamba nti: “Temukola kabi ku nsi, ku nnyanja, ne ku miti, okutuusa nga tumaze okussa akabonero ku baddu ba Katonda waffe mu byenyi byabwe.”
4  Ne mpulira omuwendo gw’abo abaateekebwako akabonero; baali 144,000, okuva mu buli kika ky’abaana ba Isirayiri:
5  Ab’omu kika kya Yuda abaateekebwako akabonero baali 12,000;ab’omu kika kya Lewubeeni baali 12,000;ab’omu kika kya Gaadi baali 12,000;
6  ab’omu kika kya Aseri baali 12,000;ab’omu kika kya Nafutaali baali 12,000;ab’omu kika kya Manase baali 12,000;
7  ab’omu kika kya Simiyoni baali 12,000;ab’omu kika kya Leevi baali 12,000;ab’omu kika kya Isakaali baali 12,000;
8  ab’omu kika kya Zebbulooni baali 12,000;ab’omu kika kya Yusufu baali 12,000;ab’omu kika kya Benyamini baali 12,000 abaateekebwako akabonero.
9  Oluvannyuma lw’ebyo ne ndaba era laba! ekibiina ekinene omuntu yenna ky’atayinza kubala, nga bava mu buli ggwanga n’ebika n’abantu n’ennimi nga bayimiridde mu maaso g’entebe y’obwakabaka ne mu maaso g’Omwana gw’Endiga, nga bambadde ebyambalo ebyeru, era nga bakutte amatabi g’enkindu.
10  Ne boogera n’eddoboozi eddene nga bagamba nti: “Obulokozi bwaffe buva eri Katonda waffe atudde ku ntebe ey’obwakabaka n’eri Omwana gw’Endiga.”
11  Bamalayika bonna baali bayimiridde okwetooloola entebe y’obwakabaka n’abakadde n’ebiramu ebina, era ne bavunnama mu maaso g’entebe y’obwakabaka ne basinza Katonda,
12  nga bagamba nti: “Amiina! Ettendo n’ekitiibwa n’amagezi n’okwebaza n’amaanyi n’obusobozi bibeere eri Katonda waffe emirembe n’emirembe. Amiina.”
13  Awo omu ku bakadde n’aŋŋamba nti: “Bano abambadde ebyambalo ebyeru be baani, era bava wa?”
14  Amangu ago ne mmugamba nti: “Mukama wange, ggwe omanyi.” N’aŋŋamba nti: “Bano be baayita mu kibonyoobonyo ekinene, era baayoza ebyambalo byabwe mu musaayi gw’Omwana gw’Endiga ne babitukuza.
15  Eyo ye nsonga lwaki bali mu maaso g’entebe ya Katonda ey’obwakabaka, era bamuweereza mu yeekaalu ye emisana n’ekiro; era Oyo atudde ku ntebe ey’obwakabaka alibabikkako weema ye.
16  Tebaliddamu kulumwa njala wadde ennyonta, era omusana tegulibookya newakubadde ekyokya ekirala kyonna,
17  kubanga Omwana gw’Endiga ali wakati w’entebe ey’obwakabaka alibalunda era alibatwala awali ensulo ez’amazzi ag’obulamu. Era Katonda alisangula buli zziga mu maaso gaabwe.”
22  N’andaga omugga ogw’amazzi ag’obulamu, agatangaala ng’endabirwamu, nga gava mu ntebe ya Katonda ey’obwakabaka n’ey’Omwana gw’Endiga
2  ne gukulukutira mu makkati g’oluguudo olugazi. Eruuyi n’eruuyi w’omugga waaliyo emiti egy’obulamu egibala ebibala 12 buli mwaka, nga gibala buli mwezi. Era ebikoola by’emiti byali bya kuwonya mawanga.
3  Eyo teribaayo nate kikolimo. Naye entebe ya Katonda n’ey’Omwana gw’Endiga eriba mu kibuga, era abaddu be balimuweereza mu buweereza obutukuvu;
4  baliraba amaaso ge, era erinnya lye liriba ku byenyi byabwe.
5  Tewalibaawo kiro nate era tebalyetaaga kitangaala kya ttaala wadde eky’enjuba, kubanga Yakuwa Katonda alibamulisa, era balifuga nga bakabaka emirembe n’emirembe.
6  Era n’aŋŋamba nti: “Ebigambo bino byesigika era bya mazima. Yakuwa Katonda eyaluŋŋamya bannabbi atumye malayika we okulaga abaddu be ebintu ebiteekwa okubaawo amangu.
7  Laba! Nzija mangu. Alina essanyu oyo akwata ebigambo eby’obunnabbi ebiri mu muzingo guno.”
8  Nze Yokaana, nze nnali mpulira era nze nnali ndaba ebintu bino. Bwe nnabiwulira era ne mbiraba, ne nvunnama okusinza mu maaso g’ebigere bya malayika eyali andaga ebintu bino.
9  Naye n’aŋŋamba nti: “Weegendereze! Ekyo tokikola! Nange ndi muddu nga ggwe era nga baganda bo bannabbi era ng’abo abakwata ebigambo eby’omu muzingo guno. Sinza Katonda.”
10  Era n’aŋŋamba nti: “Toteeka kabonero ku bigambo by’obunnabbi eby’omuzingo guno, kubanga ekiseera ekigereke kinaatera okutuuka.
11  Oyo akola ebitali bya butuukirivu yeeyongere okukola ebitali bya butuukirivu; era omugwagwa yeeyongere okubeera omugwagwa; naye omutuukirivu yeeyongere okukola eby’obutuukirivu, n’omutukuvu yeeyongere okubeera omutukuvu.
12  “‘Laba! Nzija mangu. Buli omu nja kumuwa empeera okusinziira ku mulimu gwe.
13  Nze Alufa era nze Omega, asooka era asembayo, olubereberye era enkomerero.
14  Balina essanyu abo abooza ebyambalo byabwe, basobole okukkirizibwa okulya ku miti egy’obulamu n’okuyingira mu kibuga nga bayita mu miryango gyakyo.
15  Ebweru eriyo mbwa n’abo abeenyigira mu by’obusamize, n’abo abeenyigira mu bikolwa eby’obugwenyufu, n’abatemu, n’abasinza ebifaananyi, na buli ayagala obulimba era alimba.’
16  “‘Nze Yesu nnatuma malayika wange okubabuulira ebintu bino, ebibiina bisobole okuganyulwa. Nze kikolo era ezzadde lya Dawudi, era emmunyeenye ey’oku makya eyaka ennyo.’”
17  Omwoyo n’omugole tebirekera awo kugamba nti: “Jjangu!” Era buli awulira agambe nti: “Jjangu!” Era buli alumwa ennyonta ajje; buli ayagala atwale amazzi ag’obulamu ku bwereere.
18  “Mpa obujulirwa eri buli muntu awulira ebigambo eby’obunnabbi eby’omu muzingo guno: Buli ayongerako ku bintu bino, Katonda alimwongerako ebibonyoobonyo ebiwandiikiddwa mu muzingo guno;
19  era buli muntu yenna aggyamu ekintu kyonna mu bigambo by’omu muzingo gw’obunnabbi buno, Katonda aliggya omugabo gwe ku miti egy’obulamu ne mu kibuga ekitukuvu, ebintu ebiwandiikiddwa mu muzingo guno.
20  “Oyo awa obujulirwa ku bintu bino agamba nti, ‘Nzija mangu.’” “Amiina! Jjangu, Mukama waffe Yesu.”
21  Ekisa eky’ensusso ekya Mukama waffe Yesu kibeerenga n’abatukuvu.
6  Ne ndaba Omwana gw’Endiga ng’abembula akamu ku bubonero omusanvu, era ne mpulira ekimu ku biramu ebina nga kyogera mu ddoboozi eriringa okubwatuka kw’eggulu nga kigamba nti: “Jjangu!”
2  Ne ndaba era laba! embalaasi enjeru; eyali agituddeko yalina omutego gw’akasaale; n’aweebwa engule, n’agenda ng’awangula asobole okumaliriza okuwangula kwe.
3  Bwe yabembula akabonero ak’okubiri, ne mpulira ekiramu eky’okubiri nga kigamba nti: “Jjangu!”
4  Ne wavaayo embalaasi endala emmyufu; era oyo eyali agituddeko n’aweebwa obuyinza okuggyawo emirembe ku nsi abantu battiŋŋane; era yaweebwa n’ekitala ekinene.
5  Bwe yabembula akabonero ak’okusatu ne mpulira ekiramu eky’okusatu nga kigamba nti: “Jjangu!” Ne ndaba era laba! embalaasi enzirugavu; era oyo eyali agituddeko yalina minzaani mu mukono gwe.
6  Ne mpulira eddoboozi nga liringa eryogerera wakati w’ebiramu ebina nga ligamba nti: “Kilo emu ey’eŋŋaano ya ddinaali emu, ne kilo ssatu eza ssayiri za ddinaali emu; amafuta g’ezzeyituuni n’omwenge tobyonoona.”
7  Bwe yabembula akabonero ak’okuna ne mpulira eddoboozi ly’ekiramu eky’okuna nga ligamba nti: “Jjangu!”
8  Ne ndaba era laba! embalaasi ensiiwuufu; oyo eyali agituddeko yali ayitibwa Kufa. Era amagombe gaali gamuvaako emabega. Ne biweebwa obuyinza ku kitundu eky’okuna eky’ensi, okutta n’ekitala ekiwanvu, n’enjala, n’endwadde ez’amaanyi, era n’ensolo ez’omu nsiko.
9  Bwe yabembula akabonero ak’okutaano, ne ndaba wansi w’ekyoto omusaayi gw’abo abattibwa olw’ekigambo kya Katonda n’olw’obujulirwa bwe baawa.
10  Ne boogera n’eddoboozi eddene nti: “Mukama Afuga Byonna omutukuvu era ow’amazima, olisalira ddi omusango era n’owoolera eggwanga abo abali ku nsi abaatutta?”
11  Buli omu n’aweebwa ekyambalo ekyeru; ne bagambibwa okulindirira okumala akaseera katono, okutuusa omuwendo omujjuvu lwe guliwera ogw’abaddu bannaabwe era baganda baabwe abaali banaatera okuttibwa nga nabo bwe battibwa.
12  Akabonero ak’omukaaga bwe kaabembulwa, ne ndaba era laba! waaliwo musisi ow’amaanyi; era enjuba yafuuka nzirugavu ng’ekibukutu ekiddugavu ekyakolebwa mu byoya by’ensolo, omwezi gwonna ne guba ng’omusaayi,
13  era emmunyeenye ez’oku ggulu ne zigwa ku nsi ng’ebibala by’omutiini ebitannayengera bwe bikunkumuka nga kibuyaga ow’amaanyi agunyeenyezza.
14  Eggulu ne livaawo ng’omuzingo oguzingibwako, era buli lusozi na buli kizinga ne biggibwa mu bifo byabyo.
15  Bakabaka b’ensi, abakungu, abaduumizi b’amagye, abagagga, ab’amaanyi, abaddu bonna, n’abatali baddu bonna, ne beekweka mu mpuku ne mu njazi ez’oku nsozi.
16  Ne bagamba ensozi n’enjazi nti: “Mutugweko era mutukweke Oyo atudde ku ntebe y’obwakabaka aleme kutulaba, era obusungu bw’Omwana gw’Endiga buleme kututuukako,
17  kubanga olunaku olukulu olw’obusungu bwabwe lutuuse, ani ayinza okuwonawo?”
21  Ne ndaba eggulu eriggya n’ensi empya; kubanga eggulu eryasooka n’ensi eyasooka byali biweddewo, era n’ennyanja nga tekyaliwo.
2  Era ne ndaba ekibuga ekitukuvu, Yerusaalemi Ekiggya, nga kikka okuva mu ggulu ewa Katonda nga kitegekeddwa ng’omugole alungiyiziddwa olwa bba.
3  Ne mpulira eddoboozi ery’omwanguka okuva mu ntebe ey’obwakabaka nga ligamba nti: “Laba! Weema ya Katonda eri wamu n’abantu, era anaabeeranga wamu nabo, era banaabeeranga bantu be. Katonda kennyini anaabeeranga wamu nabo.
4  Alisangula buli zziga mu maaso gaabwe era okufa tekulibaawo nate, newakubadde okukungubaga, newakubadde okukaaba, newakubadde obulumi. Ebintu eby’olubereberye biriba biweddewo.”
5  Oyo eyali atudde ku ntebe ey’obwakabaka n’agamba nti: “Laba! ebintu byonna mbizza buggya.” Era n’agamba nti: “Wandiika, kubanga ebigambo bino byesigika era bya mazima.”
6  N’aŋŋamba nti: “Bituukiridde! Nze Alufa era nze Omega, olubereberye era enkomerero. Oyo alumwa ennyonta ndimuwa amazzi agava mu nsulo ez’amazzi ag’obulamu ku bwereere.
7  Oyo awangula alisikira ebintu bino, era ndiba Katonda we, naye aliba mwana wange.
8  Naye abatiitiizi, n’abatalina kukkiriza, n’abatali balongoofu era aboonoonefu ennyo, n’abatemu, n’abo abeenyigira mu bikolwa eby’obugwenyufu, n’abeenyigira mu by’obusamize, n’abasinza ebifaananyi, n’abalimba, omugabo gwabwe guliba mu nnyanja eyaka omuliro n’obuganga. Kino kitegeeza okufa okw’okubiri.”
9  Omu ku bamalayika omusanvu abaalina ebibya omusanvu ebyali bijjudde ebibonyoobonyo omusanvu ebisembayo, n’ajja n’aŋŋamba nti: “Jjangu nkulage omugole, mukazi w’Omwana gw’Endiga.”
10  N’antwala ku lusozi olunene era oluwanvu ng’akozesa amaanyi g’omwoyo, n’andaga ekibuga ekitukuvu Yerusaalemi nga kikka okuva mu ggulu ewa Katonda
11  nga kirina ekitiibwa kya Katonda. Okumasamasa kwakyo kwalinga okw’ejjinja erisingayo okuba ery’omuwendo, kwalinga ejjinja eriyitibwa yasepi eritemagana.
12  Kyalina bbugwe omunene era omuwanvu ng’aliko emiryango 12, era ku miryango egyo kwaliko bamalayika 12, era nga giwandiikiddwako amannya ag’ebika 12 eby’abaana ba Isirayiri.
13  Ebuvanjuba waaliyo emiryango esatu, mu bukiikakkono waaliyo emiryango esatu, mu bukiikaddyo waaliyo emiryango esatu, n’ebugwanjuba waaliyo emiryango esatu.
14  Bbugwe w’ekibuga era yaliko amayinja g’omusingi 12, nga gawandiikiddwako amannya 12 ag’abatume 12 ab’Omwana gw’Endiga.
15  Eyali ayogera nange yali akutte olumuli olwa zzaabu olw’okupimisa, asobole okupima ekibuga n’emiryango gyakyo, ne bbugwe waakyo.
16  Enjuyi z’ekibuga ennya zaali zenkanankana, era obuwanvu bwakyo bwali bwenkanankana n’obugazi bwakyo. N’apima ekibuga ng’akozesa olumuli, nga kiweza sitadiya 12,000; obuwanvu bwakyo, obugazi bwakyo, n’obugulumivu bwakyo byali byenkanankana.
17  Era yapima ne bbugwe waakyo ng’aweza emikono 144 okusinziira ku kipimo ky’omuntu, ate era nga kye kipimo kya malayika.
18  Bbugwe waakyo yazimbibwa na mayinja ga yasepi, era ekibuga kyali kya zzaabu omulongoofu alinga endabirwamu etangaala.
19  Emisingi gy’ekibuga gyali giyooyooteddwa n’amayinja ag’omuwendo: omusingi ogusooka gwali gwa yasepi, ogw’okubiri gwa safiro, ogw’okusatu gwa kalukedoni, ogw’okuna gwa zumaliidi,
20  ogw’okutaano gwa sadonikisi, ogw’omukaaga gwa sadiyo, ogw’omusanvu gwa kirisoliti, ogw’omunaana gwa berulo, ogw’omwenda gwa topazi, ogw’ekkumi gwa kirisoperaso, ogw’ekkumi n’ogumu gwa kuwakinso, ogw’ekkumi n’ebbiri gwa amesusito.
21  Era emiryango 12 gyali luulu 12; buli gumu gwali gwakolebwa mu luulu emu. Oluguudo olunene olw’ekibuga lwali lwa zzaabu omulongoofu, ng’alinga endabirwamu etangaala.
22  Era saakirabamu yeekaalu, kubanga Yakuwa Katonda Omuyinza w’Ebintu Byonna n’Omwana gw’Endiga ye yeekaalu yaakyo.
23  Era ekibuga kyali tekyetaaga njuba na mwezi kukimulisa, kubanga ekitiibwa kya Katonda kyali kikimulisa, era Omwana gw’Endiga ye yali ettaala yaakyo.
24  Amawanga galitambulira mu kitangaala kyakyo, ne bakabaka b’ensi balireeta ekitiibwa kyabwe mu kyo.
25  Emiryango gyakyo tegiriggalwa emisana lyonna, kubanga tewalibeerayo budde bwa kiro.
26  Era balikireetamu ekitiibwa ky’amawanga n’ettendo lyago.
27  Tekiriyingiramu kintu kyonna kitali kirongoofu wadde omuntu yenna akola ebyenyinyaza era alimba; abo bokka abaawandiikibwa mu muzingo ogw’obulamu ogw’Omwana gw’Endiga be balikiyingiramu.
13  Ne guyimirira ku musenyu gw’ennyanja. Ne ndaba ensolo ng’eva mu nnyanja, ng’erina amayembe kkumi n’emitwe musanvu, era ku mayembe gaayo kwaliko engule kkumi, ne ku mitwe gyayo kwaliko amannya ag’obuvvoozi.
2  Ensolo gye nnalaba yalinga engo, naye ebigere byayo byalinga eby’eddubu, ate akamwa kaayo kaalinga ak’empologoma. Ogusota ne guwa ensolo amaanyi gaayo n’entebe yaayo ey’obwakabaka n’obuyinza bungi.
3  Ne ndaba ogumu ku mitwe gyayo nga guliko ekiwundu ekyali kigenda okugitta, naye ekiwundu ekyo ne kiwona, era ensi yonna ne yeewunya n’egoberera ensolo eyo.
4  Ne basinza ogusota kubanga gwawa ensolo obuyinza, era ne basinza ensolo nga boogera ebigambo bino: “Ani alinga ensolo, era ani ayinza okugirwanyisa?”
5  N’eweebwa akamwa akoogera ebintu eby’okwekulumbaza n’eby’obuvvoozi era n’eweebwa obuyinza okumala emyezi 42.
6  N’eyasamya akamwa kaayo okuvvoola Katonda, n’evvoola erinnya lye n’ekifo gy’abeera, n’abo ababeera mu ggulu.
7  N’ekkirizibwa okulwana n’abatukuvu n’okubawangula, era n’eweebwa obuyinza ku buli kika n’abantu n’olulimi n’eggwanga.
8  Bonna abali ku nsi baligisinza. Abo okuva ku ntandikwa y’ensi amannya gaabwe tegaawandiikibwa mu muzingo ogw’obulamu ogw’Omwana gw’Endiga eyattibwa.
9  Buli alina okutu, awulire.
10  Omuntu yenna bw’aba ow’okutwalibwa mu busibe, ajja kugenda mu busibe. Omuntu yenna bw’anatta n’ekitala, ajja kuttibwa n’ekitala. Wano abatukuvu we kibeetaagisiza okugumiikiriza n’okuba n’okukkiriza.
11  Ne ndaba ensolo endala ng’eva mu ttaka, era yalina amayembe abiri ng’ag’omwana gw’endiga, naye n’etandika okwogera ng’ogusota.
12  Era ekozesa obuyinza bwonna obw’ensolo eyasooka, ng’ensolo eyasooka eraba. Ereetera ensi ne bonna abagiriko okusinza ensolo eyasooka, eyawona ekiwundu ekyali kigenda okugitta.
13  Era ekola obubonero obukulu; ereetera n’omuliro okuva mu ggulu ne gukka ku nsi ng’abantu balaba.
14  Era erimbalimba abo ababeera ku nsi olw’obubonero bwe yakkirizibwa okukola mu maaso g’ensolo, ng’egamba abo ababeera ku nsi okukola ekifaananyi ky’ensolo eyalina ekiwundu eky’ekitala naye n’ewona.
15  N’ekkirizibwa okuwa ekifaananyi ky’ensolo omukka ogw’obulamu kisobole okwogera n’okuttisa abo bonna abatansinza kifaananyi ky’ensolo.
16  Ewaliriza abantu bonna, ab’ekitiibwa n’abatali ba kitiibwa, abagagga n’abaavu, ab’eddembe n’abaddu, okuteekebwako akabonero ku mukono gwabwe ogwa ddyo oba ku byenyi byabwe,
17  waleme kubaawo ayinza okugula oba okutunda okuggyako ng’aliko akabonero, ng’akabonero kano lye linnya ly’ensolo oba ennamba y’erinnya lyayo.
18  Wano we kyetaagisiza amagezi: Oyo alina okutegeera abalirire ennamba y’ensolo, kubanga nnamba ya muntu, era ennamba eyo eri 666.
14  Ne ndaba era laba! Omwana gw’Endiga ng’ayimiridde ku Lusozi Sayuuni, ng’ali wamu ne 144,000, abawandiikiddwako erinnya lye n’erya Kitaawe ku byenyi byabwe.
2  Ne mpulira eddoboozi okuva mu ggulu nga liringa eddoboozi ly’amazzi amangi agayira, era ng’eddoboozi ery’okubwatuka kw’eggulu okw’amaanyi; eddoboozi lye nnawulira lyalinga ery’abayimbi abayimba nga bakuba n’entongooli zaabwe.
3  Ne bayimba oluyimba olulinga oluyimba olupya mu maaso g’entebe y’obwakabaka n’ag’ebiramu ebina n’ag’abakadde, era tewali n’omu eyasobola okuyiga oluyimba olwo okuggyako 144,000 abaagulibwa ku nsi.
4  Bano tebeeyonoona na bakazi; mu butuufu balinga embeerera. Bano be bagoberera Omwana gw’Endiga buli gy’alaga. Baagulibwa mu bantu okuba ebibala ebibereberye eri Katonda n’Omwana gw’Endiga,
5  era mu kamwa kaabwe temwalabika bulimba; tebaaliko kamogo.
6  Ne ndaba malayika omulala ng’abuuka waggulu mu bbanga, era yalina amawulire amalungi ag’emirembe n’emirembe ag’okulangirira eri abo ababeera ku nsi, eri buli ggwanga n’ekika n’olulimi n’abantu,
7  ng’ayogera mu ddoboozi ery’omwanguka nti: “Mutye Katonda era mumuwe ekitiibwa, kubanga ekiseera kituuse asale omusango, musinze Oyo eyakola eggulu n’ensi n’ennyanja n’ensulo z’amazzi.”
8  Malayika omulala, ow’okubiri, n’agoberera ng’agamba nti: “Kigudde! Babulooni Ekinene kigudde, ekyaleetera amawanga gonna okunywa omwenge ogw’okwagala ennyo ebikolwa byakyo eby’obugwenyufu!”
9  Malayika omulala, ow’okusatu, n’abagoberera ng’ayogera mu ddoboozi ery’omwanguka ng’agamba nti: “Omuntu yenna asinza ensolo n’ekifaananyi kyayo, n’afuna akabonero ku kyenyi oba ku mukono gwe,
10  ajja kunywa ku mwenge gw’obusungu bwa Katonda, ogufukibwa mu kikopo ky’obusungu bwe nga tegusaabuluddwa, era ajja kubonyaabonyezebwa n’omuliro n’obuganga mu maaso ga bamalayika abatukuvu ne mu maaso g’Omwana gw’Endiga.
11  Era omukka gw’okubonyaabonyezebwa kwabwe gunyooka emirembe n’emirembe, era emisana n’ekiro tebawummula, abo abasinza ensolo n’ekifaananyi kyayo na buli muntu afuna akabonero k’erinnya lyayo.
12  Wano abatukuvu we kibeetaagisiza okubeera abagumiikiriza, abo abakwata amateeka ga Katonda era abanywerera ku kukkiriza kwa Yesu.”
13  Ne mpulira eddoboozi okuva mu ggulu nga ligamba nti: “Wandiika: Balina essanyu abo abafiira mu Mukama waffe okuva kati n’okweyongerayo. Mu butuufu, omwoyo gugamba nti, bawummule emirimu gyabwe, kubanga ebintu bye baakola bigenda nabo.”
14  Ne ndaba, era laba! ekire ekyeru era nga ku kire ekyo kutuddeko oyo alinga omwana w’omuntu, ng’alina engule eya zzaabu ku mutwe gwe n’ekiwabyo ekyogi mu mukono gwe.
15  Malayika omulala n’ava mu kifo ekitukuvu ekya yeekaalu, n’ayogera n’eddoboozi ery’omwanguka ng’agamba oyo atudde ku kire nti: “Tandika okukozesa ekiwabyo kyo okungule, kubanga essaawa ey’okukungula etuuse; amakungula g’ensi gengeredde ddala.”
16  Oyo atudde ku kire n’akozesa ekiwabyo kye ku nsi, ensi n’ekungulwa.
17  Ne malayika omulala n’ava mu kifo ekitukuvu ekya yeekaalu mu ggulu, era naye yalina ekiwabyo ekyogi.
18  Ate era, malayika omulala n’ava awali ekyoto era yalina obuyinza ku muliro. N’ayogera n’eddoboozi ery’omwanguka ng’agamba oyo eyalina ekiwabyo ekyogi nti: “Tandika okukozesa ekiwabyo kyo okungule ebirimba by’omuzabbibu ogw’oku nsi, kubanga ezzabbibu zaagwo zengedde.”
19  Malayika n’akozesa ekiwabyo kye ku nsi n’akungula ezzabbibu ery’oku nsi n’alisuula mu ssogolero eddene ery’obusungu bwa Katonda.
20  Ezzabbibu ne lirinnyirirwa ebweru w’ekibuga era omusaayi ne guva mu ssogolero, ng’obugulumivu gutuuka ku nkoba z’embalaasi, ate ng’obuwanvu guli sitadiya 1,600.
19  Oluvannyuma lw’ebyo, ne mpulira eddoboozi eddene mu ggulu eryali ng’ery’ekibiina ekinene. Ne bagamba nti: “Mutendereze Ya! Obulokozi n’ekitiibwa n’amaanyi bya Katonda waffe,
2  kubanga emisango gy’asala gya mazima era gya butuukirivu. Kubanga atuukirizza omusango gwe yasalira malaaya omukulu eyayonoona ensi n’ebikolwa bye eby’obugwenyufu, era awooledde eggwanga ku malaaya oyo olw’omusaayi gw’abaddu be.”
3  Amangu ago ne bagamba omulundi ogw’okubiri nti: “Mutendereze Ya! Omukka oguva mu Babulooni gunyooka emirembe n’emirembe.”
4  Abakadde 24 n’ebiramu ebina ne bavunnama ne basinza Katonda atudde ku ntebe ey’obwakabaka, ne bagamba nti: “Amiina! Mutendereze Ya!”
5  Era eddoboozi ne liva mu ntebe ey’obwakabaka ne ligamba nti: “Mutendereze Katonda waffe mmwe mmwenna abaddu be, mmwe abamutya, ab’ekitiibwa n’abatali ba kitiibwa.”
6  Ne mpulira eddoboozi eryali ng’ery’ekibiina ekinene, era ng’ery’amazzi amangi agayira, era ng’ery’okubwatuka kw’eggulu okw’amaanyi. Ne bagamba nti: “Mutendereze Ya, kubanga Yakuwa Katonda waffe, Omuyinza w’Ebintu Byonna, atandise okufuga nga kabaka.
7  Ka tusanyuke, tujaganye, era tumuwe ekitiibwa kubanga embaga ey’obugole ey’Omwana gw’Endiga etuuse, era ne mukazi we yeeteeseteese.
8  Akkiriziddwa okwambala olugoye olwa kitaani olulungi, olumasamasa, era oluyonjo, kubanga olugoye lwa kitaani olulungi lukiikirira ebikolwa eby’obutuukirivu eby’abatukuvu.”
9  N’aŋŋamba nti: “Wandiika nti: Balina essanyu abo abayitiddwa ku kijjulo ky’embaga ey’obugole ey’Omwana gw’Endiga.” Era n’aŋŋamba nti: “Bino bye bigambo bya Katonda eby’amazima.”
10  Awo ne nvunnama ku bigere bye okumusinza. Naye n’aŋŋamba nti: “Weegendereze! Ekyo tokikola! Nange ndi muddu nga ggwe era nga baganda bo abalina omulimu gw’okuwa obujulirwa ku Yesu. Sinza Katonda; kubanga okuwa obujulirwa ku Yesu kye kigendererwa ky’obunnabbi.”
11  Ne ndaba eggulu nga libikkuddwa, era laba! embalaasi enjeru. Oyo eyali agyebaggadde ayitibwa Mwesigwa era wa Mazima, era asala emisango mu butuukirivu era alwana olutalo mu butuukirivu.
12  Amaaso ge gaalinga ennimi z’omuliro, era ku mutwe gwe kwaliko engule nnyingi. Yali awandiikiddwako erinnya eritamanyiddwa muntu yenna okuggyako ye,
13  era yali ayambadde ekyambalo eky’okungulu ekyali kimansiddwako omusaayi, era erinnya lye ye Kigambo kya Katonda.
14  Eggye ery’omu ggulu lyali limugoberera nga lyebagadde embalaasi enjeru era nga lyambadde engoye eza kitaani ennungi, enjeru, era ennyonjo.
15  Mu kamwa ke mwali muvaamu ekitala ekiwanvu era ekyogi eky’okutemesa amawanga, era aligalunda n’omuggo ogw’ekyuma. Era alirinnyirira essogolero ly’omwenge gw’obusungu obungi obwa Katonda Omuyinza w’Ebintu Byonna.
16  Ku kyambalo kye eky’okungulu, kwe kugamba, awali ekisambi kye, kwaliko erinnya lino: Kabaka wa bakabaka, era Mukama wa bakama.
17  Era ne ndaba malayika ng’ayimiridde mu njuba, n’akoowoola n’eddoboozi ery’omwanguka ng’agamba ebinyonyi byonna ebibuuka mu bbanga nti: “Mujje wano, mukuŋŋaane wamu ku kijjulo kya Katonda ekinene,
18  mulye ennyama ya bakabaka, n’ey’abaduumizi b’amagye, n’ey’abasajja ab’amaanyi, n’ey’embalaasi, n’ey’abo abazeebagadde, n’ennyama y’abantu bonna, ab’eddembe n’abaddu, ab’ekitiibwa n’abatali ba kitiibwa.”
19  Ne ndaba ensolo ne bakabaka b’ensi n’amagye gaabwe nga bakuŋŋaanye wamu okulwana n’oyo atudde ku mbalaasi n’eggye lye.
20  Ensolo n’ekwatibwa awamu ne nnabbi ow’obulimba eyakolanga obubonero mu maaso gaayo. Obubonero obwo bwe yakozesanga okubuzaabuza abo abaafuna akabonero k’ensolo n’abo abasinza ekifaananyi kyayo. Byombi ne bisuulibwa mu nnyanja eyaka omuliro n’obuganga, nga biramu.
21  Naye abalala ne battibwa n’ekitala ekiwanvu ekyava mu kamwa k’oyo eyeebagadde embalaasi, ebinyonyi byonna ne bikkuta ennyama yaabwe.
5  Ne ndaba omuzingo mu mukono ogwa ddyo ogw’Oyo atudde ku ntebe ey’obwakabaka nga guwandiikiddwako munda ne kungulu, era nga gusibiddwa n’obubonero musanvu.
2  Ne ndaba malayika ow’amaanyi ng’alangirira n’eddoboozi ery’omwanguka nti: “Ani agwanidde okwanjuluza omuzingo n’okubembula obubonero bwagwo?”
3  Naye tewaali n’omu mu ggulu wadde ku nsi, wadde wansi mu ttaka eyali ayinza okwanjuluza omuzingo oba okugutunulamu.
4  Ne nkaaba nnyo kubanga tewaali n’omu eyali agwanira okwanjuluza omuzingo oba okugutunulamu.
5  Naye omu ku bakadde n’aŋŋamba nti: “Lekera awo okukaaba. Laba! Empologoma y’omu kika kya Yuda, ekikolo kya Dawudi, yawangula, n’olwekyo agwanira okwanjuluza omuzingo n’okubembula obubonero bwagwo omusanvu.”
6  Ne ndaba omwana gw’endiga ng’ayimiridde wakati w’entebe ey’obwakabaka n’aw’ebiramu ebina n’aw’abakadde, ng’afaanana ng’eyali attiddwa. Yalina amayembe musanvu n’amaaso musanvu, era amaaso ago gategeeza emyoyo gya Katonda omusanvu egitumiddwa mu nsi yonna.
7  N’agenda n’atoola omuzingo mu mukono ogwa ddyo ogw’Oyo atudde ku ntebe y’obwakabaka.
8  Era bwe yatoola omuzingo, ebiramu ebina n’abakadde 24 ne bavunnama mu maaso g’Omwana gw’Endiga, nga buli omu alina entongooli n’ebibya ebya zzaabu ebijjudde obubaani. (Obubaani obwo butegeeza essaala z’abatukuvu.)
9  Ne bayimba oluyimba olupya nga bagamba nti: “Ogwanidde okutoola omuzingo n’okubembula obubonero bwagwo, kubanga wattibwa era n’omusaayi gwo wagulira Katonda abantu okuva mu buli kika n’olulimi n’abantu n’eggwanga,
10  n’obafuula obwakabaka era bakabona ba Katonda waffe, era bajja kufuga ensi nga bakabaka.”
11  Ne ndaba era ne mpulira eddoboozi lya bamalayika bangi abaali beetoolodde entebe y’obwakabaka n’ebiramu n’abakadde, era omuwendo gwabwe gwali mitwalo na mitwalo era nkumi na nkumi,
12  nga boogera n’eddoboozi ery’omwanguka nti: “Omwana gw’Endiga eyattibwa agwanidde okufuna obuyinza n’obugagga n’amagezi n’amaanyi n’ekitiibwa n’ettendo n’omukisa.”
13  Era ne mpulira buli kitonde ekiri mu ggulu ne ku nsi ne wansi mu ttaka ne mu nnyanja, byonna ebyabirimu, nga bigamba nti: “Oyo atudde ku ntebe y’obwakabaka n’Omwana gw’Endiga baweebwe ettendo n’ekitiibwa n’amaanyi emirembe n’emirembe.”
14  Ebiramu ebina ne biddamu nti: “Amiina!” era abakadde ne bavunnama ne basinza.
15  Ne ndaba akabonero akalala mu ggulu, ak’ekitalo era akeewuunyisa, bamalayika musanvu nga balina ebibonyoobonyo musanvu. Bino bye bisembayo, kubanga okuyitira mu byo obusungu bwa Katonda bukomekkerezebwa.
2  Ne ndaba ekyalabika ng’ennyanja ey’endabirwamu ng’etabuddwamu omuliro, ne ndaba n’abo abaawangula ensolo n’ekifaananyi kyayo n’ennamba y’erinnya lyayo, nga bayimiridde okumpi n’ennyanja ey’endabirwamu, nga balina entongooli za Katonda.
3  Ne bayimba oluyimba lwa Musa omuddu wa Katonda n’oluyimba lw’Omwana gw’Endiga nga bagamba nti: “Yakuwa Katonda Omuyinza w’Ebintu Byonna, emirimu gyo mikulu era gyewuunyisa. Kabaka ow’emirembe n’emirembe, amakubo go ga butuukirivu era ga mazima.
4  Yakuwa, ddala ani atalikutya era ataligulumiza linnya lyo? Ggwe wekka ggwe mwesigwa. Amawanga gonna galijja mu maaso go ne gakusinza, kubanga ebiragiro byo eby’obutuukirivu byoleseddwa.”
5  Oluvannyuma lw’ebyo, ne ndaba ekifo ekitukuvu ekya weema ey’obujulirwa nga kigguddwawo mu ggulu.
6  Bamalayika omusanvu abaalina ebibonyoobonyo omusanvu ne bava mu kifo ekitukuvu nga bambadde engoye eza kitaani, ennyonjo, era ezimasamasa. Era baali beesibye emisipi egya zzaabu mu bifuba byabwe.
7  Ekimu ku biramu ebina ne kiwa bamalayika omusanvu ebibya ebya zzaabu musanvu ebyali bijjudde obusungu bwa Katonda abeerawo emirembe n’emirembe.
8  Ekifo ekitukuvu ne kijjula omukka olw’ekitiibwa kya Katonda n’olw’amaanyi ge, era tewaali n’omu eyali asobola okuyingira mu kifo ekitukuvu okutuusa ng’ebibonyoobonyo omusanvu ebya bamalayika omusanvu bikomekkerezeddwa.
20  Ne ndaba malayika ng’akka okuva mu ggulu ng’alina ekisumuluzo eky’obunnya n’olujegere olunene mu mukono gwe.
2  N’akwata ogusota, omusota ogw’edda, Omulyolyomi era Sitaani, n’amusiba okumala emyaka 1,000.
3  N’amusuula mu bunnya, n’aggalawo era n’ateekako akabonero, aleme okulimbalimba amawanga nate okutuusa emyaka 1,000 lwe giriggwaako. Oluvannyuma, alisumululwa okumala akaseera katono.
4  Ne ndaba entebe ez’obwakabaka, era abo abaali bazituddeko ne baweebwa obuyinza okusala emisango. Nnalaba abo abattibwa olw’okuwa obujulirwa ku Yesu n’olw’okwogera ebikwata ku Katonda, era n’abo abataasinza nsolo oba ekifaananyi kyayo era abataateekebwako kabonero kaayo ku byenyi byabwe ne ku mikono gyabwe. Ne balamuka ne bafugira wamu ne Kristo nga bakabaka okumala emyaka 1,000.
5  (Abafu abalala tebaalamuka okutuusa ng’emyaka 1,000 giweddeko.) Kuno kwe kuzuukira okusooka.
6  Balina essanyu era batukuvu abo abazuukirira mu kuzuukira okusooka; abo okufa okw’okubiri tekubalinaako buyinza, naye baliba bakabona ba Katonda era ba Kristo, era balifugira wamu naye nga bakabaka okumala emyaka 1,000.
7  Emyaka 1,000 oluliggwaako, Sitaani alisumululwa okuva mu kkomera lye,
8  era aligenda okulimbalimba amawanga agali mu nsonda ennya ez’ensi, Googi ne Magoogi, okubakuŋŋaanya awamu okulwana. Omuwendo gwabwe gulinga omusenyu gw’ennyanja.
9  Ne batalaaga ensi yonna era ne bazingiza olusiisira lw’abatukuvu n’ekibuga ekyagalwa. Naye omuliro ne guva mu ggulu ne gubasaanyaawo.
10  Omulyolyomi eyali abalimbalimba n’asuulibwa mu nnyanja ey’omuliro n’obuganga omwali ensolo ne nnabbi ow’obulimba; era balibonyaabonyezebwa emisana n’ekiro emirembe n’emirembe.
11  Ne ndaba entebe ey’obwakabaka ennene era enjeru n’Oyo eyali agituddeko. Ensi n’eggulu ne bidduka mu maaso ge era ekifo kyabyo tekyalabika.
12  Ne ndaba abafu, ab’ekitiibwa n’abatali ba kitiibwa, nga bayimiridde mu maaso g’entebe y’obwakabaka, emizingo ne gyanjuluzibwa. N’omuzingo omulala ne gwanjuluzibwa; gwe muzingo ogw’obulamu. Abafu ne balamulwa okusinziira ku ebyo ebyawandiikibwa mu mizingo ng’ebikolwa byabwe bwe byali.
13  Ennyanja n’ereeta abafu abagirimu, n’okufa n’amagombe ne bireeta abafu ababirimu, ne balamulwa kinnoomu okusinziira ku bikolwa byabwe.
14  Okufa n’amagombe ne bisuulibwa mu nnyanja ey’omuliro. Ennyanja ey’omuliro etegeeza okufa okw’okubiri.
15  Ate era buli eyasangibwa nga tawandiikiddwa mu kitabo eky’obulamu yasuulibwa mu nnyanja ey’omuliro.
1  Okubikkulirwa kwa Yesu Kristo Katonda kwe yamuwa okulaga abaddu be ebintu ebiteekwa okubaawo amangu. Era Yesu yatuma malayika we n’ategeeza omuddu we Yokaana okubikkulirwa okwo mu bubonero.
2  Yokaana yawa obujulirwa ku kigambo Katonda kye yawa, ne ku bujulirwa Yesu Kristo bwe yawa, kwe kugamba, ku bintu byonna bye yalaba.
3  Alina essanyu oyo asoma mu ddoboozi eriwulikika ebigambo by’obunnabbi buno, n’abo ababiwulira era abakwata ebintu ebiwandiikiddwa mu bwo, kubanga ekiseera ekigereke kiri kumpi.
4  Nze Yokaana mpandiikira ebibiina omusanvu ebiri mu ssaza ly’e Asiya: Mbaagaliza ekisa eky’ensusso n’emirembe ebiva eri “Oyo aliwo era eyaliwo era agenda okujja,” n’eri emyoyo omusanvu egiri mu maaso g’entebe ye,
5  n’eri Yesu Kristo, “Omujulirwa Omwesigwa,” “Omubereberye okuva mu bafu,” era “Omufuzi wa bakabaka b’ensi.” Oyo atwagala era eyatusumulula okuva mu bibi byaffe okuyitira mu musaayi gwe—
6  n’atufuula obwakabaka, bakabona ba Katonda we era Kitaawe—aweebwe ekitiibwa n’obuyinza emirembe n’emirembe. Amiina.
7  Laba! Ajja n’ebire era buli liiso lirimulaba, era n’abo abaamufumita balimulaba; era ebika byonna eby’oku nsi birikuba ebiwoobe ku lulwe. Weewaawo, Amiina.
8  “Nze Alufa era nze Omega, aliwo era eyaliwo era agenda okujja, Omuyinza w’Ebintu Byonna,” bw’atyo Yakuwa Katonda bw’agamba.
9  Nze Yokaana muganda wammwe, era agabana nammwe ku kubonaabona ne ku bwakabaka era ne ku kugumiikiriza ng’omugoberezi wa Yesu, nnali ku kizinga ekiyitibwa Patumo olw’okwogera ebikwata ku Katonda n’olw’okuwa obujulirwa ku Yesu.
10  Omwoyo omutukuvu gwantwala mu lunaku lwa Mukama waffe ne mpulira eddoboozi eddene emabega wange eryalinga ery’ekkondeere,
11  nga ligamba nti: “By’olaba biwandiike mu muzingo oguweereze ebibiina omusanvu: eky’e Efeso, eky’e Sumuna, eky’e Perugamo, eky’e Suwatira, eky’e Saadi, eky’e Firaderufiya, n’eky’e Lawodikiya.”
12  Awo ne nkyuka okulaba eyali ayogera nange, era bwe nnakyuka, ne ndaba ebikondo by’ettaala ebya zzaabu musanvu,
13  era wakati w’ebikondo by’ettaala waaliwo eyali afaanana ng’omwana w’omuntu ng’ayambadde ekyambalo ekituukira ddala ku bigere, era nga yeesibye mu kifuba omusipi ogwa zzaabu.
14  Omutwe gwe n’enviiri ze byali byeru ng’ebyoya by’endiga ebyeru, era byali byeru ng’omuzira. Ate amaaso ge gaali ng’ennimi z’omuliro,
15  era ebigere bye byali ng’ekikomo ekirungi ekyakaayakana mu kyoto mwe basaanuusiza ebyuma; eddoboozi lye lyali ng’ery’amazzi amangi agayira.
16  Yalina emmunyeenye musanvu mu mukono gwe ogwa ddyo era mu kamwa ke mwali muvaamu ekitala ekyogi, ekiwanvu, ekisala eruuyi n’eruuyi, era obwenyi bwe bwali ng’enjuba eyaka ennyo.
17  Bwe nnamulaba, ne ngwa ku bigere bye nga nninga afudde. N’ankwatako n’omukono gwe ogwa ddyo n’aŋŋamba nti: “Totya. Nze ow’Olubereberye era ow’Enkomerero,
18  era omulamu; nnafa, naye laba! kati ndi mulamu emirembe n’emirembe, era nnina ebisumuluzo by’okufa n’eby’amagombe.
19  N’olwekyo, wandiika ebintu by’olabye n’ebiriwo n’ebigenda okubaawo oluvannyuma lwa bino.
20  Amakulu g’ekyama ekitukuvu eky’emmunyeenye omusanvu z’olabye mu mukono gwange ogwa ddyo, n’ag’ebikondo by’ettaala ebya zzaabu omusanvu ge gano: Emmunyeenye omusanvu zitegeeza bamalayika ab’ebibiina omusanvu, ate ebikondo by’ettaala omusanvu bitegeeza ebibiina omusanvu.
2  “Malayika ow’omu kibiina ky’e Efeso muwandiikire nti: Oyo akutte emmunyeenye omusanvu mu mukono gwe ogwa ddyo era atambulira wakati w’ebikondo by’ettaala ebya zzaabu omusanvu, agamba bw’ati:
2  ‘Mmanyi ebikolwa byo n’okufuba kwo n’obugumiikiriza bwo, era mmanyi nti toyinza kugumiikiriza basajja babi, era mmanyi nti wagezesa abo abeeyita abatume so nga si batume, n’okizuula nti balimba.
3  Ate era oyoleka obugumiikiriza, ogumidde ebintu bingi ku lw’erinnya lyange era tokooye.
4  Naye nnina kye nkuvunaana: waleka okwagala kwe walina olubereberye.
5  “‘N’olwekyo, jjukira gye wava n’ogwa, weenenye okole ebikolwa byo eby’edda. Bw’oteenenye nzija gy’oli, era nja kuggyawo ekikondo ky’ettaala yo mu kifo kyakyo.
6  Naye waliwo ekintu ekirungi ky’okola: okyawa ebikolwa by’akabiina ka Nikolaawo nange bye nkyawa.
7  Oyo alina okutu awulire omwoyo kye gugamba ebibiina: Awangula nja kumukkiriza okulya ku muti ogw’obulamu oguli mu lusuku lwa Katonda.’
8  “Malayika ow’omu kibiina ky’e Sumuna muwandiikire nti: oyo ‘ow’Olubereberye era ow’Enkomerero,’ eyafa era n’aba mulamu agamba bw’ati:
9  ‘Mmanyi okubonaabona kwo n’obwavu bwo—naye oli mugagga—n’okuvvoola kw’ovvoolebwa abo abeeyita Abayudaaya so nga si Bayudaaya, wabula kkuŋŋaaniro lya Sitaani.
10  Totya bintu ebibi ebinaatera okukutuukako. Laba! Omulyolyomi ajja kusuulanga abamu ku mmwe mu kkomera, mugezesebwe mu bujjuvu era mubonaabone okumala ennaku kkumi. Beeranga mwesigwa okutuukira ddala ku kufa, nja kukuwa engule ey’obulamu.
11  Oyo alina okutu awulire omwoyo kye gugamba ebibiina: Oyo awangula, okufa okw’okubiri tekulimukolako kabi.’
12  “Malayika ow’omu kibiina ky’e Perugamo muwandiikire nti: Oyo alina ekitala ekyogi, ekiwanvu, era ekisala eruuyi n’eruuyi, agamba bw’ati:
13  ‘Mmanyi gy’obeera, kwe kugamba, awali entebe ya Sitaani; naye onyweredde ku linnya lyange era teweegaana kukkiriza kw’onninamu wadde ne mu nnaku za Antipasi, omujulirwa wange omwesigwa eyattirwa ewammwe, Sitaani gy’abeera.
14  “‘Naye nnina ebitonotono bye nkuvunaana. Eyo olinayo abanyweredde ku kuyigiriza kwa Balamu eyayigiriza Balaki okussa enkonge mu maaso g’abaana ba Isirayiri balye ebiweereddwayo eri ebifaananyi era beenyigire mu bikolwa eby’obugwenyufu.
15  Ate era olina n’abo abanyweredde ku njigiriza z’akabiina ka Nikolaawo.
16  Kale weenenye. Bw’oteenenye nzija mangu era nja kulwana nabo nga nkozesa ekitala ekiwanvu eky’omu kamwa kange.
17  “‘Oyo alina okutu awulire omwoyo kye gugamba ebibiina: Oyo awangula nja kumuwa ku mmaanu eyakwekebwa, era nja kumuwa ejjinja eryeru eriwandiikiddwako erinnya eppya eritamanyiddwa muntu yenna okuggyako oyo anaaweebwa erinnya eryo.’
18  “Malayika ow’omu kibiina ky’e Suwatira muwandiikire nti: Omwana wa Katonda alina amaaso agali ng’ennimi z’omuliro n’ebigere ebiri ng’ekikomo ekirungi agamba bw’ati:
19  ‘Mmanyi ebikolwa byo, okwagala kwo, okukkiriza kwo, obuweereza bwo n’obugumiikiriza bwo, era mmanyi nti ebikolwa byo eby’oluvannyuma bisinga eby’olubereberye.
20  “‘Naye nnina kye nkuvunaana: ogumiikiriza omukazi oyo Yezebeeri eyeeyita nnabbi, ayigiriza era n’akyamya abaddu bange okwenyigira mu bikolwa eby’obugwenyufu n’okulya ebiweereddwayo eri ebifaananyi.
21  Nnamuwa ekiseera yeenenye naye tayagala kwenenya alekeyo ebikolwa bye eby’obugwenyufu.
22  Laba! Nnaatera okumusuula ku ndiri era n’abo abenda naye nja kubatuusaako okubonaabona okw’amaanyi singa tebeenenya ne balekayo ebikolwa bye.
23  Era abaana be nja kubaleetera ekirwadde kibatte, ebibiina byonna bimanye nti nze nkebera ebirowoozo eby’omunda ddala n’emitima, era nti buli omu ku mmwe nja kumuwa ekimugwanira, okusinziira ku bikolwa bye.
24  “‘Naye mmwe mmwenna abasigaddewo abali mu Suwatira, mmwe mmwenna abatagoberera kuyigiriza okwo, abatamanyi ebyo abamu bye bayita “ebintu bya Sitaani eby’omunda,” mbagamba nti: Sibatikka mugugu mulala.
25  Naye munywerere ku ekyo kye mulina okutuusa lwe ndijja.
26  Era oyo awangula n’anywerera ku bikolwa byange okutuukira ddala ku nkomerero, ndimuwa obuyinza ku mawanga,
27  nga nange bwe nnabufuna okuva eri Kitange, era alirunda abantu n’omuggo ogw’ekyuma baatikeyatike ng’ebibya eby’ebbumba,
28  era ndimuwa emmunyeenye ey’oku makya.
29  Oyo alina okutu awulire omwoyo kye gugamba ebibiina.’
3  “Malayika ow’omu kibiina ky’e Saadi muwandiikire nti: Oyo alina emyoyo gya Katonda omusanvu n’emmunyeenye omusanvu agamba bw’ati: ‘Mmanyi ebikolwa byo, nti omanyiddwa nti oli mulamu naye oli mufu.
2  Tunula, era onyweze ebintu ebisigadde ebibadde bigenda okufa, kubanga nkizudde nti tewamaliriza mulimu Katonda wange gw’ayagala okole.
3  N’olwekyo, weeyongere okulowooza ku ekyo kye wafuna ne kye wawulira, okikuumenga era weenenye. Bw’otazuukuka nja kujja ng’omubbi, era tojja kumanya kiseera kye nnajjiramu gy’oli.
4  “‘Naye olinayo abantu batonotono mu Saadi abataayonoona byambalo byabwe, era balitambula nange nga bambadde ebyambalo ebyeru kubanga ekyo kibagwanira.
5  Oyo awangula alyambazibwa ebyambalo ebyeru; era erinnya lye siririggya mu kitabo eky’obulamu, naye ndyatula erinnya lye mu maaso ga Kitange ne mu maaso ga bamalayika be.
6  Oyo alina okutu awulire omwoyo kye gugamba ebibiina.’
7  “Malayika ow’omu kibiina ky’e Firaderufiya muwandiikire nti: Omutukuvu era ow’amazima, alina ekisumuluzo kya Dawudi, aggulawo ne wataba ayinza kuggalawo era aggalawo ne wataba ayinza kuggulawo, agamba bw’ati:
8  ‘Mmanyi ebikolwa byo—laba! nkugguliddewo oluggi omuntu yenna lw’atayinza kuggalawo. Era nkimanyi nti olina amaanyi matono, era wanywerera ku kigambo kyange era wali mwesigwa eri erinnya lyange.
9  Laba! abo abava mu kkuŋŋaaniro lya Sitaani abeeyita Abayudaaya so nga si Bayudaaya naye nga balimba,—laba ndibaleeta ne bavunnama mu maaso g’ebigere byo era ndibasobozesa okukimanya nti nkwagala.
10  Olw’okuba wakuuma ekigambo ekikwata ku bugumiikiriza bwange, nange ndikukuuma mu kiseera eky’okugezesebwa ekijja okutuuka ku nsi yonna, okugezesa abo abagibeerako.
11  Nzija mangu. Nyweza ky’olina waleme kubaawo n’omu atwala engule yo.
12  “‘Oyo awangula—ndimufuula empagi mu yeekaalu ya Katonda wange era taligifulumamu nate, era ndimuwandiikako erinnya lya Katonda wange n’erinnya ly’ekibuga kya Katonda wange, Yerusaalemi Ekiggya ekikka okuva mu ggulu ewa Katonda wange, n’erinnya lyange eppya.
13  Oyo alina okutu awulire omwoyo kye gugamba ebibiina.’
14  “Malayika ow’omu kibiina ky’e Lawodikiya muwandiikire nti: Oyo ayitibwa Amiina, omujulirwa omwesigwa era ow’amazima, omubereberye w’ebitonde bya Katonda, agamba bw’ati:
15  ‘Mmanyi ebikolwa byo, nti tonnyogoga era toyokya. Waakiri wandibadde onnyogoga oba ng’oyokya.
16  N’olwekyo, olw’okuba oli wa kibuguumirize nga toyokya era nga tonnyogoga, ŋŋenda kukusesema.
17  Kubanga ogamba nti: “Ndi mugagga, nfunye eby’obugagga era seetaaga kintu kyonna,” naye tokimanyi nti oli munaku, asaasirwa, omwavu, omuzibe w’amaaso, era ali obwereere.
18  Nkuwa amagezi onguleko zzaabu alongooseddwa mu muliro ofuuke mugagga, era onguleko n’ebyambalo ebyeru obyambale abalala baleme kukulaba nti oli bukunya, n’oswala, era onguleko n’eddagala ly’okuteeka ku maaso osobole okulaba.
19  “‘Abo bonna be njagala mbanenya era mbakangavvula. N’olwekyo, beera munyiikivu era weenenye.
20  Laba! Nnyimiridde ku luggi nkonkona. Omuntu yenna bw’awulira eddoboozi lyange n’aggulawo, nja kuyingira mu nnyumba ye ndye naye eky’ekiro era naye akirye nange.
21  Oyo awangula ndimukkiriza okutuula nange ku ntebe yange ey’obwakabaka, nga nange bwe nnawangula ne ntuula wamu ne Kitange ku ntebe ye ey’obwakabaka.
22  Oyo alina okutu awulire omwoyo kye gugamba ebibiina.’”
12  Ne walabika akabonero ak’ekitalo mu ggulu: Omukazi yali ayambadde enjuba, ng’omwezi guli wansi w’ebigere bye, nga ku mutwe gwe kuliko engule ey’emmunyeenye kkumi na bbiri,
2  era yali lubuto. N’akaaba ng’ali mu bulumi, ng’alumwa okuzaala.
3  Akabonero akalala ne kalabika mu ggulu. Laba! Ogusota ogunene ogumyufu nga gulina emitwe musanvu n’amayembe kkumi, era ku mitwe gyagwo nga kuliko engule musanvu;
4  omukira gwagwo ne guwalula ekitundu kimu kya kusatu eky’emmunyeenye eziri mu ggulu ne guzisuula ku nsi. Ogusota ne guyimirira mu maaso g’omukazi eyali anaatera okuzaala, bw’azaala gulyoke gulye omwana we.
5  Omukazi n’azaala omwana ow’obulenzi, ajja okulunda amawanga gonna n’omuggo ogw’ekyuma. Omwana we n’atwalibwa mangu eri Katonda n’eri entebe ye ey’obwakabaka.
6  Omukazi n’addukira mu ddungu Katonda gye yamutegekera ekifo, era gye baali bagenda okumuliisiza okumala ennaku 1,260.
7  Ne wabaawo olutalo mu ggulu: Mikayiri ne bamalayika be ne balwana n’ogusota, n’ogusota nagwo ne gubalwanyisa nga guli wamu ne bamalayika baagwo,
8  naye tebaawangula, era tewaalabika kifo kyabwe nate mu ggulu.
9  Ogusota ogunene, omusota ogw’edda oguyitibwa Omulyolyomi era Sitaani, alimbalimba ensi yonna, ne gusuulibwa ku nsi ne bamalayika baagwo ne basuulibwa nagwo.
10  Ne mpulira eddoboozi ery’omwanguka mu ggulu nga ligamba nti: “Kaakano obulokozi buzze, n’amaanyi, n’Obwakabaka bwa Katonda waffe, n’obuyinza bwa Kristo we, kubanga avunaana baganda baffe asuuliddwa wansi, abavunaana emisana n’ekiro mu maaso ga Katonda waffe!
11  Era baamuwangula olw’omusaayi gw’Omwana gw’Endiga n’olw’obubaka bwe baalangirira, era tebaayagala bulamu bwabwe ne bwe baali nga boolekaganye n’okufa.
12  N’olwekyo, musanyuke mmwe eggulu nammwe abalibeeramu! Zisanze ensi n’ennyanja, kubanga Omulyolyomi asse gye muli, ng’alina obusungu bungi ng’amanyi nti alina akaseera katono.”
13  Ogusota bwe gwalaba nga gusuuliddwa ku nsi, ne guyigganya omukazi eyazaala omwana ow’obulenzi.
14  Naye omukazi n’aweebwa ebiwaawaatiro bibiri eby’empungu ennene asobole okubuuka agende mu ddungu mu kifo kye; gye balina okumuliisiza okumala ekiseera, n’ebiseera, n’ekitundu ky’ekiseera, okuva awali ogusota.
15  Ogusota ne guwandula amazzi agalinga omugga okuva mu kamwa kaagwo, ne gugoolekeza omukazi asaanewo mu mugga.
16  Naye ensi n’eyamba omukazi, n’eyasamya akamwa kaayo n’emira omugga ogusota gwe gwawandula okuva mu kamwa kaagwo.
17  Ogusota ne gusunguwalira omukazi, ne gugenda okulwanyisa ab’ezzadde ly’omukazi abaasigalawo, abakwata ebiragiro bya Katonda era abalina omulimu gw’okuwa obujulirwa ku Yesu.
