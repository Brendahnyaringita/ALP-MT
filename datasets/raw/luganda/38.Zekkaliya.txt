10  “Musabe Yakuwa atonnyese enkuba mu kiseera eky’enkuba eya ttoggo. Yakuwa y’akola ebire by’enkuba,Y’atonnyeseza abantu enkuba,Era awa bonna ebimera mu nnimiro.
2  Ebifaananyi bya baterafi byogedde eby’obulimba,Abalaguzi bafunye okwolesebwa okw’obulimba. Boogera ebirooto ebitalina mugaso;Era bateganira bwereere okubudaabuda. Eyo ye nsonga lwaki balibungeeta ng’endiga;Balibonaabona olw’obutaba na musumba.
3  Nsunguwalidde abasumba,Era nja kuvunaana abakulembeze abanyigiriza abalala. Yakuwa ow’eggye ajjukidde ekisibo kye, ajjukidde ennyumba ya Yuda,Era abafudde ng’embalaasi ye ey’ekitiibwa mu lutalo.
4  Mu ye mwe muva omukulembeze,Mu ye mwe muva omufuzi awanirira,Mu ye mwe muva omutego ogw’olutalo;Era mu ye mwe muva buli mulabirizi; bonna bava mu ye.
5  Baliba ng’abalwanyiAbalinnyirira ebitoomi by’omu nguudo mu lutalo. Balirwana kubanga Yakuwa ali wamu nabo,Era abeebagala embalaasi baliswala.
6  Ennyumba ya Yuda ndigifuula ya maanyi,N’ennyumba ya Yusufu ndigirokola. NdibazzaawoKubanga ndibasaasira;Baliba nga be sigobangako;Kubanga nze Yakuwa Katonda waabwe era ndibaanukula.
7  Aba Efulayimu baliba ng’omulwanyi ow’amaanyi,Era omutima gwabwe gulisanyuka ng’ogw’omuntu anywedde omwenge. Abaana baabwe kino balikiraba ne basanyuka;Emitima gyabwe girisanyuka olw’ebyo Yakuwa by’aliba abakoledde.
8  ‘Ndibayita ne mbakuŋŋaanya;Ndibanunula, era balifuuka bangi;Balyeyongera obungi.
9  Wadde nga mbasaasaanya mu mawanga ng’ensigo,Balinzijukira nga bali mu bitundu eby’ewala;Bo n’abaana baabwe baliddamu amaanyi ne bakomawo.
10  Ndibakomyawo okuva mu nsi ya Misiri,Era ndibakuŋŋaanya wamu okuva mu Bwasuli;Ndibatwala mu nsi ya Gireyaadi ne Lebanooni,Era ekifo tekiribamala.
11  Aliyita mu nnyanja n’agitabangula;Era alikuba amayengo g’ennyanja;N’obuziba bwonna obwa Kiyira bulikalira. Amalala ga Bwasuli galikkakkanyizibwa,Ne ddamula ya Misiri erivaawo.
12  Nze Yakuwa ndibafuula ba maanyi,Era balitambulira mu linnya lyange,’ Yakuwa bw’agamba.”
4  Malayika eyali ayogera nange n’akomawo n’anzuukusa ng’azuukusa omuntu ali mu tulo.
2  Awo n’aŋŋamba nti: “Kiki ky’olaba?” Ne mmuddamu nti: “Ndaba ekikondo ky’ettaala nga kyonna kya zzaabu, era nga waggulu kiriko ekibya. Kiriko n’ettaala musanvu, era ettaala ezo eziri waggulu ku kyo zirina enseke musanvu.
3  Okumpi nakyo waliwo emiti gy’emizeyituuni ebiri. Ogumu guli ku mukono ogwa ddyo ogw’ekibya, ate omulala guli ku mukono ogwa kkono.”
4  Awo ne ŋŋamba malayika eyali ayogera nange nti: “Mukama wange, ebintu bino bitegeeza ki?”
5  Malayika eyali ayogera nange n’ambuuza nti: “Ddala tomanyi bintu ebyo kye bitegeeza?” Ne mmuddamu nti: “Simanyi, mukama wange.”
6  Awo n’aŋŋamba nti: “Bw’ati Yakuwa bw’agambye Zerubbaberi, ‘“Amagye oba amaanyi si bye bijja okusobozesa ebintu bino okubaawo, wabula omwoyo gwange,” Yakuwa ow’eggye bw’agamba.
7  Weeyita ki ggwe olusozi oluwanvu? Ojja kufuuka museetwe mu maaso ga Zerubbaberi. Ajja kuleeta ejjinja ery’oku ntikko, era bajja kulikubira emizira nga bagamba nti: “Nga ddungi! Nga ddungi!”’”
8  Era Yakuwa n’aŋŋamba nti:
9  “Emikono gya Zerubbaberi gye gizimbye omusingi gw’ennyumba eno era gye gijja okugimaliriza. Era mulimanya nti Yakuwa ow’eggye y’antumye gye muli.
10  Ani anyoomye olunaku olw’entandikwa entono? Balisanyuka era baliraba bbirigi mu mukono gwa Zerubbaberi. Amaaso gano omusanvu ge maaso ga Yakuwa agatunulatunula mu nsi yonna.”
11  Awo ne mmubuuza nti: “Emiti gy’emizeyituuni gino ebiri egiri ku mukono gw’ekikondo ky’ettaala ogwa ddyo n’ogwa kkono gitegeeza ki?”
12  Era ne mmubuuza nti: “Obutabi obubiri obw’emizeyituuni obufuka amafuta aga langi eya kacungwa nga gayita mu nseke ebbiri eza zzaabu butegeeza ki?”
13  N’ambuuza nti: “Tomanyi bintu ebyo kye bitegeeza?” Ne mmuddamu nti: “Simanyi, mukama wange.”
14  Awo n’aŋŋamba nti: “Ebintu ebyo bitegeeza abaafukibwako amafuta ababiri abayimiridde okumpi ne Mukama w’ensi yonna.”
11  “Ggulawo enzigi zo ggwe Lebanooni,Omuliro gwokye emiti gyo egy’entolokyo.
2  Kuba ebiwoobe ggwe omuti gw’omuberosi kubanga omuti gw’entolokyo gugudde;Emiti egirabika obulungi gizikiriziddwa. Mukube ebiwoobe mmwe emiyovu gy’e Basani,Kubanga ekibira ekiziyivu kisaanyiziddwawo.
3  Wulira! Abasumba bakuba ebiwoobeOlw’okuba ekitiibwa kyabwe kiweddewo. Wulira! Empologoma envubuka ziwulugumaOlw’okuba ebisaka ebisaakaativu ebiri ku lubalama lwa Yoludaani bisaanyiziddwawo.
4  “Bw’ati Yakuwa Katonda wange bw’agamba, ‘Lunda endiga ez’okuttibwa;
5  abaazigula baazitta naye ne batavunaanibwa. Abazitunda bagamba nti: “Yakuwa atenderezebwe, kubanga ŋŋenda kugaggawala.” Abasumba baazo tebazisaasira n’akatono.’
6  “‘Siriddamu kusaasira bantu ba mu nsi eno,’ Yakuwa bw’agamba. ‘Ndireetera buli muntu okugwa mu mukono gwa munne, ne mu mukono gwa kabaka we; balizikiriza ensi, era siribanunula mu mukono gwabwe.’”
7  Nnalunda endiga ezaali ez’okuttibwa, era nnakikola ku lwammwe, mmwe endiga ezibonyaabonyezebwa. Nnafuna emiggo ebiri, ogumu ne ngutuuma Obulungi, ate omulala ne ngutuuma Obumu, era ne ntandika okulunda endiga.
8  Mu mwezi gumu nnagoba abasumba basatu kubanga nnali sikyayinza kubagumiikiriza era nga nabo tebanjagala.
9  Awo ne ŋŋamba nti: “Sijja kweyongera kubalunda mmwe. Eyo efa k’efe, n’eyo ezikirira k’ezikirire. Ezo ezisigalawo ka ziryaŋŋane.”
10  Awo ne nkwata omuggo gwange oguyitibwa Obulungi ne ngutemaatema, bwe ntyo ne mmenyawo endagaano gye nnakola n’abantu bonna.
11  Endagaano n’emenyebwawo ku lunaku olwo, era endiga ezaali zibonyaabonyezebwa ezaali zintunuulidde ne zikitegeera nti kyali kigambo kya Yakuwa.
12  Awo ne mbagamba nti: “Bwe kiba nga kirungi mu maaso gammwe, mumpe empeera yange; naye bwe kiba nga si kirungi temugimpa.” Awo ne bampa empeera yange, ebitundu bya ffeeza 30.
13  Yakuwa n’aŋŋamba nti: “Bisuule mu ggwanika—omuwendo ogwa waggulu gwe baalaba nga gwe gungyaamu.” Awo ne nkwata ebitundu bya ffeeza 30 ne mbisuula mu ggwanika ly’ennyumba ya Yakuwa.
14  Awo ne ntemaatema omuggo gwange ogw’okubiri oguyitibwa Obumu, bwe ntyo ne mmenyawo oluganda wakati wa Yuda ne Isirayiri.
15  Yakuwa n’ayongera n’aŋŋamba nti: “Twala ebintu omusumba atalina mugaso by’akozesa.
16  Ŋŋenda kukkiriza wabeewo omusumba mu nsi. Endiga ezibula talizifaako. Ento talizinoonya, ezimenyese talizijjanjaba, n’ezo ezisobola okuyimirira taliziriisa, wabula alirya ennyama y’ezo ensava, era aliziggyako ebinuulo.
17  Zisanze omusumba wange atalina mugaso, ayabulira endiga! Ekitala kirifumita omukono gwe n’eriiso lye erya ddyo. Omukono gwe gulikala,N’eriiso lye erya ddyo lirizibira ddala.”
8  Awo Yakuwa n’agamba nate nti:
2  “Bw’ati Yakuwa ow’eggye bw’agamba, ‘Ndyagala nnyo Sayuuni era ndikirumirirwa nnyo, ndikirumirirwa nga ndiko obusungu bungi.’”
3  “Bw’ati Yakuwa bw’agamba, ‘Ndikomawo mu Sayuuni era ndibeera mu Yerusaalemi; Yerusaalemi kiriyitibwa ekibuga eky’amazima, era olusozi lwa Yakuwa ow’eggye luliyitibwa olusozi olutukuvu.’”
4  “Bw’ati Yakuwa ow’eggye bw’agamba, ‘Abasajja abakadde n’abakazi abakadde baliddamu nate okutuula mu bibangirizi by’omu Yerusaalemi ebya lukale nga buli omu akutte omuggo mu mukono gwe olw’okukaddiwa ennyo.
5  Era ebibangirizi by’ekibuga ebya lukale birijjula abaana abalenzi n’abawala ababizannyiramu.’”
6  “Bw’ati Yakuwa ow’eggye bw’agamba, ‘Wadde nga kirirabika ng’ekizibu ennyo eri abo abaliba basigaddewo ku bantu bano mu nnaku ezo, ddala kiriba kizibu nnyo gye ndi?’ Yakuwa ow’eggye bw’agamba.”
7  “Bw’ati Yakuwa ow’eggye bw’agamba, ‘Ndinunula abantu bange mu nsi ey’ebuvanjuba ne mu nsi ey’ebugwanjuba.
8  Ndibaleeta ne babeera mu Yerusaalemi; baliba bantu bange, nange ndiba Katonda waabwe ow’amazima era omutuukirivu.’”
9  “Bw’ati Yakuwa ow’eggye bw’agamba, ‘Emikono gyammwe ka gibe gya maanyi, mmwe abawulira ebigambo bino ebya bannabbi; bino bye bigambo bye baayogera ku lunaku omusingi gw’ennyumba ya Yakuwa ow’eggye lwe gwazimbibwa, yeekaalu esobole okuzimbibwa.
10  Ng’ekiseera ekyo tekinnatuuka, tewaaliwo mpeera esasulwa okupangisa omuntu oba ensolo; kyabanga kya kabi okuyingira oba okufuluma olw’omulabe, kubanga nnaleetera abantu buli omu okwefuulira munne.’
11  “‘Naye kaakano abantu b’eggwanga lino abasigaddewo sijja kubayisa nga bwe nnabayisanga edda,’ Yakuwa ow’eggye bw’agamba.
12  ‘Ensigo ez’emirembe zijja kusigibwa; omuzabbibu gujja kubala ebibala, ensi ejja kubaza emmere, eggulu lijja kuwa omusulo gwalyo; era abantu abasigaddewo nja kubaleetera okusikira ebintu bino byonna.
13  Mwali kintu abantu kye bajuliza nga bakolima mu mawanga, mmwe ennyumba ya Yuda nammwe ennyumba ya Isirayiri, naye nja kubalokola era mujja kuba mukisa. Temutya. Emikono gyammwe ka gibe gya maanyi.’
14  “Bw’ati Yakuwa ow’eggye bw’agambye, ‘“Nga bwe nnasalawo okubatuusaako akabi olwa bajjajjammwe okunsunguwaza ne sejjusa,” Yakuwa ow’eggye bw’agamba,
15  “era bwe ntyo mu kiseera kino nsazeewo okukolera Yerusaalemi n’ennyumba ya Yuda ebirungi. Kale temutya.”’
16  “‘Bino bye mulinanga okukola: Mwogerenga amazima buli omu eri munne. Musalenga emisango mu miryango gy’ebibuga byammwe nga mugisala mu mazima, era ng’ensala yammwe ereetawo emirembe.
17  Temulowoozanga mu mitima gyammwe kukola kabi ku bannammwe, era mukyawenga okulayira eby’obulimba; kubanga bino byonna bye bintu bye nkyawa,’ Yakuwa bw’agamba.”
18  Awo Yakuwa ow’eggye n’aŋŋamba nate nti:
19  “Bw’ati Yakuwa ow’eggye bw’agamba, ‘Okusiiba okw’omwezi ogw’okuna, n’okw’omwezi ogw’okutaano, n’okw’omwezi ogw’omusanvu, n’okw’omwezi ogw’ekkumi kunaabanga kusanyuka na kujaguza eri ennyumba ya Yuda—embaga ez’okusanyukirako. Kale mwagalenga amazima n’emirembe.’
20  “Bw’ati Yakuwa ow’eggye bw’agamba, ‘Amawanga n’abantu ab’omu bibuga bingi balijja;
21  era abantu ab’omu kibuga ekimu baligenda eri abantu b’omu kibuga ekirala ne bagamba nti: “Mwanguwe tugende tusabe Yakuwa atukwatirwe ekisa era tunoonye Yakuwa ow’eggye. Nange nja kugenda.”
22  Abantu bangi n’amawanga ag’amaanyi balijja e Yerusaalemi okunoonya Yakuwa ow’eggye era n’okusaba Yakuwa abakwatirwe ekisa.’
23  “Bw’ati Yakuwa ow’eggye bw’agamba, ‘Mu nnaku ezo abantu kkumi okuva mu nnimi zonna ez’amawanga balikwata ku kyambalo ky’Omuyudaaya ne bakinyweza nga bagamba nti: “Twagala kugenda nammwe kubanga tuwulidde nti Katonda ali nammwe.”’”
9  Ekirangiriro: “Ekigambo kya Yakuwa kiranga akabi akagenda okutuuka ku nsi ya Kadulaki,Era kyolekezeddwa Ddamasiko;—Kubanga Yakuwa atadde amaaso ge ku bantuNe ku bika bya Isirayiri byonna—
2  Era kiranga akabi akagenda okutuuka ne ku nsi ya Kamasi egiriraanye,Ne ku Ttuulo ne ku Sidoni, kubanga za magezi.
3  Ttuulo yeezimbira ekigo. N’ekuŋŋaanya ffeeza mungi ng’enfuufu,Ne zzaabu mungi ng’ebitoomi by’omu nguudo.
4  Laba! Yakuwa aligiggyako ebyayo;Alisaanyaawo eggye lyayo mu nnyanja. Era eryokebwa omuliro.
5  Asukulooni kiriraba ne kitya,Ne Gaaza kirirumwa nnyo;Ekulooni nakyo kirirumwa nnyo kubanga gwe kyali kyesiga aliba aswaziddwa. Gaaza kirifiirwa kabaka waakyo,Ate Asukulooni tekiribaamu bantu.
6  Omwana omweboolereze alituula mu Asudodi,Era ndimalawo amalala g’Omufirisuuti.
7  Ndiggya mu kamwa ke ebintu ebirimu omusaayi,Era ndiggya mu mannyo ge ebintu ebyenyinyaza;Abalisigalawo ku bantu be baliba ba Katonda waffe;Aliba ng’omwami mu Yuda,Ne Ekulooni kiriba ng’Omuyebusi.
8  Ndisimba weema ebweru w’ennyumba yange okugikuuma,Waleme kubaawo ayingira wadde afuluma;Tewaliba n’omu ku abo abakozesa abalala emirimu aliddamu okuyita mu bo,Kubanga ndabye n’amaaso gange ekyabatuukako.
9  Sanyuka nnyo, ggwe muwala wa Sayuuni. Kuba emizira, ggwe muwala wa Yerusaalemi. Laba! Kabaka wo ajja gy’oli. Mutuukirivu era aleeta obulokozi;Mwetoowaze era yeebagadde endogoyi. Yeebagadde omwana gw’endogoyi, yeebagadde akayana k’endogoyi enkazi.
10  Ndiggya amagaali g’entalo mu Efulayimu,N’embalaasi mu Yerusaalemi. Emitego egikozesebwa mu lutalo giriggibwawo. Alirangirira emirembe eri amawanga,Era alifuga okuva ku nnyanja okutuuka ku nnyanja,N’okuva ku Mugga okutuuka ensi gy’ekoma.
11  Era naawe ggwe omukazi, olw’omusaayi gw’endagaano gye nnakola naawe,Ndiggya abasibe bo mu kinnya ekitaliimu mazzi.
12  Muddeeyo mu kigo mmwe abasibe abalina essuubi. Era nkugamba leero nti,‘Ndikuwa omukisa gwa mirundi ebiri, ggwe omukazi.
13  Ndiweta Yuda ng’omutego gwange ogw’akasaale. Efulayimu ndimukozesa ng’akasaale ku mutego,Era ndigolokosa abaana bo, ggwe Sayuuni,Okulwanyisa abaana ba Buyonaani,Era ndikufuula ng’ekitala eky’omulwanyi.’
14  Yakuwa alikiraga nti ali nabo,Era akasaale ke kalivaayo ng’ekimyanso. Yakuwa Mukama Afuga Byonna alifuuwa eŋŋombe,Era aligenda n’embuyaga ez’ebukiikaddyo.
15  Yakuwa ow’eggye kennyini alibalwanirira;Balirya era balirinnyirira envuumuulo. Balinywa ne baleekaana ng’abanywedde omwenge;Balijjula ng’ebbakuli,Era balijjula ng’ensonda z’ekyoto.
16  Ku lunaku olwo Yakuwa Katonda waabwe alibalokolaNg’ekisibo ky’abantu be;Baliba ng’amayinja g’engule agamasamasa ku ttaka lye.
17  Obulungi bwe nga busuffu,Era ng’alabika bulungi nnyo! Emmere erinyiriza abalenzi,Era omwenge omusu gulinyiriza abawala embeerera.”
7  Awo Yakuwa n’ayogera ne Zekkaliya nate mu mwaka ogw’okuna ogw’obufuzi bwa Kabaka Daliyo ku lunaku olw’okuna mu mwezi ogw’omwenda, omwezi gwa Kisulevu.
2  Awo abantu b’omu Beseri ne batuma Salezeeri ne Legemu-mereki n’abasajja be okwegayirira Yakuwa,
3  nga bagamba bakabona ab’ennyumba ya Yakuwa ow’eggye ne bannabbi nti: “Nkaabe mu mwezi ogw’okutaano era ndekeyo okulya nga bwe mbadde nkola emyaka gino gyonna?”
4  Yakuwa ow’eggye n’ayogera nange nate, n’agamba nti:
5  “Gamba abantu b’omu nsi bonna ne bakabona nti, ‘Bwe mwasiibanga, era bwe mwakaabanga mu mwezi ogw’okutaano ne mu mwezi ogw’omusanvu okumala emyaka 70, mwasiibiranga nze?
6  Bwe mwalyanga era bwe mwanywanga, temwalyanga era temwanywanga mmwe mmwennyini musobole okwesanyusa?
7  Temugwanidde kuwuliriza bigambo Yakuwa bye yayogera okuyitira mu bannabbi ab’edda, Yerusaalemi n’ebibuga ebyali bikyetoolodde we byabeereramu abantu era nga biri mu mirembe, era nga ne mu Negebu ne mu Sefera mulimu abantu?’”
8  Awo Yakuwa n’ayogera ne Zekkaliya nate, n’agamba nti:
9  “Bw’ati Yakuwa ow’eggye bw’agamba, ‘Musale emisango mu bwenkanya ne mu butuukirivu; buli omu alage munne okwagala okutajjulukuka era amusaasire.
10  Temukumpanya nnamwandu, wadde omwana atalina kitaawe, wadde omugwira, wadde omwavu, era temuteekateeka mu mitima gyammwe kukola kabi ku bannammwe.’
11  Naye baagaana okussaayo omwoyo, era baawaganyala, era baaziba amatu gaabwe baleme okuwulira.
12  Emitima gyabwe baagifuula ng’ejjinja erisingayo obugumu era tebaawuliriza mateeka n’ebigambo Yakuwa ow’eggye bye yabasindikira okuyitira mu bannabbi ab’edda ng’akozesa omwoyo gwe; bw’atyo Yakuwa ow’eggye n’asunguwala nnyo.”
13  “‘Kale nga bwe nnabayitanga ne batawuliriza, nabo bwe bankoowoolanga saawulirizanga,’ Yakuwa ow’eggye bw’agamba.
14  ‘Nnakozesa embuyaga ey’amaanyi ne mbasaasaanya mu mawanga gonna ge baali batamanyi; era ensi yasigala matongo nga tewali muntu agiyitamu wadde akomawo mu yo. Ensi ennungi baagifuula ekintu eky’entiisa.’”
6  Awo ne ntunula waggulu nate ne ndaba amagaali ana agaali gava wakati w’ensozi bbiri; ensozi ezo zaali za kikomo.
2  Eggaali erisooka lyali lisikibwa embalaasi emmyufu, eggaali ery’okubiri lyali lisikibwa embalaasi enzirugavu,
3  eggaali ery’okusatu lyali lisikibwa embalaasi enjeru, ate lyo eggaali ery’okuna lyali lisikibwa embalaasi eza bujjagijjagi n’ez’ebibomboola.
4  Ne mbuuza malayika eyali ayogera nange nti: “Biki ebyo mukama wange?”
5  Malayika n’anziramu nti: “Egyo gye myoyo ena egy’omu ggulu egifuluma nga giva mu maaso ga Mukama w’ensi yonna.
6  Eggaali erisikibwa embalaasi enzirugavu ligenda mu nsi ey’ebukiikakkono, embalaasi enjeru zigenda mitala wa nnyanja, ate embalaasi eza bujjagijjagi zigenda mu nsi ey’ebukiikaddyo.
7  Zo embalaasi ez’ebibomboola zaali zaagala nnyo okugenda okutambulatambula mu nsi.” Awo n’azigamba nti: “Mugende mutambuletambule mu nsi.” Bwe zityo ne zitandika okutambulatambula mu nsi.
8  Awo n’aŋŋamba mu ddoboozi ery’omwanguka nti: “Ezo ezigenda mu nsi ey’ebukiikakkono zikkakkanyizza omwoyo gwa Yakuwa mu nsi ey’ebukiikakkono.”
9  Yakuwa n’aŋŋamba nate nti:
10  “Ggya ku Keludayi ne Tobiya ne Yedaya ebintu bye baaleeta okuva mu bantu abali mu buwaŋŋanguse; ku lunaku olwo ojja kugenda mu nnyumba ya Yosiya mutabani wa Zeffaniya awamu n’abo abavudde e Babulooni.
11  Ojja kutoola ffeeza ne zzaabu obikolemu engule ogiteeke ku mutwe gwa Yoswa kabona asinga obukulu, mutabani wa Yekozadaki.
12  Ojja kumugamba nti: “‘Bw’ati Yakuwa ow’eggye bw’agamba: “Laba, omusajja ayitibwa Mutunsi. Aliroka mu kifo kye, era alizimba yeekaalu ya Yakuwa.
13  Y’alizimba yeekaalu ya Yakuwa era y’aliweebwa ekitiibwa. Alituula ku ntebe ye ey’obwakabaka n’afuga, era aliba kabona ku ntebe ye ey’obwakabaka. Emirimu egyo gyombi aligikola okuleeta emirembe.
14  Engule eyo eriteekebwa mu yeekaalu ya Yakuwa ng’ekijjukizo olw’ebyo Keremu ne Tobiya ne Yedaya ne Keeni mutabani wa Zeffaniya bye baakola.
15  Abo abali ewala balijja nabo ne bazimba yeekaalu ya Yakuwa.” Bwe muliwuliriza eddoboozi lya Yakuwa Katonda wammwe, olwo mulimanya nti Yakuwa ow’eggye y’antumye gye muli.’”
13  “Ku lunaku olwo ab’ennyumba ya Dawudi n’abo ababeera mu Yerusaalemi balisimirwa oluzzi okubanaazaako ekibi n’obutali bulongoofu.”
2  Bw’ati Yakuwa ow’eggye bw’agamba, “Ku lunaku olwo ndiggirawo ddala ebifaananyi mu nsi era tebiriddamu kujjukirwa nate; era ndimalawo mu nsi bannabbi n’amaanyi ga badayimooni.
3  Omuntu bw’aliddamu okulagula, kitaawe ne nnyina abaamuzaala balimugamba nti, ‘Tojja kusigala ng’oli mulamu, kubanga oyogedde eby’obulimba mu linnya lya Yakuwa.’ Era kitaawe ne nnyina abaamuzaala balimufumita olw’okulagula kwe.
4  “Ku lunaku olwo buli nnabbi alikwatibwa ensonyi olw’okwolesebwa kwe bw’aliba awa obunnabbi; tebalyambala byambalo bya bannabbi eby’ebyoya okusobola okulimba.
5  Aligamba nti, ‘Nze siri nnabbi. Ndi musajja mulimi, kubanga waliwo eyangula nga nkyali muvubuka.’
6  Bwe walibaawo amubuuza nti, ‘Ate ebyo ebiwundu ebiri wakati w’ebibegaabega byo?’ Aliddamu nti, ‘Ebiwundu bino nnabifunira mu nnyumba ya mikwano gyange.’”
7  Bw’ati Yakuwa ow’eggye bw’agamba, “Ggwe ekitala, golokoka olwanyise omusumba wange,Olwanyise mukwano gwange. Kuba omusumba endiga zisaasaane;Abo aba wansi ndibalaga ekisa”
8  Bw’ati Yakuwa bw’agamba,“Abantu ebitundu bibiri bya kusatu mu nsi yonna balittibwa ne basaanawo,Ekimu eky’okusatu kye kirisigalawo.
9  Ekitundu eky’okusatu ndikiyisa mu muliro;Ndibalongoosa nga ffeeza bw’alongoosebwa,Era ndibagezesa nga zzaabu bw’agezesebwa. Balikoowoola erinnya lyange,Era nange ndibaanukula. Ndigamba nti, ‘Bano bantu bange,’Era nabo baligamba nti, ‘Yakuwa ye Katonda waffe.’”
14  “Laba! Olunaku lujja, olunaku lwa Yakuwa, ebirinyagibwa mu ggwe lwe birigabanirwa mu ggwe.
2  Ndikuŋŋaanya amawanga gonna okulwanyisa Yerusaalemi; ekibuga kiriwambibwa, amayumba galinyagibwa, n’abakazi balikwatibwa. Kimu kya kubiri eky’abantu b’omu kibuga baligenda mu buwaŋŋanguse, naye abalisigalawo tebaliggibwa mu kibuga.
3  “Yakuwa aligenda n’alwanyisa amawanga ago nga bwe yalwana ku lunaku olw’olutalo.
4  Ku lunaku olwo ebigere bye biriyimirira ku Lusozi olw’Emizeyituuni oluli mu maaso ga Yerusaalemi, ku luuyi olw’ebuvanjuba; Olusozi olw’Emizeyituuni lulibejjukamu wakati ebitundu bibiri okuva ebuvanjuba okutuuka ebugwanjuba, ne wajjawo ekiwonvu ekinene ennyo, era ekitundu ekimu eky’olusozi kiridda ku luuyi olw’ebukiikakkono, ate ekitundu ekirala ne kidda ku luuyi olw’ebukiikaddyo.
5  Muliddukira mu kiwonvu ekiriba wakati w’ensozi zange, kubanga ekiwonvu ekyo kirituukira ddala e Azeri. Mulidduka nga bwe mwadduka olwa musisi eyaliwo mu kiseera kya Uzziya kabaka wa Yuda; era Yakuwa Katonda wange alijja, era abatukuvu bonna baliba wamu naye.
6  “Ku lunaku olwo tewalibaawo kitangaala kya maanyi—ebintu biriba byekutte wamu.
7  Olunaku olwo luliba lunaku olumanyiddwa ng’olunaku lwa Yakuwa. Tebuliba misana ate tebuliba kiro; ne bwe bulituuka akawungeezi walibaawo ekitangaala.
8  Ku lunaku olwo amazzi amalamu galikulukuta nga gava mu Yerusaalemi. Ekitundu kyago ekimu kirikulukutira mu nnyanja ey’ebuvanjuba, ate ekirala mu nnyanja ey’ebugwanjuba. Ekyo kiribaawo mu kiseera eky’omusana ne mu kiseera eky’obutiti.
9  Yakuwa aliba kabaka w’ensi yonna. Ku lunaku olwo Yakuwa aliba omu, era n’erinnya lye liriba limu.
10  “Ensi yonna erifuuka ng’ekiwonvu kya Alaba, okuva e Geba okutuuka e Limmoni ekiri ebukiikaddyo wa Yerusaalemi. Yerusaalemi kiriyimuka ne kibeera mu kifo kyakyo, era kiribeeramu abantu, okuva ku Mulyango gwa Benyamini okutuuka ku Mulyango Ogusooka, n’okutuukira ddala ku mulyango ogw’oku Nsonda; era n’okuva ku Munaala gwa Kananeri okutuukira ddala ku masogolero ga kabaka.
11  Abantu balikibeeramu; era tewaliddamu kubaayo kikolimo kya kuzikirizibwa, era abantu balibeera mu Yerusaalemi mu mirembe.
12  “Kino kye kibonyoobonyo Yakuwa ky’alireeta ku bantu b’amawanga gonna agalirwanyisa Yerusaalemi: Emibiri gyabwe girivunda nga bakyayimiridde ku magulu gaabwe; amaaso gaabwe galivundira mu nkompe zaago, n’ennimi zaabwe zirivundira mu kamwa kaabwe.
13  “Ku lunaku olwo okutabulwatabulwa okuva eri Yakuwa kulibuna mu bo; balirwanagana era buli omu alirumba munne.
14  Yuda nayo eryenyigira mu lutalo olulibeera e Yerusaalemi. Obugagga bw’amawanga gonna ageetooloddewo bulikuŋŋaanyizibwa: zzaabu ne ffeeza n’ebyambalo, nga bingi nnyo nnyini.
15  “Ekibonyoobonyo ekiringa ekyo kirijjira embalaasi n’ennyumbu n’eŋŋamira n’endogoyi n’ensolo eza buli kika eziriba mu nsiisira ezo.
16  “Abo bonna abalisigalawo okuva mu mawanga gonna agalumba Yerusaalemi baligendanga buli mwaka okuvunnamira Kabaka, Yakuwa ow’eggye, n’okukwata Embaga ey’Ensiisira.
17  Naye omuntu yenna mu mawanga gonna ag’ensi ataligenda Yerusaalemi kuvunnamira Kabaka, Yakuwa ow’eggye, talifuna nkuba.
18  Abantu b’e Misiri bwe bataligenda ne bayingira mu kibuga, nabo tebalifuna nkuba. Yakuwa alibaleetako ekibonyoobonyo ky’alireeta ku mawanga agataligenda kukwata Mbaga ey’Ensiisira.
19  Ekyo kye kibonerezo Misiri ky’erifuna olw’ekibi kyayo, era ekyo kye kibonerezo amawanga gonna agataligenda kukwata Mbaga ey’Ensiisira kye galifuna olw’ekibi kyago.
20  “Ku lunaku olwo, ebigambo ‘Obutukuvu bwa Yakuwa!’ biriwandiikibwa ku bide ebisibwa ku mbalaasi. Entamu ez’omu nnyumba ya Yakuwa ziriba ng’ebbakuli mu maaso g’ekyoto.
21  Entamu zonna mu Yerusaalemi ne mu Yuda ziriba ntukuvu era nga za Yakuwa ow’eggye, era abo bonna abawaayo ssaddaaka balijja ne bazifumbiramu. Mu kiseera ekyo ennyumba ya Yakuwa ow’eggye teriddamu kubeeramu Mukanani.”
5  Awo ne ntunula waggulu nate ne ndaba omuzingo nga gubuuka mu bbanga.
2  N’ambuuza nti: “Kiki ky’olaba?” Ne mmuddamu nti: “Ndaba omuzingo nga gubuuka mu bbanga, ng’obuwanvu gwa mikono 20 ate obugazi gwa mikono 10.”
3  Awo n’aŋŋamba nti: “Kino kye kikolimo ekigenda nga kiyita mu nsi yonna, kubanga buli abba nga bwe kyogeddwa mu kikolimo ku luuyi olumu olw’omuzingo, tabonerezeddwa, na buli alayira nga bwe kyogeddwa mu kikolimo ku luuyi olulala olw’omuzingo, tabonerezeddwa.
4  Bw’ati Yakuwa ow’eggye bw’agamba, ‘Nkisindise era kijja kuyingira mu nnyumba y’omubbi ne mu nnyumba y’oyo alayira eby’obulimba mu linnya lyange; kijja kubeera mu nnyumba ye kigisaanyeewo wamu n’emiti gyayo n’amayinja gaayo.’”
5  Malayika eyali ayogera nange n’asembera n’aŋŋamba nti: “Tunula waggulu olabe ekifuluma.”
6  Ne mmubuuza nti: “Kiki ekyo?” N’anziramu nti: “Eryo ddebe lya efa lye lifuluma.” Era n’agamba nti: “Bwe batyo bwe bafaanana mu nsi yonna.”
7  Awo ekisaanikira ekyetooloovu eky’erisasi ne kibikkulwa, era waaliwo omukazi eyali atudde mu ddebe lya efa.
8  N’aŋŋamba nti: “Omukazi ono akiikirira ebikolwa ebibi.” Awo n’amusindika n’addayo mu ddebe lya efa era n’alisaanikirako ekisaanikira eky’erisasi.
9  Awo ne nnyimusa amaaso gange, ne ndaba abakazi babiri nga bajja, nga babuuka mu bbanga, mu mpewo. Ebiwaawaatiro byabwe byalinga ebya kalooli. Ne basitula eddebe lya efa mu bbanga.
10  Ne mbuuza malayika eyali ayogera nange nti: “Eddebe lya efa balitwala wa?”
11  N’anziramu nti: “Balitwala mu nsi ya Sinaali gye banaamuzimbira ennyumba; bwe banaamala okugizimba, bajja kumuteeka eyo mu kifo kye ekituufu.”
1  Mu mwezi ogw’omunaana mu mwaka ogw’okubiri ogwa Daliyo, Yakuwa yayogera ne nnabbi Zekkaliya mutabani wa Berekiya mutabani wa Iddo, n’amugamba nti:
2  “Yakuwa yasunguwalira nnyo bakitammwe.
3  “Bagambe nti, ‘Bw’ati Yakuwa ow’eggye bw’agamba: “‘Mudde gye ndi,’ Yakuwa ow’eggye bw’agamba, ‘nange nja kudda gye muli,’ Yakuwa ow’eggye bw’agamba.”’
4  “‘Temuba nga bakitammwe bannabbi ab’edda be baagambanga nti: “Bw’ati Yakuwa ow’eggye bw’agamba nti, ‘Muleke amakubo gammwe amabi n’ebikolwa byammwe ebibi.’”’ “‘Naye ne batawuliriza era ne batassaayo mwoyo gye ndi,’ Yakuwa bw’agamba.
5  “‘Kaakano bakitammwe bali ludda wa? Ate bo bannabbi baabeerawo mirembe gyonna?
6  Bakitammwe tebaalaba kutuukirizibwa kwa bigambo byange n’ebiragiro byange bye nnalagira abaweereza bange bannabbi?’ Baakomawo gye ndi ne bagamba nti: ‘Yakuwa ow’eggye akoledde ddala nga bwe yagamba okutukola, ng’amakubo gaffe n’ebikolwa byaffe bwe biri.’”
7  Ku lunaku olw’abiri mu ennya mu mwezi ogw’ekkumi n’ogumu, omwezi gwa Sebati, mu mwaka ogw’okubiri ogwa Daliyo, ekigambo kya Yakuwa kyajjira nnabbi Zekkaliya mutabani wa Berekiya mutabani wa Iddo nga kigamba nti:
8  “Nnafuna okwolesebwa ekiro. Waaliwo omusajja eyali yeebagadde embalaasi emmyufu ng’ayimiridde mu miti gy’emikadasi egyali mu kiwonvu; emabega we waaliyo embalaasi emmyufu, eya kitaka, n’enjeru.”
9  Awo ne ŋŋamba nti: “Bano be baani mukama wange?” Malayika eyali ayogera nange n’aŋŋamba nti: “Nja kubakubuulira.”
10  Omusajja eyali ayimiridde mu miti gy’emikadasi n’aŋŋamba nti: “Beebo Yakuwa b’asindise okuyitaayita mu nsi.”
11  Awo ne bagamba malayika wa Yakuwa eyali ayimiridde mu miti gy’emikadasi nti: “Tuyiseeyise mu nsi, era laba! ensi yonna etebenkedde era terina kigitawaanya.”
12  Malayika wa Yakuwa n’agamba nti: “Ai Yakuwa ow’eggye, olituusa wa obutasaasira Yerusaalemi n’ebibuga bya Yuda by’osunguwalidde emyaka gino 70?”
13  Awo Yakuwa n’addamu malayika eyali ayogera nange ng’akozesa ebigambo ebirungi era ebibudaabuda.
14  Awo malayika eyali ayogera nange n’aŋŋamba nti: “Yogerera waggulu ogambe nti: ‘Bw’ati Yakuwa ow’eggye bw’agamba: “Njagala nnyo Yerusaalemi ne Sayuuni era mbirumirirwa nnyo.
15  Nsunguwalidde nnyo amawanga agali mu mirembe, kubanga nze abantu bange nnabasunguwalira katono, naye go ne gababonyaabonya ekisusse.”’
16  “Kale bw’ati Yakuwa bw’agamba, ‘“Nja kudda mu Yerusaalemi n’okusaasira. Ennyumba yange ejja kuzimbibwa mu kyo, era omuguwa ogupima gujja kuleegebwa ku Yerusaalemi,” Yakuwa ow’eggye bw’agamba.’
17  “Era yogerera waggulu ogambe nti, ‘Bw’ati Yakuwa ow’eggye bw’agamba: “Ebibuga byange bijja kuddamu okujjula ebirungi; Yakuwa ajja kuddamu okubudaabuda Sayuuni, era ajja kuddamu okulonda Yerusaalemi.”’”
18  Awo ne ntunula waggulu, era laba! waaliwo amayembe ana.
19  Ne mbuuza malayika eyali ayogera nange nti: “Amayembe ago gakiikirira ki?” N’anziramu nti: “Gakiikirira obufuzi obwasaasaanya Yuda ne Isirayiri ne Yerusaalemi.”
20  Ate era Yakuwa n’andaga abakozi bana.
21  Awo ne mbuuza nti: “Bano bazze kukola ki?” N’anziramu nti: “Ago ge mayembe agaasaasaanya Yuda ne wataba n’omu ayimusa mutwe gwe; era abakozi abo bajja kugaleetera entiisa basuule wansi amayembe g’amawanga agaayimusa amayembe gaago ku nsi ya Yuda okusaasaanya abantu baayo.”
2  Awo ne ntunula waggulu ne ndaba omusajja eyali akutte omuguwa ogupima.
2  Ne mmubuuza nti: “Ogenda wa?” N’aŋŋamba nti: “Ŋŋenda kupima Yerusaalemi ndabe bwe kyenkana obugazi n’obuwanvu.”
3  Malayika eyali ayogera nange bwe yali agenda, malayika omulala n’ajja okumusisinkana.
4  Awo n’amugamba nti: “Dduka ogambe omuvubuka oli nti, ‘“Yerusaalemi kiribaamu abantu okufaananako ebyalo ebitaliiko bbugwe, kubanga abantu abakirimu balyeyongera obungi era n’ebisolo biriba bingi.
5  Ndiba gye kiri nga bbugwe ow’omuliro ku njuyi zonna era ndikijjuza ekitiibwa kyange,” Yakuwa bw’agamba.”’
6  Mujje! Mujje! Mudduke muve mu nsi ey’ebukiikakkono,” Yakuwa bw’agamba. “Mbasaasaanyizza mmwe mu mpewo ennya ez’eggulu,” Yakuwa bw’agamba.
7  “Jjangu ggwe Sayuuni! Mudduke mmwe ababeera ne muwala wa Babulooni.
8  Oluvannyuma lw’okugulumizibwa, Katonda antumye mu mawanga agaali gabanyagako ebyammwe, era bw’ati Yakuwa ow’eggye bw’agamba: ‘Buli abakwatako mmwe aba akutte ku mmunye y’eriiso lyange.
9  Laba, ndibawuubira omukono gwange era balifuuka munyago eri abaddu baabwe.’ Mulimanya nti Yakuwa ow’eggye y’antumye.
10  “Yogerera waggulu olw’essanyu, ggwe muwala wa Sayuuni; kubanga nzija, era nja kubeeranga mu ggwe,” Yakuwa bw’agamba.
11  “Amawanga mangi galyegatta ku Yakuwa ku lunaku olwo, era balifuuka bantu bange; era ndibeera wakati mu ggwe.” Era olimanya nti Yakuwa ow’eggye y’antumye gy’oli.
12  Yakuwa alitwala Yuda okuba omugabo gwe mu nsi entukuvu era aliddamu n’alonda Yerusaalemi.
13  Mmwe abantu mmwenna musirike mu maaso ga Yakuwa, kubanga asituse okuva mu kifo kye ekitukuvu mw’abeera abeeko ky’akolawo.
3  Awo n’andaga Yoswa kabona asinga obukulu ng’ayimiridde mu maaso ga malayika wa Yakuwa, ne Sitaani ng’ayimiridde ku mukono gwa Yoswa ogwa ddyo okumuziyiza.
2  Malayika wa Yakuwa n’agamba Sitaani nti: “Yakuwa k’akunenye ggwe Sitaani; Yakuwa oyo alonze Yerusaalemi k’akunenye! Ono talinga ekisiki ekyaka ekisikiddwa mu muliro?”
3  Yoswa yali ayambadde ebyambalo ebiddugala era ng’ayimiridde mu maaso ga malayika.
4  Awo malayika n’agamba abo abaali bayimiridde mu maaso ge nti: “Mumuggyemu ebyambalo ebiddugala.” N’agamba Yoswa nti: “Laba nkuggyeeko ensobi zo, era ogenda kwambazibwa ebyambalo ebirungi.”
5  Awo ne ŋŋamba nti: “Bamuteekeko ekiremba ekiyonjo ku mutwe.” Ne bateeka ku mutwe gwe ekiremba ekiyonjo era ne bamwambaza ebyambalo; malayika wa Yakuwa yali ayimiridde kumpi awo.
6  Malayika wa Yakuwa n’agamba Yoswa nti:
7  “Bw’ati Yakuwa ow’eggye bw’agamba, ‘Bw’onootambuliranga mu makubo gange, era n’otuukirizanga obuvunaanyizibwa bwo mu maaso gange, ojja kulamula abantu b’omu nnyumba yange, era ojja kulabirira empya zange; era nja kukukkiriza okujjanga mu maaso gange ng’oli wamu ne bano abayimiridde wano.’
8  “‘Kale wulira ggwe Yoswa Kabona Asinga Obukulu, ggwe ne banno abatuula mu maaso go, kubanga balinga akabonero; laba! ndeeta omuweereza wange ayitibwa Mutunsi.
9  Laba ejjinja lye ntadde mu maaso ga Yoswa! Ejjinja eryo liriko amaaso musanvu. Ŋŋenda kulyolako ebigambo,’ Yakuwa ow’eggye bw’agamba, ‘era nja kuggyawo ensobi z’ensi eyo ku lunaku lumu.’
10  “Bw’ati Yakuwa ow’eggye bw’agamba, ‘Ku lunaku olwo buli omu ku mmwe aliyita muliraanwa we ajje batuule wansi w’omuzabbibu ggwe ne wansi w’omutiini ggwe.’”
12  Ekirangiriro: “Ekigambo kya Yakuwa ekikwata ku Isirayiri,” Yakuwa eyabamba eggulu,Eyassaawo omusingi gw’ensi,Era eyakola omukka oguli mu muntu, bw’ati bw’agamba:
2  “Laba, nfuula Yerusaalemi ekikopo ekireetera amawanga gonna agakyetoolodde okutagala; era Yuda ne Yerusaalemi birizingizibwa.
3  Ku lunaku olwo ndifuula Yerusaalemi ejjinja eririzitoowerera amawanga gonna. Abo bonna abalirisitula balifuna ebisago eby’amaanyi, era amawanga gonna galikuŋŋaana okulwanyisa Yerusaalemi.”
4  Bw’ati Yakuwa bw’agamba, “Ku lunaku olwo ndireetera embalaasi zonna okusoberwa, era n’abazeebagala okugwa eddalu; nditeeka amaaso gange ku nnyumba ya Yuda, era embalaasi zonna ez’amawanga ndiziziba amaaso.
5  Abaami ba Yuda baligamba mu mitima gyabwe nti: ‘Abantu b’omu Yerusaalemi ge maanyi gaffe agava eri Katonda waabwe, Yakuwa ow’eggye.’
6  Ku lunaku olwo abaami ba Yuda ndibafuula ng’omuliro ogukoleezeddwa mu kibira, era ndibafuula ng’omumuli ogwaka oguli mu binywa by’emmere ey’empeke; balyokya amawanga gonna agabaliraanye, ku mukono ogwa ddyo n’ogwa kkono, era abantu b’omu Yerusaalemi balibeera mu kibuga kyabwe, mu Yerusaalemi.
7  “Yakuwa alisooka kulokola weema za Yuda, ekitiibwa ky’ennyumba ya Dawudi n’eky’abantu b’omu Yerusaalemi kireme okusinga eky’abantu ba Yuda.
8  Ku lunaku olwo Yakuwa alikuuma abantu b’omu Yerusaalemi ng’engabo; oyo asingayo obunafu mu bo aliba wa maanyi nga Dawudi ku lunaku olwo, era ennyumba ya Dawudi eriba ya maanyi nga Katonda, eriba nga malayika wa Yakuwa akulembera abantu.
9  Ku lunaku olwo ndizikiriza amawanga gonna agalumba Yerusaalemi.
10  “Ndifuka omwoyo ogw’okusiimibwa n’ogw’okwegayirira ku nnyumba ya Dawudi ne ku bantu b’omu Yerusaalemi, era balitunuulira oyo gwe baafumita; balimukaabira ng’abakaabira omwana eyazaalibwa omu yekka, era balimukungubagira nnyo ng’abakungubagira omwana omubereberye.
11  Ku lunaku olwo balikuba ebiwoobe bingi mu Yerusaalemi ng’ebyo bye baakuba mu Kadadulimmoni mu kiwonvu ky’e Megiddo.
12  Ensi erikuba ebiwoobe, nga buli maka gabikuba gali gokka; amaka g’ennyumba ya Dawudi gokka, ne bakazi baabwe bokka; amaka g’ennyumba ya Nasani gokka, ne bakazi baabwe bokka;
13  amaka g’ennyumba ya Leevi gokka, ne bakazi baabwe bokka; amaka g’Abasimeeyi gokka, ne bakazi baabwe bokka;
14  amaka gonna agasigaddewo, buli maka gokka, ne bakazi baabwe bokka.
