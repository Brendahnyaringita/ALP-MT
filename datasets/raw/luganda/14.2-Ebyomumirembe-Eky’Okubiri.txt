10  Awo Lekobowaamu n’agenda e Sekemu, kubanga eyo Abayisirayiri bonna gye baali bagenze okumufuula kabaka.
2  Yerobowaamu mutabani wa Nebati olwakiwulira (yali akyali mu Misiri kubanga yali adduse Kabaka Sulemaani), n’akomawo okuva e Misiri.
3  Awo ne bamutumya, era Yerobowaamu ne Isirayiri yonna ne bajja eri Lekobowaamu ne bamugamba nti:
4  “Kitaawo yafuula ekikoligo kyaffe okuba ekizito, naye singa ggwe otuwewulira ku mirimu gya kitaawo emizibu ne ku kikoligo ekizito kye yatuteekako, tujja kukuweerezanga.”
5  N’abagamba nti: “Mukomeewo gye ndi oluvannyuma lw’ennaku ssatu.” Abantu ne bagenda.
6  Awo Kabaka Lekobowaamu ne yeebuuza ku basajja abakadde abaaweerezanga kitaawe Sulemaani ng’akyali mulamu, n’abagamba nti: “Mumpa magezi ki? Abantu bano mbaddemu ki?”
7  Ne bamuddamu nti: “Bw’onooba ow’ekisa eri abantu abo n’obasanyusa era n’obaddamu ng’obagamba ebigambo ebirungi, banaabanga baweereza bo bulijjo.”
8  Kyokka n’aleka amagezi abasajja abakadde ge baamuwa ne yeebuuza ku bavubuka abaakula naye, abaali abaweereza be mu kiseera ekyo,
9  n’ababuuza nti: “Mumpa magezi ki? Tuddemu tutya abantu bano abaŋŋambye nti, ‘Wewula ku kikoligo kitaawo kye yatuteekako’?”
10  Abavubuka abaakula naye ne bamuddamu nti: “Abantu abo abaakugambye nti, ‘Kitaawo yafuula ekikoligo kyaffe okuba ekizito, naye ggwe kituwewulireko,’ bagambe nti, ‘Akagalo kange aka nnasswi kajja kuba kanene okusinga ekiwato kya kitange.
11  Kitange yabateekako ekikoligo ekizito, naye nze nja kukyongerako. Kitange yabakubisanga mbooko eza bulijjo naye nze nja kubakubisa embooko eziriko obufumita.’”
12  Awo Yerobowaamu n’abantu bonna ne bakomawo eri Lekobowaamu ku lunaku olw’okusatu nga kabaka bwe yali abagambye nti: “Mukomeewo gye ndi ku lunaku olw’okusatu.”
13  Naye kabaka n’abaddamu n’obukambwe. Bw’atyo Kabaka Lekobowaamu n’aleka amagezi agaamuweebwa abasajja abakadde,
14  n’ayogera nabo ng’akolera ku magezi agaamuweebwa abavubuka, n’agamba nti: “Ekikoligo kyammwe nja kukifuula kizito era nja kukyongerako. Kitange yabakubisanga mbooko eza bulijjo naye nze nja kubakubisa embooko eziriko obufumita.”
15  Bw’atyo kabaka n’atawuliriza bantu, kubanga Katonda ow’amazima ye yakireetera okuba bwe kityo, Yakuwa alyoke atuukirize ekigambo kye yagamba Yerobowaamu mutabani wa Nebati ng’ayitira mu Akiya Omusiiro.
16  Awo Abayisirayiri bonna bwe baalaba nga kabaka tabawulirizza, ne bamugamba nti: “Tulina mugabo ki mu Dawudi? Tetulina busika mu mutabani wa Yese. Buli muntu agende eri bakatonda be, ggwe Isirayiri! Fa ku nnyumba yo ggwe Dawudi.” Awo Abayisirayiri bonna ne baddayo ewaabwe.
17  Naye Lekobowaamu yeeyongera okufuga Abayisirayiri abaabeeranga mu bibuga bya Yuda.
18  Awo Kabaka Lekobowaamu n’atuma eri Abayisirayiri Kadolaamu eyakuliranga abaakozesebwanga emirimu egy’obuddu, naye Abayisirayiri bonna ne bamukuba amayinja n’afa. Kyokka Kabaka Lekobowaamu yasobola okulinnya eggaali lye n’addukira e Yerusaalemi.
19  Bwe batyo Abayisirayiri ne bajeemera ennyumba ya Dawudi n’okutuusa leero.
4  Era yakola n’ekyoto eky’ekikomo; obuwanvu kyali kiweza emikono 20, obugazi emikono 20, n’obugulumivu emikono 10.
2  Era yakola ttanka ey’ekikomo nga ya mikono 10 okuva ku mugo okutuuka ku mugo era nga nneetooloovu; obugulumivu yali emikono 5, era ng’okugipima yonna okugyetooloola kyetaagisa omuguwa gwa mikono 30.
3  Wansi waayo okugyetooloola yonna waaliyo obuntu obwalinga obutanga, nga buli kkumi kkumi buli mukono okwetooloola ttanka yonna. Obuntu obwo obwalinga obutanga bwali mu nnyiriri bbiri, era bwali bwaweesebwa kuli.
4  Ttanka yali etudde ku nte ennume 12; ente 3 zaali zitunudde bukiikakkono, 3 nga zitunudde bugwanjuba, 3 nga zitunudde bukiikaddyo, ne 3 nga zitunudde buvanjuba; ttanka yali ezituddeko, era obubina bwazo bwali butunudde munda.
5  Omubiri gwayo gwali gwenkana ekibatu obugazi; omugo gwayo gwali ng’omugo gw’ekikopo, era gwalinga ekimuli ky’amalanga. Yali egendamu ebigera bya basi 3,000.
6  Yakola n’ebbenseni kkumi, ettaano n’aziteeka ku mukono ogwa ddyo, ate ettaano n’aziteeka ku mukono ogwa kkono, nga za kwolezaamu. Baazoolezangamu ebintu ebyakozesebwanga mu kuwaayo ebiweebwayo ebyokebwa. Naye amazzi g’omu ttanka bakabona ge baakozesanga okunaaba.
7  Era yakola n’ebikondo by’ettaala ebya zzaabu kkumi nga bwe byali biteekwa okukolebwa, n’abiteeka mu yeekaalu, ebitaano ku mukono ogwa ddyo, n’ebitaano ku mukono ogwa kkono.
8  Ate era yakola n’emmeeza kkumi n’aziteeka mu yeekaalu, ettaano ku mukono ogwa ddyo, n’ettaano ku mukono ogwa kkono, era n’akola n’ebbakuli eza zzaabu 100.
9  Era yakola n’oluggya lwa bakabona n’oluggya olunene n’enzigi z’oluggya, era enzigi z’empya zombi yazibikkako ekikomo.
10  Ttanka yagiteeka ku luuyi olwa ddyo, okwolekera ebukiikaddyo w’ebuvanjuba.
11  Kiramu yakola n’ebiyoolerwamu evvu, ebitiiyo, n’ebbakuli. Bw’atyo Kiramu n’amaliriza omulimu gwonna ogw’ennyumba ya Katonda ow’amazima gwe yakolera Kabaka Sulemaani:
12  empagi ebbiri n’emitwe egyali ng’ebbakuli egyali waggulu ku zo, n’obutimba obubiri obwali obw’okubikka ku mitwe egyalinga ebbakuli egyali waggulu ku mpagi,
13  n’enkomamawanga 400 ezaali ez’okuteeka ku butimba obubiri, nga buli katimba ka kubaako ennyiriri bbiri ez’enkomamawanga, nga bwali bwa kubikka ku mitwe ebiri egyali ng’ebbakuli egyali waggulu ku mpagi,
14  n’ebigaali ekkumi n’ebbenseni ekkumi ezaali ku bigaali;
15  ne ttanka n’ente 12 ezaali wansi waayo,
16  n’ebiyoolerwamu evvu n’ebitiiyo n’amakabi n’ebintu byabyo byonna Kiramu-abivu bye yakola mu kikomo ekizigule. Yabikolera Kabaka Sulemaani nga bya mu nnyumba ya Yakuwa.
17  Ebintu ebyo kabaka yabikolera mu ttaka ery’ebbumba, mu kitundu kya Yoludaani wakati wa Sukkosi ne Zereda.
18  Bw’atyo Sulemaani n’akola ebintu ebyo byonna mu bungi; obuzito bw’ekikomo ekyakozesebwa tebwamanyika.
19  Sulemaani yakola ebintu byonna eby’ennyumba ya Katonda ow’amazima: ekyoto ekya zzaabu; emmeeza eyali ey’okuteekako emigaati egy’okulaga;
20  ebikondo by’ettaala n’ettaala zaakwo eza zzaabu omulongoofu, zaakirenga mu maaso g’Awasinga Obutukuvu ng’etteeka bwe liri;
21  ebimuli, ettaala, ne magalo, ebya zzaabu, zzaabu alongooseddwa ennyo;
22  ebizikiza omuliro, ebbakuli, ebikopo, n’eby’okuteekamu amanda, nga bya zzaabu omulongoofu; n’emiryango gy’ennyumba, n’enzigi zaayo ez’omunda ez’Awasinga Obutukuvu n’ez’ennyumba ya yeekaalu, nga bya zzaabu.
26  Awo abantu ba Yuda bonna ne baddira Uzziya eyali ow’emyaka 16, ne bamufuula kabaka n’adda mu kifo kya kitaawe Amaziya.
2  Ye yaddamu okuzimba Erosi n’akiddiza Yuda nga kabaka amaze okugalamizibwa wamu ne bajjajjaabe.
3  Uzziya yalina emyaka 16 we yatandikira okufuga, era yafugira emyaka 52 mu Yerusaalemi. Nnyina yali ayitibwa Yekoliya ow’e Yerusaalemi.
4  Yeeyongera okukola ebirungi mu maaso ga Yakuwa, nga Amaziya kitaawe bwe yakola.
5  Uzziya yanoonya Katonda mu kiseera kya Zekkaliya eyamuyigiriza okutya Katonda ow’amazima, era Yakuwa Katonda ow’amazima yamuwa emikisa ekiseera kyonna kye yamala ng’amunoonya.
6  Yagenda n’alwanyisa Abafirisuuti n’abomola bbugwe wa Gaasi n’owa Yabune n’owa Asudodi, era oluvannyuma n’azimba ebibuga mu kitundu ky’e Asudodi ne mu kitundu ky’Abafirisuuti.
7  Katonda ow’amazima yeeyongera okumuyamba n’awangula Abafirisuuti n’Abawalabu abaabeeranga mu Gulubbaali, era n’Abamewuni.
8  Awo Abaamoni ne batandika okuwa Uzziya omusolo. Ettutumu lye lyeyongera ne lituuka n’e Misiri, kubanga yafuuka wa maanyi nnyo.
9  Era Uzziya yazimba eminaala mu Yerusaalemi n’aginyweza; yagizimba okumpi n’Omulyango ogw’Oku Nsonda, n’Omulyango ogw’Omu Kiwonvu, n’okumpi n’Empagi.
10  Ate era yazimba eminaala mu ddungu, era n’asima n’enzizi nnyingi (kubanga yalina ebisolo bingi); yakola bw’atyo ne mu Sefera ne mu kitundu eky’omuseetwe. Yalina abalimi n’abakozi abaakolanga mu nnimiro z’emizabbibu mu nsozi ne mu Kalumeeri, kubanga yali ayagala nnyo eby’obulimi.
11  Uzziya era yalina eggye eryali litegekeddwa okulwana. Baagendanga okutabaala nga bali mu bibinja. Yeyeri omuwandiisi ne Maaseya be baababalanga era ne babawandiika. Abasajja abo ababiri baali bakulirwa Kananiya omu ku baami ba kabaka.
12  Abakulu b’ennyumba za bakitaabwe, abaali bakulira abalwanyi bano ab’amaanyi baali 2,600.
13  Baakuliranga eggye ly’abasajja 307,500 abaali abeetegefu okulwana; eggye ery’amaanyi eryayambanga kabaka okulwanyisa abalabe.
14  Eggye lyonna Uzziya yaliwa engabo n’amafumu ne sseppeewo n’ebyambalo by’olutalo n’emitego gy’obusaale n’amayinja ag’envuumuulo.
15  Ate era yakola mu Yerusaalemi ebyuma eby’entalo ebyayiiyizibwa abasajja abakugu. Byateekebwa waggulu ku minaala ne ku nsonda za bbugwe, era byali bisobola okulasa obusaale n’okukanyuga amayinja amanene. Ettutumu lye lyatuuka wala, kubanga Katonda yamuyamba n’abeera wa maanyi.
16  Kyokka olwafuna amaanyi, n’afuna amalala mu mutima ne yeereetera emitawaana. Yakola ekintu ekitaali kya bwesigwa mu maaso ga Yakuwa Katonda we bwe yagenda mu yeekaalu ya Yakuwa okwotereza obubaani ku kyoto eky’okwotererezaako obubaani.
17  Amangu ago Azaliya kabona ng’ali wamu ne bakabona ba Yakuwa abalala, abasajja abazira 80, ne bayingira nga bamuvaako emabega.
18  Ne baŋŋanga Kabaka Uzziya ne bamugamba nti: “Uzziya, tosaanidde kwoterereza Yakuwa bubaani! Bakabona bokka be basaanidde okwotereza obubaani, kubanga be bazzukulu ba Alooni abaatukuzibwa. Va mu kifo ekitukuvu, kubanga okoze ekikolwa ekitali kya bwesigwa era Yakuwa Katonda tajja kukugulumiza olw’ekikolwa kino.”
19  Kyokka Uzziya n’asunguwala, era yali akutte ekyoterezo eky’okwotereza obubaani. Mu kiseera ekyo ng’asunguwalidde bakabona, ebigenge ne bimukuba mu kyenyi ng’ali mu maaso ga bakabona mu nnyumba ya Yakuwa, okumpi n’ekyoto eky’okwotererezaako obubaani.
20  Azaliya kabona omukulu ne bakabona abalala bonna bwe baamutunuulira, ne balaba nga yali akubiddwa ebigenge mu kyenyi! Awo ne banguwa okumufulumya, era naye n’ayanguwa okufuluma kubanga Yakuwa yali amukubye ebigenge.
21  Kabaka Uzziya n’aba mugenge okutuusa lwe yafa. Waaliwo ennyumba ey’enjawulo mwe yabeeranga olw’okuba yali mugenge, era yali takyakkirizibwa kugenda ku nnyumba ya Yakuwa. Yosamu mutabani we ye yali alabirira eby’ennyumba ya kabaka, era nga y’alamula abantu b’omu nsi.
22  Ebyafaayo ebirala ebikwata ku Uzziya, okuva ku byasooka okutuukira ddala ku byasembayo, byawandiikibwa nnabbi Isaaya mutabani wa Amozi.
23  Oluvannyuma Uzziya yagalamizibwa wamu ne bajjajjaabe, ne bamuziika ne bajjajjaabe. Naye baamuziika mu kibanja ekiziikibwamu ekiri ebweru w’ekifo bakabaka gye baaziikibwanga, kubanga baagamba nti: “Mugenge.” Yosamu mutabani we n’amusikira ku bwakabaka.
11  Lekobowaamu bwe yatuuka e Yerusaalemi, amangu ago n’akuŋŋaanya ab’ennyumba ya Yuda n’eya Benyamini, abasajja 180,000 abalwanyi abatendeke, balwanyise Isirayiri bakomyewo obwakabaka eri Lekobowaamu.
2  Awo Yakuwa n’agamba Semaaya omusajja wa Katonda ow’amazima nti:
3  “Gamba Lekobowaamu mutabani wa Sulemaani kabaka wa Yuda n’Abayisirayiri bonna abali mu Yuda ne mu Benyamini nti,
4  ‘Bw’ati Yakuwa bw’agamba: “Temugenda kulwanyisa baganda bammwe. Buli omu addeyo mu nnyumba ye, kubanga ekyo nze nnakireetedde okuba bwe kityo.”’” Ne bagondera ekigambo kya Yakuwa ne batagenda kulwana na Yerobowaamu.
5  Lekobowaamu n’abeera mu Yerusaalemi, n’azimba mu Yuda ebibuga ebiriko bbugwe.
6  Yazimba Besirekemu ne Etamu ne Tekowa
7  ne Besu-zuli ne Soko ne Adulamu
8  ne Gaasi ne Malesa ne Zifu
9  ne Adolayimu ne Lakisi ne Azeka
10  ne Zola ne Ayalooni ne Kebbulooni, ebibuga ebyali mu Yuda ne mu Benyamini ebyaliko bbugwe.
11  Era yanyweza ebibuga ebyaliko bbugwe n’abiteekamu abakulembeze, n’abawa emmere n’amafuta n’omwenge.
12  Ate era mu bibuga eby’enjawulo yateekamu engabo ennene n’amafumu; yabinywereza ddala nnyo, era yeeyongera okufuga Yuda ne Benyamini.
13  Bakabona n’Abaleevi abaali mu Isirayiri yonna ne bava mu bitundu byabwe byonna ne bajja ne bamuwagira.
14  Abaleevi baaleka ettaka lyabwe n’ebintu byabwe ne bajja mu Yuda ne mu Yerusaalemi kubanga Yerobowaamu ne batabani be baabagoba ku gw’okuweereza nga bakabona ba Yakuwa.
15  Yerobowaamu yeeteerawo bakabona ku bifo ebigulumivu okuweerezanga dayimooni ezaakula ng’embuzi n’ennyana ze yali akoze.
16  Era okuva mu bika byonna ebya Isirayiri, abo abaali bamaliridde mu mutima gwabwe okunoonya Yakuwa Katonda wa Isirayiri baagoberera bakabona n’Abaleevi ne bajja e Yerusaalemi okuwangayo ssaddaaka eri Yakuwa Katonda wa bajjajjaabwe.
17  Baanyweza obwakabaka bwa Yuda ne bawagira Lekobowaamu mutabani wa Sulemaani okumala emyaka esatu, kubanga baatambulira mu kkubo lya Dawudi ne Sulemaani okumala emyaka esatu.
18  Awo Lekobowaamu n’awasa Makalasi muwala wa Yerimosi mutabani wa Dawudi, era yali muwala wa Abikayiri muwala wa Eriyaabu mutabani wa Yese.
19  Yamuzaalira abaana ab’obulenzi bano: Yewusi, Semaliya, ne Zakamu.
20  Bwe yamala okuwasa oyo n’awasa ne Maaka muzzukulu wa Abusaalomu eyamuzaalira Abiya, ne Attayi, ne Ziza, ne Seromisi.
21  Lekobowaamu yayagala nnyo Maaka muzzukulu wa Abusaalomu okusinga bakazi be abalala bonna n’abazaana be. Yalina abakazi 18 n’abazaana 60, era yazaala abaana ab’obulenzi 28 n’ab’obuwala 60.
22  Lekobowaamu yalonda Abiya mutabani wa Maaka okukulira baganda be, kubanga gwe yayagala okufuula kabaka.
23  Naye yakozesa amagezi n’ateeka abamu ku batabani be mu bitundu byonna ebya Yuda ne Benyamini, mu bibuga byonna ebyaliko bbugwe, n’abawa ebyetaago mu bungi era n’abawasiza abakazi bangi.
8  Emyaka 20 bwe gyaggwaako, Sulemaani gye yazimbiramu ennyumba ya Yakuwa n’ennyumba ye,
2  Sulemaani n’addamu okuzimba ebibuga Kiramu bye yali amuwadde, era n’abisenzaamu Abayisirayiri.
3  Ate era Sulemaani yagenda e Kamasi-zoba n’akiwamba.
4  N’azimba Tadumoli mu ddungu n’ebibuga byonna bye yali azimbye mu Kamasi ebyali eby’okuterekangamu ebintu.
5  Yazimba ne Besu-kolooni ow’eky’Engulu ne Besu-kolooni ow’eky’Emmanga, ebibuga ebinywevu ebyaliko bbugwe, enzigi, n’ebisiba;
6  n’azimba ne Bbaalasi n’ebibuga bya Sulemaani byonna ebyali eby’okuterekangamu ebintu, n’azimba n’ebibuga byonna omwaterekebwanga amagaali n’ebibuga eby’abeebagazi b’embalaasi, na buli kyonna Sulemaani kye yayagala okuzimba mu Yerusaalemi ne mu Lebanooni ne mu bitundu byonna bye yali afuga.
7  Abantu bonna abaasigalawo ku Bakiiti n’Abaamoli n’Abaperizi n’Abakiivi n’Abayebusi, abantu abataali Bayisirayiri,
8  kwe kugamba, bazzukulu baabwe abaali basigaddewo mu nsi—abo abataazikirizibwa Bayisirayiri—Sulemaani yabakozesanga emirimu egy’obuddu, era bakyagikola n’okutuusa leero.
9  Naye tewali n’omu ku Bayisirayiri gwe yafuula omuddu okukolanga emirimu gye, kubanga baali balwanyi be era baakuliranga abaami be n’abaali bavuga amagaali ge n’abasajja be abeebagala embalaasi.
10  Waaliwo abaami 250 abaakuliranga abo abaalabiriranga emirimu gya Kabaka Sulemaani, era abo be baali bannampala b’abakozi.
11  Awo Sulemaani n’aggya muwala wa Falaawo mu Kibuga kya Dawudi n’amutwala mu nnyumba gye yali amuzimbidde, kubanga yagamba nti: “Wadde ng’ono mukazi wange, talina kubeera mu nnyumba ya Dawudi kabaka wa Isirayiri, kubanga ebifo Essanduuko ya Yakuwa mwe yajja bitukuvu.”
12  Awo Sulemaani n’awaayo ssaddaaka ezookebwa eri Yakuwa ku kyoto kya Yakuwa kye yali azimbye mu maaso g’ekisasi.
13  Yagoberera enkola eya buli lunaku n’awangayo ebiweebwayo ng’ekiragiro kya Musa bwe kyalagira okubiwaayo ku Ssabbiiti, ku kuboneka kw’omwezi, ku mbaga ezaalagirwa emirundi esatu mu mwaka—Embaga ey’Emigaati Egitali Mizimbulukuse, Embaga ey’Amakungula, n’Embaga ey’Ensiisira.
14  Ate era nga Dawudi kitaawe bwe yalagira, yateekawo ebibinja bya bakabona okukola emirimu gyabwe, era n’Abaleevi mu bifo byabwe bye baaweererezangamu, okutenderezanga n’okuyambangako bakabona ng’enkola eya buli lunaku bwe yabanga. Yateekawo n’abakuumi b’oku miryango mu bibinja byabwe okukuumanga emiryango egy’enjawulo, kubanga bw’atyo Dawudi omusajja wa Katonda ow’amazima bwe yalagira.
15  Tebaava ku biragiro kabaka bye yawa bakabona n’Abaleevi ebikwata ku nsonga yonna ne ku materekero.
16  Omulimu gwa Sulemaani gwonna gwakolebwa mu ngeri entegeke obulungi, okuva ku lunaku omusingi gw’ennyumba ya Yakuwa lwe gwatandika okuzimbibwa okutuusa lwe yamalirizibwa. Bw’etyo ennyumba ya Yakuwa n’eggwa.
17  Awo Sulemaani n’agenda mu Eziyoni-geberi ne mu Erosi ku lubalama lw’ennyanja mu nsi ya Edomu.
18  Kiramu yamuweereza ebyombo n’abalunnyanja abaalina obumanyirivu ng’ayita mu baweereza be. Baagenda n’abaweereza ba Sulemaani mu Ofiri ne baggyayo ttalanta za zzaabu 450 ne bazireetera Kabaka Sulemaani.
30  Awo Keezeekiya n’aweereza ab’omu Isirayiri yonna ne Yuda obubaka, era n’awandiikira n’ab’omu Efulayimu ne Manase, ng’abagamba bajje ku nnyumba ya Yakuwa mu Yerusaalemi bakwate embaga ey’Okuyitako eya Yakuwa Katonda wa Isirayiri.
2  Kabaka n’abaami be n’ekibiina kyonna ekyali mu Yerusaalemi baasalawo okukwata embaga ey’Okuyitako mu mwezi ogw’okubiri,
3  kubanga tebaasobola kugikwata mu mwezi ogusooka olw’okuba omuwendo gwa bakabona abaali beetukuzza gwali tegumala, ate nga n’abantu baali tebakuŋŋaanidde mu Yerusaalemi.
4  Enteekateeka eyo n’eba nnungi mu maaso ga kabaka ne mu maaso g’ekibiina kyonna.
5  Ne basalawo okulangirira mu Isirayiri yonna, okuva e Beeru-seba okutuuka e Ddaani, nti abantu bajje e Yerusaalemi bakwate embaga ey’Okuyitako eya Yakuwa Katonda wa Isirayiri; kubanga baali tebagikwatira wamu ng’ekibiina okusinziira ku biri mu byawandiikibwa.
6  Awo ababaka abaalina amabaluwa okuva eri kabaka n’abaami be ne batalaaga Isirayiri yonna ne Yuda, nga kabaka bwe yali abalagidde, nga bagamba nti: “Mmwe abantu ba Isirayiri, mukomeewo eri Yakuwa Katonda wa Ibulayimu, Isaaka, ne Isirayiri, naye akomewo eri abo abasigaddewo abaawonawo mu mukono gwa bakabaka ba Bwasuli.
7  Temuba nga bajjajjammwe ne baganda bammwe abaakola ebitali bya bwesigwa eri Yakuwa Katonda wa bajjajjaabwe, n’abafuula ekintu eky’entiisa, nga bwe mulaba.
8  Kaakano temuba bakakanyavu nga bajjajjammwe. Mugondere Yakuwa mujje mu kifo kye ekitukuvu kye yatukuza emirembe gyonna, era muweereze Yakuwa Katonda wammwe, obusungu bwe obubuubuuka busobole okubavaako.
9  Bwe munaakomawo eri Yakuwa, abo abaawamba baganda bammwe n’abaana bammwe bajja kubasaasira babakkirize okudda mu nsi eno, kubanga Yakuwa Katonda wammwe wa kisa era musaasizi. Tajja kukyuka kubaggyako maaso ge, bwe munaakomawo gy’ali.”
10  Ababaka ne bagenda mu buli kibuga mu nsi yonna eya Efulayimu ne mu Manase ne mu Zebbulooni; naye abantu ne babasekerera era ne babajerega.
11  Kyokka abantu abamu okuva mu Aseri, ne mu Manase, ne mu Zebbulooni beetoowaza ne bajja e Yerusaalemi.
12  Omukisa gwa Katonda ow’amazima era gwali ne ku bantu ba Yuda ne baba bumu bonna mu kugondera ekiragiro kya kabaka n’eky’abaami nga Yakuwa bwe yalagira.
13  Awo abantu bangi nnyo ne bakuŋŋaanira e Yerusaalemi okukwata Embaga ey’Emigaati Egitali Mizimbulukuse mu mwezi ogw’okubiri. Kyali kibiina kinene nnyo!
14  Ne bayimuka ne baggyawo ebyoto ebyali mu Yerusaalemi n’ebyoto byonna ebyayoterezebwangako obubaani, ne babisuula mu Kiwonvu Kidulooni.
15  Bwe baamala ne batta ensolo ey’embaga ey’Okuyitako ku lunaku olw’ekkumi n’ennya olw’omwezi ogw’okubiri. Bakabona n’Abaleevi baakwatibwa ensonyi ne beetukuza ne baleeta ebiweebwayo ebyokebwa mu nnyumba ya Yakuwa.
16  Ne bayimirira mu kifo kyabwe ng’Amateeka ga Musa omusajja wa Katonda ow’amazima bwe gaali galagira. Awo bakabona ne bamansira ku kyoto omusaayi Abaleevi gwe baabawa.
17  Waaliwo bangi mu kibiina abaali bateetukuzza, era Abaleevi batta ensolo ez’embaga ey’Okuyitako ku lw’abo bonna abataali balongoofu, okusobola okubatukuza mu maaso ga Yakuwa.
18  Abantu bangi nnyo, naddala abo abaava mu Efulayimu ne mu Manase ne mu Isakaali ne mu Zebbulooni, baali tebeetukuzza naye ne balya Okuyitako, era nga kino kikontana n’ebyawandiikibwa mu Mateeka. Naye Keezeekiya n’abasabira ng’agamba nti: “Yakuwa omulungi asonyiwe
19  buli muntu ateeseteese omutima gwe okunoonya Yakuwa Katonda ow’amazima, Katonda wa bajjajjaabe, wadde nga tatukuziddwa ng’omutindo gw’obutukuvu bwe guli.”
20  Bw’atyo Yakuwa n’awuliriza Keezeekiya n’asonyiwa abantu.
21  Awo Abayisirayiri abaali mu Yerusaalemi ne bakwata Embaga ey’Emigaati Egitali Mizimbulukuse okumala ennaku musanvu nga basanyufu nnyo; era Abaleevi ne bakabona baali batendereza Yakuwa buli lunaku, nga bakuba ebivuga byabwe mu ddoboozi erya waggulu okutendereza Yakuwa.
22  Ate era Keezeekiya yayogera n’Abaleevi bonna abaali baweereza Yakuwa n’amagezi, n’abazzaamu amaanyi. Ne bamala ennaku musanvu ez’embaga nga balya, nga bawaayo ssaddaaka ez’emirembe, era nga beebaza Yakuwa Katonda wa bajjajjaabwe.
23  Awo ekibiina kyonna ne kisalawo okukwata embaga eyo okumala ennaku endala musanvu, bwe batyo ne bagikwata okumala ennaku endala musanvu nga basanyuka.
24  Keezeekiya kabaka wa Yuda n’awa ekibiina ente ennume 1,000 n’endiga 7,000, ate bo abaami ne bawa ekibiina ente ennume 1,000 n’endiga 10,000 era bakabona bangi nnyo ne beetukuza.
25  Ekibiina kyonna ekya Yuda, ne bakabona, n’Abaleevi, n’ekibiina kyonna ekyava mu Isirayiri, n’abagwira abaava mu nsi ya Isirayiri n’abo abaali babeera mu Yuda ne beeyongera okusanyuka.
26  Waaliwo essanyu lingi mu Yerusaalemi, kubanga okuva mu nnaku za Sulemaani mutabani wa Dawudi kabaka wa Isirayiri, ekintu ng’ekyo kyali tekibangawo mu Yerusaalemi.
27  Awo bakabona Abaleevi ne bayimirira ne basabira abantu omukisa, Katonda n’awulira eddoboozi lyabwe, era okusaba kwabwe ne kutuuka mu ggulu, ekifo kye ekitukuvu gy’abeera.
16  Mu mwaka ogw’asatu mu omukaaga ogw’obufuzi bwa Asa, Baasa kabaka wa Isirayiri yalumba Yuda n’atandika okuzimba Laama aziyize omuntu yenna okuva eri Kabaka Asa owa Yuda oba okugenda gy’ali.
2  Awo Asa n’aggya ffeeza ne zzaabu mu mawanika g’omu nnyumba ya Yakuwa n’ag’omu nnyumba ya kabaka n’abiweereza Beni-kadadi kabaka wa Busuuli eyali abeera mu Ddamasiko, ng’agamba nti:
3  “Waliwo endagaano wakati wange naawe ne wakati wa kitange ne kitaawo. Nkuweerezza ffeeza ne zzaabu. Genda omenye endagaano eri wakati wo ne Baasa kabaka wa Isirayiri, anveeko.”
4  Beni-kadadi n’awuliriza Kabaka Asa, n’atuma abakulu b’amagye ge okulumba ebibuga bya Isirayiri; ne balwanyisa Yiyoni ne Ddaani ne Aberu-mayimu n’amaterekero gonna ag’omu bibuga bya Nafutaali.
5  Baasa olwakiwulira n’alekera awo okuzimba Laama, n’ayimiriza omulimu.
6  Awo Kabaka Asa n’atwala Yuda yonna ne baggyayo amayinja n’embaawo ebyali e Laama Baasa bye yali azimbisa, n’abizimbisa Geba ne Mizupa.
7  Awo Kanani omulabi n’ajja eri kabaka Asa owa Yuda n’amugamba nti: “Olw’okuba weesize kabaka wa Busuuli n’oteesiga Yakuwa Katonda wo, eggye lya kabaka wa Busuuli lisimattuse mu mukono gwo.
8  Abeesiyopiya n’Abalibiya tebaali ggye ddene nnyo nga balina amagaali mangi n’abeebagazi b’embalaasi bangi? Naye olw’okuba weesiga Yakuwa, yabawaayo mu mukono gwo.
9  Amaaso ga Yakuwa gatambulatambula mu nsi yonna okulaga amaanyi ge ku lw’abo abalina omutima ogutuukiridde gy’ali. Kino ky’okoze kya busirusiru, era okuva kati ojja kubeeranga n’entalo.”
10  Kyokka Asa n’anyiigira omulabi n’amuteeka mu kkomera, kubanga yamusunguwalira olw’ekyo kye yamugamba. Era mu kiseera ekyo Asa n’atandika okuyisa obubi abamu ku bantu.
11  Ebyafaayo bya Asa, okuva ku byasooka okutuukira ddala ku byasembayo, byawandiikibwa mu Kitabo kya Bakabaka ba Yuda n’aba Isirayiri.
12  Mu mwaka ogw’asatu mu omwenda ogw’obufuzi bwe, Asa yalwala ebigere era obulwadde bwe ne bweyongerera ddala; kyokka ne mu bulwadde bwe teyanoonya Yakuwa wabula yanoonya bavumuzi.
13  Oluvannyuma Asa yagalamizibwa wamu ne bajjajjaabe; yafa mu mwaka ogw’ana mu ogumu ogw’obufuzi bwe.
14  Ne bamuziika mu ntaana ey’ekitiibwa gye yeekolera mu Kibuga kya Dawudi. Ne bamugalamiza ku kitanda kye baali bajjuzza amafuta ga basamu n’amafuta amalala ag’enjawulo agaali gatabuddwa obulungi. Ate era baakuma omuliro ogw’amaanyi okulaga nti bamuwa ekitiibwa.
35  Awo Yosiya n’akwata embaga ya Yakuwa ey’Okuyitako mu Yerusaalemi, ne batta ensolo ey’Embaga ey’Okuyitako ku lunaku olw’ekkumi n’ennya olw’omwezi ogusooka.
2  N’awa bakabona emirimu gyabwe era n’abakubiriza okukola omulimu gw’ennyumba ya Yakuwa.
3  N’agamba Abaleevi, abayigiriza ba Isirayiri yonna, abo abaali abatukuvu eri Yakuwa nti: “Muteeke Essanduuko entukuvu mu nnyumba Sulemaani mutabani wa Dawudi kabaka wa Isirayiri gye yazimba; temukyalina kugisitulira ku bibegaabega byammwe. Kaakano muweereze Yakuwa Katonda wammwe n’abantu be Isirayiri.
4  Mweteeketeeke okusinziira ku nnyumba za bakitammwe, ng’ebibinja byammwe bwe biri, nga mugoberera ebyo Dawudi kabaka wa Isirayiri ne mutabani we Sulemaani bye baawandiika.
5  Mugende mu kifo ekitukuvu muyimirire mu bibinja byammwe, musobole okuweereza abantu era mukole omulimu ogwaweebwa Abaleevi okusinziira ku nnyumba za bakitaabwe.
6  Mutte ensolo ey’embaga ey’Okuyitako, mwetukuze, era muteekereteekere baganda bammwe okukola nga Yakuwa bwe yagamba okuyitira mu Musa.”
7  Awo Yosiya n’awa abantu endiga ento ennume n’embuzi ento ennume 30,000 eza ssaddaaka z’embaga y’Okuyitako ku lw’abantu bonna abaaliwo, era n’abawa n’ente 3,000. Ensolo ezo zaggibwa ku bintu bya kabaka.
8  Abaami ba kabaka nabo baawaayo kyeyagalire ku lw’abantu ne ku lwa bakabona ne ku lw’Abaleevi. Kirukiya ne Zekkaliya ne Yekyeri abakulu b’omu nnyumba ya Katonda ow’amazima baawa bakabona ensolo 2,600 ez’okuttibwa ku mbaga ey’Okuyitako n’ente 300.
9  Konaniya ne baganda be, Semaaya ne Nesaneeri, awamu ne Kasukabiya ne Yeyeri ne Yozabadi, abaali bakulira Abaleevi, baawa Abaleevi ensolo 5,000 ez’okuttibwa ku mbaga ey’Okuyitako n’ente 500.
10  Awo okuteekateeka ne kuggwa, era bakabona ne bayimirira mu bifo byabwe n’Abaleevi ne bayimirira mu bibinja byabwe nga kabaka bwe yali alagidde.
11  Ne batta ensolo ez’embaga ey’Okuyitako, bakabona ne bamansira ku kyoto omusaayi ogwabaweebwa, ng’Abaleevi bwe babaaga ensolo.
12  Ne bateekateeka ebiweebwayo ebyokebwa basobole okubiwa abantu abaali bagabanyiziddwamu ng’ennyumba za bakitaabwe bwe zaali, biweebweyo eri Yakuwa nga bwe kyawandiikibwa mu kitabo kya Musa; era bwe batyo bwe baakola ne ku nte.
13  Ne bafumba ekiweebwayo eky’embaga ey’Okuyitako ng’empisa bw’eri. Ebiweebwayo ebitukuvu ne babifumbira mu ntamu ne mu nsaka ne mu ssefuliya, oluvannyuma ne babitwala mangu eri abantu.
14  Oluvannyuma bo bennyini beeteekerateekera era ne bateekerateekera ne bakabona, kubanga bakabona, bazzukulu ba Alooni, baawaayo ssaddaaka ezookebwa era n’amasavu okutuusa ekiro; Abaleevi kyebaava beeteekerateekera era ne bateekerateekera ne bakabona, bazzukulu ba Alooni.
15  Abayimbi abaana ba Asafu baali mu bifo byabwe nga bwe baalagirwa Dawudi ne Asafu ne Kemani ne Yedusuni eyategeezanga kabaka okwolesebwa okwavanga eri Katonda; n’abakuumi b’oku miryango baali ku miryango egy’enjawulo. Kyali tekibeetaagisa kuva ku mirimu gyabwe kubanga baganda baabwe Abaleevi baali babategekedde.
16  Awo ku lunaku olwo ne bamaliriza okuteekateeka byonna Yakuwa bye yali abeetaagisa okusobola okukwata embaga ey’Okuyitako n’okuwaayo ku kyoto kya Yakuwa ebiweebwayo ebyokebwa, ng’ekiragiro kya Kabaka Yosiya bwe kyali.
17  Awo Abayisirayiri abaaliwo ne bakwata Okuyitako mu kiseera ekyo era ne bakwata n’Embaga ey’Emigaati Egitali Mizimbulukuse okumala ennaku musanvu.
18  Waali tewabangawo mbaga ya Kuyitako eringa eyo mu Isirayiri okuva mu nnaku za nnabbi Samwiri, era waali tewabangawo kabaka wa Isirayiri yenna eyakwata embaga ey’Okuyitako eringa eyo Yosiya gye yakwata ne bakabona n’Abaleevi n’abantu b’omu Yuda bonna n’ab’omu Isirayiri abaaliwo era n’ab’omu Yerusaalemi.
19  Embaga eyo ey’Okuyitako baagikwata mu mwaka ogw’ekkumi n’omunaana ogw’obufuzi bwa Yosiya.
20  Oluvannyuma lw’ebyo byonna nga Yosiya amaze okuteekateeka yeekaalu, Neeko kabaka wa Misiri n’ajja e Kalukemisi okumpi n’Omugga Fulaati okulwana. Awo Yosiya n’agenda okumwaŋŋanga.
21  Neeko n’atuma ababaka gy’ali n’amugamba nti: “Lwaki ozze okulwana nange ggwe kabaka wa Yuda? Sizze kulwana naawe wabula nzize kulwana na ggwanga ddala, era Katonda agambye nti nnyanguwe. Ku lw’obulungi bwo weewale okuziyiza Katonda ali nange, aleme okukuzikiriza.”
22  Naye Yosiya n’agaana okumuvaako, wabula ne yeefuula ng’omuntu omulala n’agenda okulwana naye; n’atawuliriza bigambo bya Neeko ebyava mu kamwa ka Katonda. Bw’atyo n’agenda mu kiwonvu ky’e Megiddo okulwana.
23  Abalasi ne balasa Kabaka Yosiya, kabaka n’agamba abaweereza be nti: “Munzigye wano kubanga nfunye ebisago eby’amaanyi.”
24  Awo abaweereza be ne bamuggya mu ggaali ne bamuteeka mu ggaali lye ery’okubiri ery’olutalo ne bamuleeta e Yerusaalemi. Bw’atyo n’afa, ne bamuziika ku biggya bya bajjajjaabe. Abantu b’omu Yuda bonna n’ab’omu Yerusaalemi ne bakungubagira Yosiya.
25  Yeremiya n’akungubagira Yosiya ng’ayimba oluyimba olw’okukungubaga; era abayimbi abasajja n’abakazi bamuyimbako mu nnyimba zaabwe ez’okukungubaga n’okutuusa leero. Era kyasalibwawo nti ennyimba ezo zirina okuyimbibwa mu Isirayiri, era zaawandiikibwa mu kitabo ky’ennyimba ez’okukungubaga.
26  Ebyafaayo ebirala ebikwata ku Yosiya n’ebikolwa bye eby’okwagala okutajjulukuka, ng’atuukiriza ebyo ebiwandiikiddwa mu Mateeka ga Yakuwa,
27  era n’ebyo bye yakola, okuva ku byasooka okutuukira ddala ku byasembayo, byawandiikibwa mu Kitabo kya Bakabaka ba Isirayiri n’aba Yuda.
18  Yekosafaati yafuna obugagga bungi n’ekitiibwa kingi nnyo; naye yaleka omu ku b’omu nnyumba ye okuwasa mu nnyumba ya Akabu.
2  Bwe waayitawo emyaka n’agenda e Samaliya ewa Akabu; Akabu n’asaddaaka endiga n’ente nnyingi nnyo ku lulwe ne ku lw’abantu be yali nabo, era n’amugamba okugenda naye okulumba Lamosi-gireyaadi.
3  Akabu kabaka wa Isirayiri n’agamba Kabaka Yekosafaati owa Yuda nti: “Onoogenda nange e Lamosi-gireyaadi?” N’amuddamu nti: “Nze naawe ffe bamu, era abantu bange be bamu n’abantu bo; tujja kukuwagira mu lutalo.”
4  Kyokka Yekosafaati n’agamba kabaka wa Isirayiri nti: “Naye sooka weebuuze ku Yakuwa olabe ky’agamba.”
5  Awo kabaka wa Isirayiri n’akuŋŋaanya bannabbi 400 n’abagamba nti: “Ŋŋende nnwanyise Lamosi-gireyaadi, oba sigenda?” Ne bamugamba nti: “Genda, era Katonda ow’amazima ajja kukiwaayo mu mukono gwa kabaka.”
6  Yekosafaati n’agamba nti: “Wano tewaliiwo nnabbi wa Yakuwa? Ka twebuuze okuyitira mu ye.”
7  Kabaka wa Isirayiri n’agamba Yekosafaati nti: “Waliwo omusajja omulala omu gwe tusobola okuyitiramu okwebuuza ku Yakuwa, naye nze simwagala, kubanga bulijjo tandagulako birungi wabula bibi. Ye Mikaaya mutabani wa Imula.” Kyokka Yekosafaati n’agamba nti: “Kabaka tasaanidde kwogera kintu ng’ekyo.”
8  Awo kabaka wa Isirayiri n’ayita omukungu omu ow’omu lubiri n’amugamba nti: “Leeta mangu Mikaaya mutabani wa Imula.”
9  Kabaka wa Isirayiri ne Yekosafaati kabaka wa Yuda baali batudde buli omu ku ntebe ye ey’obwakabaka nga bambadde ebyambalo by’obwakabaka, era baali ku gguuliro ku mulyango oguyingira mu Samaliya, nga bannabbi bonna balagulira mu maaso gaabwe.
10  Awo Zeddeekiya mutabani wa Kenaana ne yeekolera amayembe ag’ekyuma n’agamba nti: “Bw’ati Yakuwa bw’agamba, ‘Gano g’ojja okutomeza Abasuuli okutuusa lw’onoobamalawo.’”
11  Bannabbi abalala bonna ne balagula kye kimu nga bagamba nti: “Genda e Lamosi-gireyaadi era ojja kuwangula; Yakuwa ajja kukiwaayo mu mukono gwa kabaka.”
12  Omubaka eyagenda okuyita Mikaaya yamugamba nti: “Laba! Ebigambo byonna bannabbi bye bagambye kabaka birungi; naawe ebigambo byo ka bibeere ng’ebyabwe; yogera birungi.”
13  Naye Mikaaya n’addamu nti: “Nga Yakuwa bw’ali omulamu, Katonda wange ky’anaagamba kye nja okwogera.”
14  Awo n’ajja eri kabaka, kabaka n’amubuuza nti: “Mikaaya, tugende e Lamosi-gireyaadi tukirwanyise, oba tetugenda?” N’amuddamu nti: “Genda ojja kuwangula, era bajja kuweebwayo mu mukono gwammwe.”
15  Awo kabaka n’amugamba nti: “Nnaakulayiza emirundi emeka obutambuulira kintu kirala kyonna mu linnya lya Yakuwa okuggyako amazima?”
16  Awo n’agamba nti: “Ndaba Abayisirayiri bonna nga basaasaanye ku nsozi nga balinga endiga ezitalina musumba; era Yakuwa n’agamba nti: ‘Bano tebalina mukama waabwe. Ka buli omu addeyo mu nnyumba ye mirembe.’”
17  Awo kabaka wa Isirayiri n’agamba Yekosafaati nti: “Saakugambye nti, ‘Tajja kundagulako birungi wabula bibi byereere’?”
18  Mikaaya n’agamba nti: “Kale muwulire ekigambo kya Yakuwa: Nnalaba Yakuwa ng’atudde ku ntebe ye, ng’eggye lyonna ery’omu ggulu liyimiridde ku mukono gwe ogwa ddyo n’ogwa kkono.
19  Awo Yakuwa n’agamba nti: ‘Ani anaalimbalimba Akabu kabaka wa Isirayiri agende afiire e Lamosi-gireyaadi?’ Omu n’agamba kino ate omulala n’agamba kiri.
20  Awo malayika omu n’avaayo n’ayimirira mu maaso ga Yakuwa n’amugamba nti, ‘Nze nja kumulimbalimba.’ Yakuwa n’amubuuza nti, ‘Onookikola otya?’
21  N’amugamba nti, ‘Nja kugenda nteeke ebigambo eby’obulimba mu kamwa ka bannabbi be bonna.’ N’amugamba nti, ‘Ojja kusobola okumulimbalimba era ojja kukituukiriza. Genda okole bw’otyo.’
22  Kale Yakuwa atadde ebigambo eby’obulimba mu kamwa ka bannabbi bo bano, naye Yakuwa agambye nti ojja kutuukibwako akabi.”
23  Awo Zeddeekiya mutabani wa Kenaana n’asembera n’akuba Mikaaya oluyi ku ttama n’amugamba nti: “Omwoyo gwa Yakuwa gwanvaako ddi ne gwogera naawe?”
24  Mikaaya n’amuddamu nti: “Lw’onooyingira mu kisenge ekisingayo okuba munda okwekweka lw’onootegeera ddi lwe gwakuvaako.”
25  Awo kabaka wa Isirayiri n’agamba nti: “Mutwale Mikaaya mumukwase Amoni omukulu w’ekibuga ne Yowaasi mutabani wa kabaka.
26  Mubagambe nti, ‘kabaka agambye nti: “Omusajja ono mumuteeke mu kkomera era mumuwe emmere ntono n’amazzi matono okutuusa nga nkomyewo mirembe.”’”
27  Naye Mikaaya n’agamba nti: “Bw’onookomawo mirembe, nga Yakuwa tayogedde nange.” Ate era yagattako nti: “Mukyetegereze mmwe abantu mmwenna.”
28  Awo kabaka wa Isirayiri ne Yekosafaati kabaka wa Yuda ne bagenda e Lamosi-gireyaadi.
29  Kabaka wa Isirayiri n’agamba Yekosafaati nti: “Nze nja kuyingira mu lutalo nga nneefudde ng’omuntu omulala, naye ggwe yambala ebyambalo byo eby’obwakabaka.” Awo kabaka wa Isirayiri ne yeefuula ng’omuntu omulala ne bayingira olutalo.
30  Kabaka wa Busuuli yali alagidde abakulu b’amagaali ge nti: “Temulwanyisa muntu mulala yenna, k’abe wa kitiibwa oba atali wa kitiibwa, okuggyako kabaka wa Isirayiri yekka.”
31  Abakulu b’amagaali olwalaba Yekosafaati ne bagamba nti: “Ono ye kabaka wa Isirayiri.” Awo ne bakyuka okumulwanyisa, naye Yekosafaati n’alaajana era Yakuwa n’amuyamba; amangu ago Katonda n’abawugula ne bamuleka.
32  Abakulu b’amagaali bwe baalaba nga si ye kabaka wa Isirayiri, amangu ago ne balekera awo okumuwondera.
33  Naye waaliwo omusajja eyalasa akasaale ke nga takigenderedde, ne kakwasa kabaka wa Isirayiri ebitundu by’ekyambalo kye eky’olutalo we byegattira. Kabaka n’agamba omuvuzi w’eggaali lye nti: “Kyuka onzigye mu lutalo kubanga nfunye ebisago eby’amaanyi.”
34  Olutalo ne lunyiinyiitira olunaku olwo lwonna, era kabaka wa Isirayiri ne bamuyimiriza mu ggaali lye nga bamuwaniridde ng’atunudde eri Abasuuli okutuusa akawungeezi; n’afa ng’enjuba egwa.
17  Yekosafaati mutabani we n’amusikira ku bwakabaka, era n’anyweza ekifo kye nga kabaka mu Isirayiri.
2  N’ateeka amagye mu bibuga bya Yuda byonna ebyaliko bbugwe era n’ateeka n’enkambi z’abasirikale mu nsi ya Yuda ne mu bibuga bya Efulayimu Asa kitaawe bye yawamba.
3  Yakuwa n’abeera wamu ne Yekosafaati kubanga yatambulira mu makubo Dawudi jjajjaawe ge yatambulirangamu, era teyanoonya Babbaali.
4  Yanoonya Katonda wa kitaawe, n’atambulira mu mateeka ge, n’atakola nga Isirayiri bwe yakolanga.
5  Yakuwa n’anyweza obwakabaka mu mukono gwe; Yuda yonna n’ewanga Yekosafaati ebirabo, n’aba n’obugagga bungi era n’ekitiibwa kingi nnyo.
6  N’aba muvumu mu kutambulira mu makubo ga Yakuwa, era n’aggya mu Yuda ebifo ebigulumivu n’ebikondo ebisinzibwa.
7  Mu mwaka ogw’okusatu ogw’obufuzi bwe yatumya abaami be bano: Beni-kayiri ne Obadiya ne Zekkaliya ne Nesaneeri ne Mikaaya, bayigirize mu bibuga bya Yuda.
8  Baali wamu n’Abaleevi bano: Semaaya ne Nesaniya ne Zebadiya ne Asakeri ne Semiramosi ne Yekonasaani ne Adoniya ne Tobiya ne Tobadoniya, era ne bakabona bano: Erisaama ne Yekolaamu.
9  Ne batandika okuyigiriza mu Yuda nga balina ekitabo ky’Amateeka ga Yakuwa; ne batalaaga ebibuga byonna ebya Yuda nga bayigiriza abantu.
10  Entiisa ya Yakuwa n’eba ku bwakabaka bwonna obw’ensi ezaali zeetoolodde Yuda, ne batalwanyisa Yekosafaati.
11  Abafirisuuti ne baleeteranga Yekosafaati ebirabo ne ssente ez’omusolo. Abawalabu nabo ne bamuleetera endiga ennume 7,700 n’embuzi ennume 7,700 okuva mu bisibo byabwe.
12  Yekosafaati ne yeeyongera okuba ow’amaanyi ennyo, n’azimba mu Yuda ebigo n’ebibuga ebyalimu amaterekero.
13  Yakola ebintu bingi mu bibuga bya Yuda; era yalina mu Yerusaalemi abasirikale, abalwanyi ab’amaanyi.
14  Baagabanyizibwamu ng’ennyumba za bakitaabwe bwe zaali. Okuva mu Yuda, abaali bakulira enkumi baali: omwami Aduna, eyalina abalwanyi ab’amaanyi 300,000.
15  Ye yali akulira omwami Yekokanani eyalina abasajja 280,000.
16  Era ye yali akulira Amasiya mutabani wa Zikuli eyeewaayo ku bubwe okuweereza Yakuwa, era yalina abalwanyi ab’amaanyi 200,000.
17  Ate okuva mu Benyamini, waaliwo Eriyada omulwanyi ow’amaanyi, era yalina abasajja 200,000 abaalina emitego gy’obusaale n’engabo.
18  Ye yali akulira Yekozabadi eyalina abasajja 180,000 abaali bategekeddwa okuweereza mu magye.
19  Abo be baaweerezanga kabaka nga tobaliddeeko abo be yateeka mu bibuga ebyaliko bbugwe mu Yuda yonna.
9  Awo kabaka omukazi ow’e Seba bwe yawulira ebikwata ku Sulemaani, n’ajja e Yerusaalemi amugezese ng’amubuuza ebibuuzo ebizibu ennyo. Yajja n’abantu bangi nnyo, n’eŋŋamira nga zeetisse amafuta ga basamu, ne zzaabu mungi nnyo, n’amayinja ag’omuwendo. Yagenda eri Sulemaani n’amubuulira byonna ebyali ku mutima gwe.
2  Sulemaani n’amuddamu byonna bye yamubuuza. Tewali na kimu kyazibuwalira Sulemaani kumunnyonnyola.
3  Kabaka omukazi ow’e Seba bwe yalaba amagezi ga Sulemaani, n’ennyumba gye yali azimbye,
4  n’emmere eyagabulwanga ku mmeeza ye, n’engeri abakungu be gye baatuulangamu, n’engeri abaaweerezanga emmere gye baaweerezangamu, n’ennyambala yaabwe, n’engeri abaaweerezanga eby’okunywa gye baaweerezangamu, n’ennyambala yaabwe, n’ebiweebwayo ebyokebwa bye yawangayo bulijjo ku nnyumba ya Yakuwa, n’awuniikirira nnyo.
5  N’agamba kabaka nti: “Bye nnawulira mu nsi yange ebikwata ku bintu by’okoze n’ebikwata ku magezi go bituufu.
6  Naye sakkiriza byaŋŋambibwa okutuusa lwe nzize ne nneerabirako n’amaaso gange. Tebambuulira byonna ebikwata ku magezi amangi g’olina. Osukkulumye nnyo ku ebyo bye nnawulira.
7  Abasajja bo beesiimye, n’abaweereza bo abayimirira mu maaso go bulijjo ne bawuliriza amagezi go nabo beesimye!
8  Yakuwa Katonda wo atenderezebwe, eyakusiima n’akuteeka ku ntebe ye obeere kabaka ku lwa Yakuwa Katonda wo. Olw’okuba Katonda wo ayagala Isirayiri, okusobola okugibeezaawo emirembe gyonna, yakulonda okuba kabaka waayo olamulenga mu bwenkanya ne mu butuukirivu.”
9  Awo n’awa Kabaka Sulemaani ttalanta za zzaabu 120, n’amafuta ga basamu mangi nnyo, era n’amayinja ag’omuwendo. Tewaddayo kuleetebwa mafuta ga basamu mangi ng’ago kabaka omukazi ow’e Seba ge yawa Kabaka Sulemaani.
10  Ate era abaweereza ba Kiramu n’aba Sulemaani abaaleetanga zzaabu okuva mu Ofiri baaleetanga n’embaawo ez’emigavu n’amayinja ag’omuwendo.
11  Embaawo z’emigavu kabaka yazikolamu amadaala g’ennyumba ya Yakuwa n’ag’ennyumba ya kabaka n’entongooli n’ebivuga eby’enkoba eby’abayimbi. Embaawo eziringa ezo zaali tezirabwangako mu nsi ya Yuda.
12  Kabaka Sulemaani yawa kabaka omukazi ow’e Seba byonna ebyamusanyusa bye yasaba, nga bisinga ebyo kabaka omukazi bye yaleetera kabaka. Awo kabaka omukazi n’addayo mu nsi ye wamu n’abaweereza be.
13  Zzaabu Sulemaani gwe yafunanga buli mwaka yali azitowa ttalanta 666 eza zzaabu,
14  nga tobaliddeeko oyo eyaleetebwanga abasuubuzi n’abatunzi ne bakabaka bonna ab’Abawalabu ne bagavana ab’omu nsi abaaleeteranga Sulemaani zzaabu ne ffeeza.
15  Kabaka Sulemaani yakola engabo ennene 200 eza zzaabu omutabike (buli ngabo yagiteekako sekeri 600 eza zzaabu omutabike)
16  n’engabo entono 300 eza zzaabu omutabike (buli ngabo yagiteekako mina ssatu eza zzaabu). Kabaka yaziteeka mu Nnyumba ey’Ekibira kya Lebanooni.
17  Ate era kabaka yakola entebe ey’obwakabaka ennene ennyo ey’amasanga n’agibikkako zzaabu omulongoofu.
18  Waaliwo amadaala mukaaga okutuuka ku ntebe ey’obwakabaka, era ng’eriko n’akatebe aka zzaabu akateekebwako ebigere akaali kasibiddwa ku yo. Yaliko awateekebwa emikono eruuyi n’eruuyi, era ku buli ludda lw’awateekebwa emikono waaliwo ekibumbe ky’empologoma eyimiridde.
19  Waaliwo ebibumbe by’empologoma 12 nga biyimiridde eruuyi n’eruuyi ku madaala omukaaga. Tewaali bwakabaka bulala obwali bwakola entebe eringa eyo.
20  Ebintu byonna Kabaka Sulemaani bye yanywerangamu byali bya zzaabu, n’ebintu byonna eby’omu Nnyumba ey’Ekibira kya Lebanooni byali bya zzaabu omulongoofu. Tewaaliwo kintu kyonna kya ffeeza, kubanga mu kiseera kya Sulemaani ffeeza yali tatwalibwa ng’ekintu eky’omuwendo.
21  Ebyombo bya kabaka byagendanga e Talusiisi nga bivugibwa abaweereza ba Kiramu. Ebyombo by’e Talusiisi byajjanga omulundi gumu buli luvannyuma lwa myaka esatu nga byetisse zzaabu, ffeeza, amasanga, enkima, n’ennyonyi muzinge.
22  Kabaka Sulemaani yali asinga bakabaka abalala bonna ab’omu nsi obugagga n’amagezi.
23  Bakabaka bonna ab’omu nsi bajjanga okulaba Sulemaani bawulire amagezi Katonda ow’amazima ge yali atadde mu mutima gwe.
24  Buli omu yaleetanga ekirabo—ebintu ebya ffeeza, ebintu ebya zzaabu, ebyambalo, eby’okulwanyisa, amafuta ga basamu, embalaasi, n’ennyumbu—era kino kyabanga bwe kityo mwaka ku mwaka.
25  Sulemaani yalina ebiyumba by’embalaasi 4,000 n’amagaali, n’embalaasi 12,000, era yabiteeka mu bibuga omwaterekebwanga amagaali, ne mu Yerusaalemi okumpi ne kabaka.
26  Yali afuga bakabaka bonna okuva ku Mugga okutuuka ku nsi y’Abafirisuuti n’okutuukira ddala ku nsalo ya Misiri.
27  Ffeeza kabaka gwe yalina mu Yerusaalemi yali mungi ng’amayinja, n’embaawo z’entolokyo ze yalina zaali nnyingi nnyo ng’emiti gy’emisukamooli egiri mu Sefera.
28  Era waaliwo abaaleeteranga Sulemaani embalaasi okuva e Misiri n’okuva mu nsi endala zonna.
29  Ebyafaayo ebirala ebikwata ku Sulemaani, okuva ku byasooka okutuukira ddala ku byasembayo, byawandiikibwa mu bigambo bya nnabbi Nasani ne mu bunnabbi bwa Akiya Omusiiro ne mu biwandiiko by’okwolesebwa kwa Iddo eyategeeza okwolesebwa okukwata ku Yerobowaamu mutabani wa Nebati.
30  Sulemaani yafuga Isirayiri yonna ng’ali mu Yerusaalemi okumala emyaka 40.
31  Awo Sulemaani n’agalamizibwa wamu ne bajjajjaabe, era ne bamuziika mu Kibuga kya Dawudi kitaawe; Lekobowaamu mutabani we n’amusikira ku bwakabaka.
28  Akazi yatandika okufuga ng’alina emyaka 20, era yafugira emyaka 16 mu Yerusaalemi. Teyakola birungi mu maaso ga Yakuwa nga jjajjaawe Dawudi bwe yakola.
2  Naye yatambulira mu makubo ga bakabaka ba Isirayiri, era n’akola n’ebifaananyi bya Babbaali eby’ekyuma.
3  Yanyookereza omukka gwa ssaddaaka mu Kiwonvu ky’Omwana wa Kinomu era n’ayokya abaana be mu muliro ng’agoberera eby’omuzizo ebyakolebwanga amawanga Yakuwa ge yagoba mu maaso g’Abayisirayiri.
4  Ate era yawangayo ssaddaaka era n’anyookereza omukka gwa ssaddaaka ku bifo ebigulumivu ne ku busozi ne wansi wa buli muti ogw’ebikoola ebingi.
5  Yakuwa Katonda we kyeyava amuwaayo mu mukono gwa kabaka wa Busuuli, ne bamuwangula era ne bawamba abantu bangi ne babatwala e Ddamasiko. Era yaweebwayo ne mu mukono gwa kabaka wa Isirayiri, eyatta abantu be bangi.
6  Peka mutabani wa Lemaliya yatta abantu 120,000 mu Yuda ku lunaku lumu, nga bonna basajja bazira, kubanga baali balese Yakuwa Katonda wa bajjajjaabwe.
7  Ne Zikuli omulwanyi ow’omu Efulayimu yatta Maaseya mutabani wa kabaka ne Azulikamu eyali alabirira olubiri ne Erukaana eyali addirira kabaka.
8  Ate era abaana ba Isirayiri baawamba baganda baabwe 200,000—abakazi, n’abaana ab’obulenzi n’ab’obuwala; baanyaga n’ebintu bingi ne babitwala e Samaliya.
9  Naye waaliwo nnabbi wa Yakuwa ayitibwa Odedi eyagenda eri eggye eryali likomawo e Samaliya n’abagamba nti: “Olw’okuba Yakuwa Katonda wa bajjajjammwe yasunguwalira Yuda, kyavudde abawaayo mu mukono gwammwe era mubasse n’obusungu obutumbidde okutuuka mu ggulu.
10  Kaakano abantu ba Yuda n’aba Yerusaalemi mwagala kubafuula baweereza bammwe abasajja n’abakazi. Naye nammwe temuliiko musango mu maaso ga Yakuwa Katonda wammwe?
11  Kaakano mumpulirize muzzeeyo abantu be muwambye ku baganda bammwe, kubanga Yakuwa abasunguwalidde nnyo.”
12  Awo abamu ku baami b’Abeefulayimu, Azaliya mutabani wa Yekokanani, Berekiya mutabani wa Mesiremoosi, Yekizukiya mutabani wa Salumu, ne Amasa mutabani wa Kadalayi, ne bagenda eri abo abaali bava okulwana,
13  ne babagamba nti: “Temuleeta wano bawambe kubanga kijja kutuleetako omusango mu maaso ga Yakuwa. Ekyo kye mwagala okukola kijja kwongera ku bibi byaffe ne ku musango gwe tulina; kubanga omusango gwe tulina munene era Isirayiri esunguwaliddwa.”
14  Awo abasirikale abaalina eby’okulwanyisa ne bawaayo abawambe n’omunyago eri abaami n’ekibiina kyonna.
15  Awo abasajja abaali balondeddwa ne bayimuka ne batwala abawambe; abo bonna abaali obwereere ne babawa engoye nga bazitoola ku munyago. Baabambaza ne babawa n’engatto n’eby’okulya n’eby’okunywa n’amafuta ag’okwesiiga. Ate era abo bonna abaali banafuye baabateeka ku ndogoyi ne babatwala eri baganda baabwe e Yeriko, ekibuga eky’enkindu. Oluvannyuma bo ne baddayo e Samaliya.
16  Mu kiseera ekyo Kabaka Akazi n’asaba bakabaka ba Bwasuli bamuyambe.
17  Era Abeedomu baddamu okulumba Yuda ne bawamba abantu ne babatwala.
18  Abafirisuuti nabo baalumba ebibuga eby’omu Sefera ne mu Negebu ebya Yuda ne bawamba Besu-semesi ne Ayalooni ne Gederosi ne Soko n’obubuga obukyetoolodde ne Timuna n’obubuga obukyetoolodde ne Gimuzo n’obubuga obukyetoolodde; ne batandika okubibeeramu.
19  Yakuwa yatoowaza Yuda olwa Akazi kabaka wa Isirayiri olw’okuba yaleka abantu ba Yuda okweyisa nga bwe baagala, ne kibaviirako obutaba beesigwa n’akamu eri Yakuwa.
20  Awo Tirugasu-piruneseri kabaka wa Bwasuli n’amulumba n’amulabya ennaku mu kifo ky’okumuyamba.
21  Akazi yali yaggya ebintu mu nnyumba ya Yakuwa ne mu nnyumba ya kabaka ne mu nnyumba z’abaami, n’abiwa kabaka wa Bwasuli ng’ekirabo, naye ekyo tekyamuyamba.
22  Kyokka ne mu kiseera mwe yalabira ennaku, Kabaka Akazi yeeyongera bweyongezi butaba mwesigwa eri Yakuwa.
23  Yatandika n’okuwaayo ssaddaaka eri bakatonda b’e Ddamasiko abaamuwangula, n’agamba nti: “Olw’okuba bakatonda ba bakabaka ba Busuuli babayamba, nange nja kuwaayo ssaddaaka gye bali bannyambe.” Naye baamuviirako ye ne Isirayiri yonna okwesittala.
24  Ate era Akazi yakuŋŋaanya ebintu ebyakozesebwanga mu nnyumba ya Katonda ow’amazima n’abitemaatema; n’aggala enzigi z’ennyumba ya Yakuwa, era ne yeekolera ebyoto mu makoona gonna ag’enguudo z’omu Yerusaalemi.
25  Era yazimba ebifo ebigulumivu mu bibuga bya Yuda byonna okunyookererezangamu omukka gwa ssaddaaka eri bakatonda abalala, bw’atyo n’anyiiza Yakuwa Katonda wa bajjajjaabe.
26  Ebyafaayo bye ebirala, ebintu byonna bye yakola okuva ku byasooka okutuukira ddala ku byasembayo, biwandiikiddwa mu Kitabo kya Bakabaka ba Yuda n’aba Isirayiri.
27  Awo Akazi n’agalamizibwa wamu ne bajjajjaabe, ne bamuziika mu kibuga Yerusaalemi, naye tebaamuziika we baaziikanga bakabaka ba Isirayiri. Keezeekiya mutabani we n’amusikira ku bwakabaka.
27  Yosamu yatandika okufuga ng’alina emyaka 25, era yafugira emyaka 16 mu Yerusaalemi. Nnyina yali ayitibwa Yerusa muwala wa Zadooki.
2  Yakolanga ebirungi mu maaso ga Yakuwa nga kitaawe Uzziya bye yakola, naye ye teyayingira we yali tasaanidde kuyingira mu yeekaalu ya Yakuwa. Kyokka bo abantu baali bakyeyisa bubi.
3  Yazimba omulyango ogw’eky’engulu ogw’ennyumba ya Yakuwa, era yakola omulimu munene ku bbugwe wa Oferi.
4  Yazimba ebibuga mu kitundu kya Yuda eky’ensozi, era n’azimba ebigo n’eminaala mu bibira.
5  Yalwana ne kabaka w’Abaamoni era n’abawangula. Mu mwaka ogwo Abaamoni baamuwa ttalanta za ffeeza 100 ne koro z’eŋŋaano 10,000 n’eza ssayiri 10,000. Era Abaamoni baamuwa ebintu ebyo ne mu mwaka ogw’okubiri n’ogw’okusatu.
6  Bw’atyo Yosamu ne yeeyongera okuba ow’amaanyi, kubanga yali amaliridde okutambulira mu makubo ga Yakuwa Katonda we.
7  Ebyafaayo ebirala ebikwata ku Yosamu, entalo zonna ze yalwana, n’amakubo ge, biwandiikiddwa mu Kitabo kya Bakabaka ba Isirayiri n’aba Yuda.
8  Yatandika okufuga ng’alina emyaka 25, era yafugira emyaka 16 mu Yerusaalemi.
9  Awo Yosamu n’agalamizibwa wamu ne bajjajjaabe, ne bamuziika mu Kibuga kya Dawudi. Akazi mutabani we n’amusikira ku bwakabaka.
7  Sulemaani olwali okumala okusaba, omuliro ne guva mu ggulu ne gwokya ebiweebwayo ebyokebwa ne ssaddaaka, era ekitiibwa kya Yakuwa ne kijjula ennyumba.
2  Bakabona tebaasobola kuyingira mu nnyumba ya Yakuwa kubanga ekitiibwa kya Yakuwa kyali kijjudde ennyumba ya Yakuwa.
3  Abantu ba Isirayiri bonna bwe baalaba ng’omuliro gukka era nga n’ekitiibwa kya Yakuwa kiri ku nnyumba, ne bavunnama obwenyi bwabwe ne butuukira ddala wansi ku mayinja amaalirire, ne beebaza Yakuwa, “kubanga mulungi; okwagala kwe okutajjulukuka kwa mirembe na mirembe.”
4  Awo kabaka n’abantu bonna ne bawaayo ssaddaaka mu maaso ga Yakuwa.
5  Kabaka Sulemaani yawaayo ssaddaaka z’ente 22,000 n’endiga 120,000. Bw’atyo kabaka n’abantu bonna ne batongoza ennyumba ya Katonda ow’amazima.
6  Bakabona baali bayimiridde mu bifo byabwe bye baaweererezangamu, n’Abaleevi baali bayimiridde nga bakutte ebivuga eby’okutendereza Yakuwa. (Kabaka Dawudi yali yakola ebivuga ebyo bikozesebwenga okwebazanga Yakuwa—“kubanga okwagala kwe okutajjulukuka kwa mirembe na mirembe”—nga Dawudi atendereza Katonda ng’ali wamu nabo.) Bakabona baali bafuuwa amakondeere mu ddoboozi erya waggulu nga bali mu maaso g’Abaleevi, ng’Abayisirayiri bonna bayimiridde.
7  Awo Sulemaani n’atukuza wakati w’oluggya olwali mu maaso g’ennyumba ya Yakuwa, kubanga awo we yalina okuweerayo ebiweebwayo ebyokebwa, n’amasavu ga ssaddaaka ez’emirembe, kubanga ekyoto eky’ekikomo Sulemaani kye yali akoze kyali tekigyaako biweebwayo ebyokebwa n’ebiweebwayo eby’emmere ey’empeke n’amasavu.
8  Mu kiseera ekyo Sulemaani ne Isirayiri yonna baakwata embaga okumala ennaku musanvu; ekibiina kyali kinene nnyo, era baali bava Lebo-kamasi okutuukira ddala ku Kiwonvu ky’e Misiri.
9  Baatongoza ekyoto okumala ennaku musanvu, era ne bakwata embaga okumala ennaku musanvu, ku lunaku olw’omunaana ne baba n’olukuŋŋaana olw’enjawulo.
10  Ku lunaku olw’abiri mu essatu olw’omwezi ogw’omusanvu, n’asiibula abantu ne baddayo mu maka gaabwe nga bajaganya era nga bawulira bulungi mu mitima olw’ebirungi Yakuwa bye yali akoledde Dawudi ne Sulemaani n’abantu be Isirayiri.
11  Bw’atyo Sulemaani n’amaliriza ennyumba ya Yakuwa n’ennyumba ya kabaka; era ebintu byonna ebyali mu mutima gwa Sulemaani bye yali ayagala okukola ku nnyumba ya Yakuwa ne ku nnyumba ye, yabikola bulungi.
12  Awo Yakuwa n’alabikira Sulemaani ekiro n’amugamba nti: “Mpulidde okusaba kwo, era ekifo kino nkyerondedde okuba ennyumba ey’okuweerangamu ssaddaaka.
13  Bwe nnaasibanga eggulu enkuba n’etatonnya oba bwe nnaalagiranga enzige okulya ebimera by’ensi oba bwe nnaasindikanga endwadde mu bantu bange,
14  abantu bange abayitibwa erinnya lyange ne beetoowaza ne basaba ne bannoonya era ne balekayo amakubo gaabwe amabi, nange nnaawuliranga nga nnyima mu ggulu ne mbasonyiwa ekibi kyabwe era ne mponya ensi yaabwe.
15  Amaaso gange ganaatunuuliranga n’amatu gange ganaawuliranga essaala ezinaasabibwanga mu kifo kino.
16  Kaakano nnonze ennyumba eno era ngitukuzza erinnya lyange libeere omwo emirembe gyonna, era amaaso gange n’omutima gwange binaabeeranga eyo bulijjo.
17  “Naawe bw’onootambuliranga mu maaso gange nga Dawudi kitaawo bwe yakola, n’okola ebyo byonna bye nkulagidde era n’okwata ebiragiro byange n’amateeka gange,
18  awo nja kunyweza entebe y’obwakabaka bwo nga bwe nnalagaana ne Dawudi kitaawo nga ŋŋamba nti, ‘Tewaalemenga kubaawo musajja wa mu lunyiriri lwo afuga Isirayiri.’
19  Naye bwe mulikyuka ne muleka amateeka gange n’ebiragiro byange bye ntadde mu maaso gammwe, ne mugenda ne muweereza bakatonda abalala ne mubavunnamira,
20  ndibasimbula mu nsi yange gye mbawadde, era n’ennyumba eno gye ntukuzizza olw’erinnya lyange ndigyabulira ne ngifuula ekintu ekinyoomebwa era ekisekererwa mu mawanga gonna.
21  Ate era ennyumba eno erifuuka ntuumu ya bifunfugu. Buli aligiyitako aligitunuulira n’awuniikirira n’agamba nti: ‘Lwaki Yakuwa yakola bw’ati ensi eno n’ennyumba eno?’
22  Balimuddamu nti: ‘Olw’okuba baava ku Yakuwa Katonda wa bajjajjaabwe eyabaggya mu nsi ya Misiri ne beefunira bakatonda abalala ne babavunnamira era ne babaweereza. Eyo ye nsonga lwaki Yakuwa yabaleetako emitawaana egyo gyonna.’”
34  Yosiya yalina emyaka munaana we yafuukira kabaka, era yafugira emyaka 31 mu Yerusaalemi.
2  Yakola ebirungi mu maaso ga Yakuwa era n’atambulira mu makubo ga Dawudi jjajjaawe; teyakyuka kudda ku ddyo oba ku kkono.
3  Mu mwaka ogw’omunaana ogw’obufuzi bwe, ng’akyali mulenzi muto, yatandika okunoonya Katonda wa Dawudi jjajjaawe; mu mwaka ogw’ekkumi n’ebiri n’atandika okuggya mu Yuda ne Yerusaalemi ebifo ebigulumivu n’ebikondo ebisinzibwa n’ebifaananyi ebyole n’ebifaananyi eby’ekyuma.
4  Ate era baamenyaamenya ebyoto bya Babbaali nga waali alaba. N’atemaatema obutuuti obwabiriko waggulu obwali bwoterezebwako obubaani. Era ebikondo ebisinzibwa n’ebifaananyi ebyole n’ebifaananyi eby’ekyuma yabibetenta ne bifuuka enfuufu, n’agimansira ku malaalo g’abo abaawangayo ssaddaaka gye biri.
5  Era amagumba ga bakabona yagookera ku byoto byabwe, bw’atyo n’alongoosa Yuda ne Yerusaalemi.
6  Era mu bibuga bya Manase ne Efulayimu ne Simiyoni ne Nafutaali ne mu bifo ebyali bibyetoolodde ebyali byafuuka amatongo,
7  yamenyaamenya ebyoto era n’abetenta ebikondo ebisinzibwa n’ebifaananyi ebyole n’abifuula enfuufu. Era yatemaatema obutuuti bwonna obwali bwoterezebwako obubaani mu nsi ya Isirayiri yonna; oluvannyuma n’akomawo e Yerusaalemi.
8  Mu mwaka ogw’ekkumi n’omunaana ogw’obufuzi bwe, ng’amaze okulongoosa ensi ne yeekaalu, yatuma Safani mutabani wa Azaliya ne Maaseya omukulu w’ekibuga ne Yowa mutabani wa Yowakazi eyawandiikanga ebyabangawo, okuddaabiriza ennyumba ya Yakuwa Katonda we.
9  Awo ne bagenda eri Kirukiya kabona asinga obukulu ne bamuwa ssente ezaali zireeteddwa mu nnyumba ya Katonda, Abaleevi abakuumi b’oku miryango ze baali bakuŋŋaanyizza okuva mu Manase ne mu Efulayimu ne mu Bayisirayiri abalala, n’okuva mu Yuda ne mu Benyamini ne mu bantu b’omu Yerusaalemi.
10  Ne bazikwasa abo abaali balondeddwa okulabirira omulimu ogwali gukolebwa mu nnyumba ya Yakuwa. Abakozi abaali bakola omulimu mu nnyumba ya Yakuwa ne bazikozesa okugiddaabiriza.
11  Baaziwa abakugu mu by’emikono n’abazimbi okugula amayinja amateme, n’embaawo ez’okukolamu ebisiba, n’okugula emiti egy’okuzimbisa amayumba bakabaka ba Yuda ge baali balese ne goonooneka.
12  Abasajja baakola omulimu n’obwesigwa. Era baateekebwako Abaleevi bano: Yakasi ne Obadiya okuva mu Bamerali, ne Zekkaliya ne Mesulamu okuva mu Bakokasi, okubalabirira. Era Abaleevi nga buli omu mukugu mu kukuba ebivuga,
13  be baali bakulira abaakolanga emirimu egitali gimu, era nga be balabirira abo bonna abaali bakola emirimu mu biti eby’enjawulo. Abamu ku Baleevi baali bawandiisi, abalala baali baami, ate abalala baali bakuumi ba ku miryango.
14  Bwe baali baggyayo ssente ezaali zireeteddwa mu nnyumba ya Yakuwa, Kirukiya kabona n’azuula ekitabo ky’Amateeka ga Yakuwa agaaweebwa okuyitira mu Musa.
15  Kirukiya n’agamba Safani omuwandiisi nti: “Nzudde ekitabo ky’Amateeka mu nnyumba ya Yakuwa.” Awo Kirukiya n’akiwa Safani.
16  Safani n’atwala ekitabo eri kabaka era n’amugamba nti: “Abaweereza bo bakola byonna ebyabalagirwa.
17  Ssente ezibadde mu nnyumba ya Yakuwa baziggyeeyo ne bazikwasa abasajja abaalondebwa era n’abo abakola omulimu.”
18  Ate era Safani omuwandiisi n’agamba kabaka nti: “Waliwo ekitabo Kirukiya kabona ky’ampadde.” Awo Safani n’atandika okukisomera mu maaso ga kabaka.
19  Kabaka olwawulira ebigambo by’Amateeka, n’ayuza ebyambalo bye.
20  Awo kabaka n’alagira Kirukiya, ne Akikamu mutabani wa Safani, ne Abudoni mutabani wa Mikka, ne Safani omuwandiisi, ne Asaya omuweereza wa kabaka nti:
21  “Mugende mwebuuze ku Yakuwa ku lwange ne ku lw’abo bonna abasigaddewo mu Isirayiri ne mu Yuda ebikwata ku bigambo ebiri mu kitabo ekizuuliddwa, kubanga obusungu bwa Yakuwa obutwolekedde bungi olw’okuba bajjajjaffe tebaakwata bigambo bya Yakuwa okukola byonna ebiwandiikiddwa mu kitabo kino.”
22  Awo Kirukiya n’abo kabaka be yalagira ne bagenda eri Kuluda, nnabbi omukazi, mukyala wa Salumu mutabani wa Tikuva mutabani wa Kalukasi, eyali alabirira ebyambalo. Kuluda yali abeera mu Yerusaalemi mu Kitundu Ekipya eky’ekibuga; awo ne boogera naye nga bali eyo.
23  N’abagamba nti: “Bw’ati Yakuwa Katonda wa Isirayiri bw’agamba, ‘Mugambe omusajja abatumye gye ndi nti:
24  “Bw’ati Yakuwa bw’agamba, ‘Nja kuleeta akabi ku kifo kino ne ku bantu abakibeeramu; nja kuleeta ebikolimo byonna ebiwandiikiddwa mu kitabo kye baasomedde mu maaso ga kabaka wa Yuda.
25  Olw’okuba banvuddeko, ne banyookereza omukka gwa ssaddaaka eri bakatonda abalala okunnyiiza n’ebyo byonna bye bakola n’emikono gyabwe, obusungu bwange bujja kufukibwa ku kifo kino era tebujja kukomezebwa.’”
26  Naye kabaka wa Yuda abatumye okwebuuza ku Yakuwa mumugambe nti, “Bw’ati Yakuwa Katonda wa Isirayiri bw’agamba: ‘Ku bikwata ku bigambo by’owulidde,
27  olw’okuba omutima gwo gubadde mugonvu ne weetoowaza mu maaso ga Katonda bw’owulidde ebigambo bye ebikwata ku kifo kino ne ku bantu abakibeeramu, ne weetoowaza mu maaso gange n’oyuza ebyambalo byo era n’okaaba amaziga mu maaso gange, nkuwulidde, Yakuwa bw’agamba.
28  Eyo ye nsonga lwaki ojja kugoberera bajjajjaabo, era ojja kugalamizibwa mu ntaana yo mirembe; amaaso go tegajja kulaba kabi ke ŋŋenda kuleeta ku kifo kino ne ku bantu baamu.’”’” Awo ne bagenda ne babibuulira kabaka.
29  Kabaka n’atuma ne bayita abakadde bonna aba Yuda ne Yerusaalemi.
30  Oluvannyuma lw’ekyo, kabaka yagenda mu nnyumba ya Yakuwa n’abasajja bonna ab’omu Yuda n’abantu b’omu Yerusaalemi ne bakabona n’Abaleevi—abantu bonna, abakulu n’abato, n’abasomera ebigambo byonna ebyali mu kitabo ky’endagaano ekyazuulibwa mu nnyumba ya Yakuwa.
31  Kabaka n’ayimirira mu kifo kye n’akola endagaano mu maaso ga Yakuwa nti yali ajja kugobereranga Yakuwa era akwatenga ebiragiro bye, n’okujjukiza kwe, n’amateeka ge n’omutima gwe gwonna n’obulamu bwe bwonna, ng’akolera ku bigambo by’endagaano ebyali biwandiikiddwa mu kitabo ekyo.
32  Ate era yakubiriza abantu bonna abaali mu Yerusaalemi ne mu Benyamini okuginywererako. Abantu b’omu Yerusaalemi ne bakolera ku ebyo ebyali mu ndagaano ya Katonda, Katonda wa bajjajjaabwe.
33  Oluvannyuma Yosiya yaggyawo ebintu byonna eby’omuzizo mu nsi y’Abayisirayiri yonna era n’alagira bonna mu Isirayiri okuweereza Yakuwa Katonda waabwe. Mu nnaku ze zonna tebaalekera awo kugoberera Yakuwa Katonda wa bajjajjaabwe.
23  Mu mwaka ogw’omusanvu, Yekoyaada yayoleka obuvumu n’akola endagaano n’abakulu bano abaakuliranga ebikumi: Azaliya mutabani wa Yekolaamu ne Isimayiri mutabani wa Yekokanani ne Azaliya mutabani wa Obedi ne Maaseya mutabani wa Adaya ne Erisafaati mutabani wa Zikuli.
2  Oluvannyuma baayitaayita mu Yuda yonna ne bakuŋŋaanya Abaleevi okuva mu bibuga bya Yuda byonna n’abakulu b’ennyumba mu Isirayiri. Bwe bajja e Yerusaalemi,
3  ekibiina kyonna ne kikola endagaano ne kabaka mu nnyumba ya Katonda ow’amazima, era oluvannyuma Yekoyaada n’abagamba nti: “Laba! Omwana wa kabaka ajja kufuga, nga Yakuwa bwe yasuubiza ng’ayogera ku baana ba Dawudi.
4  Kino kye mujja okukola: Kimu kya kusatu ekya bakabona n’eky’Abaleevi abanaakola ku Ssabbiiti bajja kukuuma ku miryango;
5  ekimu eky’okusatu ekirala bajja kuba ku nnyumba ya kabaka, n’ekimu eky’okusatu ekirala babeere ku Mulyango gw’Omusingi; abantu abalala bonna bajja kubeera mu mpya z’ennyumba ya Yakuwa.
6  Temukkiriza muntu yenna kuyingira mu nnyumba ya Yakuwa okuggyako bakabona n’Abaleevi abaweereza. Abo be bajja okuyingira kubanga bo kibinja kitukuvu, era abantu abalala bonna bajja kutuukiriza obuvunaanyizibwa bwabwe eri Yakuwa.
7  Abaleevi bajja kwetooloola kabaka nga buli omu akutte eby’okulwanyisa bye. Omuntu yenna anaayingira mu nnyumba ajja kuttibwa. Mubeere ne kabaka buli w’anaagenda.”
8  Awo Abaleevi ne Yuda yonna ne bakolera ddala nga Yekoyaada kabona bwe yabalagira. Buli omu ku bo n’atwala abasajja be abaalina okukola ku Ssabbiiti n’abo abataali ba kukola ku Ssabbiiti, kubanga Yekoyaada kabona yali talagidde bibinja kunnyuka.
9  Awo Yekoyaada kabona n’awa abakulu abaakuliranga ebikumi amafumu n’engabo entono n’engabo enneetooloovu ebyali ebya Kabaka Dawudi ebyali mu nnyumba ya Katonda ow’amazima.
10  N’assaawo abantu bonna okwetooloola kabaka, nga buli omu akutte eky’okulwanyisa kye, okuva ku ludda olwa ddyo olw’ennyumba okutuuka ku ludda lwayo olwa kkono, okuliraana ekyoto n’ennyumba.
11  Ne bafulumya omwana wa kabaka ne bamussaako engule n’omuzingo gw’Amateeka ga Katonda ne bamufuula kabaka, era Yekoyaada ne batabani be ne bamufukako amafuta ne bagamba nti: “Kabaka awangaale!”
12  Asaliya bwe yawulira abantu abadduka era nga batendereza kabaka, amangu ago n’agenda eri abantu ku nnyumba ya Yakuwa.
13  Bwe yalaba kabaka ng’ayimiridde okumpi n’empagi ye ku mulyango, era ng’abaami n’abafuuyi b’amakondeere baali ne kabaka, era nga ne bannansi bonna bajaganya era nga bafuuwa amakondeere, nga n’abayimbi abaalina ebivuga bakulembera ennyimba ez’okutendereza, n’ayuza ebyambalo bye n’agamba nti: “Luno lukwe! Luno lukwe!”
14  Naye Yekoyaada kabona n’afulumya abakulu b’ebikumi, abaalondebwa okukulira amagye, n’abagamba nti: “Mumuggye mu nnyiriri, era omuntu yenna amugoberera attibwe n’ekitala!” Kubanga kabona yali agambye nti: “Temumuttira mu nnyumba ya Yakuwa.”
15  Awo ne bamukwata. Bwe baamutuusa awayingirirwa ku Mulyango gw’Embalaasi ogw’ennyumba ya kabaka, amangu ago ne bamuttira awo.
16  Yekoyaada n’akola endagaano wakati we n’abantu bonna ne kabaka, beeyongere okuba abantu ba Yakuwa.
17  Oluvannyuma abantu bonna baagenda awaali ennyumba ya Bbaali ne bagimenya era ne bamenyaamenya ebyoto bye n’ebifaananyi bye, era ne Matani kabona wa Bbaali ne bamuttira mu maaso g’ebyoto.
18  Awo Yekoyaada omulimu gw’okulabirira ennyumba ya Yakuwa n’agukwasa bakabona n’Abaleevi Dawudi be yayawulamu ebibinja n’abateeka mu nnyumba ya Yakuwa okuwangayo ssaddaaka za Yakuwa ezookebwa nga bwe kyawandiikibwa mu Mateeka ga Musa, ekyo nga bakikola bajaganya era nga bayimba nga Dawudi bwe yalagira.
19  Era yateekawo n’abakuumi ku miryango gy’ennyumba ya Yakuwa waleme kubaawo muntu yenna atali mulongoofu mu ngeri yonna ayingira.
20  Awo n’akuŋŋaanya abakulu abaakuliranga ebikumi n’abakungu n’abafuzi b’abantu ne bannansi bonna ne bawerekera kabaka okuva mu nnyumba ya Yakuwa. Ne bayita mu mulyango ogw’eky’engulu ne bagenda mu nnyumba ya kabaka ne batuuza kabaka ku ntebe y’obwakabaka.
21  Bannansi bonna ne bajaganya, era ekibuga kyali kisirifu olw’okuba Asaliya yali attiddwa n’ekitala.
22  Awo abantu b’omu Yerusaalemi ne bafuula Akaziya omwana we asembayo obuto kabaka mu kifo kye, kubanga ekibinja ky’abazigu ekyajja n’Abawalabu mu lusiisira, kyatta abaana be bonna abakulu. Bw’atyo Akaziya mutabani wa Yekolaamu n’atandika okufuga nga kabaka wa Yuda.
2  Akaziya yalina emyaka 22 we yafuukira kabaka, era yafugira omwaka gumu mu Yerusaalemi. Nnyina yali ayitibwa Asaliya muzzukulu wa Omuli.
3  Era naye yatambulira mu makubo g’ab’ennyumba ya Akabu kubanga nnyina ye yamuwanga amagezi okukola ebintu ebibi.
4  Yakola ebintu ebibi mu maaso ga Yakuwa ng’ab’ennyumba ya Akabu bwe baakola, kubanga kitaawe bwe yafa, ab’ennyumba ya Akabu be baamuwanga amagezi era ne gamuviirako okuzikirira.
5  Ate era yakolera ku magezi ge baamuwa n’agenda ne Yekolaamu mutabani wa Akabu kabaka wa Isirayiri okulwanyisa Kazayeeri kabaka wa Busuuli e Lamosi-gireyaadi, era eyo abalasi gye baalasiza Yekolaamu.
6  Awo Yekolaamu n’addayo e Yezuleeri awone ebisago bye baamutuusaako ng’ali e Laama bwe yali alwanyisa Kabaka Kazayeeri owa Busuuli. Akaziya mutabani wa Yekolaamu kabaka wa Yuda n’agenda e Yezuleeri okulaba Yekolaamu mutabani wa Akabu olw’okuba yali atuusiddwako ebisago.
7  Naye Katonda yaleetera Akaziya okufa, Akaziya bwe yagenda okukyalira Yekolaamu. Era bwe yatuukayo n’agenda ne Yekolaamu eri Yeeku muzzukulu wa Nimusi Yakuwa gwe yali afuseeko amafuta okuzikiriza ennyumba ya Akabu.
8  Yeeku bwe yali atuukiriza omusango ogwali gusaliddwa ennyumba ya Akabu, n’asanga abaami ba Yuda n’abaana ba baganda ba Akaziya, abaweereza ba Akaziya, n’abatta.
9  N’anoonya ne Akaziya; ne bamukwatira e Samaliya gye yali yeekwese, ne bamuleeta eri Yeeku. Ne bamutta era ne bamuziika, kubanga baagamba nti: “Muzzukulu wa Yekosafaati eyanoonya Yakuwa n’omutima gwe gwonna.” Tewaali n’omu mu nnyumba ya Akaziya eyali asobola okufuga nga kabaka.
10  Asaliya nnyina wa Akaziya bwe yalaba nga mutabani we afudde, n’atta abaana ba kabaka bonna ab’ennyumba ya Yuda.
11  Kyokka Yekosabeyaasi muwala wa kabaka yaggya Yekowaasi mutabani wa Akaziya mu baana ba kabaka abaali bagenda okuttibwa, n’amutwala mu bubba, ye n’omulezi we n’abateeka mu kisenge ekisulwamu. Yekosabeyaasi muwala wa Kabaka Yekolaamu (yali muka Yekoyaada kabona era nga mwannyina wa Akaziya) yasobola okumukweka Asaliya, bw’atyo n’atamutta.
12  Omwana oyo n’abeera nabo okumala emyaka mukaaga ng’akwekeddwa mu nnyumba ya Katonda ow’amazima, nga Asaliya afuga eggwanga.
32  Oluvannyuma lw’ebyo, era nga Keezeekiya amaze okulaga obwesigwa ng’obwo, Sennakeribu kabaka wa Bwasuli yajja n’alumba Yuda, n’azingiza ebibuga ebyaliko bbugwe ng’ayagala okumenya bbugwe waabyo abiwambe.
2  Keezeekiya bwe yalaba nga Sennakeribu azze era ng’ayagala okulwanyisa Yerusaalemi,
3  n’asalawo okuziba enzizi ezaali ebweru w’ekibuga oluvannyuma lw’okwebuuza ku baami be ne ku balwanyi be, era ne bamuyamba.
4  Awo abantu bangi ne bakuŋŋaanyizibwa ne baziba enzizi zonna n’akagga akaali kayita mu kitundu ekyo, ng’eno bwe bagamba nti: “Lwaki bakabaka ba Bwasuli basanga amazzi mangi nga bazze?”
5  Era nga mumalirivu, yaddamu n’azimba bbugwe yenna eyali amenyese era n’amuzimbako n’eminaala. N’ebweru wa bbugwe yazimbayo bbugwe omulala. Ate era yaddaabiriza Ekifunvu eky’omu Kibuga kya Dawudi, era n’akola eby’okulwanyisa bingi n’engabo.
6  Oluvannyuma yalonda abakulu b’amagye okukulembera abantu, n’abakuŋŋaanyiza mu kibangirizi eky’oku mulyango gw’ekibuga, n’abazzaamu amaanyi ng’agamba nti:
7  “Mubeera bavumu era mubeere ba maanyi. Temutya era temutekemuka olwa kabaka wa Bwasuli n’olw’ekibiina kyonna ekiri naye; kubanga abali naffe bangi okusinga abali naye.
8  Ye yeesiga maanyi ga bantu naye ffe twesiga Yakuwa Katonda waffe okutuyamba era n’okulwana entalo zaffe.” Awo abantu ne baguma olw’ebigambo bya Keezeekiya kabaka wa Yuda.
9  Ebyo bwe byaggwa, Sennakeribu kabaka wa Bwasuli eyali e Lakisi n’eggye lye lyonna n’atuma abaweereza be e Yerusaalemi eri Keezeekiya kabaka wa Yuda n’eri Abayudaaya bonna abaali mu Yerusaalemi, ng’agamba nti:
10  “Bw’ati Sennakeribu kabaka wa Bwasuli bw’agamba, ‘Mwesiga ki okusigala mu Yerusaalemi nga kizingiziddwa?
11  Keezeekiya tababuzaabuza kubawaayo mufe enjala n’ennyonta ng’abagamba nti: “Yakuwa Katonda waffe ajja kutuwonya mu mukono gwa kabaka wa Bwasuli.”
12  Oyo si ye Keezeekiya eyaggyawo ebifo bya Katonda wammwe ebigulumivu n’ebyoto bye n’agamba abantu b’omu Yuda ne Yerusaalemi nti: “Mulina kuvunnama mu maaso g’ekyoto kimu, era ku kyo kwe mulina okwokera ssaddaaka zammwe”?
13  Temumanyi nze ne bajjajjange kye twakola amawanga gonna ag’omu nsi endala? Bakatonda b’amawanga ag’omu nsi endala baasobola okuwonya ensi zaabwe mu mukono gwange?
14  Ani ku bakatonda b’amawanga ago bajjajjange ge baazikiriza eyasobola okuwonya abantu be mu mukono gwange, Katonda wammwe alyoke asobole okubawonya mmwe mu mukono gwange?
15  Temukkiriza Keezeekiya kubalimbalimba oba okubabuzaabuza bw’atyo. Temumwesiga, kubanga tewali katonda wa ggwanga lyonna oba bwakabaka bwonna eyasobola okuwonya abantu be mu mukono gwange ne mu mukono gwa bajjajjange. Kati olwo Katonda wammwe y’anaasobola okubawonya mu mukono gwange?’”
16  Abaweereza be ne beeyongera okuvuma Yakuwa Katonda ow’amazima n’okuvuma Keezeekiya omuweereza we.
17  Yawandiika n’amabaluwa okuvuma Yakuwa Katonda wa Isirayiri n’okumwogerako obubi ng’agamba nti: “Okufaananako bakatonda b’amawanga ag’omu nsi endala abataasobola kuwonya bantu baabwe mu mukono gwange, ne Katonda wa Keezeekiya tajja kuwonya bantu be mu mukono gwange.”
18  Ne baleekaana mu lulimi lw’Abayudaaya nga boogera eri abantu b’omu Yerusaalemi abaali ku bbugwe okubatiisatiisa n’okubeeraliikiriza, basobole okuwamba ekibuga.
19  Ne boogera bubi ku Katonda wa Yerusaalemi mu ngeri y’emu nga bwe baayogera ku bakatonda b’amawanga ag’omu nsi abaakolebwa n’emikono gy’abantu.
20  Naye Kabaka Keezeekiya ne nnabbi Isaaya mutabani wa Amozi ne basaba Katonda ali mu ggulu era ne bamukaabirira abayambe olw’ekyo.
21  Yakuwa n’atuma malayika n’azikiriza abalwanyi bonna ab’amaanyi, abakulembeze, n’abaami abaali mu lusiisira lwa kabaka wa Bwasuli. Awo n’addayo mu nsi ye ng’aswadde. Oluvannyuma yayingira mu nnyumba ya katonda we era abamu ku batabani be ne bamuttira omwo n’ekitala.
22  Bw’atyo Yakuwa n’alokola Keezeekiya n’abantu b’omu Yerusaalemi mu mukono gwa Sennakeribu kabaka wa Bwasuli ne mu mukono gw’abalala bonna, n’abawonya abalabe baabwe ku njuyi zonna.
23  Awo bangi ne baleetera Yakuwa ebirabo e Yerusaalemi ne Keezeekiya kabaka wa Yuda ne bamuleetera ebintu ebirungi, era oluvannyuma lw’ekyo amawanga gonna ne gamussaamu ekitiibwa kingi.
24  Mu kiseera ekyo, Keezeekiya yalwala nnyo n’abulako katono okufa; n’asaba Yakuwa eyaddamu okusaba kwe era n’amuwa akabonero.
25  Naye Keezeekiya teyalaga nti yali asiimye ebirungi byonna ebyamukolerwa, kubanga omutima gwe gwafuna amalala Katonda n’amusunguwalira era n’asunguwalira ne Yuda ne Yerusaalemi.
26  Kyokka Keezeekiya yatoowaza omutima gwe ogwali gufunye amalala era n’abantu b’omu Yerusaalemi ne beetoowaza, obusungu bwa Yakuwa ne butababuubuukira mu kiseera kya Keezeekiya.
27  Keezeekiya yafuna obugagga bungi nnyo n’ekitiibwa kingi nnyo; yazimba amaterekero ag’okuterekamu ffeeza ne zzaabu n’amayinja ag’omuwendo n’amafuta ga basamu n’engabo n’ebintu ebirala byonna ebirungi.
28  Era yazimba n’amaterekero ag’emmere ey’empeke n’omwenge omusu n’amafuta, n’ebiyumba by’ensolo ezitali zimu n’ebiyumba by’ebisibo.
29  Yeezimbira ebibuga era n’afuna ebisibo bingi n’amagana mangi, kubanga Katonda yamuwa ebintu bingi nnyo.
30  Keezeekiya ye yaziba omukutu ogw’amazzi ga Gikoni ogw’eky’engulu, amazzi n’agawugula ne gakulukuta nga gadda ku luuyi olw’ebugwanjuba mu Kibuga kya Dawudi. Keezeekiya n’aweebwa omukisa mu buli kintu kye yakola.
31  Naye abaami b’e Babulooni bwe baatuma aboogezi baabwe eri Keezeekiya okumubuuza ebikwata ku kabonero akaali kabaddewo mu nsi, Katonda ow’amazima yamuleka asobole okumugezesa, amanye byonna ebyali mu mutima gwe.
32  Ebyafaayo ebirala ebikwata ku Keezeekiya n’ebikolwa bye eby’okwagala okutajjulukuka, byawandiikibwa mu kwolesebwa kwa nnabbi Isaaya mutabani wa Amozi, mu Kitabo kya Bakabaka ba Yuda n’aba Isirayiri.
33  Awo Keezeekiya n’agalamizibwa wamu ne bajjajjaabe, ne bamuziika ku kasozi ng’oyambuka okugenda mu kifo awaziikibwa abaana ba Dawudi, era abantu b’omu Yuda bonna n’ab’omu Yerusaalemi baamussaamu nnyo ekitiibwa ng’afudde. Manase mutabani we n’amusikira ku bwakabaka.
6  Awo Sulemaani n’agamba nti: “Ai Yakuwa, wagamba nti wali wa kubeeranga mu kire ekikutte.
2  Kaakano nkuzimbidde ennyumba ey’ekitiibwa, ekifo eky’enkalakkalira mw’onoobeeranga emirembe gyonna.”
3  Awo kabaka n’akyuka n’asabira ekibiina kyonna ekya Isirayiri omukisa, ng’ekibiina kyonna kiyimiridde.
4  N’agamba nti: “Atenderezebwe Yakuwa Katonda wa Isirayiri eyasuubiza Dawudi kitange n’akamwa ke, era mu buyinza bwe atuukirizza kye yasuubiza ng’agamba nti,
5  ‘Okuva ku lunaku lwe nnaggya abantu bange mu nsi ya Misiri, sirondanga kibuga kyonna mu bika byonna ebya Isirayiri mwe baba bazimbira erinnya lyange ennyumba libeere omwo, era sirondanga muntu yenna kukulembera bantu bange Isirayiri.
6  Naye nnonze Yerusaalemi erinnya lyange libeere omwo, era nnonze Dawudi okufuga abantu bange Isirayiri.’
7  Ate era Dawudi kitange yakyagala nnyo mu mutima gwe okuzimba ennyumba ey’erinnya lya Yakuwa Katonda wa Isirayiri.
8  Naye Yakuwa n’agamba Dawudi kitange nti, ‘Oyagala nnyo mu mutima gwo okuzimbira erinnya lyange ennyumba, era okoze bulungi okwagala ekintu kino mu mutima gwo.
9  Naye si ggwe ojja okuzimba ennyumba eyo, wabula omwana wo anaakuzaalirwa y’anaazimbira erinnya lyange ennyumba.’
10  Yakuwa yatuukiriza kye yasuubiza, kubanga nnasikira kitange Dawudi era ntudde ku ntebe y’obwakabaka bwa Isirayiri nga Yakuwa bwe yasuubiza. Ate era nzimbye ennyumba ey’erinnya lya Yakuwa Katonda wa Isirayiri,
11  era ntaddemu Essanduuko erimu endagaano Yakuwa gye yakola n’abantu ba Isirayiri.”
12  Awo n’ayimirira mu maaso g’ekyoto kya Yakuwa mu maaso g’ekibiina kya Isirayiri kyonna, n’agolola emikono gye.
13  (Sulemaani yali akoze ekituuti eky’ekikomo ng’akitadde wakati mu luggya. Obuwanvu kyali emikono etaano, obugazi emikono etaano, ate obugulumivu emikono esatu; n’ayimirira okwo.) Awo n’afukamira ku maviivi ge mu maaso g’ekibiina kya Isirayiri kyonna n’agolola emikono gye eri eggulu,
14  n’agamba nti: “Ai Yakuwa Katonda wa Isirayiri, mu ggulu ne ku nsi tewali Katonda alinga ggwe akuuma endagaano era alaga okwagala okutajjulukuka abaweereza bo abakuweereza n’omutima gwabwe gwonna.
15  Otuukirizza kye wasuubiza kitange Dawudi omuweereza wo. Wasuubiza ng’oyogera n’akamwa ko, era leero mu buyinza bwo otuukirizza kye wasuubiza.
16  Kaakano Ai Yakuwa Katonda wa Isirayiri, tuukiriza kye wasuubiza Dawudi kitange omuweereza wo bwe wagamba nti, ‘Mu maaso gange tewaalemenga kubaawo musajja wa mu lunyiriri lwo atuula ku ntebe y’obwakabaka bwa Isirayiri, singa abaana bo baneegenderezanga ekkubo lyabwe ne batambulira mu mateeka gange nga ggwe bw’otambulidde mu maaso gange.’
17  Kale nno, Ai Yakuwa Katonda wa Isirayiri, ekisuubizo kyo kye wasuubiza omuweereza wo Dawudi ka kituukirire.
18  “Naye ddala Katonda anaabeera n’abantu ku nsi? Laba! Eggulu, eggulu erisingayo okuba waggulu toligyaamu; olwo eno ennyumba gye nzimbye mw’onoogya?
19  Kaakano ssaayo omwoyo eri essaala y’omuweereza wo n’okwegayirira kwe, Ai Yakuwa Katonda wange, era wuliriza okuwanjaga n’essaala omuweereza wo gy’asaba mu maaso go.
20  Amaaso go gatunuulirenga ennyumba eno emisana n’ekiro, gatunuulirenga ekifo kye wagamba okuteekamu erinnya lyo, owulirize essala omuweereza wo gy’asaba ng’atunudde eri ekifo kino.
21  Era wulirizanga okwegayirira kw’omuweereza wo n’okw’abantu bo Abayisirayiri bwe banaasabanga nga batunudde eri ekifo kino, owulirenga ng’oyima mu kifo kyo ky’obeeramu, ng’oyima mu ggulu; wuliranga era osonyiwe.
22  “Omuntu bw’anaakolanga munne ekibi n’alayizibwa, n’aba ng’avunaanyizibwa olw’ebyo by’alayidde, n’ajja mu maaso g’ekyoto kyo mu nnyumba eno olw’ekirayiro ekyo,
23  owuliranga ng’oyima mu ggulu n’obaako ky’okolawo n’olamula abaweereza bo, omubi n’omusasula ng’omubonereza okusinziira ku bikolwa bye ebibi, ate n’okiraga nti omutuukirivu taliiko musango, era n’omuwa empeera okusinziira ku butuukirivu bwe.
24  “Era abantu bo Abayisirayiri bwe banaawangulwanga omulabe olw’okuba banaabanga boonoonye mu maaso go, naye ne bakyuka ne batendereza erinnya lyo, ne basaba era ne beegayirira mu maaso go obakwatirwe ekisa mu nnyumba eno,
25  owuliranga ng’oyima mu ggulu n’osonyiwa abantu bo Isirayiri ekibi kyabwe, n’obakomyawo mu nsi gye wabawa bo ne bajjajjaabwe.
26  “Eggulu bwe linaasibwanga, enkuba n’etatonnya olw’okuba banaabanga boonoonye mu maaso go, ne basaba nga batunudde eri ekifo kino, ne batendereza erinnya lyo era ne baleka ekibi kyabwe olw’okuba onoobanga obatoowazza,
27  owuliranga ng’oyima mu ggulu, n’osonyiwa abaweereza bo, abantu bo Isirayiri, ekibi kyabwe, kubanga ojja kubayigiriza ekkubo eddungi lye balina okutambuliramu; era otonnyesanga enkuba ku nsi yo gye wawa abantu bo okuba obusika.
28  “Bwe wanaabangawo enjala mu nsi, oba endwadde, oba okubabuka n’okugengewala kw’ebirime, oba enzige ezitambulira mu bibinja, oba enzige ezirya ennyo, oba abalabe baabwe bwe banaabazingizanga mu kibuga kyonna eky’omu nsi yaabwe, oba bwe wanaabangawo ekibonyoobonyo eky’engeri yonna oba endwadde ey’engeri yonna,
29  omuntu yenna oba abantu bo bonna Isirayiri kye banaakusabanga kyonna oba kye banaakwegayiriranga okubakolera, (kubanga buli omu amanyi ekimubonyaabonya era n’obulumi bwe) bwe banaagololanga emikono gyabwe okwolekera ennyumba eno,
30  owuliranga ng’oyima mu ggulu, ekifo kyo ky’obeeramu, n’osonyiwa era n’owa buli omu ng’amakubo ge gonna bwe gali, kubanga omanyi omutima gwe (kubanga ggwe wekka amanyi emitima gy’abantu);
31  balyoke bakutye, batambulirenga mu makubo go ennaku zonna ze banaabeera mu nsi gye wawa bajjajjaffe.
32  “N’omugwira atali omu ku bantu bo Isirayiri anaavanga mu nsi ey’ewala olw’erinnya lyo ekkulu n’olw’omukono gwo ogw’amaanyi era ogugoloddwa n’ajja n’asaba ng’atunudde eri ennyumba eno,
33  owuliranga ng’oyima mu ggulu, ekifo ky’obeeramu, n’okola byonna omugwira by’akusaba, amawanga gonna mu nsi galyoke gamanye erinnya lyo era gakutye ng’abantu bo Isirayiri bwe bakutya, era gamanye nti erinnya lyo liri ku nnyumba eno gye nzimbye.
34  “Abantu bo bwe banaagendanga gy’onoobanga obasindise mu lutalo okulwanyisa abalabe baabwe, ne bakusaba nga batunudde eri ekibuga kino ky’olonze n’eri ennyumba gye nzimbidde erinnya lyo,
35  owuliranga okusaba kwabwe n’okwegayirira kwabwe ng’oyima mu ggulu n’obayisa mu ngeri ey’obwenkanya.
36  “Bwe banaayonoonanga mu maaso go (kubanga teri muntu atayonoona), n’obasunguwalira era n’obawaayo eri omulabe waabwe, n’abatwala mu buwambe mu nsi ey’ewala oba ey’okumpi,
37  ne beekuba mu kifuba nga bali eyo mu nsi gye banaabanga batwaliddwa mu buwambe ne badda gy’oli ne bakusaba obakwatirwe ekisa nga bali mu nsi gye banaabanga batwaliddwa mu buwambe nga bagamba nti, ‘Twayonoona, twasobya, era tweyisa bubi nnyo,’
38  ne badda gy’oli n’omutima gwabwe gwonna n’obulamu bwabwe bwonna nga bali mu buwambe mu nsi gye baatwalibwa nga bawambiddwa, ne basaba nga batunudde eri ensi yaabwe gye wawa bajjajjaabwe n’ekibuga kye walonda n’ennyumba gye nzimbidde erinnya lyo,
39  owuliranga okusaba kwabwe n’okwegayirira kwabwe ng’oyima mu ggulu, ekifo ky’obeeramu, n’obayisa mu ngeri ey’obwenkanya era n’osonyiwa abantu bo aboonoonye gy’oli.
40  “Kaakano Ai Katonda wange, nkwegayiridde, amaaso go ka gatunuulirenga n’amatu go ka gawulirenga essaala ezinaasabibwanga mu kifo kino.
41  Kaakano Ai Yakuwa Katonda genda mu kifo kyo eky’okuwummuliramu, ggwe n’Essanduuko y’amaanyi go. Ai Yakuwa Katonda, bakabona bo ka balage nti obulokozi buva gy’oli, era abo abeesigwa gy’oli ka basanyuke olw’obulungi bwo.
42  Ai Yakuwa Katonda, toyabulira oyo gwe wafukako amafuta. Jjukira okwagala okutajjulukuka kwe walaga Dawudi omuweereza wo.”
31  Ebyo bwe byaggwa, Abayisirayiri bonna abaaliwo ne bagenda mu bibuga bya Yuda ne bamenyaamenya empagi ezisinzibwa, ne batemaatema ebikondo ebisinzibwa, era ne bamenyaamenya n’ebifo ebigulumivu n’ebyoto mu Yuda yonna ne mu Benyamini ne mu Efulayimu ne mu Manase okutuusa lwe baabisaanyizaawo ddala. Oluvannyuma Abayisirayiri bonna ne baddayo mu bibuga byabwe, buli muntu ku butaka bwe.
2  Awo Keezeekiya n’alonda bakabona n’Abaleevi okusinziira ku bibinja byabwe, buli kabona na buli Muleevi ng’obuweereza bwe bwe bwali, okuwangayo ebiweebwayo ebyokebwa ne ssaddaaka ez’emirembe, okuweereza n’okwebaza n’okutendereza Katonda ku miryango gyonna egy’empya za Yakuwa.
3  Ebimu ku bintu bya kabaka byaweebwayo okuba ebiweebwayo ebyokebwa, ebiweebwayo ebyokebwa eby’oku makya n’eby’akawungeezi, era n’ebiweebwayo ebyokebwa eby’oku Ssabbiiti, ne ku kuboneka kw’omwezi, ne ku mbaga, nga bwe kyawandiikibwa mu Mateeka ga Yakuwa.
4  Ate era kabaka yagamba abantu b’omu Yerusaalemi bawenga bakabona n’Abaleevi omugabo gwabwe, basobole okukolera ddala byonna amateeka ga Yakuwa bye galagira.
5  Ekiragiro ekyo olwali okuyisibwa, Abayisirayiri ne baleeta mu bungi ebibala ebibereberye eby’emmere ey’empeke, n’omwenge omusu, n’amafuta, n’omubisi, n’ebirala byonna bye baalimanga mu nnimiro zaabwe; baaleeta mu bungi ekitundu ekimu eky’ekkumi eky’ebintu byonna.
6  Abantu ba Isirayiri n’aba Yuda abaali babeera mu bibuga bya Yuda nabo baaleeta ekitundu ekimu eky’ekkumi eky’ente n’endiga n’ekimu eky’ekkumi eky’ebintu ebitukuvu ebyatukuzibwa okuba ebya Yakuwa Katonda waabwe. Baabireeta ne babituuma mu ntuumu nnyingi.
7  Mu mwezi ogw’okusatu mwe baatandikira okutuuma entuumu z’ebintu ebyaweebwayo, ne bamaliriza mu mwezi ogw’omusanvu.
8  Keezeekiya n’abaami bwe bajja ne balaba entuumu ezo, ne batendereza Yakuwa era ne bawa abantu be Isirayiri omukisa.
9  Awo Keezeekiya n’abuuza bakabona n’Abaleevi ebikwata ku ntuumu,
10  Azaliya kabona omukulu ow’ennyumba ya Zadooki n’amugamba nti: “Okuva lwe baatandika okuleeta mu nnyumba ya Yakuwa bye bawaayo, abantu balya ne bakkuta era ne wafikkawo bingi; kubanga Yakuwa awadde abantu be omukisa, era bino byonna bye bifisseewo.”
11  Awo Keezeekiya n’alagira bategeke amaterekero g’ennyumba ya Yakuwa; bwe batyo ne bagategeka.
12  Baaleetanga ebintu eby’okuwaayo, n’ekimu eky’ekkumi, n’ebintu ebitukuvu, era kino baakikolanga n’obwesigwa. Konaniya Omuleevi ye yali akulira ogw’okubirabirira, ate muganda we Simeeyi ye yali amuddirira.
13  Yekyeri ne Azaziya ne Nakasi ne Asakeri ne Yerimosi ne Yozabadi ne Eryeri ne Isumakiya ne Makasi ne Benaya be baali abalabirizi abaayambangako Konaniya ne Simeeyi muganda we nga Kabaka Keezeekiya bwe yalagira, era Azaliya ye yali akulira ennyumba ya Katonda ow’amazima.
14  Koole mutabani wa Imuna, Omuleevi omukuumi w’oku mulyango ogw’ebuvanjuba, ye yali avunaanyizibwa ku ebyo ebyaweebwangayo kyeyagalire eri Katonda ow’amazima, era yagabanyangamu ebintu bye baawanga Yakuwa n’ebintu ebitukuvu ennyo.
15  Era ye yali akulira Edeni ne Miniyamini ne Yesuwa ne Semaaya ne Amaliya ne Sekaniya, abaali mu bibuga bya bakabona, abaakwasibwa obuvunaanyizibwa obw’okuwanga baganda baabwe ab’omu bibinja omugabo gwabwe, abato n’abakulu kyenkanyi.
16  Ng’oggyeeko abo, abasajja n’abaana ab’obulenzi, okuva ku b’emyaka esatu n’okudda waggulu abaawandiikibwa mu nnyiriri z’obuzaale bwabwe, abajjanga buli lunaku okuweereza mu nnyumba ya Yakuwa n’okukola emirimu gy’omu bibinja byabwe, nabo baaweebwanga omugabo gwabwe.
17  Ennyiriri z’obuzaale bwa bakabona zaawandiikibwa okusinziira ku nnyumba za bakitaabwe, era n’ez’Abaleevi okuva ku b’emyaka 20 n’okudda waggulu, okusinziira ku buvunaanyizibwa bw’ebibinja byabwe.
18  Mu nnyiriri z’obuzaale mwalimu abaana baabwe bonna, ne bakazi baabwe, ne batabani baabwe, awamu ne bawala baabwe, ekibiina kyabwe kyonna—kubanga beekuuma nga batukuvu okukola omulimu omutukuvu olw’obwesigwa bwabwe—
19  ne bazzukulu ba Alooni, bakabona abaali babeera mu malundiro agaali geetoolodde ebibuga byabwe. Mu bibuga byonna mwalimu abasajja abaalondebwa okugabiranga emmere abasajja n’abaana ab’obulenzi bonna ab’omu lulyo lwa bakabona na buli yenna eyali awandiikiddwa mu nnyiriri z’obuzaale ez’Abaleevi.
20  Keezeekiya yakola bw’atyo mu Yuda yonna, era yeeyongera okukola ebirungi era ebituufu mu maaso ga Yakuwa Katonda we era yali mwesigwa gy’ali.
21  Buli kye yatandika okukola okusobola okunoonya Katonda we, ka kibe nga kyali kikwata ku buweereza obw’omu nnyumba ya Katonda ow’amazima oba ku Mateeka n’ebiragiro, yakikola n’omutima gwe gwonna, era yatuuka ku buwanguzi.
21  Awo Yekosafaati n’agalamizibwa wamu ne bajjajjaabe era n’aziikibwa ne bajjajjaabe mu Kibuga kya Dawudi; Yekolaamu mutabani we n’amusikira ku bwakabaka.
2  Yalina baganda be bano batabani ba Yekosafaati: Azaliya, Yekyeri, Zekkaliya, Azaliya, Mikayiri, ne Sefatiya. Abo bonna baali batabani ba Yekosafaati kabaka wa Isirayiri.
3  Kitaabwe yabawa ebirabo bingi: ffeeza, zzaabu, n’ebintu eby’omuwendo awamu n’ebibuga mu Yuda ebyaliko bbugwe; naye obwakabaka yabuwa Yekolaamu kubanga ye yali omwana omubereberye.
4  Yekolaamu bwe yamala okukkalira ku ntebe y’obwakabaka bwa kitaawe, ne yeenyweza ng’atta n’ekitala baganda be bonna n’abamu ku baami ba Isirayiri.
5  Yekolaamu yalina emyaka 32 we yafuukira kabaka, era yafugira emyaka munaana mu Yerusaalemi.
6  Yatambulira mu kkubo lya bakabaka ba Isirayiri ng’ab’ennyumba ya Akabu bwe baakola, olw’okuba yali awasizza muwala wa Akabu, era yakolanga ebintu ebibi mu maaso ga Yakuwa.
7  Naye Yakuwa teyayagala kuzikiriza nnyumba ya Dawudi, olw’endagaano gye yakola ne Dawudi, okuva bwe kiri nti yali asuubizza nti ye n’abaana be bandibaddenga n’ettaala eyaka bulijjo.
8  Mu kiseera kya Yekolaamu, Edomu yajeemera Yuda ne yeeteerawo kabaka waayo.
9  Awo Yekolaamu n’abakulu b’amagye ge ne basala ensalo n’amagaali ge gonna. Bwe bwatuuka ekiro n’asituka n’alwanyisa Abeedomu abaali bamuzingizza era nga bazingizza n’abakulu b’amagaali, n’abawangula.
10  Naye Edomu yeeyongera okujeemera Yuda n’okutuusa leero. Era mu kiseera ekyo Libuna nayo yajeemera Yekolaamu olw’okuba yali alese Yakuwa Katonda wa bajjajjaabe.
11  Era yazimba ebifo ebigulumivu ku nsozi ez’omu Yuda, aleetere abantu b’omu Yerusaalemi okwenda mu by’omwoyo, era yawabya Yuda.
12  Awo n’afuna ebbaluwa okuva eri nnabbi Eriya ng’egamba nti: “Bw’ati Yakuwa Katonda wa Dawudi jjajjaawo bw’agamba, ‘Totambulidde mu makubo ga Yekosafaati kitaawo oba aga Asa kabaka wa Yuda.
13  Naye otambulira mu kkubo lya bakabaka ba Isirayiri n’oleetera Yuda n’abantu b’omu Yerusaalemi okwenda mu by’omwoyo ng’ennyumba ya Akabu bw’eyenda, era watta ne baganda bo, ab’ennyumba ya kitaawo abaali abalungi okukusinga.
14  N’olwekyo Yakuwa agenda kuleeta akabi ku bantu bo, ku baana bo, ku bakazi bo, ne ku bintu byo byonna.
15  Ojja kufuna endwadde nnyingi, nga mwe muli n’obulwadde bw’omu byenda, okutuusa ebyenda byo lwe birifuluma olw’obulwadde obunaakulumanga buli lunaku.’”
16  Awo Yakuwa n’ateeka mu Bafirisuuti ne mu Bawalabu abaali baliraanye Abeesiyopiya omwoyo ogw’okulwanyisa Yekolaamu.
17  Ne balumba Yuda ne bayingira n’eryanyi, era baatwala ebintu byonna ebyali mu nnyumba ya kabaka, awamu n’abaana be ne bakazi be; omwana yekka gwe baamulekera yali Yekoyakazi, eyali asembayo obuto.
18  Ebyo bwe byaggwa, Yakuwa n’amulwaza obulwadde mu byenda obwali butasobola kuwona.
19  Oluvannyuma lw’emyaka ebiri, ebyenda bye byafuluma olw’obulwadde obwali bumuluma, era n’afa ng’alumizibwa nnyo olw’obulwadde obwo. Abantu be tebaamukumira muliro okulaga nti bamuwa ekitiibwa nga bwe baagukumira bajjajjaabe.
20  Yatandika okufuga ng’alina emyaka 32, era yafugira mu Yerusaalemi emyaka munaana. Bwe yafa tewali n’omu gwe kyaluma. Ne bamuziika mu Kibuga kya Dawudi, naye tebaamuziika gye baazikanga bakabaka.
25  Amaziya yafuuka kabaka ng’alina emyaka 25 era yafugira emyaka 29 mu Yerusaalemi. Nnyina yali ayitibwa Yekoyadaani ow’e Yerusaalemi.
2  Yeeyongera okukola ebirungi mu maaso ga Yakuwa, naye si na mutima gwe gwonna.
3  Olwali okwenywereza ku bwakabaka, n’atta abaweereza be abatta kitaawe kabaka.
4  Naye abaana baabwe teyabatta, wabula yakola nga bwe kyawandiikibwa mu Mateeka, mu kitabo kya Musa, nga Yakuwa bwe yalagira nti: “Bataata tebattibwenga olw’ebibi by’abaana baabwe, n’abaana tebattibwenga olw’ebibi bya bakitaabwe. Buli omu anattibwanga lwa kibi kye.”
5  Awo Amaziya n’akuŋŋaanya Yuda n’abayimiriza okusinziira ku nnyumba za bakitaabwe, okusinziira ku bibinja by’abakulira enkumi n’abakulira ebikumi, nga bakiikiridde Yuda yonna ne Benyamini; n’abawandiika okuva ku b’emyaka 20 n’okudda waggulu, era baali abasajja 300,000 abalwanyi abatendeke abaali ab’okuweereza mu magye, nga basobola okukozesa amafumu n’engabo ennene.
6  Era yapangisa okuva mu Isirayiri abalwanyi ab’amaanyi 100,000. Yabapangisa ttalanta za ffeeza 100.
7  Awo ne wabaawo omusajja wa Katonda ow’amazima eyajja gy’ali n’amugamba nti: “Ai kabaka, tokkiriza ggye lya Isirayiri kugenda naawe, kubanga Yakuwa tali na Isirayiri, tali na Mwefulayimu yenna.
8  Naye genda wekka, era beera muvumu olwane olutalo. Katonda ow’amazima wa maanyi, asobola okukuyamba; kyokka era asobola okuleka abalabe bo ne bakuwangula.”
9  Awo Amaziya n’agamba omusajja wa Katonda ow’amazima nti: “Naye ate ttalanta 100 ze mpadde eggye lya Isirayiri?” Omusajja wa Katonda ow’amazima n’amugamba nti: “Yakuwa asobola okukuwa ekisingawo ennyo ku ekyo.”
10  Awo Amaziya n’agamba ab’eggye eryali lizze gy’ali nga bavudde mu Efulayimu bagende, n’abasiibula okuddayo ewaabwe. Kyokka ne basunguwalira nnyo Yuda, era ne baddayo ewaabwe nga basunguwavu nnyo.
11  Awo Amaziya n’alaga obuvumu n’akulembera eggye lye ne bagenda mu Kiwonvu eky’Omunnyo, n’atta abantu ba Seyiri 10,000.
12  Era abasajja ba Yuda ne bawamba abalala 10,000 nga balamu. Ne babatwala waggulu ku kagulungujjo ne babasuula wansi, bonna ne basesebbuka.
13  Naye abasajja b’eggye Amaziya be yagaana okugenda naye mu lutalo n’abagamba baddeyo, baalumba ebibuga bya Yuda, okuva e Samaliya okutuuka e Besu-kolooni, ne battayo abantu 3,000 era ne batwala omunyago mungi.
14  Naye Amaziya bwe yakomawo ng’ava okutta Abeedomu, yaleeta bakatonda b’abantu ba Seyiri n’abateekawo okuba bakatonda be, n’atandika okubavunnamira n’okubanyookerereza omukka gwa ssaddaaka.
15  Awo Yakuwa n’asunguwalira nnyo Amaziya era n’amutumira nnabbi n’amugamba nti: “Lwaki osinza bakatonda b’abantu abataasobola kuwonya bantu baabwe mu mukono gwo?”
16  Bwe yayogera naye, kabaka n’amugamba nti: “Twali tukulonzeeko okuba omuwabuzi wa kabaka? Sirika! Lwaki oyagala bakutte?” Awo nnabbi n’asirika, naye n’amugamba nti: “Nkimanyi nti Katonda amaliridde okukuzikiriza, olw’okuba okoze ekintu kino era towulirizza magezi ge nkuwadde.”
17  Oluvannyuma lw’okwebuuza ku bawabuzi be, Amaziya kabaka wa Yuda yaweereza Yekowaasi mutabani wa Yekoyakazi mutabani wa Yeeku kabaka wa Isirayiri obubaka, n’amugamba nti: “Jjangu tulwane.”
18  Kabaka Yekowaasi owa Isirayiri n’aweereza Kabaka Amaziya owa Yuda obubaka obugamba nti: “Akati ak’amaggwa akaali mu Lebanooni kaaweereza omuti gw’entolokyo ogwali mu Lebanooni obubaka obugamba nti, ‘Muwala wo muwe mutabani wange amuwase.’ Kyokka, ensolo ey’omu nsiko eyali mu Lebanooni n’eyitawo n’erinnyirira akati ak’amaggwa.
19  Ogambye nti: ‘Laba! Mpangudde Edomu.’ Omutima gwo gwegulumizza, era oyagala okugulumizibwa. Sigala mu nnyumba yo. Lwaki weereetera emitawaana eginaakuviirako okugwa ggwe awamu ne Yuda?”
20  Naye Amaziya teyawuliriza; kubanga ekyo kyava eri Katonda ow’amazima abaweeyo mu mukono gw’abalabe baabwe olw’okuba baali basinza bakatonda ba Edomu.
21  Awo Kabaka Yekowaasi owa Isirayiri n’agenda, ye ne Kabaka Amaziya owa Yuda ne balwanira e Besu-semesi ekya Yuda.
22  Abantu ba Yuda ne bawangulwa Abayisirayiri, ne badduka buli omu n’agenda ewuwe.
23  Kabaka Yekowaasi owa Isirayiri n’akwatira Kabaka Amaziya owa Yuda mutabani wa Yekowaasi mutabani wa Yekoyakazi e Besu-semesi n’amuleeta e Yerusaalemi, n’amenya bbugwe wa Yerusaalemi okuva ku Mulyango gwa Efulayimu okutuuka ku Mulyango ogw’Oku Nsonda, emikono 400.
24  N’atwala zzaabu yenna ne ffeeza n’ebintu byonna ebyali mu nnyumba ya Katonda ow’amazima ebyali bikuumibwa Obedi-edomu, n’ebyali mu mawanika agaali mu nnyumba ya kabaka era n’awamba abantu, n’addayo e Samaliya.
25  Amaziya mutabani wa Yekowaasi kabaka wa Yuda yawangaala emyaka 15 oluvannyuma lw’okufa kwa Yekowaasi mutabani wa Yekoyakazi kabaka wa Isirayiri.
26  Ebyafaayo ebirala ebikwata ku Amaziya, okuva ku byasooka okutuukira ddala ku byasembayo, byawandiikibwa mu Kitabo kya Bakabaka ba Yuda n’aba Isirayiri.
27  Okuva Amaziya lwe yakyuka n’aleka Yakuwa, baamukolera olukwe mu Yerusaalemi okumutta, n’addukira e Lakisi, naye ne batuma abantu okumuwondera e Lakisi ne bamuttira eyo.
28  Ne bamuteeka ku mbalaasi ne bamuzzaayo ne bamuziika ne bajjajjaabe mu kibuga kya Yuda.
13  Mu mwaka ogw’ekkumi n’omunaana ogw’obufuzi bwa Kabaka Yerobowaamu, Abiya yafuuka kabaka wa Yuda.
2  Yafugira emyaka esatu mu Yerusaalemi, era nnyina yali ayitibwa Mikaaya muwala wa Uliyeri ow’e Gibeya. Waaliwo olutalo wakati wa Abiya ne Yerobowaamu.
3  Awo Abiya n’agenda mu lutalo ng’alina eggye ly’abalwanyi ab’amaanyi era abatendeke 400,000. Ne Yerobowaamu najja okumulwanyisa ng’alina eggye ly’abasajja abalwanyi ab’amaanyi era abatendeke 800,000.
4  Abiya n’ayimirira ku Lusozi Zemalayimu oluli mu kitundu kya Efulayimu eky’ensozi, n’agamba nti: “Ggwe Yerobowaamu ne Isirayiri yonna mumpulirize.
5  Temumanyi nti Yakuwa Katonda wa Isirayiri yawa Dawudi n’abaana be obwakabaka okufuga Isirayiri emirembe gyonna, ng’akola naye endagaano ey’omunnyo?
6  Naye Yerobowaamu mutabani wa Nebati, omuweereza wa Sulemaani mutabani wa Dawudi yasituka n’ajeemera mukama we.
7  Abasajja abataalina bya kukola era abataalina mugaso ne bakuŋŋaanira w’ali. Beewaggula ku Lekobowaamu mutabani wa Sulemaani, Lekobowaamu bwe yali akyali muto era ng’alimu okutya, era teyasobola kubalwanyisa.
8  “Kaakano mulowooza nti musobola okulwanyisa obwakabaka bwa Yakuwa obuli mu mukono gw’abaana ba Dawudi, olw’okuba muli kibiina kinene era nga mulina ennyana eza zzaabu Yerobowaamu ze yabakolera okuba bakatonda bammwe.
9  Temwagoba bakabona ba Yakuwa, bazzukulu ba Alooni, n’Abaleevi, ne mwerondera bakabona ng’abantu b’ensi endala bwe bakola? Oyo yenna eyajjanga n’ente ento ennume n’endiga ennume musanvu ng’afuuka kabona w’ebyo ebitali katonda.
10  Naye ffe Yakuwa ye Katonda waffe era tetumuvangako; era bakabona baffe, bazzukulu ba Alooni, baweereza Yakuwa, n’Abaleevi babayambako mu kukola emirimu.
11  Era bawaayo ebiweebwayo ebyokebwa eri Yakuwa buli ku makya na buli kawungeezi, era banyookeza n’obubaani obw’akaloosa; n’emigaati egipangibwa giri ku mmeeza eya zzaabu omulongoofu, era bakoleeza ekikondo ky’ettaala ekya zzaabu n’ettaala zaakyo buli kawungeezi, kubanga tutuukiriza obuvunaanyizibwa bwaffe eri Yakuwa Katonda waffe, naye mmwe mwamuvaako.
12  Katonda ow’amazima ali naffe era atukulembeddemu ne bakabona be nga bakutte amakondeere ag’okufuuwa mu lutalo nga tulwana nammwe. Mmwe abasajja ba Isirayiri, temulwanyisa Yakuwa Katonda wa bajjajjammwe, kubanga temujja kuwangula.”
13  Naye Yerobowaamu n’asindika abateezi babave emabega, eggye lye ne libeera mu maaso ga Yuda, ate abateezi ne baba emabega waabwe.
14  Abasajja ba Yuda bwe baakyuka, ne bakiraba nti olutalo lwabali mu maaso n’emabega. Awo ne bakaabirira Yakuwa nga bakabona bwe bafuuwa amakondeere mu ddoboozi erya waggulu.
15  Abasajja ba Yuda ne balaya enduulu z’olutalo. Bwe baalaya enduulu z’olutalo, Katonda ow’amazima n’awangula Yerobowaamu ne Isirayiri yonna mu maaso ga Abiya ne Yuda.
16  Abayisirayiri ne badduka Yuda, era Katonda n’abawaayo mu mukono gwabwe.
17  Abiya n’abantu be ne batta bangi nnyo, era abasajja Abayisirayiri 500,000 abatendeke battibwa.
18  Bwe batyo abasajja ba Isirayiri ne batoowazibwa mu kiseera ekyo. Abasajja ba Yuda baabasinga amaanyi kubanga beesiga Yakuwa Katonda wa bajjajjaabwe.
19  Abiya n’awondera Yerobowaamu era n’amuwambako ebibuga bino: Beseri n’obubuga obukyetoolodde, Yesana n’obubuga obukyetoolodde, ne Efulayini n’obubuga obukyetoolodde.
20  Yerobowaamu teyaddamu kuba wa maanyi mu nnaku za Abiya; era Yakuwa yamubonereza n’afa.
21  Naye Abiya n’ayongera okuba ow’amaanyi. Era yawasa abakazi 14, n’azaala abaana ab’obulenzi 22 n’ab’obuwala 16.
22  Ebyafaayo ebirala byonna ebikwata ku Abiya, ebintu bye yakola ne bye yayogera, byawandiikibwa mu biwandiiko bya nnabbi Iddo.
14  Awo Abiya n’agalamizibwa wamu ne bajjajjaabe, ne bamuziika mu Kibuga kya Dawudi, Asa mutabani we n’amusikira ku bwakabaka. Mu nnaku ze ensi yalimu emirembe okumala emyaka kkumi.
2  Asa yakola ebirungi era ebituufu mu maaso ga Yakuwa Katonda we.
3  Yaggyawo ebyoto bya bakatonda abalala n’ebifo ebigulumivu, n’abetenta empagi ezisinzibwa era n’atemaatema n’ebikondo ebisinzibwa.
4  N’agamba ab’omu Yuda okunoonya Yakuwa Katonda wa bajjajjaabwe era n’okukwata Amateeka n’ebiragiro.
5  Yaggyawo ebifo ebigulumivu n’ebyoto okwoterezebwa obubaani mu bibuga byonna ebya Yuda; obwakabaka ne buba mu mirembe mu kiseera ky’obufuzi bwe.
6  N’azimba ebibuga mu Yuda ebiriko bbugwe, kubanga ensi yalimu emirembe; era teyalina ntalo mu myaka egyo, kubanga Yakuwa yamuwa ekiwummulo.
7  Awo n’agamba Yuda nti: “Ka tuzimbe ebibuga bino tubiteekeko bbugwe n’eminaala n’emiryango n’ebisiba. Ensi ekyali mu buyinza bwaffe kubanga tunoonyezza Yakuwa Katonda waffe. Tumunoonyezza era atuwadde ekiwummulo okwetooloola wonna.” Ne bazimba era ne bamaliriza byonna bye baali baagala okuzimba.
8  Asa yalina eggye lya basajja 300,000 okuva mu Yuda abaalina engabo ennene n’amafumu. Ate okuva mu Benyamini baali 280,000, abalwanyi ab’amaanyi abaalina engabo entono era abaali bamanyi okukozesa omutego.
9  Awo Zeera Omwesiyopiya n’abalumba ng’alina eggye lya basajja 1,000,000 n’amagaali 300. Bwe yatuuka e Malesa,
10  Asa n’agenda okumwaŋŋanga, ne basimba ennyiriri okulwana mu Kiwonvu Zefasa e Malesa.
11  Awo Asa n’akoowoola Yakuwa Katonda we n’agamba nti: “Ai Yakuwa, eky’okuba nti b’oyamba bangi oba nti tebalina maanyi, si kikulu gy’oli. Tuyambe Ai Yakuwa Katonda waffe, kubanga twesiga ggwe, era tuzze mu linnya lyo okulwanyisa ekibiina kino. Ai Yakuwa, ggwe Katonda waffe; omuntu obuntu tomukkiriza kukusinga maanyi.”
12  Awo Yakuwa n’ayamba Asa ne Yuda okuwangula Abeesiyopiya, Abeesiyopiya ne badduka.
13  Asa n’abantu abaali naye ne babawondera okutuuka e Gerali, era Abeesiyopiya ne bagenda nga bagwa okutuusa lwe baasaanawo bonna, kubanga Yakuwa n’eggye lye baabawangulira ddala. Oluvannyuma abasajja ba Yuda ne batwala omunyago mungi nnyo.
14  Ate era baazikiriza ebibuga byonna ebyali byetoolodde Gerali, kubanga entiisa ya Yakuwa yabibuutikira, ne banyaga ebibuga byonna, kubanga byalimu ebintu bingi nnyo eby’okunyaga.
15  Baalumba ne weema z’abalunzi ne batwala ebisibo byabwe bingi nnyo n’eŋŋamira, oluvannyuma ne baddayo e Yerusaalemi.
29  Keezeekiya yafuuka kabaka ng’alina emyaka 25, era yafugira emyaka 29 mu Yerusaalemi. Nnyina yali ayitibwa Abiya muwala wa Zekkaliya.
2  Yakolanga ebirungi mu maaso ga Yakuwa nga jjajjaawe Dawudi bwe yakolanga.
3  Mu mwaka ogwasooka ogw’obufuzi bwe, mu mwezi ogusooka, yaggulawo enzigi z’ennyumba ya Yakuwa era n’aziddaabiriza.
4  Oluvannyuma yaleeta bakabona n’Abaleevi n’abakuŋŋaanyiza mu kibangirizi ku luuyi olw’ebuvanjuba.
5  N’abagamba nti: “Mumpulirize mmwe Abaleevi. Mwetukuze era mutukuze n’ennyumba ya Yakuwa Katonda wa bajjajjammwe, era muggye ebintu ebitali birongoofu mu kifo ekitukuvu.
6  Kubanga bakitaffe tebaali beesigwa era baakola ebintu ebibi mu maaso ga Yakuwa Katonda waffe. Baamuleka, ne batawa weema ya Yakuwa kitiibwa, era baamukuba amabega.
7  Ate era baggala enzigi z’ekisasi ne bazikiza n’ettaala. Baalekera awo okwotereza obubaani n’okuwaayo eri Katonda wa Isirayiri ssaddaaka ezookebwa mu kifo ekitukuvu.
8  Yakuwa kyeyava asunguwalira Yuda ne Yerusaalemi, n’abafuula ekintu eky’entiisa, ekiwuniikiriza, era ekireetera omuntu okufuuwa oluwa nga yeewuunya, nga bwe mwerabirako n’amaaso gammwe.
9  Bajjajjaffe battibwa n’ekitala, era batabani baffe ne bawala baffe ne bakazi baffe baatwalibwa mu buwambe olw’ensonga eyo.
10  Kaakano omutima gwange gwagala okukola endagaano ne Yakuwa Katonda wa Isirayiri obusungu bwe busobole okutuvaako.
11  Baana bange, kino si kiseera kya kugayaala, kubanga mmwe Yakuwa b’alonze okuyimirira mu maaso ge, mubeerenga abaweereza be, era mwokyenga ssaddaaka ze.”
12  Awo Abaleevi bano ne bayimuka: Makasi mutabani wa Amasayi ne Yoweeri mutabani wa Azaliya ab’oku Bakokasi; okuva mu Bamerali, Kiisi mutabani wa Abudi ne Azaliya mutabani wa Yekalereri; ate okuva mu Bagerusoni, Yowa mutabani wa Zimma ne Edeni mutabani wa Yowa;
13  okuva mu baana ba Erizafani, Simuli ne Yeweri; ate okuva mu baana ba Asafu, Zekkaliya ne Mattaniya;
14  okuva mu baana ba Kemani, Yekyeri ne Simeeyi; n’okuva mu baana ba Yedusuni, Semaaya ne Wuziyeeri.
15  Baakuŋŋaanya baganda baabwe ne beetukuza ne bajja okulongoosa ennyumba ya Yakuwa, ng’ekiragiro kya kabaka bwe kyali, okusinziira ku bigambo bya Yakuwa.
16  Awo bakabona ne bayingira mu nnyumba ya Yakuwa okugirongoosa, ne bafulumya ebintu byonna ebitaali birongoofu bye baasanga mu yeekaalu ya Yakuwa ne babireeta mu luggya lw’ennyumba ya Yakuwa. Abaleevi ne babikwata ne babitwala wabweru mu Kiwonvu Kidulooni.
17  Bwe batyo ne batandika omulimu gw’okutukuza ku lunaku olusooka mu mwezi ogusooka, era ku lunaku olw’omunaana ne batuuka ku kisasi kya Yakuwa; ne batukuza ennyumba ya Yakuwa mu nnaku munaana, era ku lunaku olw’ekkumi n’omukaaga olw’omwezi ogusooka ne bamaliriza.
18  Oluvannyuma ne bagenda eri Kabaka Keezeekiya ne bamugamba nti: “Tulongoosezza ennyumba ya Yakuwa yonna, ekyoto eky’ebiweebwayo ebyokebwa n’ebintu byakyo byonna ebikozesebwa, n’emmeeza ey’emigaati egipangibwa n’ebintu byakwo byonna.
19  Ebintu byonna ebikozesebwa Kabaka Akazi bye yali asudde eri mu kiseera ky’obufuzi bwe, bwe yakola ebintu ebitali bya bwesigwa, tubiteeseteese era tubitukuzza; biri mu maaso g’ekyoto kya Yakuwa.”
20  Awo Kabaka Keezeekiya n’asituka ku makya n’akuŋŋaanya abaami b’ekibuga ne bagenda ku nnyumba ya Yakuwa.
21  Ne baleeta ente ennume musanvu, n’endiga ennume musanvu, n’endiga ento ennume musanvu, n’embuzi ennume musanvu, okuba ekiweebwayo olw’ekibi ku lw’obwakabaka, ku lw’ekifo ekitukuvu, ne ku lwa Yuda. N’agamba bakabona, bazzukulu ba Alooni, okuziweerayo ku kyoto kya Yakuwa.
22  Awo ne basala ente, bakabona ne baddira omusaayi ne bagumansira ku kyoto; oluvannyuma ne basala endiga ennume omusaayi ne bagumansira ku kyoto, ne basala n’endiga ento ennume omusaayi ne bagumansira ku kyoto.
23  Ne baleeta embuzi ennume ez’ekiweebwayo olw’ekibi mu maaso ga kabaka n’ekibiina ne bazissaako emikono.
24  Bakabona ne bazisala ne bawaayo ekiweebwayo olw’ekibi nga bassa omusaayi gwazo ku kyoto okutangirira Isirayiri yonna; kubanga kabaka yalagira nti ekiweebwayo ekyokebwa n’ekiweebwayo olw’ekibi birina okuweebwayo ku lwa Isirayiri yonna.
25  Era yassaawo Abaleevi mu nnyumba ya Yakuwa, nga balina ebitaasa n’ebivuga eby’enkoba n’entongooli, nga Dawudi ne Gaadi eyategeezanga okwolesebwa okwavanga eri Katonda ne nnabbi Nasani bwe baalagira, kubanga ekiragiro kyava eri Yakuwa okuyitira mu bannabbi be.
26  Abaleevi ne bayimirira nga bakutte ebivuga bya Dawudi, ate bo bakabona nga bakutte amakondeere.
27  Awo Keezeekiya n’alagira baweeyo ku kyoto ekiweebwayo ekyokebwa. Bwe baatandika okukiwaayo, oluyimba lwa Yakuwa ne lutandika era n’amakondeere ne gatandika okufuuyibwa nga gagoberera ebivuga bya Dawudi kabaka wa Isirayiri.
28  Ekibiina kyonna kyali kivunnamye ng’oluyimba lugenda mu maaso era nga n’amakondeere gafuuyibwa. Ebyo byonna ne bibeera bwe bityo okutuusa ekiweebwayo ekyokebwa lwe kyaggwa okuweebwayo.
29  Amangu ddala nga bamaze okukiwaayo, kabaka n’abo bonna abaali naye ne bavunnama wansi.
30  Kabaka Keezeekiya n’abaami ne bagamba Abaleevi okutendereza Yakuwa mu bigambo bya Dawudi n’ebya Asafu eyategeezanga okwolesebwa okwavanga eri Katonda. Awo ne batendereza n’essanyu lingi nnyo, era ne bavunnama wansi.
31  Awo Keezeekiya n’agamba nti: “Kaakano nga bwe mwawuliddwawo okuweereza Yakuwa. Mujje muleete mu nnyumba ya Yakuwa ssaddaaka n’ebiweebwayo eby’okwebaza.” Ekibiina ne kitandika okuleeta ssaddaaka n’ebiweebwayo eby’okwebaza, era buli eyali ayagala yaleeta ebiweebwayo ebyokebwa.
32  Bino bye biweebwayo ebyokebwa ekibiina bye kyaleeta: ente 70, n’endiga ennume 100, n’endiga ento ennume 200—nga zonna za kuwaayo eri Yakuwa ng’ekiweebwayo ekyokebwa—
33  n’ebiweebwayo ebirala ebitukuvu ebyaleetebwa byali, ente 600 n’endiga 3,000.
34  Naye bakabona baali batono nnyo nga tebasobola kubaaga nsolo zonna ez’ebiweebwayo ebyokebwa. Bwe kityo baganda baabwe Abaleevi ne babayambako okutuusa omulimu lwe gwaggwa era okutuusa bakabona lwe beetukuza. Bo Abaleevi baafaayo nnyo okwetukuza okusinga bakabona.
35  Ebiweebwayo ebyokebwa n’amasavu ga ssaddaaka ez’emirembe byali bingi nnyo, era n’ebiweebwayo eby’eby’okunywa ebigendera ku biweebwayo ebyokebwa nabyo byali bingi nnyo. Bwe butyo obuweereza obw’omu nnyumba ya Yakuwa ne buzzibwawo.
36  Awo Keezeekiya n’abantu bonna ne basanyuka olw’ebyo Katonda ow’amazima bye yali akoledde abantu, kubanga ebyo byonna byali bisobodde okubaawo mu bwangu ddala.
19  Awo Yekosafaati kabaka wa Yuda n’akomawo mirembe mu nnyumba ye e Yerusaalemi.
2  Yeeku mutabani wa Kanani eyategeezanga okwolesebwa okwavanga eri Katonda n’agenda okusisinkana Kabaka Yekosafaati n’amugamba nti: “Ababi b’osaanidde okuyamba, era abo abakyawa Yakuwa b’osaanidde okwagala? Olw’ensonga eno Yakuwa akusunguwalidde.
3  Kyokka Katonda akulabyemu ebirungi, kubanga waggya mu nsi ebikondo ebisinzibwa era wateekateeka omutima gwo okunoonya Katonda ow’amazima.”
4  Awo Yekosafaati ne yeeyongera okubeera mu Yerusaalemi era n’addamu okugenda eri abantu, okuva e Beeru-seba okutuuka mu kitundu kya Efulayimu eky’ensozi, abakomyewo eri Yakuwa Katonda wa bajjajjaabwe.
5  N’ateeka abalamuzi mu nsi yonna mu bibuga bya Yuda byonna ebyaliko bbugwe, mu bibuga kinnakimu.
6  N’agamba abalamuzi nti: “Mufeeyo nnyo ku ebyo bye mukola, kubanga temulamulira muntu wabula mulamulira Yakuwa, era ali wamu nammwe mu kusala emisango.
7  Entiisa ya Yakuwa k’ebabeereko. Mwegendereze bye mukola, kubanga Yakuwa Katonda waffe takola bitali bya bwenkanya, tasaliriza, era talya nguzi.”
8  Ne mu Yerusaalemi Yekosafaati yateekamu abamu ku Baleevi, n’abamu ku bakabona, n’abamu ku bakulu b’ennyumba mu Isirayiri okulamula mu linnya lya Yakuwa n’okusala emisango gy’abantu b’omu Yerusaalemi.
9  Ate era yabalagira nti: “Bwe muti bwe muba mukola mu kutya Yakuwa, nga muba beesigwa era nga muba n’omutima ogutuukiridde:
10  Baganda bammwe abali mu bibuga byabwe buli lwe banaaleetanga gye muli omusango ogukwata ku kuyiwa omusaayi oba ekibuuzo ekikwata ku tteeka oba ku kiragiro oba ku nnamula, mubalabulenga baleme kubaako musango mu maaso ga Yakuwa; bwe mutaakole bwe mutyo, obusungu bwe bujja kubabuubuukira mmwe ne baganda bammwe. Ekyo kye mubanga mukola muleme kubaako musango.
11  Era Amaliya kabona omukulu y’abakulira mu nsonga zonna ezikwata ku Yakuwa. Zebadiya mutabani wa Isimayiri ye mukulu w’ennyumba ya Yuda mu nsonga zonna ezikwata ku kabaka. Abaleevi banaaweerezanga ng’abalabirizi bammwe. Mube bavumu mukole emirimu n’obunyiikivu, era Yakuwa k’abeere n’abo abakola ebirungi.”
24  Yekowaasi yalina emyaka musanvu we yafuukira kabaka, era yafugira emyaka 40 mu Yerusaalemi. Nnyina yali ayitibwa Zibiya ow’e Beeru-seba.
2  Yekowaasi yeeyongera okukola ebirungi mu maaso ga Yakuwa ekiseera kyonna Yekoyaada kabona kye yamala nga mulamu.
3  Yekoyaada yamuwasiza abakazi babiri, era yazaala abaana ab’obulenzi n’ab’obuwala.
4  Awo Yekowaasi n’ayagala okuddaabiriza ennyumba ya Yakuwa.
5  N’akuŋŋaanya bakabona n’Abaleevi n’abagamba nti: “Mugende mu bibuga bya Yuda musolooze ssente mu Isirayiri yonna ez’okuddaabiriza ennyumba ya Katonda wammwe buli mwaka, era ekyo mukikole mu bwangu.” Kyokka Abaleevi ne batakikola mu bwangu.
6  Awo kabaka n’ayita Yekoyaada kabona omukulu n’amugamba nti: “Lwaki tewagamba Baleevi kuleeta omusolo omutukuvu okuva mu Yuda ne mu Yerusaalemi, Musa omuweereza wa Yakuwa gwe yalagira, omusolo omutukuvu ogwa weema ey’Obujulirwa ekibiina kya Isirayiri gwe kirina okuwa?
7  Kubanga abaana ba Asaliya omukazi omubi, baakozesa eryanyi ne bayingira mu nnyumba ya Katonda ow’amazima ne baggyamu ebintu ebitukuvu byonna eby’omu nnyumba ya Yakuwa ne babikozesa mu kusinza Babbaali.”
8  Awo kabaka n’alagira ne bakola essanduuko ne bagiteeka wabweru ku mulyango gw’ennyumba ya Yakuwa.
9  Ne balangirira mu Yuda yonna ne mu Yerusaalemi abantu baleete eri Yakuwa omusolo Musa omuweereza wa Katonda ow’amazima gwe yalagira mu ddungu Abayisirayiri okuwa.
10  Awo abaami bonna n’abantu bonna ne basanyuka, ne baleeta eby’okuwaayo ne babiteeka mu ssanduuko okutuusa lwe yajjula.
11  Buli Abaleevi lwe baaleetanga essanduuko eri kabaka, ne balaba nga mulimu ssente nnyingi, ng’omuwandiisi wa kabaka n’oyo eyayambangako kabona omukulu bajja baziggyamu, ng’essanduuko bagizzaayo mu kifo kyayo. Bwe batyo bwe baakolanga buli lunaku, era baakuŋŋaanya ssente nnyingi nnyo.
12  Kabaka ne Yekoyaada ssente ezo baazikwasanga abaalabiriranga omulimu gw’ennyumba ya Yakuwa, bo ne basasulanga abatemi b’amayinja ne baffundi okuddaabiriza ennyumba ya Yakuwa, era n’abaweesi b’ekyuma n’ekikomo okuddaabiriza ennyumba ya Yakuwa.
13  Abo abaali ab’okulabirira omulimu ne batandika okukola, era omulimu gw’okuddaabiriza ne gugenda mu maaso nga bagulabirira bulungi, ennyumba ya Katonda ow’amazima ne bagizzaawo nga bwe yali edda, ne baginyweza n’ebeerera ddala ŋŋumu.
14  Olwali okugimaliriza, ne baleeta eri kabaka ne Yekoyaada ssente ezaali zifisseewo, ne bazikozesa okukola ebintu eby’okukozesa mu nnyumba ya Yakuwa, ebintu ebikozesebwa mu buweereza ne mu kuwaayo ebiweebwayo n’ebikopo n’ebintu ebya zzaabu n’ebya ffeeza. Era baawangayo ssaddaaka ezookebwa mu nnyumba ya Yakuwa bulijjo ennaku zonna Yekoyaada ze yamala nga mulamu.
15  Yekoyaada bwe yali ng’akaddiye era ng’amatidde emyaka gy’obulamu bwe, n’afa. Yafa nga wa myaka 130.
16  Ne bamuziika mu Kibuga kya Dawudi gye baaziikanga bakabaka, olw’ebirungi bye yali akoledde Isirayiri, ne Katonda ow’amazima, n’ennyumba ya Katonda.
17  Yekoyaada bwe yamala okufa, abaami ba Yuda ne bajja ne bavunnamira kabaka; kabaka n’abawuliriza.
18  Ne baleka ennyumba ya Yakuwa Katonda wa bajjajjaabwe ne batandika okusinza ebikondo n’ebifaananyi; Katonda n’asunguwalira Yuda ne Yerusaalemi olw’ekibi kyabwe.
19  Yakuwa n’abatumiranga bannabbi okubakomyawo gy’ali; ne babalabulanga naye ne bagaana okuwuliriza.
20  Omwoyo gwa Katonda ne gujja ku Zekkaliya mutabani wa Yekoyaada kabona, n’ayimirira mu maaso g’abantu n’abagamba nti: “Bw’ati Katonda ow’amazima bw’agamba, ‘Lwaki mumenya ebiragiro bya Yakuwa? Ebintu tebijja kubagendera bulungi? Olw’okuba mulese Yakuwa, naye ajja kubaleka.’”
21  Kyokka ne beekobaana ne bamukubira amayinja mu luggya lw’ennyumba ya Yakuwa nga bakolera ku kiragiro kya kabaka.
22  Bw’atyo Kabaka Yekowaasi n’atajjukira kwagala okutajjulukuka Yekoyaada kitaawe wa Zekkaliya kwe yamulaga, n’atta mutabani we. Zekkaliya bwe yali afa yagamba nti: “Yakuwa akubonereze olw’ekyo ky’okoze.”
23  Awo omwaka bwe gwali gutandika, eggye lya Busuuli lyajja okulwanyisa Yekowaasi, ne lirumba Yuda ne Yerusaalemi. Ne batta abaami bonna ab’abantu, era ebintu byonna bye baabanyagako ne babiweereza kabaka wa Ddamasiko.
24  Wadde ng’eggye lya Busuuli ery’abalumba lyalimu abantu batono, Yakuwa yawaayo mu mukono gwabwe eggye lya Yuda eryali eddene ennyo, kubanga baali balese Yakuwa Katonda wa bajjajjaabwe; bwe batyo Abasuuli ne babonereza Yekowaasi.
25  Bwe baagenda (baamuleka alina ebisago eby’amaanyi), abaweereza be ne bamwekobaanira olw’okuyiwa omusaayi gw’abaana ba Yekoyaada kabona, ne bamuttira ku kitanda kye. Bw’atyo n’afa era ne bamuziika mu Kibuga kya Dawudi, naye tebaamuziika we baaziikanga bakabaka.
26  Bano be baamwekobaanira: Zabadi mutabani wa Simeyaasi omukazi Omwamoni ne Yekozabadi mutabani wa Simulisi omukazi Omumowaabu.
27  Ebikwata ku baana be n’ebyo ebyalangirirwa nti bijja kumutuukako, era n’ebikwata ku ngeri gye yaddaabirizaamu ennyumba ya Katonda ow’amazima, byawandiikibwa mu biwandiiko eby’Ekitabo kya Bakabaka. Amaziya mutabani we n’amusikira ku bwakabaka.
5  Bw’atyo Sulemaani n’amaliriza omulimu gwonna gwe yalina okukola ku nnyumba ya Yakuwa. Awo Sulemaani n’aleeta ebintu kitaawe Dawudi bye yatukuza; n’ateeka ffeeza ne zzaabu n’ebintu ebirala byonna mu mawanika g’omu nnyumba ya Katonda ow’amazima.
2  Awo Sulemaani n’akuŋŋaanya abakadde ba Isirayiri, abakulu b’ebika bonna, abaami b’ennyumba za bakitaabwe ba Isirayiri. Bajja e Yerusaalemi okuleeta essanduuko y’endagaano ya Yakuwa nga bagiggya mu Kibuga kya Dawudi, kwe kugamba, mu Sayuuni.
3  Abasajja ba Isirayiri bonna ne bakuŋŋaanira mu maaso ga kabaka ku mbaga ey’omwezi ogw’omusanvu.
4  Awo abakadde ba Isirayiri bonna ne bajja, era Abaleevi ne basitula Essanduuko.
5  Ne baleeta Essanduuko ne weema ey’okusisinkaniramu n’ebintu byonna ebitukuvu ebyali mu weema. Bakabona n’Abaleevi baabireeta.
6  Kabaka Sulemaani n’ekibiina kyonna eky’Abayisirayiri abaali bayitiddwa okumusisinkana baali mu maaso g’Essanduuko. Endiga n’ente zaasaddaakibwa, ne kiba nti kyali tekisoboka kumanya muwendo gwazo wadde okuzibala.
7  Awo bakabona ne baleeta essanduuko y’endagaano ya Yakuwa mu kifo kyayo, mu kisenge ky’ennyumba ekisingayo okuba munda, Awasinga Obutukuvu, wansi w’ebiwaawaatiro bya bakerubi.
8  Bakerubi baali banjululizza ebiwaawaatiro byabwe waggulu w’ekifo Essanduuko we yali, ne kiba nti baali babikkiridde Essanduuko n’emisituliro gyayo.
9  Naye emisituliro gyali miwanvu nnyo, ng’omuntu ali Awatukuvu mu maaso g’ekisenge ekisingayo okuba munda asobola okulaba emitwe gyagyo, naye ng’ali ebweru tasobola kugiraba; era emisituliro egyo gikyali eyo n’okutuusa leero.
10  Mu Ssanduuko temwalimu kintu kirala kyonna okuggyako ebipande by’amayinja ebibiri Musa bye yateekeramu e Kolebu, Yakuwa bwe yakola endagaano n’abantu ba Isirayiri bwe baali nga bava e Misiri.
11  Bakabona bwe baafuluma mu kifo ekitukuvu (kubanga bakabona bonna abaaliwo, ka babe ba mu kibinja ki, baali beetukuzza),
12  Abaleevi bonna abayimbi abaali aba Asafu, aba Kemani, aba Yedusuni, n’abaana baabwe, ne baganda baabwe, baali bambadde engoye ennungi nga bakutte ebitaasa n’ebivuga eby’enkoba n’entongooli; baali bayimiridde ku luuyi lw’ekyoto olw’ebuvanjuba nga bali wamu ne bakabona 120 abaali bafuuwa amakondeere.
13  Abafuuyi b’amakondeere n’abayimbi bwe baakwataganya wamu amaloboozi gaabwe nga batendereza era nga beebaza Yakuwa, era bwe baayimusa amaloboozi g’amakondeere, ag’ebitaasa, n’ag’ebivuga ebirala nga batendereza Yakuwa, “kubanga mulungi; okwagala kwe okutajjulukuka kwa mirembe na mirembe,” ennyumba, ennyumba ya Yakuwa n’ejjula ekire.
14  Bakabona ne batasobola kweyongera kuweereza olw’ekire, kubanga ekitiibwa kya Yakuwa kyajjula ennyumba ya Katonda ow’amazima.
36  Awo abantu b’omu nsi ne baddira Yekoyakazi mutabani wa Yosiya ne bamufuula kabaka mu Yerusaalemi n’adda mu kifo kya kitaawe.
2  Yekoyakazi yatandika okufuga ng’alina emyaka 23, era yafugira mu Yerusaalemi emyezi esatu.
3  Naye kabaka wa Misiri yamuggya ku bwakabaka mu Yerusaalemi era ensi n’agitanza ttalanta 100 eza ffeeza ne ttalanta emu eya zzaabu.
4  Ate era kabaka wa Misiri yafuula Eriyakimu muganda wa Yekoyakazi kabaka wa Yuda ne Yerusaalemi era n’akyusa erinnya lye n’amutuuma Yekoyakimu; naye muganda we Yekoyakazi Neeko n’amutwala e Misiri.
5  Yekoyakimu yatandika okufuga ng’alina emyaka 25, era yafugira mu Yerusaalemi emyaka 11. Yeeyongera okukola ebintu ebibi mu maaso ga Yakuwa Katonda we.
6  Nebukadduneeza kabaka wa Babulooni yamulumba amusibe empingu bbiri ez’ekikomo amutwale e Babulooni.
7  Era Nebukadduneeza yatwala e Babulooni ebimu ku bintu by’omu nnyumba ya Yakuwa n’abiteeka mu lubiri lwe e Babulooni.
8  Ebyafaayo ebirala ebikwata ku Yekoyakimu, ebintu eby’omuzizo bye yakola n’ebintu ebibi ebimumanyiddwako, byawandiikibwa mu Kitabo kya Bakabaka ba Isirayiri n’aba Yuda. Awo Yekoyakini mutabani we n’amusikira ku bwakabaka.
9  Yekoyakini yatandika okufuga ng’alina emyaka 18, era yafugira mu Yerusaalemi emyezi esatu n’ennaku kkumi; yeeyongera okukola ebibi mu maaso ga Yakuwa.
10  Ku ntandikwa y’omwaka, Kabaka Nebukadduneeza yatuma abasajja be bamutwale e Babulooni era batwale n’ebintu eby’omuwendo eby’omu nnyumba ya Yakuwa. Era yaddira Zeddeekiya muganda wa kitaawe n’amufuula kabaka wa Yuda ne Yerusaalemi.
11  Zeddeekiya yatandika okufuga ng’alina emyaka 21 era yafugira mu Yerusaalemi emyaka 11.
12  Yeeyongera okukola ebibi mu maaso ga Yakuwa Katonda we. Teyeetoowaza mu maaso ga nnabbi Yeremiya, eyayogeranga nga Yakuwa bwe yamulagiranga.
13  Yajeemera ne Kabaka Nebukadduneeza eyali amulayizza mu linnya lya Katonda; yawaganyala era n’akakanyaza omutima gwe n’agaana okudda eri Yakuwa Katonda wa Isirayiri.
14  Abakulu bonna aba bakabona n’abantu baayitiriza obutaba beesigwa; baakola eby’omuzizo byonna eby’amawanga, era baayonoona ennyumba ya Yakuwa gye yatukuza mu Yerusaalemi.
15  Yakuwa Katonda wa bajjajjaabwe yabalabulanga ng’ayitira mu babaka be, yabalabula enfunda n’enfunda, kubanga yali asaasira abantu be n’ekifo kye ky’abeeramu.
16  Naye baajereganga ababaka ba Katonda ow’amazima ne banyooma ebigambo bye era ne basekerera ne bannabbi be, okutuusa obusungu bwa Yakuwa lwe bwabuubuukira abantu be, okutuusa lwe kyali nti waali tewakyali ssuubi lyonna lya kubawonya.
17  Kyeyava abaleetera kabaka w’Abakaludaaya eyatta n’ekitala abavubuka baabwe mu kifo kyabwe ekitukuvu. Teyasaasira mulenzi wadde omuwala, omukadde wadde oyo aliko obulemu. Katonda yawaayo buli kimu mu mukono gwe.
18  Ebintu byonna eby’omu nnyumba ya Katonda ow’amazima, ebinene n’ebitono, n’eby’obugagga eby’omu nnyumba ya Yakuwa n’eby’obugagga bya kabaka n’eby’abaami be, byonna yabitwala e Babulooni.
19  Yayokya ennyumba ya Katonda ow’amazima era n’amenyaamenya bbugwe wa Yerusaalemi; yayokya ebigo byamu byonna era n’ayonoona ebintu byonna eby’omuwendo.
20  Abo bonna abaawona ekitala yabatwala e Babulooni ne bafuuka baweereza be era baweereza ba batabani be, okutuusa obwakabaka bwa Buperusi lwe bwatandika okufuga,
21  okutuukiriza ekigambo Yakuwa kye yayogera okuyitira mu Yeremiya, okutuusa ensi lwe yamala okusasula ssabbiiti zaayo. Ennaku zonna ze yamala ng’eri matongo yali ekwata ssabbiiti, etuukirize emyaka 70.
22  Mu mwaka ogwasooka ogw’obufuzi bwa Kabaka Kuulo owa Buperusi, ekigambo Yakuwa kye yayogera ng’ayitira mu Yeremiya okusobola okutuukirira, Yakuwa yateeka ekirowoozo mu mutima gwa Kuulo kabaka wa Buperusi n’ayisa ekirango mu bwakabaka bwe bwonna era n’akissa ne mu buwandiike, nga kigamba nti:
23  “Bw’ati Kabaka Kuulo owa Buperusi bw’agamba, ‘Yakuwa Katonda w’eggulu ampadde obwakabaka bwonna obw’omu nsi era annonze okumuzimbira ennyumba mu Yerusaalemi ekiri mu Yuda. Buli ali mu mmwe ku bantu be bonna, Yakuwa Katonda we abeere naye, agende.’”
15  Awo omwoyo gwa Katonda ne gujja ku Azaliya mutabani wa Odedi.
2  N’agenda mu maaso ga Asa n’amugamba nti: “Ggwe Asa ne Yuda yonna ne Benyamini, mumpulirize! Yakuwa ali nammwe singa nammwe muba naye; bwe munaamunoonya ajja kukkiriza mumuzuule; naye bwe munaamuvaako naye ajja kubavaako.
3  Isirayiri yamala ekiseera kiwanvu nga terina Katonda ow’amazima, nga terina kabona ayigiriza, era nga terina mateeka.
4  Naye bwe baali mu nnaku ne badda eri Yakuwa Katonda wa Isirayiri ne bamunoonya, yakkiriza ne bamuzuula.
5  Mu kiseera ekyo tewaali muntu yali ayinza kutambula mirembe, kubanga obutabanguko bwali bungi mu bantu bonna ab’omu nsi.
6  Eggwanga lyazikirizibwanga eggwanga eddala, n’ekibuga kyazikirizibwanga ekibuga ekirala, kubanga Katonda yabaleka okubeera mu butabanguko ne balaba ennaku eya buli ngeri.
7  Naye mmwe, mubeere bavumu era temuggwaamu maanyi, kubanga mujja kuweebwa empeera olw’ebyo bye mukola.”
8  Asa olwawulira ebigambo ebyo n’obunnabbi bwa nnabbi Odedi, n’afuna obuvumu n’aggyawo ebifaananyi ebyenyinyaza ebyali mu nsi yonna eya Yuda ne Benyamini ne mu bibuga bye yali awambye mu kitundu kya Efulayimu eky’ensozi, era n’azzaawo ekyoto kya Yakuwa ekyali mu maaso g’ekisasi ky’ennyumba ya Yakuwa.
9  N’akuŋŋaanya Yuda yonna ne Benyamini n’abagwira bonna abaali mu bo abaava mu Efulayimu ne Manase ne Simiyoni, kubanga bangi nnyo baali bavudde mu Isirayiri ne bamwegattako, bwe baalaba nga Yakuwa Katonda we ali naye.
10  Ne bakuŋŋaanira e Yerusaalemi mu mwezi ogw’okusatu mu mwaka ogw’ekkumi n’etaano ogw’obufuzi bwa Asa.
11  Ku lunaku olwo ne bawaayo ssaddaaka eri Yakuwa okuva ku munyago gwe baali baleese, ente 700 n’endiga 7,000.
12  Ate era baakola endagaano okunoonya Yakuwa Katonda wa bajjajjaabwe n’omutima gwabwe gwonna n’obulamu bwabwe bwonna.
13  Omuntu yenna atandinoonyezza Yakuwa Katonda wa Isirayiri yali wa kuttibwa, k’abe muto oba mukulu, musajja oba mukazi.
14  Ne balayira eri Yakuwa nga boogerera waggulu, nga bakuba emizira, era nga bafuuwa amakondeere n’eŋŋombe.
15  Ab’omu Yuda bonna ne basanyuka olw’ekyo kye baalayira, kubanga baalayira n’omutima gwabwe gwonna, era baamunoonya n’obumalirivu n’akkiriza ne bamuzuula; era Yakuwa n’ayongera okubawa ekiwummulo ku njuyi zonna.
16  Ate era Kabaka Asa yagoba Maaka jjajjaawe ku bwa nnamasole, kubanga yali akoze ekifaananyi ekyesisiwaza ekyakozesebwanga mu kusinza ekikondo ekisinzibwa. Asa yatemaatema ekifaananyi ekyo n’akibetenta n’akyokera mu Kiwonvu Kidulooni.
17  Naye ebifo ebigulumivu tebyaggibwa mu Isirayiri. Kyokka Asa yaweereza n’omutima gwe gwonna, obulamu bwe bwonna.
18  Yaleeta mu nnyumba ya Katonda ow’amazima ebintu ye ne kitaawe bye baatukuza—ffeeza, zzaabu, n’ebintu ebikozesebwa ebitali bimu.
19  Tewaaliwo lutalo lwonna okutuusa mu mwaka ogw’asatu mu etaano ogw’obufuzi bwa Asa.
20  Oluvannyuma lw’ekiseera, Abamowaabu n’Abaamoni n’abamu ku Bammoni ne bajja okulwanyisa Yekosafaati.
2  Abantu ne bagamba Yekosafaati nti: “Waliwo ekibinja ekinene ekikulumbye nga kiva mu kitundu ekiriraanye ennyanja, mu Edomu; era bali Kazazonu-tamali, kwe kugamba, mu Eni-gedi.”
3  Yekosafaati n’atya era n’amalirira okunoonya Yakuwa. Awo n’alangirira okusiiba mu Yuda yonna.
4  Abantu b’omu Yuda ne bakuŋŋaana okwebuuza ku Yakuwa. Baava mu bibuga byonna ebya Yuda okwebuuza ku Yakuwa.
5  Awo Yekosafaati n’ayimirira wakati mu kibiina kya Yuda n’ekya Yerusaalemi mu maaso g’oluggya olupya, mu nnyumba ya Yakuwa,
6  n’agamba nti: “Ai Yakuwa Katonda wa bajjajjaffe, si ggwe Katonda ali mu ggulu, era obwakabaka bw’amawanga gonna si ggwe abulinako obuyinza? Olina obuyinza n’amaanyi mu mukono gwo ne kiba nti tewali ayinza kukuziyiza.
7  Ai Katonda waffe, tewagoba abantu b’omu nsi eno mu maaso g’abantu bo Isirayiri, n’ogiwa ezzadde lya Ibulayimu mukwano gwo, ebeere yaabwe lubeerera?
8  Baagibeeramu era ne bakuzimbiramu ekifo ekitukuvu eky’erinnya lyo nga bagamba nti,
9  ‘Bwe tunaatuukibwangako akabi, nga kava ku kitala, ku kibonerezo, ku ndwadde, oba ku njala, tunaayimiriranga mu maaso g’ennyumba eno ne mu maaso go (kubanga erinnya lyo liri mu nnyumba eno), ne tukukoowoola otuyambe mu nnaku yaffe, era owuliranga n’otulokola.’
10  Kaakano laba abantu ba Amoni n’aba Mowaabu n’ab’omu kitundu kya Seyiri eky’ensozi kye bakola. Tewakkiriza Bayisirayiri kubalumba bwe baali bava mu nsi ya Misiri. Baabeebalama ne batabazikiriza.
11  Naye kaakano kye batusasula kwe kujja okutugoba mu nsi yo gye watuwa ng’obusika.
12  Ai Katonda waffe, toobabonereze? Ffe tetulina maanyi kwaŋŋanga kibiina kino ekinene ekizze okutulwanyisa era tetumanyi kya kukola, wabula amaaso gaffe gatunuulidde ggwe.”
13  Mu kiseera ekyo kyonna abantu b’omu Yuda bonna baali bayimiridde mu maaso ga Yakuwa, nga bali n’abaana baabwe abato ne bakyala baabwe ne batabani baabwe.
14  Awo omwoyo gwa Yakuwa ne gukka ku Yakaziyeeri mutabani wa Zekkaliya mutabani wa Benaya mutabani wa Yeyeri mutabani wa Mattaniya Omuleevi ow’oku baana ba Asafu, ng’ali wakati mu kibiina.
15  Awo n’agamba nti: “Muwulire mmwe mmwenna abantu b’omu Yuda n’ab’omu Yerusaalemi ne Kabaka Yekosafaati! Bw’ati Yakuwa bw’abagamba, ‘Temutya era temutekemuka olw’ekibiina kino ekinene, kubanga olutalo si lwammwe wabula lwa Katonda.
16  Enkya mugende mubaŋŋange. Bajja kujja nga bayitira mu kkubo ly’e Zizi, era mujja kubasanga ku nkomerero y’ekiwonvu mu maaso g’eddungu lya Yerweri.
17  Tekijja kubeetaagisa kulwana lutalo luno. Mubeere mu bifo byammwe; muyimirire butengerera mulabe Yakuwa bw’abalokola. Ggwe Yuda ne Yerusaalemi, temutya era temutekemuka. Enkya mugende mubaŋŋange, era Yakuwa ajja kuba nammwe.’”
18  Amangu ago Yekosafaati n’avunnama, obwenyi bwe ne butuukira ddala ku ttaka, era n’abantu b’omu Yuda yonna n’ab’omu Yerusaalemi ne bavunnama mu maaso ga Yakuwa okusinza Yakuwa.
19  Awo Abaleevi bazzukulu b’Abakokasi n’ab’Abakoola ne bayimuka okutendereza Yakuwa Katonda wa Isirayiri mu ddoboozi erya waggulu ennyo.
20  Awo ne bakeera ku makya ne bagenda mu ddungu ly’e Tekowa. Bwe baali bagenda, Yekosafaati n’ayimirira n’agamba nti: “Mumpulirize mmwe abantu b’omu Yuda n’ab’omu Yerusaalemi! Mwesige Yakuwa Katonda wammwe musobole okuguma. Mwesige bannabbi be mulyoke mutuuke ku buwanguzi.”
21  Bwe yamala okwebuuza ku bantu, n’alonda abasajja ab’okuyimbira Yakuwa n’okumutendereza nga bambadde ebyambalo ebitukuvu, bakulemberemu abasajja abaalina eby’okulwanyisa nga bagamba nti: “Mwebaze Yakuwa, kubanga okwagala kwe okutajjulukuka kwa mirembe na mirembe.”
22  Bwe baatandika okuyimba n’essanyu ennyimba ez’okutendereza, Yakuwa n’ateekawo abateezi okuteega abasajja ba Amoni n’aba Mowaabu n’ab’omu kitundu ky’e Seyiri eky’ensozi abaali bajja okulumba Yuda, era bano ne bakubagana bokka na bokka.
23  Abaamoni n’Abamowaabu ne bakyukira abantu b’omu kitundu kya Seyiri eky’ensozi ne babazikiriza era ne babasaanyaawo; era olwamala okuzikiriza abantu b’omu Seyiri buli omu n’akyukira munne n’amuzikiriza.
24  Abantu b’omu Yuda bwe baatuuka ku munaala gw’omukuumi ogw’omu ddungu, ne batunuulira ekibiina, ne balaba emirambo gyabwe nga giri ku ttaka, nga tewali n’omu awonyeewo.
25  Yekosafaati n’abantu be ne bagenda okubaggyako omunyago, ne babasanga n’ebintu bingi, n’engoye, n’eby’omuwendo; ne babibaggyako ne batwalako bye baasobola ebirala ne bibalemerawo. Baamala ennaku ssatu nga bakuŋŋaanya omunyago, kubanga gwali mungi nnyo.
26  Ku lunaku olw’okuna ne bakuŋŋaanira mu Kiwonvu Beraka, kubanga eyo gye baatenderereza Yakuwa. Eyo ye nsonga lwaki ekifo ekyo bakiyita Ekiwonvu Beraka n’okutuusa leero.
27  Awo abasajja bonna aba Yuda ne Yerusaalemi ne bakomawo e Yerusaalemi nga Yekosafaati abakulembeddemu, nga bajaganya, kubanga Yakuwa yali abasobozesezza okuwangula abalabe baabwe.
28  Bajja e Yerusaalemi nga balina ebivuga eby’enkoba n’entongooli n’amakondeere, ne bagenda ku nnyumba ya Yakuwa.
29  Entiisa ya Katonda n’eba ku bwakabaka bw’ensi zonna bwe baawulira nti Yakuwa yali alwanyisizza abalabe ba Isirayiri.
30  Obwakabaka bwa Yekosafaati ne butebenkera, era Katonda we ne yeeyongera okumuwa ekiwummulo ku njuyi zonna.
31  Yekosafaati ne yeeyongera okufuga Yuda. Yatandika okufuga ng’alina emyaka 35 era yafugira emyaka 25 mu Yerusaalemi. Nnyina yali ayitibwa Azuba muwala wa Siruki.
32  Yatambulira mu kkubo lya Asa kitaawe. Teyalivaamu, era yakola ebirungi mu maaso ga Yakuwa.
33  Kyokka ebifo ebigulumivu tebyaggibwawo, era abantu baali tebannateekateeka mitima gyabwe kunoonya Katonda wa bajjajjaabwe.
34  Ebyafaayo ebirala ebikwata ku Yekosafaati, okuva ku byasooka okutuukira ddala ku byasembayo, byawandiikibwa mu bigambo bya Yeeku mutabani wa Kanani ebyateekebwa mu Kitabo kya Bakabaka ba Isirayiri.
35  Oluvannyuma Yekosafaati kabaka wa Yuda yakolagana ne Akaziya kabaka wa Isirayiri eyakola ebintu ebibi ennyo.
36  Yamwegattako okukola ebyombo eby’okugenda e Talusiisi; baabikolera mu Eziyoni-geberi.
37  Kyokka Eriyeza mutabani wa Dodavaku ow’e Malesa n’alagula ku Yekosafaati ng’agamba nti: “Olw’okuba weegasse ne Akaziya, Yakuwa ajja kwonoona emirimu gyo.” Bwe bityo ebyombo ne bimenyekamenyeka, ne bitasobola kugenda Talusiisi.
1  Sulemaani mutabani wa Dawudi ne yeeyongera okufuna amaanyi mu bufuzi bwe. Yakuwa Katonda we yali naye era yamufuula wa kitiibwa nnyo.
2  Awo Sulemaani n’atumya Abayisirayiri bonna, abaali bakulira enkumi n’abakulira ebikumi n’abalamuzi n’abaami bonna ab’omu Isirayiri yonna, abakulu b’ennyumba za bakitaabwe.
3  Sulemaani n’ekibiina kyonna ne bagenda mu kifo ekigulumivu eky’e Gibiyoni, kubanga eyo we waali weema ey’okusisinkaniramu eya Katonda ow’amazima, Musa omuweereza wa Yakuwa gye yakolera mu ddungu.
4  Naye Essanduuko ya Katonda ow’amazima Dawudi yali agiggye e Kiriyasu-yalimu n’agireeta mu kifo kye yali agiteekeddeteekedde; yali agisimbidde weema mu Yerusaalemi.
5  Ate ekyoto eky’ekikomo Bezaleeri mutabani wa Wuli mutabani wa Kuli kye yakola kyali kiteekeddwa mu maaso ga weema ya Yakuwa entukuvu; era Sulemaani n’ekibiina baasabiranga mu maaso gaakyo.
6  Awo Sulemaani n’aweerayo eyo ebiweebwayo mu maaso ga Yakuwa; yawaayo ebiweebwayo ebyokebwa 1,000 ku kyoto eky’ekikomo eky’oku weema ey’okusisinkaniramu.
7  Ekiro ekyo Katonda n’alabikira Sulemaani n’amugamba nti: “Saba ky’oyagala nkuwe.”
8  Sulemaani n’agamba Katonda nti: “Walaga kitange Dawudi okwagala okutajjulukuka kungi, era onfudde kabaka mu kifo kye.
9  Kaakano Ai Yakuwa Katonda, tuukiriza kye wasuubiza kitange Dawudi, kubanga onfudde kabaka w’abantu abangi ennyo ng’enfuufu y’ensi.
10  Nkusaba ompe amagezi n’okumanya nsobole okukulembera abantu bano; kubanga ani ayinza okulamula eggwanga lyo lino eddene?”
11  Awo Katonda n’agamba Sulemaani nti: “Olw’okuba kino omutima gwo kye gwagala, era tosabye bintu oba obugagga oba ekitiibwa oba okufa kw’abo abatakwagala oba obuwangaazi, naye n’osaba amagezi n’okumanya osobole okulamula abantu bange be nkuwadde okufuga nga kabaka,
12  amagezi n’okumanya bijja kukuweebwa; era nja kukuwa n’ebintu n’obugagga n’ekitiibwa bakabaka abaakusookawo bye bataafuna era n’abo abalikuddirira bye batalifuna.”
13  Awo Sulemaani n’ava e Gibiyoni mu kifo ekigulumivu, mu maaso ga weema ey’okusisinkaniramu, n’agenda e Yerusaalemi n’afuga Isirayiri.
14  Sulemaani ne yeekuŋŋaanyiza amagaali n’embalaasi; yalina amagaali 1,400 n’embalaasi 12,000, era yabiteeka mu bibuga omwaterekebwanga amagaali ne mu Yerusaalemi okumpi ne kabaka.
15  Ffeeza ne zzaabu kabaka bye yalina mu Yerusaalemi byali bingi nnyo ng’amayinja, n’embaawo z’entolokyo ze yalina zaali nnyingi nnyo ng’emiti gy’emisukamooli egiri mu Sefera.
16  Embalaasi za Sulemaani zaggibwanga Misiri, era abasuubuzi ba kabaka baagulanga magana.
17  Eggaali limu baaligulanga e Misiri ebitundu bya ffeeza 600, ate embalaasi emu baagigulanga ebitundu bya ffeeza 150; oluvannyuma baabiguzanga bakabaka bonna ab’Abakiiti n’aba Busuuli.
2  Awo Sulemaani n’alagira bazimbe ennyumba ey’erinnya lya Yakuwa era bazimbe n’olubiri lwe.
2  Sulemaani n’alonda abakozi 70,000 okukola emirimu egy’enjawulo, n’abasajja 80,000 okutema amayinja mu nsozi, n’abasajja 3,600 okubakulira.
3  Ate era Sulemaani yaweereza obubaka eri Kiramu kabaka wa Ttuulo obugamba nti: “Nkolera nga bwe wakolera kitange Dawudi, bwe wamuweereza embaawo z’entolokyo yeezimbire ennyumba ey’okubeeramu.
4  Kaakano nzimba ennyumba ey’erinnya lya Yakuwa Katonda wange ngimutukulize, njoterezenga obubaani obw’akaloosa mu maaso ge, nzisengawo emigaati egipangibwa, era mpengayo ebiweebwayo ebyokebwa ku makya n’akawungeezi, ku ssabbiiti, ku kuboneka kw’omwezi, ne ku mbaga za Yakuwa Katonda waffe. Kino Isirayiri eteekeddwa okukikola olubeerera.
5  Ennyumba gye ŋŋenda okuzimba egenda kuba makula, kubanga Katonda waffe y’asinga bakatonda abalala bonna.
6  Ani asobola okumuzimbira ennyumba? Kubanga eggulu n’eggulu erisingayo okuba waggulu taligyaamu. Kale nze ani okumuzimbira ennyumba? Kye nnyinza okukola kyokka kwe kuzimba ennyumba omw’okwokyera ssaddaaka mu maaso ge.
7  Kaakano mpeereza omusajja omukugu mu kukola ebintu mu zzaabu ne mu ffeeza ne mu kikomo ne mu kyuma ne mu wuzi eza kakobe n’eza kasaayi n’eza bbulu, era ng’amanyi n’okwola. Ajja kukolera mu Yuda ne mu Yerusaalemi ng’ali wamu n’abasajja bange abakugu, Dawudi kitange be yalonda.
8  Era mpeereza embaawo z’entolokyo n’ez’emiberosi n’ez’omugavu okuva mu Lebanooni, kubanga nkimanyi bulungi nti abaweereza bo balina obumanyirivu mu kutema emiti gy’e Lebanooni. Abaweereza bange bajja kukolera wamu n’abaweereza bo
9  okuntegekera embaawo mu bungi, kubanga ennyumba gye ŋŋenda okuzimba egenda kuba makula.
10  Abaweereza bo abatemi b’emiti nja kubawa emmere: koro z’eŋŋaano 20,000, koro za ssayiri 20,000, ne basi z’omwenge 20,000, n’ez’amafuta 20,000.”
11  Awo Kiramu kabaka wa Ttuulo n’awandiikira Sulemaani ebbaluwa ng’egamba nti: “Olw’okuba Yakuwa ayagala abantu be yakulonda okuba kabaka waabwe.”
12  Era Kiramu n’agamba nti: “Yakuwa Katonda wa Isirayiri eyakola eggulu n’ensi atenderezebwe, kubanga yawa Kabaka Dawudi omwana ow’amagezi, omutegeevu, era alina okumanya, ajja okuzimbira Yakuwa ennyumba era naye yeezimbire olubiri.
13  Kaakano nkuweereza Kiramu-abi omusajja omukugu era eyaweebwa okutegeera,
14  omwana w’omukazi ow’omu kika kya Ddaani naye nga kitaawe yali w’e Ttuulo. Omusajja oyo alina obumanyirivu mu kukola ebintu mu zzaabu ne mu ffeeza ne mu kikomo ne mu kyuma ne mu mayinja ne mu mbaawo ne mu wuzi eza kakobe n’eza bbulu ne mu ngoye ennungi ne mu wuzi eza kasaayi. Asobola okwola ebintu ebya buli kika era n’okuwunda ekintu kyonna ekiba kimuweereddwa okukola. Ajja kukolera wamu n’abasajja bo abakugu era n’aba mukama wange Dawudi kitaawo.
15  Kale kaakano mukama wange aweereze eŋŋaano ne ssayiri n’amafuta n’omwenge by’asuubizza abaweereza be.
16  Tujja kutema mu Lebanooni emiti gyonna gye weetaaga era tujja kugisiba wamu gibe ng’ebitindiro tugiteeke ku nnyanja tugikuweereze e Yopa, ggwe ogitwale e Yerusaalemi.”
17  Awo Sulemaani n’abala abasajja bonna abagwira abaali mu nsi ya Isirayiri nga kitaawe Dawudi bwe yali akoze, era bonna awamu baali 153,600.
18  Abasajja 70,000 ku bo yabawa emirimu egitali gimu, 80,000 n’abawa ogw’okutema amayinja mu nsozi, ate 3,600 n’abawa obuvunaanyizibwa obw’okukozesa abantu emirimu.
3  Awo Sulemaani n’atandika okuzimba ennyumba ya Yakuwa mu Yerusaalemi ku Lusozi Moliya, Yakuwa gye yalabikira Dawudi kitaawe, mu kifo Dawudi kye yateekateeka ku gguuliro lya Olunaani Omuyebusi.
2  Yatandika okuzimba ku lunaku olw’okubiri olw’omwezi ogw’okubiri, mu mwaka ogw’okuna ogw’obufuzi bwe.
3  Omusingi gw’ennyumba ya Katonda ow’amazima Sulemaani gwe yazimba gwali emikono 60 obuwanvu, ate obugazi gwali emikono 20, okusinziira ku kipimo eky’edda.
4  Ekisasi ekyali ku nnyumba mu maaso, obuwanvu kyali emikono 20, ng’obugazi bwakyo bwenkanankana n’obugazi bw’ennyumba, ate obugulumivu kyali 120; munda yakibikka zzaabu omulongoofu.
5  Ennyumba ennene yagibikkako embaawo z’emiberosi, oluvannyuma n’agibikka zzaabu omulungi, era n’agissaako ebifaananyi by’enkindu n’obujegere.
6  Era ennyumba yagiwunda n’amayinja ag’omuwendo agaali galabika obulungi; zzaabu gwe yakozesa yava Paluvayimu.
7  Ate era ennyumba, emikiikiro, ebisenge byayo, n’enzigi zaayo n’abibikka zzaabu; era ku bisenge n’ayolako ebifaananyi bya bakerubi.
8  Era yazimba ekisenge eky’Awasinga Obutukuvu; obuwanvu kyali emikono 20, obuwanvu bwakyo bwali bwenkanankana n’obugazi bw’ennyumba, ate obugazi kyali emikono 20; era munda mwonna n’abikkamu zzaabu omulungi aweza ttalanta 600.
9  Zzaabu ow’emisumaali yali azitowa sekeri 50; era ebisenge ebya waggulu yabibikka zzaabu.
10  Mu kisenge ky’Awasinga Obutukuvu yakolamu ebifaananyi bya bakerubi bibiri n’abibikkako zzaabu.
11  Ebiwaawaatiro bya bakerubi byonna awamu byali emikono 20 obuwanvu; ekiwaawaatiro kya kerubi omu kyali kiweza emikono etaano nga kituuka ku kisenge ky’ennyumba, ate ekiwaawaatiro kye ekirala kyali kiweza emikono etaano nga kituuka ku kiwaawaatiro kya kerubi omulala.
12  Ekiwaawaatiro kya kerubi omulala kyali kiweza emikono etaano nga kituuka ku kisenge ky’ennyumba, ate ekiwaawaatiro kye ekirala kyali kiweza emikono etaano nga kituuka ku kiwaawaatiro kya kerubi omulala.
13  Ebiwaawaatiro bya bakerubi byali byanjuluziddwa, nga biweza emikono 20; baali bayimiridde nga batunudde Awatukuvu.
14  Ate era yakola olutimbe ng’akozesa wuzi eza bbulu n’eza kakobe n’eza kasaayi n’olugoye olulungi, era olutimbe olwo yalutungako bakerubi.
15  Era yakola empagi bbiri mu maaso g’ennyumba, ng’obuwanvu ziweza emikono 35; omutwe ogwali ku buli emu ku zo gwali emikono etaano.
16  Ate era yakola obujegere obwalinga omukuufu n’abuteeka waggulu ku mpagi, era n’akola enkomamawanga 100 n’aziteeka ku bujegere.
17  Empagi ezo yazisimba mu maaso ga yeekaalu, emu ku mukono ogwa ddyo ate endala ku mukono ogwa kkono; empagi ey’oku mukono ogwa ddyo yagituuma Yakini, ate ey’oku mukono ogwa kkono n’agituuma Bowaazi.
33  Manase yatandika okufuga ng’alina emyaka 12, era yafugira emyaka 55 mu Yerusaalemi.
2  Yakola ebintu ebibi mu maaso ga Yakuwa ng’agoberera eby’omuzizo ebyakolebwanga amawanga Yakuwa ge yagoba mu maaso g’abantu ba Isirayiri.
3  Yaddamu okuzimba ebifo ebigulumivu Keezeekiya kitaawe bye yali amenyeemenye, n’azimbira Babbaali ebyoto, n’akola n’ebikondo ebisinzibwa, era n’avunnamira eggye lyonna ery’oku ggulu n’aliweerezanga.
4  Ate era yazimba ebyoto mu nnyumba ya Yakuwa, ennyumba Yakuwa gye yayogerako nti: “Erinnya lyange lijja kubeeranga mu Yerusaalemi emirembe gyonna.”
5  Yazimbira eggye lyonna ery’oku ggulu ebyoto mu mpya bbiri ez’ennyumba ya Yakuwa.
6  Yayokya abaana be mu muliro mu Kiwonvu ky’Omwana wa Kinomu, n’akola eby’obufumu, eby’obulaguzi, n’eby’obulogo, era n’assaawo abalubaale n’abalaguzi. Yakola ebibi bingi nnyo mu maaso ga Yakuwa, okumusunguwaza.
7  Ekifaananyi ekyole kye yali akoze yakiteeka mu nnyumba ya Katonda ow’amazima, Katonda gye yagambako Dawudi ne Sulemaani mutabani we nti: “Mu nnyumba eno era mu Yerusaalemi kye nnonze mu bika byonna ebya Isirayiri, mwe nja okuteeka erinnya lyange libeere omwo lubeerera.
8  Era siriddamu kuggya Bayisirayiri mu nsi gye nnawa bajjajjaabwe, singa banaafubanga okukwata byonna bye nnabalagira, Amateeka gonna, n’ebiragiro ebyabaweebwa okuyitira mu Musa.”
9  Manase yeeyongera okuwabya Yuda n’abantu b’omu Yerusaalemi n’abaleetera okukola ebintu ebibi okusinga amawanga Yakuwa ge yasaanyaawo mu maaso g’Abayisirayiri.
10  Yakuwa yayogeranga ne Manase n’abantu be naye nga tebafaayo.
11  Yakuwa kyeyava abaleetera abakulu b’amagye ga kabaka wa Bwasuli ne bawamba Manase nga bakozesa amalobo ne bamusiba empingu bbiri ez’ekikomo ne bamutwala e Babulooni.
12  Ennaku bwe yamuyitirirako, ne yeegayirira Yakuwa Katonda we amusaasire, era ne yeetoowaza nnyo mu maaso ga Katonda wa bajjajjaabe.
13  Ne yeeyongera okumusaba, era Katonda n’akkiriza okwegayirira kwa Manase n’awulira bye yamusaba, n’amukomyawo e Yerusaalemi mu bwakabaka bwe; awo Manase n’ategeera nti Yakuwa ye Katonda ow’amazima.
14  Oluvannyuma lw’ebyo yazimba bbugwe ow’ebweru ku Kibuga kya Dawudi, ebuvanjuba wa Gikoni mu kiwonvu okutuukira ddala ku Mulyango gw’Eby’ennyanja, era n’amwetoolooza okutuuka ku Oferi. Yamuzimba nga muwanvu nnyo. Ate era yateeka abakulu b’amagye mu bibuga by’omu Yuda byonna ebyaliko bbugwe.
15  Yaggya bakatonda n’ekifaananyi mu nnyumba ya Yakuwa era n’ebyoto byonna bye yali azimbye ku lusozi lw’ennyumba ya Yakuwa ne mu Yerusaalemi, n’abisuula ebweru w’ekibuga.
16  Yaddaabiriza n’ekyoto kya Yakuwa n’atandika okuweerayo ku kyo ssaddaaka ez’emirembe ne ssaddaaka ez’okwebaza era n’agamba abantu b’omu Yuda okuweereza Yakuwa Katonda wa Isirayiri.
17  Kyokka abantu baali bakyaweerayo ssaddaaka ku bifo ebigulumivu, naye nga baziwaayo eri Yakuwa Katonda waabwe.
18  Ebyafaayo ebirala ebikwata ku Manase, essaala gye yasaba Katonda we, n’ebigambo abo abaamutegeezanga okwolesebwa bye baamugambanga mu linnya lya Yakuwa Katonda wa Isirayiri, byawandiikibwa mu byafaayo bya bakabaka ba Isirayiri.
19  Essaala ye n’engeri okwegayirira kwe gye kwaddibwamu, n’ebibi bye byonna n’obutali bwesigwa bwe, ne gye yazimba ebifo ebigulumivu n’ateekayo ebikondo ebisinzibwa n’ebifaananyi ebyole nga tannaba kwetoowaza, byawandiikibwa mu bigambo by’abo abaamutegeezanga okwolesebwa.
20  Awo Manase n’agalamizibwa wamu ne bajjajjaabe, ne bamuziika okumpi n’ennyumba ye; mutabani we Amoni n’amusikira ku bwakabaka.
21  Amoni yalina emyaka 22 we yatandikira okufuga, era yafugira emyaka ebiri mu Yerusaalemi.
22  Yeeyongera okukola ebibi mu maaso ga Yakuwa nga kitaawe Manase bwe yakola, n’awangayo ssaddaaka eri ebifaananyi byonna ebyole kitaawe Manase bye yali akoze, era n’abiweerezanga.
23  Naye Amoni teyeetoowaza mu maaso ga Yakuwa nga Manase kitaawe bwe yeetoowaza, wabula yeeyongera bweyongezi kwonoona.
24  Oluvannyuma abaweereza be baamukolera olukwe ne bamuttira mu nnyumba ye.
25  Naye abantu b’omu Yuda ne batta abo bonna abaakola olukwe okutta Kabaka Amoni, era ne bafuula Yosiya mutabani we kabaka mu kifo kye.
12  Obwakabaka bwa Lekobowaamu olwali okunywera, era ng’afuuse wa maanyi, ye n’Abayisirayiri bonna ne baleka Amateeka ga Yakuwa.
2  Mu mwaka ogw’okutaano ogw’obufuzi bwa Kabaka Lekobowaamu, Sisaki kabaka wa Misiri yalumba Yerusaalemi, kubanga tebaali beesigwa eri Yakuwa.
3  Yalina amagaali 1,200 n’abeebagazi b’embalaasi 60,000; era abantu abajja naye okuva e Misiri baali tebabalika—Abalibiya, Abasukkiyimu n’Abeesiyopiya.
4  Yawamba ebibuga bya Yuda ebyaliko bbugwe era n’atuuka n’e Yerusaalemi.
5  Awo Semaaya nnabbi n’ajja eri Lekobowaamu n’abaami ba Yuda abaali bakuŋŋaanidde e Yerusaalemi olw’okutya Sisaki, n’abagamba nti: “Bw’ati Yakuwa bw’agamba, ‘Mundese era nange kyenvudde mbaleka mu mukono gwa Sisaki.’”
6  Awo abaami ba Isirayiri ne kabaka ne beetoowaza ne bagamba nti: “Yakuwa mutuukirivu.”
7  Yakuwa bwe yalaba nga beetoowazza, Yakuwa n’agamba Semaaya nti: “Beetoowazza. Sijja kubazikiriza, era mangu ddala nja kubawonya; sijja kufuka busungu bwange ku Yerusaalemi nga nkozesa Sisaki.
8  Naye bajja kuba baweereza be, balyoke bamanye enjawulo eriwo wakati w’okumpeereza n’okuweereza bakabaka b’ensi endala.”
9  Awo Kabaka Sisaki owa Misiri n’alumba Yerusaalemi n’atwala eby’obugagga eby’omu nnyumba ya Yakuwa n’eby’omu nnyumba ya kabaka. Yatwala buli kintu, n’atwaliramu n’engabo eza zzaabu Sulemaani ze yakola.
10  Awo Kabaka Lekobowaamu n’akola engabo ez’ekikomo okudda mu kifo kyazo, n’azikwasa abakulu b’abakuumi, abaakuumanga ku mulyango oguyingira mu nnyumba ya kabaka.
11  Buli kabaka lwe yajjanga mu nnyumba ya Yakuwa, ng’abakuumi bajja nga bazikwata, ate oluvannyuma nga bazizzaayo mu kisenge ky’abakuumi.
12  Olw’okuba yeetoowaza, Yakuwa yalekera awo okumusunguwalira, era teyabazikiririza ddala. Ate era, mu Yuda mwalabibwamu ebirungi.
13  Kabaka Lekobowaamu ne yeenyweza mu Yerusaalemi era ne yeeyongera okufuga. Lekobowaamu yalina emyaka 41 we yatandikira okufuga era yafugira emyaka 17 mu Yerusaalemi, ekibuga Yakuwa kye yalonda mu bika bya Isirayiri byonna okuteeka omwo erinnya lye. Nnyina yali ayitibwa Naama, Omwamoni.
14  Naye Lekobowaamu yakola ebintu ebibi, kubanga yali tamaliridde mu mutima gwe kunoonya Yakuwa.
15  Ebyafaayo bya Lekobowaamu, okuva ku byasooka okutuukira ddala ku byasembayo, byawandiikibwa mu bigambo bya nnabbi Semaaya ne mu bya Iddo eyategeezanga okwolesebwa okwavanga eri Katonda, mu biwandiiko by’ennyiriri z’obuzaale. Era waabangawo entalo wakati wa Lekobowaamu ne Yerobowaamu ekiseera kyonna.
16  Awo Lekobowaamu n’agalamizibwa wamu ne bajjajjaabe, n’aziikibwa mu Kibuga kya Dawudi, era Abiya mutabani we n’amusikira ku bwakabaka.
