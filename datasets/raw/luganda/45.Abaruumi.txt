10  Ab’oluganda, kye njagala mu mutima gwange era kye nsaba Katonda ku lwabwe kye kino, nti balokolebwe.
2  Mbawaako obujulirwa nti banyiikira okuweereza Katonda; naye okunyiikira kwabwe tekwesigamye ku kumanya okutuufu.
3  Olw’obutamanya mitindo gya Katonda egy’obutuukirivu, naye ne beeteerawo egyabwe ku bwabwe, tebaagoberera mitindo gya Katonda egy’obutuukirivu.
4  Kubanga Kristo ye nkomerero y’Amateeka, buli akkiriza asobole okufuna obutuukirivu.
5  Musa yawandiika ku butuukirivu obufunibwa okuyitira mu Mateeka n’agamba nti: “Omuntu akola ebintu ebyo anaabanga mulamu olw’ebyo.”
6  Naye obutuukirivu obuva mu kukkiriza bugamba nti: “Togambanga mu mutima gwo nti, ‘Ani anaalinnya mu ggulu?’ kwe kugamba, okuleeta Kristo ku nsi;
7  oba, ‘Ani anakka mu bunnya?’ kwe kugamba, okuggya Kristo mu bafu.”
8  Naye Ekyawandiikibwa kigamba ki? Kigamba nti: “Ekigambo kiri kumpi naawe, kiri mu kamwa ko ne mu mutima gwo”; kwe kugamba, “ekigambo” eky’okukkiriza kye tubuulira.
9  Kubanga, singa olangirira mu lujjudde n’akamwa ko nti Yesu ye Mukama waffe, era n’okkiriza mu mutima gwo nti Katonda yamuzuukiza mu bafu, ojja kulokolebwa.
10  Kubanga omuntu akkiriza na mutima gwe okufuna obutuukirivu, naye ayatula na kamwa ke mu lujjudde okufuna obulokozi.
11  Kubanga ekyawandiikibwa kigamba nti: “Tewali n’omu amukkiririzaamu aliswala.”
12  Kubanga tewali njawulo wakati wa Muyudaaya na Muyonaani. Bonna Mukama waabwe y’omu, agabira mu bungi abo bonna abamukoowoola.
13  Kubanga “buli alikoowoola erinnya lya Yakuwa alirokolebwa.”
14  Naye banaakoowoola batya gwe batannakkiririzaamu? Era banakkiririza batya mu gwe batannawulirako? Era banaawulira batya nga tewali abuulira?
15  Era banaabuulira batya nga tebatumiddwa? Nga bwe kyawandiikibwa nti: “Ebigere by’abo abalangirira amawulire amalungi ag’ebintu ebirungi nga birabika bulungi!”
16  Naye si bonna nti baagondera amawulire amalungi. Kubanga Isaaya yagamba nti: “Yakuwa, ani akkiririzza mu kigambo kye twawulira?”
17  N’olwekyo, okukkiriza kufunibwa oluvannyuma lw’okuwulira ekigambo. Era ekigambo kiwulirwa nga waliwo ayogera ebikwata ku Kristo.
18  Naye ka mbuuze, Tebaawulira? Ddala baawulira, kubanga “eddoboozi lyabyo lyabuna ensi yonna, era obubaka bwabyo bwatuuka ensi gy’ekoma.”
19  Ka mbuuze, Isirayiri teyamanya? Okusooka Musa agamba nti: “Ndibakwasa obuggya nga nkozesa eggwanga eritalina mugaso; ndibaleetera okusunguwala nga nkozesa eggwanga essirusiru.”
20  Naye Isaaya ayoleka obuvumu bwa maanyi n’agamba nti: “Nnazuulibwa abo abaali batannoonya; nnamanyibwa abo abaali batambuulirizaako.”
21  Kyokka ayogera bw’ati ku Isirayiri: “Olunaku lwonna ngololedde emikono gyange abantu abajeemu era abawaganyavu.”
4  Ekyo bwe kiba bwe kityo, tugambe nti jjajjaffe Ibulayimu yafuna ki?
2  Singa Ibulayimu yayitibwa mutuukirivu olw’ebikolwa bye, yandibadde alina ky’asinziirako okwenyumiriza, naye si mu maaso ga Katonda.
3  Ekyawandiikibwa kigamba ki? “Ibulayimu n’akkiririza mu Yakuwa n’abalibwa okuba omutuukirivu.”
4  Omuntu akola, empeera gy’aweebwa tetwalibwa ng’ekisa eky’ensusso ekimulagiddwa, wabula ng’ebbanja eririna okumusasulwa.
5  Ku luuyi olulala, omuntu atakola naye ng’akkiririza mu Oyo ayita omwonoonyi omutuukirivu, abalibwa okuba omutuukirivu olw’okukkiriza kwe.
6  Era Dawudi ayogera ku ssanyu ly’omuntu Katonda gw’abala ng’omutuukirivu awatali bikolwa. Agamba nti:
7  “Balina essanyu abasonyiyiddwa ebikolwa byabwe ebibi era abaggiddwako ebibi byabwe;
8  alina essanyu omuntu Yakuwa gw’atalibalira kibi kye.”
9  Essanyu lino lifunibwa bakomole bokka, oba n’abatali bakomole? Tugamba nti: “Ibulayimu yabalibwa okuba omutuukirivu lwa kukkiriza.”
10  Yali mu mbeera ki bwe yabalibwa okuba omutuukirivu? Nga mukomole oba nga si mukomole? Nga tannakomolebwa, so si ng’amaze okukomolebwa.
11  Katonda yamulagira okukomolebwa ng’akabonero akalaga obutuukirivu olw’okukkiriza kwe yalina nga tannakomolebwa, asobole okubeera kitaawe w’abo bonna abalina okukkiriza nga si bakomole, nabo basobole okubalibwa ng’abatuukirivu;
12  era asobole okubeera kitaawe w’abakomole, kyokka si bakomole bokka, naye era n’abo abooleka okukkiriza ng’okwo jjajjaffe Ibulayimu kwe yalina nga si mukomole.
13  Ibulayimu n’ezzadde lye baaweebwa ekisuubizo ky’okusikira ensi olw’obutuukirivu bwe yafuna olw’okukkiriza so si olw’amateeka.
14  Bwe kiba nti abo abanywerera ku mateeka be basika, okukkiriza kuba tekugasa era n’ekisuubizo kiba kiggiddwawo.
15  Ekituufu kiri nti, Amateeka galeeta obusungu bwa Katonda, naye awataba mateeka tewaba kwonoona.
16  Eyo ye nsonga lwaki ekisuubizo ekyo kyaweebwa lwa kukkiriza kiryoke kibe nga kyesigamye ku kisa eky’ensusso, ezzadde lye lyonna liryoke libe n’ekisuubizo ekyo, si abo bokka abanywerera ku Mateeka naye era n’abo abanywerera ku kukkiriza kwa Ibulayimu, kitaffe ffenna.
17  (Nga bwe kyawandiikibwa nti: “Nkulonze okubeera kitaawe w’amawanga mangi.”) Kino kyaliwo mu maaso ga Katonda gwe yali akkiririzaamu, azuukiza abafu era ayogera ku bintu ebitaliiwo ng’ebiriwo.
18  Yalina essuubi era yali akkiriza nti ajja kufuuka kitaawe w’amawanga amangi, wadde nga tewaaliwo kisinziirwako kuba na ssuubi eryo. Yali akkiririza mu ekyo ekyayogerwa nti: “Ezzadde lyo bwe liriba bwe lityo.”
19  Wadde nga teyaddirira mu kukkiriza, yalowooza ku mubiri gwe ogwali ng’ogufudde (kubanga yali aweza emyaka nga 100), era yalowooza ne ku ky’okuba nti Saala yali tazaala.
20  Naye olw’ekisuubizo kya Katonda, teyaddirira mu kukkiriza, naye yafuuka wa maanyi olw’okukkiriza kwe, n’agulumiza Katonda,
21  era yali mukakafu ddala nti Katonda yali asobola okutuukiriza kye yasuubiza.
22  Bwe kityo “n’abalibwa okuba omutuukirivu.”
23  Kyokka ekigambo “n’abalibwa” tekyawandiikibwa ku lulwe yekka,
24  naye era ne ku lwaffe abajja okubalibwa ng’abatuukirivu, kubanga tukkiriza Oyo eyazuukiza Yesu Mukama waffe okuva mu bafu.
25  Yaweebwayo ku lw’ebibi byaffe era n’azuukizibwa, Katonda asobole okutuyita abatuukirivu.
11  Kale ka mbuuze, Katonda yeesamba abantu be? Nedda! Kubanga nange ndi Muyisirayiri ow’omu zzadde lya Ibulayimu, okuva mu kika kya Benyamini.
2  Katonda teyeesamba bantu be, be yasooka okufaako. Temumanyi kyawandiikibwa kye kyogera ku Eriya bwe yeegayirira Katonda nga yeemulugunya ku Bayisirayiri?
3  Yagamba nti: “Yakuwa, basse bannabbi bo, bamenye ebyoto byo, nze nzekka asigaddewo, era kaakano baagala okuggyawo obulamu bwange.”
4  Naye Katonda yamuddamu atya? Yamuddamu nti: “Nneerekeddewo abantu 7,000 abatafukaamiridde Bbaali.”
5  Mu ngeri y’emu, ne mu kiseera kino waliwo abasigaddewo abalondeddwa olw’ekisa eky’ensusso.
6  Kale, bwe kiba nti balondeddwa lwa kisa eky’ensusso, baba tebakyalondebwa kusinziira ku bikolwa; singa kiri bwe kityo, ekisa eky’ensusso kyandibadde tekikyali kisa kya nsusso.
7  Kati olwo tugambe ki? Ekintu kyennyini Isirayiri kye yali anoonya teyakifuna, naye abo abaalondebwa baakifuna. Abalala emitima gyabwe gyafuuka mikakanyavu,
8  nga bwe kyawandiikibwa nti: “Katonda yabawa omwoyo ogw’otulo otungi ennyo, amaaso agatalaba n’amatu agatawulira, okutuusa leero.”
9  Dawudi naye agamba nti: “Emmeeza yaabwe k’ebafuukire ekyambika, omutego, ekyesittaza, era ka babonerezebwe.
10  Amaaso gaabwe ka gajjeko ekifu baleme okulaba, era bulijjo okutamyenga emigongo gyabwe.”
11  Kale ka mbuuze, Beesittala ne bagwira ddala? Nedda! Naye olw’okuba baayonoona, ab’amawanga balokolebwa, ne babakwasa obuggya.
12  Bwe kiba nti okwonoona kwabwe kutegeeza bugagga eri ensi, era nga n’okukendeera kwabwe kutegeeza bugagga eri ab’amawanga, omuwendo gwabwe bwe guliggwaayo, obugagga tebulisingawo obungi?
13  Kaakano njogera eri mmwe ab’amawanga. Nga bwe ndi omutume eri amawanga, ngulumiza obuweereza bwange,
14  ndabe obanga nnina bwe nnyinza okuleetera abantu bange okukwatibwa obuggya, nsobole okulokolako abamu ku bo.
15  Bwe kiba nti okugobebwa kwabwe kutegeeza ensi okutabagana ne Katonda, okukomezebwawo kwabwe tekulitegeeza okuva mu kufa okudda mu bulamu?
16  Ate era, ekitole ky’eŋŋaano ekandiddwa ekitwalibwa ng’ebibala ebibereberye bwe kiba ekitukuvu, esigaddewo yonna nayo eba ntukuvu; era ekikolo bwe kiba ekitukuvu, amatabi nago gaba matukuvu.
17  Kyokka, bwe kiba nti amatabi agamu gaamenyebwako, naye ggwe, wadde nga wali ttabi ery’omuzeyituuni ogw’omu nsiko, n’oteekebwa mu kifo kyago n’ogabana ku bugimu bw’ekikolo ky’omuzeyituuni,
18  teweewaanira ku matabi; bw’oba ng’ogeewaanirako kijjukire nti si ggwe awaniridde ekikolo, wabula ekikolo kye kikuwaniridde.
19  Ojja kugamba nti: “Amatabi gaamenyebwako nze nsobole okuyungibwako.”
20  Ekyo kituufu! Olw’obutaba na kukkiriza gaamenyebwako, naye ggwe oyimiridde lwa kukkiriza. Teweegulumiza wabula weegendereze.
21  Kubanga bwe kiba nti Katonda teyalekawo matabi agaakulira ku muti, naawe tajja kukulekawo.
22  N’olwekyo, lowooza ku kisa kya Katonda n’obusungu bwe. Abo abaagwa aboolekeza obusungu bwe, naye ggwe ajja kukulaga ekisa kye singa onoosigala mu kisa kye; bwe kitaba kityo naawe ojja kumenyebwako.
23  Nabo bwe balaga okukkiriza bajja kuyungibwako; kubanga Katonda asobola okuddamu okubayungako.
24  Bwe kiba nti watemebwa ku muzeyituuni ogw’omu nsiko n’oyungibwa ku muzeyituuni ogw’omu nnimiro, ekintu ekitali kya buzaaliranwa, nga kiriba kyangu nnyo amatabi agaakulira ku muzeyituuni okuzzibwa ku muti gwago!
25  Ab’oluganda, njagala mumanye ekyama kino ekitukuvu, muleme okwetwala okuba ab’amagezi: Abamu ku Bayisirayiri bafuuse bakakanyavu. Ekyo kijja kuba bwe kityo okutuusa ng’omuwendo omujjuvu ogw’ab’amawanga gumaze okuggwaayo,
26  era mu ngeri eno Isirayiri yenna ajja kulokolebwa, nga bwe kyawandiikibwa nti: “Omununuzi ajja kuva mu Sayuuni aggyewo ebikolwa ebibi mu Yakobo.
27  Era bwe ndisonyiwa ebibi byabwe ndikola endagaano nabo.”
28  Kyo kituufu nti ku bikwata ku mawulire amalungi, balabe olw’okuganyula mmwe, naye ku bikwata ku kulonda kwa Katonda, baagalwa ku lwa bajjajjaabwe.
29  Kubanga ebirabo bya Katonda n’okuyita kwe talibyejjusa.
30  Kubanga nga nammwe edda bwe mwali abajeemu eri Katonda naye nga kati musaasiddwa olw’obujeemu bwabwe,
31  na bano kati bajeemye ne kiviirako mmwe okusaasirwa, nabo balyoke basaasirwe.
32  Kubanga bonna wamu Katonda abasibidde mu bujeemu, alyoke abasaasire bonna.
33  Obugagga bwa Katonda n’amagezi ge n’okumanya kwe nga bya buziba! Ensala ye ey’emisango nzibu okutegeerera ddala mu bujjuvu, n’amakubo ge gonna tetusobola kugategeera ne tugamalayo.
34  “Ani asobodde okutegeera Yakuwa by’alowooza, oba ani amuwa amagezi?”
35  Oba, “ani yali asoose okubaako ky’awa Katonda, naye alyoke amusasule?”
36  Kubanga ebintu byonna biva gy’ali, era biriwo kuyitira mu ye, era biriwo ku lulwe. Aweebwe ekitiibwa emirembe gyonna. Amiina.
8  N’olwekyo, abo abali obumu ne Kristo Yesu tebaliiko musango.
2  Kubanga etteeka ly’omwoyo oguwa obulamu okuyitira mu Kristo Yesu libafudde ba ddembe okuva mu tteeka ly’ekibi n’okufa.
3  Ekyo Amateeka kye gaalemererwa okukola olw’okuba gaali manafu olw’obutali butuukirivu bw’abantu, Katonda yakikola ng’atuma Omwana we mu kifaananyi eky’omubiri omwonoonyi asobole okuggyawo ekibi. Bw’atyo n’asalira omusango ekibi ekiri mu mubiri,
4  ebintu eby’obutuukirivu Amateeka bye geetaagisa bisobole okutuukirizibwa mu ffe abatagoberera mubiri wabula omwoyo.
5  Abo abagoberera omubiri balowooza bya mubiri, naye abo abagoberera omwoyo balowooza bya mwoyo.
6  Okulowooza eby’omubiri kivaamu okufa, naye okulowooza eby’omwoyo kivaamu obulamu n’emirembe;
7  kubanga okulowooza eby’omubiri kireetera omuntu okuba omulabe wa Katonda, olw’okuba omubiri tegufugibwa mateeka ga Katonda, era mu butuufu teguyinza kubeera wansi waago.
8  N’olwekyo, abo abagoberera omubiri tebasobola kusanyusa Katonda.
9  Kyokka omwoyo gwa Katonda bwe guba nga ddala guli mu mmwe, muba mugoberera mwoyo so si mubiri. Naye omuntu yenna bw’ataba na mwoyo gwa Kristo taba wa Kristo.
10  Naye bwe muba nga muli bumu ne Kristo, omubiri mufu olw’ekibi, naye omwoyo guwa obulamu olw’obutuukirivu.
11  Bwe kiba nti omwoyo gw’oyo eyazuukiza Yesu okuva mu bafu guli mu mmwe, oyo eyazuukiza Kristo Yesu okuva mu bafu era ajja kuwa emibiri gyammwe egifa obulamu okuyitira mu mwoyo gwe oguli mu mmwe.
12  N’olwekyo ab’oluganda, tetusaanidde kukkiriza mibiri gyaffe kutufuga ne tukola bye gyagala;
13  bwe mugoberera omubiri mujja kufa, naye bwe mufiisa ebikolwa by’omubiri okuyitira mu mwoyo mujja kuba balamu.
14  Kubanga bonna abakulemberwa omwoyo gwa Katonda baana ba Katonda.
15  Kubanga temwaweebwa mwoyo gwa buddu oguleeta okutya nate, naye mwaweebwa omwoyo ogw’okubafuula abaana, era olw’omwoyo ogwo twogerera waggulu nti, “Abba!”
16  Omwoyo gwa Katonda guwa obujulirwa n’omwoyo gwaffe nti tuli baana ba Katonda.
17  Kale okuva bwe tuli abaana, era tuli basika—tufuna obusika okuva eri Katonda, era tusikira wamu ne Kristo—bwe tubonaabonera awamu ne Kristo tujja kugulumizibwa wamu naye.
18  N’olwekyo, ndaba nti okubonaabona okw’omu kiseera kino kutono nnyo bw’okugeraageranya n’ekitiibwa ekigenda okweyolekera mu ffe.
19  Kubanga ebitonde byesunga nnyo nga birindirira okubikkulwa kw’abaana ba Katonda.
20  Kubanga ebitonde byalekebwa okufugibwa obutaliimu, naye si lwa kwagala kwabyo wabula okw’oyo eyabireka okufugibwa obutaliimu, naye mu kiseera kye kimu ne biweebwa essuubi lino,
21  nti bijja kusumululwa okuva mu buddu bw’okuvunda bifune eddembe ery’ekitiibwa ery’abaana ba Katonda.
22  Tukimanyi nti n’okutuusa kati ebitonde byonna bisindira wamu era birumwa.
23  Si ekyo kyokka, naye era naffe abalina ebibala ebibereberye, nga guno gwe mwoyo, tusinda munda yaffe, nga tulindirira okufuulibwa abaana, nga tulindirira okusumululwa mu mibiri gyaffe okuyitira mu kinunulo.
24  Kubanga twalokolebwa nga tulina essuubi lino; naye ekisuubirwa bwe kiba nga kirabwako, kiba tekikyasuubirwa. Kubanga omuntu ayinza atya okusuubira ekintu ky’alabako?
25  Bwe tusuubira kye tutalabako, tukirindirira n’obugumiikiriza.
26  Omwoyo nagwo gutuyamba mu bunafu bwaffe; ebiseera ebimu tuba tetumanyi kye tulina kusaba, naye mu biseera ng’ebyo, nga tetulina bigambo bye tusobola kukozesa kwogera bituluma, omwoyo gwa Katonda gutuyamba.
27  Oyo akebera emitima amanyi omwoyo kye guba gutegeeza, kubanga gwegayirira ku lw’abatukuvu nga Katonda bw’ayagala.
28  Tumanyi nti Katonda akwataganya emirimu gye gyonna ku lw’obulungi bw’abo abamwagala, abo abaayitibwa ng’ekigendererwa kye bwe kiri;
29  kubanga abo be yasooka okufaako yabalonda dda basobole okubeera mu kifaananyi ky’Omwana we; Omwana we alyoke abeere omubereberye mu b’oluganda abangi.
30  Ate era, abo be yalonda edda beebo be yayita; era abo be yayita yabatwala ng’abatuukirivu. Ate abo be yatwala ng’abatuukirivu beebo be yagulumiza.
31  Kati olwo tunaayogera ki ku bintu bino? Katonda bw’aba ku ludda lwaffe, ani ayinza okutulwanyisa?
32  Bw’aba nga teyalemwa kuwaayo Mwana we ku lwaffe ffenna, taatuwe ebintu ebirala byonna, ng’ali wamu n’omwana we?
33  Ani anaavunaana abalonde ba Katonda omusango? Katonda y’abayita abatuukirivu.
34  Ani anaabasingisa omusango? Tewali n’omu, kubanga Kristo Yesu yafa n’azuukira mu bafu, ali ku mukono gwa Katonda ogwa ddyo, era atwegayiririra.
35  Ani anaatwawukanya ku kwagala kwa Kristo? Kubonaabona, kulumwa, kuyigganyizibwa, njala, butaba na kya kwambala, kabi, oba kitala?
36  Nga bwe kyawandiikibwa nti: “Ku lulwo tuttibwa okuzibya obudde, tubalibwa ng’endiga ez’okusalibwa.”
37  Kyokka mu bintu bino byonna tuwangula okuyitira mu oyo eyatwagala.
38  Ndi mukakafu nti ka kube kufa, oba bulamu, oba bamalayika, oba bufuzi, oba ebintu ebiriwo kati, oba ebigenda okujja, oba maanyi,
39  oba bugulumivu, oba buziba, oba ekitonde ekirala kyonna, tewali kiyinza kutwawukanya ku kwagala kwa Katonda okuli mu Kristo Yesu Mukama waffe.
16  Mbanjulira mwannyinaffe Feyibe aweereza mu kibiina ky’omu Kenkereya,
2  musobole okumusembeza mu Mukama waffe mu ngeri egwanira abatukuvu, era mumuwe obuyambi bwonna bw’ayinza okwetaaga, kubanga yayamba bangi nga nange mw’ontwalidde.
3  Munnamusize Pulisika ne Akula, bakozi bannange mu Kristo Yesu,
4  abassa obulamu bwabwe mu kabi ku lw’obulamu bwange, si nze nzekka abeebaza wabula n’ebibiina byonna eby’ab’amawanga.
5  Ate era, munnamusize n’ekibiina ekikuŋŋaanira mu nnyumba yaabwe. Munnamusize Epayineeto omwagalwa, omu ku abo abaasooka okufuuka abagoberezi ba Kristo mu Asiya.
6  Munnamusize Maliyamu abakoledde ennyo.
7  Munnamusize Anduloniiko ne Yuniya be nninako oluganda era basibe bannange, abamanyiddwa ennyo abatume era ababadde abagoberezi ba Kristo okumala ekiseera ekiwanvu okunsinga.
8  Munnamusize Ampuliyaato, omwagalwa mu Mukama waffe.
9  Munnamusize Ulubano, mukozi munnaffe mu Kristo, ne Sutaku omwagalwa.
10  Munnamusize Apere, asiimibwa mu Kristo. Munnamusize ab’ennyumba ya Alisutobulo.
11  Munnamusize Kerodiyoni gwe nninako oluganda. Munnamusize ab’ennyumba ya Nalukiso abali mu Mukama waffe.
12  Munnamusize Terufayina ne Terufoosa, abakyala abakola ennyo mu Mukama waffe. Munnamusize Perusi omwagalwa waffe, kubanga yakola nnyo mu Mukama waffe.
13  Munnamusize Luufo, omulonde mu Mukama waffe, ne maama we era maama wange.
14  Munnamusize Asunkulito, Fulegoni, Kerume, Patuloba, Keruma, n’ab’oluganda abali nabo.
15  Munnamusize Firologo, Yuliya, Nerewu ne mwannyina, ne Olimpasi n’abatukuvu bonna abali nabo.
16  Mulamusagane n’okunywegera okutukuvu. Ebibiina byonna ebya Kristo bibalamusizza.
17  Kaakano mbakubiriza ab’oluganda okwetegereza abo abaleetawo enjawukana n’ebintu ebyesittaza ebyawukana ku ebyo bye mwayigirizibwa, era mubeewale.
18  Abantu ab’engeri eyo si baddu ba Mukama waffe Kristo, wabula baddu ba mbuto zaabwe, era bakozesa ebigambo ebirungi era ebiwaanawaana ne basendasenda emitima gy’abo abatalina bumanyirivu.
19  Obuwulize bwammwe bumanyiddwa abantu bonna. N’olwekyo nsanyuka ku lwammwe. Naye njagala mubeere bagezi ku bikwata ku kirungi, naye mubeere nga temulina kye mumanyi ku bikwata ku kibi.
20  Mu kiseera kitono, Katonda agaba emirembe ajja kubetenta Sitaani wansi w’ebigere byammwe. Ekisa eky’ensusso ekya Mukama waffe Yesu kibeere nammwe.
21  Timoseewo mukozi munnange abalamusizza, era ne Lukiyo ne Yasooni ne Sosipateri, be nninako oluganda.
22  Nze Terutiyo akoze omulimu gw’okuwandiika ebbaluwa eno, mbalamusizza mu Mukama waffe.
23  Gayo eyansembeza era eyasembeza n’ekibiina kyonna abalamusizza. Erasuto omuwanika w’ekibuga abalamusizza, era ne Kwaluto muganda we.
24  ​—
25  Oyo asobola okubanyweza okuyitira mu mawulire amalungi ge nnangirira, n’okuyitira mu kubuulira ebikwata ku Yesu Kristo, okusinziira ku kubikkulwa kw’ekyama ekitukuvu ekibadde kikwekeddwa okuva edda n’edda
26  naye nga kati kyoleseddwa era ne kimanyisibwa eri amawanga gonna okuyitira mu Byawandiikibwa eby’obunnabbi, nga Katonda ataggwaawo bwe yalagira, amawanga gasobole okubeera n’okukkiriza, gamugondere;
27  Katonda ow’amagezi yekka, aweebwe ekitiibwa emirembe n’emirembe okuyitira mu Yesu Kristo. Amiina.
9  Njogera mazima mu Kristo; sirimba, kubanga omuntu wange ow’omunda awa obujulirwa okuyitira mu mwoyo omutukuvu,
2  nti mu mutima gwange nnina ennaku nnyingi n’obulumi obutasalako.
3  Kubanga nnandyagadde waakiri nze njawulibwe ku Kristo ng’omukolimire ku lwa baganda bange, ab’eŋŋanda zange mu mubiri,
4  nga bano be Bayisirayiri Katonda be yafuula abaana be, abaaweebwa ekitiibwa, endagaano, Amateeka, obuweereza obutukuvu, n’ebisuubizo.
5  Be bazzukulu ba bajjajjaffe, era abo Kristo be yasibukamu mu mubiri. Katonda afuga byonna, atenderezebwe emirembe n’emirembe. Amiina.
6  Kyokka tekiri nti ekigambo kya Katonda kyalemererwa. Kubanga si bonna abava mu Isirayiri nti Bayisirayiri ddala.
7  Era eky’okuba nti bali zzadde lya Ibulayimu bonna tekibafuula baana, naye kyawandiikibwa nti: “Eririyitibwa ezzadde lyo liriyitira mu Isaaka.”
8  Kino kitegeeza nti abaana ba Ibulayimu ab’omubiri si be baana ba Katonda aba ddala, naye abaana abazaalibwa olw’ekisuubizo be babalibwa ng’ezzadde.
9  Kubanga Katonda yasuubiza nti: “Nja kukomawo mu kiseera nga kino omwaka ogujja era Saala ajja kuba alina omwana ow’obulenzi.”
10  Kyokka Saala si ye yekka eyasuubizibwa, naye ne Lebbeeka bwe yafuna olubuto olw’abalongo mu jjajjaffe Isaaka;
11  kubanga bwe baali nga tebannazaalibwa wadde okukola ekintu kyonna ekirungi oba ekibi, ekigendererwa kya Katonda ekikwata ku kulonda okusobola okusigala nga kyesigamye ku Oyo ayita so si ku bikolwa,
12  Lebbeeka yagambibwa nti: “Omukulu aliba muddu wa muto.”
13  Nga bwe kyawandiikibwa nti: “Nnayagala Yakobo naye ne nkyawa Esawu.”
14  Kale tugambe ki? Katonda si mwenkanya? N’akatono!
15  Kubanga agamba Musa nti: “Nja kusaasira oyo yenna gwe nnaasaasira era nja kulaga ekisa oyo yenna gwe nnaalaga ekisa.”
16  N’olwekyo, okulondebwa tekwesigama ku kwagala kw’omuntu oba ku kufuba kwe, wabula ku Katonda omusaasizi.
17  Kubanga mu Kyawandiikibwa Katonda agamba Falaawo nti: “Nkulese ng’okyali mulamu, nsobole okukukozesa okulaga amaanyi gange, era erinnya lyange lisobole okulangirirwa mu nsi yonna.”
18  N’olwekyo, gw’ayagala okusaasira gw’asaasira, naye abalala abaleka ne baba bakakanyavu.
19  Naye ojja kuŋŋamba nti: “Lwaki akyanenya abantu? Ani ayinza okuziyiza ky’asazeewo?”
20  Kale ggwe ani addamu Katonda? Ekintu ekyabumbibwa kiyinza okugamba eyakibumba nti, “Lwaki wammumba bw’oti?”
21  Tokimanyi nti omubumbi alina obuyinza ku bbumba? Nti, mu kitole kye kimu ayinza okukolamu ekibya eky’ekitiibwa n’ekitali kya kitiibwa?
22  Wadde nga Katonda yali ayagala okwoleka obusungu bwe n’okumanyisa amaanyi ge, yagumiikiriza ebibya eby’obusungu ebigwanidde okuzikirizibwa.
23  Era kino yakikola asobole okumanyisa ekitiibwa kye ekingi ennyo eri ebibya eby’okusaasirwa bye yateekerateekera edda ekitiibwa,
24  era ng’ebibya ebyo ye ffe be yayita, si okuva mu Bayudaaya bokka naye era n’okuva mu b’amawanga.
25  Era kiringa bwe yagamba mu Koseya nti: “Abatali bantu bange ndibayita ‘abantu bange’ n’oyo eyali tayagalibwa, ndimuyita ‘omwagalwa’;
26  era mu kifo gye baagambirwanga nti, ‘Temuli bantu bange,’ eyo gye baliyitibwa ‘abaana ba Katonda omulamu.’”
27  Ate era ku bikwata ku Isirayiri, Isaaya ayogerera waggulu nti: “Wadde ng’abaana ba Isirayiri bayinza okuba abangi ng’omusenyu gw’ennyanja, walisigalawo batono nnyo abalirokolebwa.
28  Kubanga Yakuwa ajja kusala omusango ku nsi, agumalirize awatali kulwa.”
29  Era nga Isaaya bwe yayogera edda nti: “Singa Yakuwa ow’eggye teyatulekerawo zzadde, twandibadde nga Sodomu era twandifaananye nga Ggomola.”
30  Kati olwo tugambe ki? Nti wadde ng’ab’amawanga baali tebafuba kunoonya butuukirivu, baatuuka ku butuukirivu, obutuukirivu obuva mu kukkiriza;
31  naye wadde nga Isirayiri yali afuba okugoberera amateeka ag’obutuukirivu, teyatuuka ku kigendererwa ky’amateeka.
32  Lwaki? Kubanga teyagagoberera nga yeesigama ku kukkiriza wabula nga yeesigama ku bikolwa. Beesittala ku “jjinja ery’esittalwako”;
33  nga bwe kyawandiikibwa nti: “Laba! Nteeka mu Sayuuni ejjinja ery’esittalwako n’olwazi oluviirako okugwa, naye oyo alwesigamyako okukkiriza kwe taliswala.”
7  Ab’oluganda, (ŋŋamba abo abamanyi amateeka) temumanyi nti Amateeka gafuga omuntu ng’akyali mulamu?
2  Ng’ekyokulabirako, omukazi omufumbo aba wansi w’etteeka ly’omwami we, ng’omwami we akyali mulamu; naye omwami we bw’afa, aba takyali wansi wa tteeka lye.
3  N’olwekyo, omukazi bw’afumbirwa omusajja omulala ng’omwami we akyali mulamu, ayitibwa mwenzi. Naye omwami we bw’afa, aba takyali wansi wa tteeka lye, era taba mwenzi bw’afumbirwa omusajja omulala.
4  N’olwekyo baganda bange, okuyitira mu mubiri gwa Kristo nammwe mwafa ku bikwata ku Mateeka, musobole okubeera wansi w’omulala, oyo eyazuukizibwa mu bafu, bwe kityo tusobole okubala ebibala, Katonda alyoke aweebwe ekitiibwa.
5  Bwe twali tukyagoberera omubiri, okwegomba okubi okwayolesebwa Amateeka kwakoleranga mu mibiri gyaffe nga kutuleetera okubala ebibala ebireeta okufa.
6  Naye kati tusumuluddwa okuva mu Mateeka, kubanga twafa ku bikwata ku ekyo ekyali kitukugira, tusobole okubeera abaddu mu ngeri empya okuyitira mu mwoyo, so si mu ngeri enkadde okuyitira mu mateeka agali mu buwandiike.
7  Kati olwo tugambe ki? Amateeka galiko ekikyamu? Nedda. Mazima ddala sanditegedde kibi singa tegaali Mateeka. Ng’ekyokulabirako, sanditegedde nti okwegomba kubi singa Amateeka tegaagamba nti: “Teweegombanga.”
8  Naye ekiragiro ky’awa ekibi akakisa okundeetera okwegomba okwa buli ngeri, kubanga awataali mateeka ekibi kyali kifu.
9  Mu butuufu, nnali mulamu awataali mateeka. Naye ekiragiro bwe kyajja, ekibi ne kifuuka kiramu nate, naye nze ne nfa.
10  Era ekiragiro ekyali eky’okuleeta obulamu, nnakizuula nga kireeta kufa.
11  Kubanga ekiragiro ky’awa ekibi akakisa, ekibi ne kinsendasenda era ne kinzita okuyitira mu kiragiro.
12  N’olwekyo, Amateeka ku bwago matukuvu, n’ekiragiro nakyo kitukuvu, kituukirivu, era kirungi.
13  Kati olwo ekirungi kyandeetera kufa? N’akatono! Naye ekibi kye kyandeetera okufa, kiryoke kyeyoleke nti ekibi kye kyandeetera okufa nga kiyitira mu kirungi; era ekibi kiryoke kyeyongere okulabika nti kibi okuyitira mu kiragiro.
14  Tukimanyi nti Amateeka ga bya mwoyo, naye nze ndi wa mubiri era nnatundibwa mu kibi.
15  Kye nkola sikitegeera. Kubanga kye njagala si kye nkola, naye kye saagala kye nkola.
16  Naye bwe kiba nti kye saagala kye nkola, nzikiriza nti Amateeka malungi.
17  Naye si nze nkikola wabula ekibi ekiri mu nze.
18  Nkimanyi nti mu nze, kwe kugamba, mu mubiri gwange, temuli kirungi; kubanga njagala okukola ekirungi naye nnemwa okukikola.
19  Ekirungi kye njagala okukola si kye nkola, naye ekibi kye saagala kukola kye nkola.
20  Bwe kiba nti kye saagala kukola kye nkola, si nze mba nkikola, wabula ekibi ekiri mu nze.
21  Ndaba etteeka lino mu nze: Bwe njagala okukola ekituufu, ekibi kiba nange.
22  Mazima ddala nsanyukira etteeka lya Katonda mu mutima gwange,
23  naye mu mubiri gwange ndaba etteeka eddala erirwanyisa etteeka ery’omu birowoozo byange, era linfuula omuddu wa tteeka lya kibi eriri mu mubiri gwange.
24  Nze nga ndi muntu munaku! Ani alinnunula mu mubiri ogundeetera okufa?
25  Katonda yeebazibwe okuyitira mu Yesu Kristo Mukama waffe! N’olwekyo nno, mu ndowooza yange ndi muddu w’amateeka ga Katonda, naye mu mubiri gwange ndi muddu w’etteeka ly’ekibi.
6  Kati olwo, tugambe ki? Tweyongere okubeera mu kibi ekisa eky’ensusso kiryoke kyeyongere?
2  Kikafuuwe! Ffe abaafa ku bikwata ku kibi, tuyinza tutya okweyongera okukibeeramu?
3  Oba temumanyi nti ffenna abaabatizibwa okuyingira mu Kristo Yesu, twabatizibwa okuyingira mu kufa kwe?
4  N’olwekyo, twaziikibwa wamu naye okuyitira mu kubatizibwa kwaffe, ne tuyingira mu kufa kwe. Bwe kityo, nga Kristo bwe yazuukizibwa mu bafu mu maanyi ga Kitaffe, naffe tusaanidde okutambulira mu bulamu obuggya.
5  Bwe tuba nga tugattiddwa wamu naye mu kufa okulinga okukwe, tujja kugattibwa wamu naye mu kuzuukira okulinga okukwe.
6  Kubanga tukimanyi nti omuntu waffe ow’edda yakomererwa wamu naye ku muti, omubiri gwaffe omwonoonyi guleme kweyongera kutufuga, era tuleme kweyongera kubeera baddu ba kibi.
7  Kubanga oyo afudde aba takyaliko musango gwa kibi.
8  Ate era, bwe tuba nga twafiira wamu ne Kristo, tukkiriza nti tujja kuba balamu wamu naye.
9  Kubanga tukimanyi nti okuva Kristo bwe yazuukizibwa mu bafu, takyaddamu kufa; okufa tekukyamulinako buyinza.
10  Kubanga yafa omulundi gumu okuggyawo ekibi; naye obulamu bw’alina abulina asobole okukola Katonda by’ayagala.
11  Mu ngeri y’emu, nammwe mwetwale nti muli bafu ku bikwata ku kibi naye nti muli balamu okusobola okukola Katonda by’ayagala okuyitira mu Kristo Yesu.
12  N’olwekyo, temuleka kibi kweyongera kufuga nga kabaka mu mibiri gyammwe egifa, nga mugondera okwegomba kwagyo.
13  Era temuwaayo mibiri gyammwe eri ekibi okuba eby’okulwanyisa ebitali bya butuukirivu, naye mweweeyo eri Katonda ng’abalamu abaava mu kufa, era emibiri gyammwe mugiweeyo eri Katonda okuba eby’okulwanyisa eby’obutuukirivu.
14  Ekibi tekirina kubafuga, kubanga temufugibwa mateeka wabula mufugibwa ekisa eky’ensusso.
15  Kati olwo tukole tutya? Tukole ekibi kubanga tetufugibwa mateeka wabula ekisa eky’ensusso? N’akatono!
16  Temumanyi nti bwe mwewaayo eri omuntu yenna okumugondera ng’abaddu, muba baddu b’oyo gwe mugondera, kwe kugamba, muba baddu ba kibi ekireeta okufa oba ab’obuwulize obuleeta obutuukirivu?
17  Naye Katonda yeebazibwe kubanga wadde nga mwali baddu ba kibi, mwafuuka bawulize okuva mu mitima eri okuyigiriza okwo kwe mwaweebwa.
18  Okuva bwe mwaggibwa mu buddu bw’ekibi, mwafuuka baddu ba butuukirivu.
19  Olw’obunafu bw’emibiri gyammwe nkozesa ebigambo abantu bye bategeera. Nga bwe mwawaayo emibiri gyammwe okuba abaddu b’obutali bulongoofu n’obujeemu musobole okukola ebikolwa eby’obujeemu, kaakano muweeyo emibiri gyammwe okuba abaddu b’obutuukirivu musobole okukola ebikolwa ebitukuvu.
20  Kubanga bwe mwali mukyali baddu ba kibi, mwali ba ddembe ku bikwata ku butuukirivu.
21  Mwabalanga kibala ki mu kiseera ekyo? Ebintu ebibakwasa ensonyi kati. Kubanga ebintu ebyo bireeta kufa.
22  Kyokka olw’okuba mwaggibwa mu buddu bw’ekibi ne mufuuka abaddu ba Katonda, ekibala kye mubala bwe butukuvu bwammwe, era kituusa mu bulamu obutaggwaawo.
23  Kubanga empeera y’ekibi kwe kufa, naye ekirabo Katonda ky’agaba bwe bulamu obutaggwaawo okuyitira mu Kristo Yesu Mukama waffe.
13  Buli muntu agonderenga ab’obuyinza, kubanga tewali buyinza butava eri Katonda; ab’obuyinza abaliwo, bali mu bifo byabwe eby’enjawulo ku bwa Katonda.
2  N’olwekyo oyo awakanya ab’obuyinza aba awakanya enteekateeka ya Katonda; abo abawakanya enteekateeka ya Katonda bajja kusalirwa omusango.
3  Abo abafuga batiibwa. Tebatiibwa abo abakola ebirungi, wabula abakola ebintu ebibi. Kale oyagala obutatya ba buyinza? Kolanga ebirungi, bajja kukutendereza;
4  kubanga baweereza ba Katonda olw’obulungi bwo. Naye bw’oba ng’okola ebintu ebibi, tya, kubanga tebakwatira bwereere kitala. Baweereza ba Katonda, abawoolera eggwanga okwoleka obusungu bwa Katonda eri oyo akola ebintu ebibi.
5  N’olwekyo, kibeetaagisa okugondera ab’obuyinza, si lwa kutya kwolekezebwa busungu bwa Katonda kyokka, naye era ne ku lw’omuntu wammwe ow’omunda.
6  Eno ye nsonga lwaki nammwe muwa omusolo; kubanga ab’obuyinza baweereza ba Katonda abatuukiriza bulijjo obuweereza bwabwe.
7  Bonna mubawe bye muteekeddwa okubawa: oyo asaba omusolo, mumuwe omusolo; asaba empooza, mumuwe empooza; ayagala okutiibwa, mumutye; ayagala okuweebwa ekitiibwa mumuwe ekitiibwa.
8  Temubanga na bbanja eri omuntu yenna, wabula mwagalanenga; kubanga oyo ayagala muntu munne aba atuukirizza amateeka.
9  Kubanga amateeka gano, “Toyendanga, tottanga, tobbanga, teweegombanga,” n’amalala gonna, gawumbibwawumbibwako mu bigambo bino: “Oyagalanga muliraanwa wo nga bwe weeyagala.”
10  Omuntu alina okwagala takola munne kibi; n’olwekyo, okwagala kutuukiriza amateeka.
11  Na kino mukikole, kubanga mumanyi ekiseera kye tulimu, nti essaawa etuuse mmwe okuzuukuka mu tulo, kubanga kaakano obulokozi bwaffe buli kumpi n’okusinga mu kiseera we twafuukira abakkiriza.
12  Ekiro kinaatera okuggwaako; olunaku lusembedde. N’olwekyo ka tweyambuleko ebikolwa eby’ekizikiza twambale eby’okulwanyisa eby’ekitangaala.
13  Tutambule bulungi ng’abatambula mu budde obw’emisana, si kubeera mu binyumu, mu kutamiira, mu bwenzi, mu bugwagwa, mu kuyomba n’okukwatibwa obuggya.
14  Naye mwambale Mukama waffe Yesu Kristo, era temweteekerateekera kukola ebyo omubiri bye gwegomba.
14  Musembeze omuntu omunafu mu kukkiriza, naye temumusalira musango olw’endowooza ze ez’enjawulo.
2  Omuntu omu alina okukkiriza okumusobozesa okulya buli kintu, naye omunafu alya nva eziva mu bimera zokka.
3  Oyo alya aleme kunyooma oyo atalya, era n’oyo atalya aleme kusalira musango oyo alya, kubanga Katonda yamusembeza.
4  Ggwe ani asalira omuweereza w’omulala omusango? Mukama we y’asalawo obanga anaayimirira oba anaagwa. Mazima ddala ajja kuyimirira kubanga Yakuwa asobola okumuyimiriza.
5  Omuntu omu olunaku olumu alutwala nga lusinga olulala; omulala olunaku olumu alutwala nga lulinga endala zonna; buli muntu abe mukakafu ku ekyo ky’akkiriza.
6  Oyo akwata olunaku alukwata ku lwa Yakuwa. Era n’oyo alya, alya ku lwa Yakuwa, kubanga yeebaza Katonda; n’oyo atalya, talya ku lwa Yakuwa, kyokka naye yeebaza Katonda.
7  Mu butuufu, tewali n’omu ku ffe abeera omulamu ku bubwe, era tewali n’omu afa ku bubwe.
8  Kubanga bwe tuba abalamu, tuba balamu ku bwa Yakuwa, era bwe tufa, tufa ku bwa Yakuwa. N’olwekyo, ka tube nga tuli balamu oba nga tufudde, tuli ba Yakuwa.
9  Olw’ensonga eyo, Kristo yafa era n’azuukira, alyoke abeere Mukama w’abafu n’abalamu.
10  Naye lwaki osalira muganda wo omusango? Oba, lwaki onyooma muganda wo? Ffenna tujja kuyimirira mu maaso g’entebe ya Katonda ey’okusalirako emisango.
11  Kubanga kyawandiikibwa nti: “‘Nga bwe ndi omulamu,’ bw’atyo Yakuwa bw’agamba, ‘buli vviivi lirinfukaamirira, era buli lulimi lulyatula mu lujjudde nti nze Katonda.’”
12  N’olwekyo, buli omu ku ffe alyennyonnyolako ku lulwe mu maaso ga Katonda.
13  Kale, buli omu ku ffe alekere awo okusalira munne omusango, naye mumalirire obutateerawo wa luganda kyesittaza oba ekimuviirako okugwa.
14  Mmanyi era ndi mukakafu mu Mukama waffe Yesu nti tewali kintu kitali kirongoofu; wabula tekiba kirongoofu eri oyo akitwala nti si kirongoofu.
15  Bwe kiba nti onakuwaza muganda wo olw’emmere gy’olya, oba tokyatambulira mu kwagala. Oyo Kristo gwe yafiirira tomuzikiriza olw’emmere gy’olya.
16  N’olwekyo, temulekanga kirungi kye mukola okwogerwako obubi.
17  Kubanga Obwakabaka bwa Katonda tebutegeeza kulya na kunywa, wabula butegeeza butuukirivu, mirembe, n’essanyu okuyitira mu mwoyo omutukuvu.
18  Kubanga oyo aweereza Kristo mu ngeri eyo akkirizibwa Katonda era asiimibwa abantu.
19  N’olwekyo, tukole ebyo ebireeta emirembe era ebituyamba okuzimbagana.
20  Lekera awo okwonoona omulimu gwa Katonda olw’emmere. Kyo kituufu nti ebintu byonna birongoofu, naye kiba kibi omuntu okulya, bwe kiba nga kinaaleetera abalala okwesittala.
21  Kiba kirungi obutalya nnyama, oba obutanywa mwenge, oba obutakola kintu kyonna ekyesittaza muganda wo.
22  Okukkiriza kw’olina kukuume nga kuli wakati wo ne Katonda. Alina essanyu omuntu oyo ateesalira musango olw’ekyo ky’asalawo okukola.
23  Naye bw’aba abuusabuusa, asingibwa omusango singa alya, kubanga talya lwa kukkiriza. Mazima ddala, buli kintu ekitakolebwa lwa kukkiriza kiba kibi.
5  N’olwekyo, nga bwe tuyitiddwa abatuukirivu olw’okukkiriza, ka tubeere mu mirembe ne Katonda okuyitira mu Mukama waffe Yesu Kristo,
2  era okuyitira mu ye tutuuse ku kisa eky’ensusso kye tulimu kati olw’okukkiriza, era ka tusanyuke olw’essuubi ery’ekitiibwa kya Katonda.
3  Si ekyo kyokka, naye era ka tusanyuke nga tubonaabona, kubanga tumanyi nti okubonaabona kuleeta obugumiikiriza;
4  obugumiikiriza buleeta okusiimibwa; okusiimibwa kuleeta essuubi,
5  era essuubi terimalaamu maanyi, kubanga okwagala kwa Katonda kufukiddwa mu mitima gyaffe okuyitira mu mwoyo omutukuvu ogwatuweebwa.
6  Kubanga bwe twali tukyali banafu, Kristo yafiirira abantu abatatya Katonda mu kiseera ekigereke.
7  Kiba kizibu omuntu okufiirira omuntu omutuukirivu, naye oboolyawo omuntu ayinza okwewaayo okufiirira omuntu omulungi.
8  Naye Katonda atulaga okwagala kwe, kubanga bwe twali tukyali boonoonyi, Kristo yatufiirira.
9  N’ekisinga ekyo, okuva bwe tuyitiddwa abatuukirivu olw’omusaayi gwe, okuyitira mu ye tujja kuwona obusungu bwa Katonda.
10  Bwe kiba nti bwe twali tukyali balabe twatabaganyizibwa ne Katonda okuyitira mu kufa kw’Omwana we, kaakano nga tumaze okutabaganyizibwa tuli bakakafu nti tujja kulokolebwa lwa bulamu bwa Kristo.
11  Si ekyo kyokka, naye era tuli basanyufu olw’okuba tulina enkolagana ennungi ne Katonda okuyitira mu Mukama waffe Yesu Kristo, eyatusobozesa okutabagana ne Katonda.
12  Bwe kityo, okuyitira mu muntu omu ekibi kyayingira mu nsi, okufa ne kuyitira mu kibi, okufa ne kubuna ku bantu bonna kubanga bonna baayonoona—.
13  Kubanga ekibi kyaliwo mu nsi ng’Amateeka tegannabaawo, naye tewali avunaanibwa kibi nga tewali mateeka.
14  Naye okufa kwafuga nga kabaka okuva ku Adamu okutuuka ku Musa, era kwafuga n’abo abataayonoona mu ngeri y’emu nga Adamu, afaanana oyo eyali ow’okujja.
15  Kyokka ekirabo tekiri ng’ekibi. Ekibi ky’omu kyaleteera bangi okufa. Naye ekisa kya Katonda eky’ensusso n’ekirabo kye byaleetera bangi emiganyulo egitageraageranyizika. Ekirabo kino awamu n’ekisa eky’ensusso byatuweebwa okuyitira mu Yesu Kristo.
16  Ate era ebyava mu kirabo tebiringa ebyo ebyava mu kibi ky’omuntu omu. Kubanga ekibi ekimu kyaviirako abantu okusingibwa omusango, naye ekirabo ekyajja oluvannyuma lw’ebibi ebingi kyaviirako bangi okuyitibwa abatuukirivu.
17  Bwe kiba nti olw’ekibi ky’omuntu omu okufa kwafuga nga kabaka okuyitira mu oyo, abo abafuna ekisa eky’ensusso n’ekirabo eky’obutuukirivu tebalisingawo nnyo okufugira mu bulamu nga bakabaka okuyitira mu muntu omu, Yesu Kristo!
18  N’olwekyo, ng’okuyitira mu kibi ekimu abantu aba buli ngeri bwe baasingibwa omusango, bwe kityo n’okuyitira mu kikolwa ekimu eky’obutuukirivu, abantu aba buli ngeri baayitibwa batuukirivu basobole okufuna obulamu.
19  Ng’obujeemu bw’omuntu omu bwe bwaviirako bangi okufuuka aboonoonyi, n’obuwulize bw’omuntu omu bujja kuviirako bangi okufuuka abatuukirivu.
20  Kaakano Amateeka gajja, okwonoona kusobole okweyongera. Naye ekibi bwe kyeyongera, n’ekisa eky’ensusso kyeyongera nnyo n’okusingawo.
21  Lwa kigendererwa ki? Ng’ekibi bwe kyafugira awamu n’okufa nga kabaka, n’ekisa eky’ensusso kijja kufuga nga kabaka okuyitira mu butuukirivu kitutuuse mu bulamu obutaggwaawo okuyitira mu Yesu Kristo Mukama waffe.
15  Ffe ab’amaanyi tusaanidde okwetikka obunafu bw’abo abatali ba maanyi, n’obuteesanyusa ffekka.
2  Buli omu ku ffe asanyusenga munne ku lw’obulungi bwe, asobole okumuzimba.
3  Kubanga ne Kristo teyeesanyusanga yekka, naye nga bwe kyawandiikibwa nti: “Ebivumo by’abo abakuvuma bizze ku nze.”
4  Kubanga ebintu byonna ebyawandiikibwa edda byawandiikibwa okutuyigiriza, tusobole okuba n’essuubi okuyitira mu bugumiikiriza ne mu kubudaabuda okuva mu Byawandiikibwa.
5  Era Katonda awa obugumiikiriza n’okubudaabuda k’abasobozese okuba n’endowooza Kristo Yesu gye yalina,
6  mmwenna wamu musobole okugulumiza Katonda era Kitaawe wa Mukama waffe Yesu Kristo, n’eddoboozi limu.
7  N’olwekyo, musembezeganyenga nga Kristo bwe yabasembeza, olw’okuweesa Katonda ekitiibwa.
8  Kubanga mbagamba nti Kristo yafuuka muweereza w’abo abaakomolebwa okulaga nti Katonda wa mazima, n’okukakasa ebisuubizo Katonda bye yawa bajjajjaabwe,
9  era amawanga gasobole okugulumiza Katonda olw’obusaasizi bwe, nga bwe kyawandiikibwa nti: “Kyennaava nkutendereza mu lujjudde mu mawanga, era nnaayimbiranga erinnya lyo ennyimba ez’okutendereza.”
10  Era agamba nti: “Musanyuke mmwe amawanga awamu n’abantu be.”
11  Era nti: “Mutendereze Yakuwa mmwe amawanga gonna, era abantu bonna bamutendereze.”
12  Ate era Isaaya agamba nti: “Walibaawo ekikolo kya Yese, oyo alifuga amawanga; era amawanga gwe galisuubiriramu.”
13  Katonda awa essuubi abajjuze essanyu era abawe emirembe olw’okumwesiga, mulyoke mweyongere okuba n’essuubi olw’amaanyi g’omwoyo omutukuvu.
14  Nange kati ndi mukakafu baganda bange nti mujjudde obulungi, mujjudde okumanya kwonna, era nti buli omu asobola okubuulirira munne.
15  Naye mbawandiikidde kaati ku nsonga ezimu, nsobole okuddamu okubajjukiza; era kino nkikola olw’ekisa eky’ensusso Katonda kye yandaga.
16  Yakindaga nsobole okubeera omuweereza wa Kristo Yesu eri amawanga. Nneenyigira mu mulimu omutukuvu ogw’okubuulira amawulire amalungi agakwata ku Katonda, amawanga gasobole okuba ekiweebwayo ekikkirizibwa, ekitukuziddwa n’omwoyo omutukuvu.
17  N’olwekyo, ndi musanyufu olw’okuba ndi mugoberezi wa Kristo Yesu era olw’okuba nkola omulimu gwa Katonda.
18  Sijja kwetantala kwogera kintu kyonna okuggyako ekyo Kristo ky’akoze okuyitira mu nze amawanga gasobole okubeera amawulize. Ekyo akikoze ng’ayitira mu ebyo bye nnayogera ne bye nnakola,
19  ne mu maanyi ag’obubonero n’ag’ebyamagero, ne mu maanyi g’omwoyo gwa Katonda, ne kiba nti nnabuulira mu bujjuvu amawulire amalungi agakwata ku Kristo okuviira ddala mu Yerusaalemi n’okwetooloola okutuukira ddala mu Iruliko.
20  Mu ngeri eno, nnakifuula kiruubirirwa kyange obutalangirira mawulire malungi mu bifo erinnya lya Kristo gye lyali limaze okubuulirwa, nneme kuzimbira ku musingi gw’omuntu omulala;
21  naye nga bwe kyawandiikibwa nti: “Abo abatabuulirwangako bimukwatako baliraba, era n’abo abatawulirangako balitegeera.”
22  Era eyo ye nsonga lwaki emirundi mingi nnaziyizibwa okujja gye muli.
23  Naye kati sikyalina kifo kye sibuulirangamu mu bitundu bino, era mmaze emyaka mingi nga njagala okujja gye muli.
24  N’olwekyo bwe ndiba ŋŋenda mu Sipeyini, nsuubira okujja eyo mbalabeko era mumperekereko katono oluvannyuma lw’okunyumirwa okubeerako nammwe.
25  Naye kaakano nnaatera okugenda e Yerusaalemi okuweereza abatukuvu.
26  Ab’omu Masedoniya ne Akaya basanyufu okugabana ebintu byabwe n’abalala nga babaako bye bawa abaavu ab’omu batukuvu abali e Yerusaalemi.
27  Kyo kituufu nti basanyuse okukola bwe batyo, naye balina ebbanja okuyamba abatukuvu abo; kubanga bwe kiba nti ab’amawanga bagabanye ku bintu byabwe eby’omwoyo, nabo balina ebbanja okufaayo ku byetaago byabwe eby’omubiri.
28  N’olwekyo, bwe ndimala okukola ekyo, era nga mmaze n’okubakwasa ebyabaweebwa, ndiyitira eyo gye muli nga ŋŋenda mu Sipeyini.
29  Ate era, mmanyi nti bwe ndijja gye muli, ndijja n’emikisa mingi okuva eri Kristo.
30  Kaakano ab’oluganda mbakubiriza okuyitira mu Mukama waffe Yesu Kristo ne mu kwagala kw’omwoyo, mufubire wamu nange okunsabira eri Katonda,
31  mpone abatali bakkiriza abali mu Buyudaaya era obuweereza bwange mu Yerusaalemi busobole okukkirizibwa abatukuvu,
32  Katonda ng’ayagadde nzije gye muli n’essanyu nsobole okuzzibwamu amaanyi nga ndi wamu nammwe.
33  Katonda awa emirembe abeere nammwe mmwenna. Amiina.
1  Nze Pawulo, omuddu wa Kristo Yesu, eyayitibwa okubeera omutume, era eyalondebwa okulangirira amawulire amalungi aga Katonda,
2  ge yasuubiza edda mu Byawandiikibwa ebitukuvu ng’ayitira mu bannabbi be.
3  Amawulire gano gakwata ku Mwana we eyazaalibwa nga muzzukulu wa Dawudi,
4  naye okuyitira mu maanyi g’omwoyo omutukuvu yalangirirwa nti Mwana wa Katonda, bwe yazuukizibwa mu bafu. Oyo ye Yesu Kristo Mukama waffe.
5  Okuyitira mu ye twafuna ekisa eky’ensusso era ne tuyitibwa okuba abatume, amawanga gonna gasobole okuba amawulize olw’okumukkiririzaamu. Era ekyo kiweesa erinnya lye ekitiibwa.
6  Nammwe mwayitibwa okuva mu mawanga ago okubeera aba Yesu Kristo.
7  Mpandiikira mwe mmwenna abali mu Rooma Katonda b’ayagala, abaayitibwa okubeera abatukuvu: Ekisa eky’ensusso n’emirembe ebiva eri Katonda Kitaffe ne Mukama waffe Yesu Kristo bibeere nammwe.
8  Okusookera ddala, nneebaza Katonda wange okuyitira mu Yesu Kristo ku lwammwe mmwenna, kubanga okukkiriza kwammwe kwogerwako mu nsi yonna.
9  Katonda gwe mpeereza n’omutima gwange gwonna nga mbuulira amawulire amalungi agakwata ku Mwana we, anjulira nti bulijjo mboogerako mu ssaala zange,
10  nga nsaba nsobole okujja gye muli bwe kuba nga kwe kwagala kwe.
11  Kubanga njagala nnyo okubalaba, nsobole okubawa ekirabo eky’eby’omwoyo munywezebwe;
12  oba, musobole okunzizaamu amaanyi okuyitira mu kukkiriza kwammwe nange nsobole okubazzaamu amaanyi okuyitira mu kukkiriza kwange.
13  Ab’oluganda, njagala mukimanye nti emirundi mingi nnayagala okujja gye muli nsobole okufuna ebibala mu mmwe nga bwe mbifunye mu mawanga amalala, naye n’okutuusa kaakano nkyalemeseddwa.
14  Abayonaani n’abatali Bayonaani, abayigirize n’abatali bayigirize, bammanja.
15  N’olwekyo nammwe abali eyo mu Rooma njagala nnyo okubabuulira amawulire amalungi.
16  Amawulire amalungi tegankwansa nsonyi; kubanga ge maanyi Katonda mw’ayitira okulokola buli muntu alina okukkiriza, ng’asookera ku Muyudaaya n’oluvannyuma Omuyonaani.
17  Abo abalina okukkiriza bakiraba nti okuyitira mu mawulire amalungi Katonda ayoleka obutuukirivu bwe, era kino kyongera okunyweza okukkiriza kwabwe, nga bwe kyawandiikibwa nti: “Omutuukirivu anaabanga mulamu lwa kukkiriza.”
18  Katonda ng’ayima mu ggulu ayolekeza obusungu bwe eri abo abatamutya era abatali batuukirivu, abakola ebintu ebitali bya butuukirivu okulemesa abantu okumanya amazima,
19  kubanga ebintu ebiyinza okumanyibwa ku Katonda byeyolese gye bali olw’okuba Katonda yabibalaga.
20  Kubanga engeri ze ezitalabika, kwe kugamba, amaanyi ge agataggwaawo n’Obwakatonda bwe, zirabikira ddala bulungi okuva ensi lwe yatondebwa, kubanga zitegeererwa ku bintu ebyatondebwa, ne kiba nti tebalina kya kwekwasa.
21  Wadde nga baamanya Katonda, tebaamugulumiza nga Katonda wadde okumwebaza, naye baalowooza ebitagasa era emitima gyabwe emisirusiru ne gijjula ekizikiza.
22  Wadde nga baagamba nti baalina amagezi, baafuuka basirusiru
23  era mu kifo ky’okugulumiza Katonda atasobola kufa, baagulumiza ebifaananyi by’abantu abafa, n’eby’ebinyonyi, n’eby’ebisolo eby’amagulu ana, n’eby’ebyewalula.
24  N’olwekyo, olw’okuba baali baagala okugoberera okwegomba kw’emitima gyabwe, Katonda yabaleka mu butali bulongoofu bwabwe, emibiri gyabwe gisobole okuweebuulwa.
25  Baasalawo okukkiriza obulimba mu kifo ky’amazima ga Katonda, ne basinza era ne baweereza ebitonde mu kifo ky’Omutonzi, oyo atenderezebwa emirembe n’emirembe. Amiina.
26  Katonda kyeyava abaleka okukola eby’obugwenyufu bye baali baagala ennyo, kubanga abakazi baabwe baakyusa ekyo emibiri gyabwe kye gyatonderwa ne bagikozesa ekyo kye gitaatonderwa.
27  N’abasajja nabo baalekayo ekikolwa eky’omu butonde eky’okwegatta n’abakazi, ne babugujja mu kwegomba okw’okwegatta okutasaana, abasajja n’abasajja, nga bakola eby’obugwenyufu era ne basasulwa mu bujjuvu ekyo ekigwanira okwonoona kwabwe.
28  Okuva bwe bataayagala kutegeera Katonda, Katonda yabaleka okuba n’endowooza gy’atasiima, okukola ebintu ebitasaana.
29  Era baali bajjudde obutali butuukirivu, okwonoona, omululu, ebintu ebibi, obuggya, ettemu, okuyomba, obulimba, ettima, era nga bageya,
30  bawaayiriza, bakyawa Katonda, banyoomi, ba malala, beewaana, bagunja ebintu ebibi, tebagondera bazadde baabwe,
31  tebategeera, tebatuukiriza bye basuubiza, tebaagala ba luganda, era tebasaasira.
32  Wadde ng’abo bamanyi bulungi ekiragiro kya Katonda eky’obutuukirivu—nti abo abakola ebintu ng’ebyo bagwanidde kufa—tebakoma ku kubikola, naye era basemba n’abo ababikola.
2  Kale ggwe asalira abalala omusango, k’obe ani, tolina kya kwekwasa; bw’osalira abalala omusango naawe oba ogwesalidde kubanga naawe okola ebintu bye bimu.
2  Tukimanyi nti abo abakola ebintu ng’ebyo Katonda abasalira omusango mu mazima.
3  Naye ggwe asalira abo abakola ebintu ng’ebyo omusango ate nga naawe obikola, olowooza oliwona omusango Katonda gw’alisala?
4  Oba, onyooma ekisa kye, n’obukwatampola, n’obugumiikiriza by’alina mu bungi? Tomanyi nti Katonda akulaga ekisa kye akusobozese okwenenya?
5  Naye olw’obukakanyavu bwo n’omutima gwo oguteenenya weeterekera obusungu. Katonda ajja kwoleka obusungu buno ku lunaku lw’alisala omusango mu butuukirivu.
6  Era alisasula buli omu ng’asinziira ku bikolwa bye:
7  ajja kuwa obulamu obutaggwaawo abo abanoonya ekitiibwa n’emibiri egitavunda era abagumiikiriza mu kukola ebirungi;
8  kyokka abayombi n’abo abagoberera obutali butuukirivu mu kifo ky’okugoberera amazima, Katonda ajja kubakambuwalira era ajja kubasunguwalira.
9  Era wajja kubaawo okubonaabona n’ennaku eri buli muntu akola ebintu ebibi, ng’Omuyudaaya y’asooka, Omuyonaani n’addako.
10  Naye buli muntu akola ebirungi ajja kufuna ekitiibwa n’emirembe, ng’Omuyudaaya y’asooka, Omuyonaani n’addako.
11  Kubanga Katonda tasosola.
12  Abo bonna abaayonoona awatali mateeka bajja kuzikirira awatali mateeka; naye abo abaayonoona nga balina amateeka bajja kusalirwa omusango okusinziira ku mateeka.
13  Kubanga abo abawulira obuwulizi amateeka si be batuukirivu mu maaso ga Katonda, wabula abo abagakwata be baliyitibwa abatuukirivu.
14  Ab’amawanga abatalina mateeka bwe bakola ebintu ebiri mu mateeka, abantu abo, wadde nga tebalina mateeka, bo bennyini beebeerera mateeka.
15  Era balaga nti ebiri mu mateeka biwandiikiddwa mu mitima gyabwe, ng’omuntu waabwe ow’omunda awa nabo obujulirwa era nga mu birowoozo byabwe bavunaanibwa omusango oba bejjeerezebwa.
16  Bye njogeddeko biribaawo ku lunaku, Katonda ng’ayitira mu Kristo Yesu lw’aliramula ebintu abantu bye bakolera mu kyama, okusinziira ku mawulire amalungi ge nnangirira.
17  Bw’oba ng’oyitibwa Muyudaaya era nga weesigama ku mateeka, nga weenyumiririza mu Katonda,
18  ng’omanyi by’ayagala, era ng’otegeera ebintu eby’omuwendo ennyo olw’okuba oyigirizibwa Amateeka,
19  era ng’oli mukakafu nti okulemberamu abazibe b’amaaso, oli kitangaala eri abo abali mu kizikiza,
20  oluŋŋamya abatalina magezi, oyigiriza abaana abato, era nti otegeera ebintu ebikulu ebikwata ku kumanya n’amazima ebiri mu Mateeka—
21  kale ggwe ayigiriza omulala, teweeyigiriza wekka? Ggwe ayigiriza nti, “Tobbanga,” obba?
22  Ggwe agamba nti, “Toyendanga,” oyenda? Ggwe akyawa ebifaananyi, obba eby’omu masinzizo?
23  Ggwe eyeenyumiririza mu Mateeka, ogamenya n’otaweesa Katonda kitiibwa?
24  Kubanga “muleetera erinnya lya Katonda okuvvoolebwa mu b’amawanga,” nga bwe kyawandiikibwa.
25  Mu butuufu, okukomolebwa kugasa ng’okwata amateeka; naye bw’oba nga tokwata mateeka, okukomolebwa kwo kuba tekugasa.
26  Omuntu atali mukomole bw’aba ng’atuukiriza ebyo Amateeka bye geetaagisa, tabalibwa ng’omukomole?
27  Era omuntu atali mukomole bw’akwata Amateeka, akusalira omusango ggwe omukomole alina Amateeka agali mu buwandiike kyokka nga togatuukiriza.
28  Kubanga Omuyudaaya ddala si ye w’okungulu, era n’okukomolebwa kwennyini si kwekwo okw’okungulu, okw’oku mubiri.
29  Naye Omuyudaaya ddala ye w’omunda, n’okukomolebwa kwe kwa mu mutima okuyitira mu mwoyo so si mu Mateeka agali mu buwandiike. Oyo Katonda y’amutendereza so si bantu.
3  Kati olwo kiki Omuyudaaya ky’asinga abalala, oba okukomolebwa kugasa ki?
2  Abasinga mu ngeri nnyingi. Ekisooka, Abayudaaya baakwasibwa ebigambo bya Katonda ebitukuvu.
3  Kati olwo tugambe ki? Abamu bwe baba nga tebaayoleka kukkiriza, ekyo kiggyawo obwesigwa bwa Katonda?
4  N’akatono! Naye Katonda ajja kuba wa mazima, buli muntu ne bw’aba mulimba, nga bwe kyawandiikibwa nti: “Kyova obeera omutuukirivu mu bigambo byo era n’owangula ng’olamulwa.”
5  Naye bwe kiba nti obutali butuukirivu bwaffe bukyoleka nti Katonda mutuukirivu, tunaagamba ki? Katonda bw’ayoleka obusungu bwe aba alaze obutali bwenkanya? (Njogera ng’omuntu.)
6  Nedda! Bwe kiba nti Katonda si mwenkanya, kati olwo anaasalira atya ensi omusango?
7  Naye bwe kiba nti olw’obulimba bwange amazima ga Katonda geeyongedde okweyoleka era n’aweebwa ekitiibwa, kati olwo, lwaki nsalirwa omusango ng’omwonoonyi?
8  Lwaki tetugamba ng’abamu bwe batuwaayiriza nga bagamba nti ffe tugamba nti: “Ka tukole ebintu ebibi ebirungi biryoke bijje”? Omusango ogusalirwa abantu abo gwa bwenkanya.
9  Kati olwo ffe Abayudaaya tusinga abalala? Nedda! Kubanga twagambye nti Abayudaaya n’Abayonaani bonna bafugibwa ekibi;
10  nga bwe kyawandiikibwa nti: “Tewali muntu mutuukirivu, wadde omu bw’ati;
11  tewali n’omu ategeera, tewali n’omu anoonya Katonda.
12  Abantu bonna baawaba, bonna wamu bafuuse abatagasa; tewali n’omu alaga kisa, tewali wadde omu bw’ati.”
13  “Emimiro gyabwe ntaana ezaasamye, ennimi zaabwe zoogera bya bulimba.” “Mu kamwa kaabwe mulimu obusagwa bw’emisota.”
14  “Era akamwa kaabwe kajjudde okukolima n’ebigambo ebyoleka obukyayi.”
15  “Ebigere byabwe byanguwa okuyiwa omusaayi.”
16  “Amakubo gaabwe galimu okuzikiriza n’ennaku,
17  era tebamanyi kkubo lya mirembe.”
18  “Tebatya Katonda.”
19  Tumanyi nti ebintu byonna Amateeka bye gagamba, gabigamba abo abafugibwa Amateeka, buli kamwa kasobole okusirika era ensi yonna ebe ng’egwanira okubonerezebwa Katonda.
20  N’olwekyo, tewali ayinza kuyitibwa mutuukirivu mu maaso ge olw’okutuukiriza ebyo amateeka bye galagira, kubanga amateeka ge galeetera omuntu okumanya ekibi.
21  Naye awatali kwesigama ku mateeka, obutuukirivu bwa Katonda bwoleseddwa, era kino kyayogerwa mu Mateeka ne mu ebyo ebyawandiikibwa bannabbi;
22  era abo bonna abalina okukkiriza bafuuka batuukirivu mu maaso ga Katonda olw’okukkiririza mu Yesu Kristo. Kubanga tewaliiwo kusosola.
23  Kubanga bonna baayonoona ne batatuuka ku kitiibwa kya Katonda,
24  era baaweebwa buwa ekirabo eky’okuyitibwa abatuukirivu olw’ekisa kye eky’ensusso era baasumululwa ekinunulo Kristo Yesu kye yasasula.
25  Katonda yamuwaayo ng’ekiweebwayo ekitangirira tusobole okutabagana ne Katonda okuyitira mu kukkiririza mu musaayi gwe. Kino Katonda yakikola asobole okulaga nti yali mutuukirivu, kubanga yayoleka obugumiikiriza n’asonyiwa ebibi abantu bye baakola mu biseera eby’emabega,
26  era yayagala n’okulaga nti mutuukirivu mu kiseera kino, ng’omuntu akkiririza mu Yesu amuyita mutuukirivu.
27  Kati olwo waliwo ekintu kyonna ekituuleetera okwenyumiriza? Tekiriiwo. Tteeka ki eritatukkiriza kwenyumiriza? Ery’ebikolwa? Nedda, wabula etteeka ery’okukkiriza.
28  Kubanga tukitwala nti omuntu ayitibwa mutuukirivu lwa kukkiriza so si lwa kukola ebyo amateeka bye galagira.
29  Oba, Katonda wa Bayudaaya bokka? Era n’ab’amawanga si ye Katonda waabwe? Nabo ye Katonda waabwe.
30  Era okuva Katonda bw’ali omu, abakomole ajja kubayita batuukirivu olw’okukkiriza n’abatali bakomole ajja kubayita batuukirivu olw’okukkiriza kwabwe.
31  Kati olwo tuggyawo amateeka olw’okukkiriza kwaffe? N’akatono! Wabula tuganyweza bunyweza.
12  N’olwekyo ab’oluganda, mbeegayirira olw’obusaasizi bwa Katonda, okuwaayo emibiri gyammwe nga ssaddaaka ennamu, entukuvu, era esiimibwa Katonda, musobole okutuukiriza obuweereza obutukuvu nga mukozesa obusobozi bwammwe obw’okulowooza.
2  Mulekere awo okutwalirizibwa enteekateeka y’ebintu eno, naye mukyusibwe nga mufuna endowooza empya, mmwe mwennyini mulyoke mukakase ekyo Katonda ky’ayagala, ekirungi, ekisiimibwa, era ekituukiridde.
3  Okuyitira mu kisa eky’ensusso ekyandagibwa, ntegeeza buli omu ku mmwe obuteetwala nti wa waggulu nnyo, naye alage nti alina endowooza ennuŋŋamu, okusinziira ku kukkiriza Katonda kw’amuwadde.
4  Kubanga nga bwe tulina ebitundu ebingi ku mubiri ogumu, naye nga tebikola mulimu gwe gumu,
5  era naffe wadde tuli bangi, tuli omubiri gumu mu Kristo, naye kinnoomu tuli bitundu bya mubiri, nga buli kimu kyetaaga kinnaakyo.
6  Kale, okuva bwe tulina ebirabo eby’enjawulo okusinziira ku kisa eky’ensusso ekyatulagibwa, bwe kiba kirabo kya kwogera bya bunnabbi, ka twogere eby’obunnabbi okusinziira ku kukkiriza okwatuweebwa;
7  bwe kuba kuweereza, ka tweyongere okuweereza; oyo ayigiriza yeeyongere okuyigiriza;
8  oyo azzaamu abalala amaanyi yeeyongere okubazzaamu amaanyi; oyo agaba agabenga n’omutima gumu; oyo awa obulagirizi abuwenga n’obunyiikivu; oyo asaasira asaasirenga n’omutima gwonna.
9  Okwagala kwammwe ka kulemenga kuba kwa bunnanfuusi. Mukyawe ekibi, munywerere ku kirungi.
10  Mu kwagalana ng’ab’oluganda, buli omu ayagalenga nnyo munne. Mu kuwaŋŋana ekitiibwa mmwe muba musooka.
11  Temuba bagayaavu, wabula mubeerenga bakozi nnyo. Omwoyo ka gubaleetere okuba abanyiikivu. Muweereze Yakuwa ng’abaddu.
12  Musanyukenga olw’essuubi lye mulina. Mugumiikirizenga nga mubonaabona. Munyiikirenga okusaba.
13  Mugabanenga bye mulina n’abatukuvu ng’obwetaavu bwabwe bwe buli. Musembezenga abagenyi.
14  Abo ababayigganya mubasabirenga emikisa; musabirenga abalala emikisa era temukolimanga.
15  Musanyuke n’abo abasanyuka; mukaabire wamu n’abo abakaaba.
16  Mufe ku balala nga bwe mwefaako; temwegulumizanga, naye mubeerenga n’endowooza ey’okwetoowaza. Temwetwalanga kuba ba magezi.
17  Temukolanga muntu n’omu kibi olw’okuba abakoze ekibi. Mufeeyo ku bintu abantu bonna bye balaba nti bye bisaana.
18  Mukolenga kyonna kye musobola okuba mu mirembe n’abantu bonna.
19  Abaagalwa, temuwooleranga ggwanga, naye muleke Katonda y’aba ayoleka obusungu bwe: kubanga kyawandiikibwa nti: “‘Okuwoolera eggwanga kwange; nze ndisasula,’ bw’ayogera Yakuwa.”
20  Naye, “omulabe wo bw’aba alumwa enjala, muwe eky’okulya; bw’aba alumwa ennyonta muwe eky’okunywa; kubanga bw’okola bw’otyo ojja kuba otuuma amanda agaaka ku mutwe gwe.”
21  Tokkirizanga kuwangulwa bintu bibi, naye wangulanga ebintu ebibi ng’okola ebirungi.
