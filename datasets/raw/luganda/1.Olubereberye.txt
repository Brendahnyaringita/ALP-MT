10  Bino bye byafaayo bya batabani ba Nuuwa bano: Seemu, Kaamu, ne Yafeesi. Oluvannyuma lw’Amataba baatandika okuzaala abaana.
2  Abaana ba Yafeesi be bano: Gomeri, Magoogi, Madayi, Yavani, Tubali, Meseki, ne Tirasi.
3  Abaana ba Gomeri be bano: Asukenaazi, Lifasi, ne Togaluma.
4  Abaana ba Yavani be bano: Erisa, Talusiisi, Kittimu, ne Dodanimu.
5  Mu bano mwe mwasibuka abantu b’oku bizinga abaasaasaanira mu bitundu byabwe okusinziira ku nnimi zaabwe, ku bika mwe basibuka, ne ku mawanga gaabwe.
6  Abaana ba Kaamu be bano: Kuusi, Mizulayimu, Puti, ne Kanani.
7  Abaana ba Kuusi be bano: Seeba, Kavira, Sabuta, Laama, ne Sabuteka. Abaana ba Laama be bano: Seba ne Dedani.
8  Kuusi yazaala Nimuloodi. Ono ye yasooka okuba ow’amaanyi ku nsi.
9  Yali muyizzi wa maanyi aziyiza Yakuwa. Eyo ye nsonga lwaki waliwo enjogera egamba nti: “Nga Nimuloodi omuyizzi ow’amaanyi aziyiza Yakuwa.”
10  Obwakabaka bwe bwatandikira Babeeri, Ereki, Akadi, n’e Kalune, mu nsi ya Sinaali.
11  Yava mu nsi eyo n’agenda e Bwasuli n’azimba Nineeve, Lekobosi-yira, Kala,
12  ne Leseni, ekyali wakati wa Nineeve ne Kala: Kino kye kibuga ekinene.
13  Mizulayimu yazaala Ludimu, Anamimu, Lekabimu, Nafutukimu,
14  Pasulusimu, Kasulukimu (mu ono mwe mwasibuka Abafirisuuti), ne Kafutolimu.
15  Kanani yazaala Sidoni omwana we omubereberye, ne Keesi,
16  n’Abayebusi, n’Abaamoli, n’Abagirugaasi,
17  n’Abakiivi, n’Abaluki, n’Abasiini,
18  n’Abaluvadi, n’Abazemali, n’Abakamasi. Oluvannyuma ebika by’Abakanani byasaasaana.
19  Ensalo y’Abakanani yali eva Sidoni n’eyolekera Gerali ekiriraanye Gaaza, n’etuuka e Sodomu, Ggomola, Aduma, n’e Zeboyimu, okuliraana Lasa.
20  Abo be bazzukulu ba Kaamu okusinziira ku bika mwe baasibuka, ku nnimi zaabwe, ku bitundu gye babeera ne ku mawanga gaabwe.
21  Seemu muto wa Yafeesi, era jjajja w’abaana ba Eberi bonna, naye yazaala abaana.
22  Abaana ba Seemu be bano: Eramu, Asuli, Alupakusaadi, Ludi, ne Alamu.
23  Abaana ba Alamu be bano: Uzzi, Kuuli, Geseri, ne Masi.
24  Alupakusaadi yazaala Seera, Seera n’azaala Eberi.
25  Eberi yazaala abaana babiri ab’obulenzi. Omu yali ayitibwa Peregi, kubanga mu kiseera kye ensi yayawulibwamu. Muganda we yali ayitibwa Yokutaani.
26  Yokutaani yazaala Alumodaadi, Serefu, Kazalumavesi, Yera,
27  Kadolaamu, Uzali, Dikula,
28  Obali, Abimayeeri, Seba,
29  Ofiri, Kavira, ne Yobabu. Abo bonna baali baana ba Yokutaani.
30  Ekitundu kye baali babeeramu kyali kiva Mesa ne kituuka e Sefali, ensi ey’ensozi ey’Ebuvanjuba.
31  Abo be bazzukulu ba Seemu okusinziira ku bika mwe baasibuka, n’ennimi zaabwe, ng’ebitundu byabwe n’amawanga gaabwe bwe byali.
32  Bino bye bika by’abaana ba Nuuwa okusinziira ku buzaale bwabwe ne ku mawanga gaabwe. Mu bano mwe mwava amawanga agaasaasaana mu nsi oluvannyuma lw’Amataba.
4  Awo Adamu ne yeegatta ne Kaawa mukazi we, Kaawa n’aba olubuto. Kaawa bwe yazaala Kayini n’agamba nti: “Yakuwa annyambye ne nzaala omwana ow’obulenzi.”
2  Oluvannyuma n’azaala Abbeeri muganda we. Abbeeri n’aba mulunzi wa ndiga, ate Kayini n’aba mulimi.
3  Bwe waayitawo ekiseera Kayini n’aleeta ku bibala by’ensi okubiwaayo eri Yakuwa.
4  Naye Abbeeri ye n’aleeta ku bibereberye by’ekisibo kye n’amasavu gaabyo. Yakuwa n’asiima Abbeeri era n’asiima n’ekiweebwayo kye,
5  naye n’atasiima Kayini era n’ekiweebwayo kye nakyo n’atakisiima. Kayini n’asunguwala nnyo era ne yennyamira.
6  Yakuwa n’agamba Kayini nti: “Lwaki osunguwadde nnyo, era lwaki oli mwennyamivu?
7  Bw’onookyusa n’okola ebirungi toddemu n’osiimibwa? Naye bw’otookyuse kukola birungi, ekibi kibwamye ku luggi, era ojja kufugibwa okwegomba kwakyo; naye onoosobola okukiwangula?”
8  Ebyo bwe byaggwa, Kayini n’agamba muganda we Abbeeri nti: “Tugende ku ttale.” Awo bwe baali ku ttale, Kayini n’atta muganda we Abbeeri.
9  Oluvannyuma Yakuwa n’abuuza Kayini nti: “Muganda wo Abbeeri aluwa?” N’addamu nti: “Simanyi. Nze nkuuma muganda wange?”
10  Awo n’amugamba nti: “Kiki ky’okoze? Wulira! Omusaayi gwa muganda wo gunkaabirira nga gusinziira mu ttaka.
11  Era kaakano okolimiddwa era ogobeddwa ku ttaka eryasamizza akamwa kaalyo okunywa omusaayi gwa muganda wo gw’osse.
12  Bw’onoolimanga ettaka, teriikubalizenga mmere. Ojja kubeera mubungeesi era mmomboze mu nsi.”
13  Awo Kayini n’agamba Yakuwa nti: “Ekibonerezo ky’ompadde olw’okusobya kwange kisukkiridde obunene.
14  Laba, ongoba leero mu nsi era nja kuba sikyali mu maaso go; nja kubeera mubungeesi era mmomboze mu nsi, era anansanga yenna ajja kunzita.”
15  Awo Yakuwa n’amugamba nti: “Omuntu yenna anatta Kayini ajja kuwoolerwako eggwanga emirundi musanvu.” Yakuwa n’ateerawo Kayini akabonero waleme kubaawo amutta ng’amusanze.
16  Awo Kayini n’ava mu maaso ga Yakuwa n’abeera mu nsi y’Obuwaŋŋanguse ebuvanjuba wa Edeni.
17  Oluvannyuma Kayini ne yeegatta ne mukazi we, mukazi we n’aba olubuto n’azaala Enoka. Kayini n’azimba ekibuga n’akituuma erinnya ly’omwana we Enoka.
18  Oluvannyuma Enoka yazaala Iradi. Iradi n’azaala Mekuyayeri, Mekuyayeri n’azaala Mesusayeri, Mesusayeri n’azaala Lameka.
19  Lameka n’awasa abakazi babiri. Asooka yali ayitibwa Ada, ow’okubiri Zira.
20  Ada yazaala Yabali. Oyo ye kitaawe w’abo bonna ababeera mu weema era abalunzi.
21  Muganda we yali ayitibwa Yubali. Oyo ye kitaawe w’abo bonna abakuba entongooli era abafuuwa endere.
22  Ne Zira naye yazaala Tubali-kayini eyali omuweesi w’ebikozesebwa byonna eby’ekikomo n’eby’ekyuma. Mwannyina wa Tubali-kayini yali ayitibwa Naama.
23  Awo Lameka n’ayiiyiza bakazi be Ada ne Zira ekitontome kino: “Muwulire eddoboozi lyange mmwe baka Lameka;Mutege okutu eri ebigambo byange: Nzise omusajja olw’okuntuusaako ebisago,Nzise omuvubuka olw’okunkuba.
24  Bwe kiba nti anatta Kayini wa kuwoolerwako eggwangaemirundi 7, Anatta Lameka wa kuwoolerwako eggwanga emirundi 77.”
25  Adamu n’addamu okwegatta ne mukazi we, mukazi we n’azaala omwana ow’obulenzi n’amutuuma Seezi, kubanga yagamba nti: “Katonda annondedde ezzadde ery’okudda mu kifo kya Abbeeri, kubanga Kayini yamutta.”
26  Seezi naye n’azaala omwana ow’obulenzi n’amutuuma Enosi. Mu kiseera ekyo abantu baatandika okukoowoola erinnya lya Yakuwa.
26  Ne wagwa enjala mu nsi, etali eri ey’olubereberye eyagwa mu kiseera kya Ibulayimu. Isaaka n’agenda eri Abimereki kabaka w’Abafirisuuti e Gerali.
2  Yakuwa n’amulabikira n’amugamba nti: “Togenda Misiri. Beera mu kitundu kyonna kye nnaakulaga mu nsi.
3  Beera mu nsi eno ng’omugwira, era nja kubeeranga naawe era nja kukuwa omukisa kubanga ensi zino zonna nja kuzikuwa ggwe n’ezzadde lyo, era ndituukiriza bye nnalayirira kitaawo Ibulayimu,
4  ‘Era ndyaza ezzadde lyo libe ng’emmunyeenye ez’oku ggulu era ezzadde lyo ndiriwa ensi zino zonna; era amawanga gonna ag’oku nsi galyefunira omukisa okuyitira mu zzadde lyo,’
5  olw’okuba Ibulayimu yawuliriza eddoboozi lyange, n’atuukiriza bye nnalinga mmwetaaza, ebiragiro byange, n’amateeka gange.”
6  Bw’atyo Isaaka ne yeeyongera okubeera e Gerali.
7  Abasajja b’omu kitundu ekyo bwe baamubuuzanga ebikwata ku mukazi we, ye ng’abagamba nti: “Oyo mwannyinaze.” Yali atya okwogera nti “Mukazi wange,” kubanga yagambanga nti, “Abasajja b’omu kitundu bayinza okunzita olwa Lebbeeka,” olw’okuba yali alabika bulungi nnyo.
8  Awo nga wayiseewo ekiseera, Abimereki kabaka w’Abafirisuuti bwe yali ng’atunula mu ddirisa, n’alengera Isaaka ng’alaga mukazi we Lebbeeka omukwano.
9  Amangu ago Abimereki n’ayita Isaaka n’amugamba nti: “Ono mukazi wo! Kati olwo lwaki wagamba nti ‘Mwannyinaze’?” Awo Isaaka n’amuddamu nti: “Nnakyogera olw’okutya nti nnyinza okuttibwa ku lulwe.”
10  Naye Abimereki n’amugamba nti: “Kiki kino ky’otukoze? Omu ku bantu bange abadde ayinza okwebaka ne mukazi wo n’otuleetako omusango!”
11  Awo Abimereki n’alagira abantu bonna nti: “Omuntu yenna anaakwata ku musajja ono ne mukazi we taaleme kuttibwa!”
12  Awo Isaaka n’atandika okusiga ensigo mu nsi eyo, era mu mwaka ogwo bye yakungula byakubisaamu bye yasiga emirundi 100, kubanga Yakuwa yamuwa omukisa.
13  N’agaggawala, ebintu bye ne byeyongera obungi okutuusa lwe yagaggawala ennyo.
14  N’afuna ebisibo by’endiga n’amagana g’ente n’abaweereza bangi, Abafirisuuti ne batandika okumukwatirwa obuggya.
15  Awo enzizi zonna abaweereza ba kitaawe ze baali basimye mu kiseera kya Ibulayimu Abafirisuuti ne baziyiwamu ettaka ne baziziba.
16  Oluvannyuma, Abimereki n’agamba Isaaka nti: “Va mu kitundu kino kubanga ofuuse wa maanyi nnyo okutusinga.”
17  Bw’atyo Isaaka n’avaayo n’asiisira mu kiwonvu ky’e Gerali n’atandika okubeera eyo.
18  Isaaka n’addamu okusima enzizi zonna ezaali zisimiddwa mu kiseera kya Ibulayimu kitaawe, Abafirisuuti ze baali bazibye oluvannyuma lw’okufa kwa Ibulayimu; n’aziyita amannya kitaawe ge yazituuma.
19  Abaweereza ba Isaaka bwe baali basima mu kiwonvu ne bazuula oluzzi olw’amazzi amayonjo
20  Abasumba b’e Gerali ne batandika okukaayana n’abasumba ba Isaaka nga bagamba nti: “Amazzi gaffe!” Oluzzi olwo kyeyava alutuuma Eseki, kubanga baakaayana naye.
21  Ne batandika okusima oluzzi olulala, era nalwo ne balukaayanira, n’alutuuma Situna.
22  Oluvannyuma n’avaayo eyo n’asima oluzzi olulala, naye luno tebaalukaayanira. Bw’atyo n’alutuuma Lekobosi, ng’agamba nti: “Kubanga kaakano Yakuwa atuwadde ekifo ekimala era atwazizza mu nsi.”
23  N’avaayo eyo n’ayambuka e Beeru-seba.
24  Yakuwa n’amulabikira ekiro ekyo, n’amugamba nti: “Nze Katonda wa Ibulayimu kitaawo. Totya kubanga ndi naawe; nja kukuwa omukisa era nja kwaza ezzadde lyo olw’omuweereza wange Ibulayimu.”
25  Bw’atyo Isaaka n’azimba eyo ekyoto n’akoowoola erinnya lya Yakuwa, era n’asimba eyo weema ye; abaweereza be ne basimayo oluzzi.
26  Nga wayise ekiseera, Abimereki yajja gy’ali ng’ava e Gerali ng’ali wamu ne Akuzasi, omuwi we ow’amagezi, ne Pikoli omukulu w’eggye lye.
27  Isaaka n’abagamba nti: “Lwaki muzze gye ndi ng’ate mwankyawa ne mungoba mu kitundu kyammwe?”
28  Ne bamuddamu nti: “Mazima ddala tukirabye nti Yakuwa ali naawe. Kyetuvudde tugamba nti, ‘Ggwe naffe buli omu alayirire munne era tukole endagaano naawe,
29  nti tolitukolako kabi nga naffe bwe tutaakukolako kabi. Twakukolera birungi byokka ne tukuleka n’ogenda mirembe. Kaakano Yakuwa ggwe gw’awadde omukisa.’”
30  Awo n’abafumbira ekijjulo, ne balya era ne banywa.
31  Ne bazuukuka enkeera ku makya ennyo buli omu n’alayirira munne. Oluvannyuma Isaaka n’abasiibula ne bagenda mirembe.
32  Ku lunaku olwo abaweereza ba Isaaka bajja ne bamubuulira ku luzzi lwe baali basimye, ne bamugamba nti: “Tuzudde amazzi!”
33  Bw’atyo n’alutuuma Siba. Eyo ye nsonga lwaki ekibuga kiyitibwa Beeru-seba n’okutuusa leero.
34  Esawu bwe yaweza emyaka 40 n’awasa Yudisi muwala wa Beeri Omukiiti ne Basemasi muwala wa Eroni Omukiiti.
35  Abakazi abo baaleetera Isaaka ne Lebbeeka ennaku ey’amaanyi.
11  Ensi yonna yalina olulimi lumu era ng’ekozesa ebigambo bye bimu.
2  Awo abantu bwe baali bagenda ebuvanjuba, baasanga olusenyi mu nsi ya Sinaali ne batandika okubeera omwo.
3  Ne bagambagana nti: “Ka tukube amatoffaali tugookye.” Ne bakozesa amatoffaali mu kifo ky’amayinja, ne kemali ng’obudongo.
4  Ne bagamba nti: “Mujje twezimbire ekibuga n’omunaala ogutuuka ku ggulu, era twekolere erinnya tuleme okusaasaana mu nsi yonna.”
5  Yakuwa n’akka okulaba ekibuga n’omunaala abaana b’abantu bye baali bazimbye.
6  Awo Yakuwa n’agamba nti: “Laba! Bali omuntu omu era bonna boogera olulimi lumu, era kino kye batandise okukola. Kaakano tewali kintu kye bayinza kulowooza kukola kinaabalema.
7  Tukke tutabuletabule olulimi lwabwe buli omu aleme kutegeera lulimi lwa munne.”
8  Bw’atyo Yakuwa n’abasaasaanya okuva awo ne babuna ensi yonna, ne balekera awo okuzimba ekibuga.
9  Eyo ye nsonga lwaki kyatuumibwa Babeeri, kubanga eyo Yakuwa gye yatabuliratabulira olulimi lw’ensi yonna era n’asaasaanya abantu okuva eyo ne babuna ensi yonna.
10  Bino bye byafaayo bya Seemu. Seemu yalina emyaka 100 we yazaalira Alupakusaadi, era waali wayise emyaka ebiri oluvannyuma lw’Amataba.
11  Oluvannyuma lw’okuzaala Alupakusaadi, Seemu yawangaala emyaka emirala 500. Yazaala n’abaana abalala ab’obulenzi n’ab’obuwala.
12  Alupakusaadi bwe yaweza emyaka 35 n’azaala Seera.
13  Oluvannyuma lw’okuzaala Seera, Alupakusaadi yawangaala emyaka emirala 403. Yazaala n’abaana abalala ab’obulenzi n’ab’obuwala.
14  Seera bwe yaweza emyaka 30 n’azaala Eberi.
15  Oluvannyuma lw’okuzaala Eberi, Seera yawangaala emyaka emirala 403. Yazaala n’abaana abalala ab’obulenzi n’ab’obuwala.
16  Eberi bwe yaweza emyaka 34 n’azaala Peregi.
17  Oluvannyuma lw’okuzaala Peregi, Eberi yawangaala emyaka emirala 430. Yazaala n’abaana abalala ab’obulenzi n’ab’obuwala.
18  Peregi bwe yaweza emyaka 30 n’azaala Leewu.
19  Oluvannyuma lw’okuzaala Leewu, Peregi yawangaala emyaka emirala 209. Yazaala n’abaana abalala ab’obulenzi n’ab’obuwala.
20  Leewu bwe yaweza emyaka 32 n’azaala Serugi.
21  Oluvannyuma lw’okuzaala Serugi, Leewu yawangaala emyaka emirala 207. Yazaala n’abaana abalala ab’obulenzi n’ab’obuwala.
22  Serugi bwe yaweza emyaka 30 n’azaala Nakoli.
23  Oluvannyuma lw’okuzaala Nakoli, Serugi yawangaala emyaka emirala 200. Yazaala n’abaana abalala ab’obulenzi n’ab’obuwala.
24  Nakoli bwe yaweza emyaka 29 n’azaala Teera.
25  Oluvannyuma lw’okuzaala Teera, Nakoli yawangaala emyaka emirala 119. Yazaala n’abaana abalala ab’obulenzi n’ab’obuwala.
26  Teera bwe yaweza emyaka 70 n’azaala Ibulaamu, Nakoli, ne Kalani.
27  Bino bye byafaayo bya Teera. Teera yazaala Ibulaamu, Nakoli, ne Kalani; ate Kalani n’azaala Lutti.
28  Kalani yafiira mu nsi gye yazaalibwamu, mu Uli eky’Abakaludaaya nga kitaawe Teera akyali mulamu.
29  Ibulaamu ne Nakoli ne bawasa abakazi. Mukazi wa Ibulaamu yali ayitibwa Salaayi, ate owa Nakoli yali ayitibwa Mirika muwala wa Kalani. Kalani ye yali kitaawe wa Mirika ne Isika.
30  Salaayi yali mugumba; teyalina mwana.
31  Oluvannyuma Teera yatwala Ibulaamu mutabani we, ne Lutti muzzukulu we, omwana wa Kalani, ne Salaayi muka mutabani we Ibulaamu, ne bava naye mu Uli eky’Abakaludaaya okugenda mu nsi ya Kanani. Oluvannyuma ne batuuka mu Kalani ne babeera eyo.
32  Teera yawangaala emyaka 205, oluvannyuma n’afiira mu Kalani.
49  Awo Yakobo n’ayita batabani be n’abagamba nti: “Mukuŋŋaane wamu mbabuulire ebiribatuukako mu nnaku ezisembayo.
2  Mukuŋŋaane muwulirize mmwe batabani ba Yakobo, muwulirize Isirayiri kitammwe.
3  “Lewubeeni, ggwe mwana wange omubereberye, amaanyi gange era entandikwa y’amaanyi gange ag’okuzaala, ekitiibwa ekisinga era amaanyi agasinga.
4  Olw’obuteefuga ng’amazzi agafuukuuse, tolisukkuluma, kubanga walinnya ku kitanda kya kitaawo. Mu kiseera ekyo wayonoona ekitanda kyange. Yakirinnyako!
5  “Simiyoni ne Leevi ba luganda. Bakozesa ebitala byabwe okukola ebikolwa eby’obukambwe.
6  Siigendenga mu kinywi kyabwe. Ggwe ekitiibwa kyange teweegatanga ku kibiina kyabwe, kubanga mu busungu bwabwe batta abantu, era baalemaza ente olw’okwesanyusa obwesanyusa.
7  Obusungu bwabwe bukolimirwe kubanga bwa ttima, n’ekiruyi kyabwe kikolimirwe kubanga kikambwe. Ndibasaasaanya mu Yakobo era ndibamansa mu Isirayiri.
8  “Ate ggwe Yuda baganda bo banaakutenderezanga. Omukono gwo gunaabeeranga ku nsingo y’abalabe bo. Abaana ba kitaawo banaavunnamanga mu maaso go.
9  Yuda mwana gwa mpologoma. Mwana wange olirya omuyiggo n’oyimuka. Abwamye era ne yeegolola ng’empologoma, era okufaananako empologoma ani ayinza okwetantala okumugolokosa?
10  Ddamula teevenga mu Yuda, n’omuggo gw’oyo afuga teguuvenga wakati wa bigere bye, okutuusa Siiro lw’alijja, era abantu balimugondera.
11  Alisiba endogoyi ye ku muzabbibu, n’omwana gw’endogoyi ye ku muzabbibu omulungi, n’ayoza engoye ze mu mwenge n’ekyambalo kye mu mubisi gw’ezzabbibu.
12  Amaaso ge mamyufu olw’omwenge, n’amannyo ge meeru olw’amata.
13  “Zebbulooni anaabeeranga ku lubalama lw’ennyanja, ku lubalama ebyombo we bisimba: era ensalo ze ziryolekera e Sidoni.
14  “Isakaali ndogoyi ya maanyi egalamidde wakati w’emigugu ebiri.
15  Anaalaba nti ekifo ekiwummulirwamu kirungi, era nti n’ensi nnungi. Anaakutamanga okusitula emigugu ku bibegaabega bye era anaakolanga emirimu egy’obuddu.
16  “Ddaani, ng’ekimu ku bika bya Isirayiri, anaalamulanga abantu be.
17  Ddaani anaabanga musota oguli ku mabbali g’oluguudo, omusota ogw’amayembe oguli ku mabbali g’ekkubo ogubojja ebigere by’embalaasi, agyebagadde n’agiwanukako n’agwa.
18  Nnaalindirira obulokozi okuva gy’oli Ai Yakuwa.
19  “Ate ye Gaadi ekibinja ky’abazigu kinaamulumbanga, kyokka naye anaakirumbanga ng’akiva ennyuma.
20  “Emmere ya Aseri eneebanga nnyingi, era anaavangamu emmere esaanira kabaka.
21  “Nafutaali mpeewo ewenyuka. Ayogera ebigambo ebirungi.
22  “Yusufu lye ttabi ly’omuti ogubala ebibala, omuti ogubala ebibala oguli okumpi n’ensulo z’amazzi, ogusindika amatabi gaagwo ne gabunduka ku kisenge.
23  Abalasi b’obusaale baamulumbanga n’obukambwe ne bamulasa, era baamusibiranga ekiruyi.
24  Naye omutego gwe tegwaava mu kifo, era emikono gye gyali gya maanyi era nga gikola na bwangu. Kino kyava mu mikono gy’oyo ow’amaanyi owa Yakobo, kyava eri omusumba era ejjinja lya Isirayiri.
25  Ava eri Katonda wa kitaawo, era Katonda anaakuyambanga; ali wamu n’Omuyinza w’Ebintu Byonna, era Katonda anaakuwanga emikisa okuva waggulu mu ggulu n’emikisa okuva wansi mu buziba, era anaakuwa abaana bangi n’ebisolo bingi.
26  Emikisa gya kitaawo girisinga emikisa gy’ensozi ez’olubeerera, era girisinga ebintu ebirungi eby’obusozi obutaggwaawo. Emikisa gino ginaabeeranga ku mutwe gwa Yusufu, waggulu ku mutwe gw’oyo eyayawulibwa ku baganda be.
27  “Benyamini anaataagulataagulanga ng’omusege. Ku makya anaalya omuyiggo, ate akawungeezi anaagabanya omunyago.”
28  Bino byonna bye bika bya Isirayiri 12, era ebyo bye bigambo kitaabwe bye yabagamba ng’abawa omukisa. Buli omu yamuwa omukisa ogumugwanira.
29  Oluvannyuma yabawa ebiragiro bino nti: “Ŋŋenda kugoberera abantu bange. Munziikanga wamu ne bakitange mu mpuku eri mu kibanja kya Efulooni Omukiiti;
30  empuku eri mu kibanja ky’e Makupeera ekiri mu maaso ga Mamule mu nsi ya Kanani, ekibanja Ibulayimu kye yagula ku Efulooni Omukiiti okuba ekifo eky’okuziikangamu.
31  Eyo gye baaziika Ibulayimu ne Saala mukazi we. Eyo gye baaziika Isaaka ne Lebbeeka mukazi we, era eyo gye nnaziika Leeya.
32  Ekibanja ekyo n’empuku erimu byagulibwa ku baana ba Keesi.”
33  Bw’atyo Yakobo n’amaliriza okuwa batabani be ebiragiro ebyo, n’agalamira ku kitanda kye n’assa ogw’enkomerero n’agoberera abantu be.
8  Naye Katonda n’ajjukira Nuuwa n’ensolo zonna ez’omu nsiko awamu n’ez’awaka ezaali naye mu lyato, Katonda n’akunsa empewo ku nsi amazzi ne gatandika okukendeera.
2  Ensulo z’oguyanja n’ebituli eby’eggulu ne bizibikirwa, enkuba n’erekera awo okutonnya.
3  Amazzi ne gatandika okukendeera mpolampola ku nsi, era oluvannyuma lw’ennaku 150, amazzi gaali gakendeeredde ddala.
4  Mu mwezi ogw’omusanvu ku lunaku olw’ekkumi n’omusanvu, eryato ne lituula ku nsozi za Alalati.
5  Amazzi ne geeyongera okukendeera okutuuka mu mwezi ogw’ekkumi. Mu mwezi ogw’ekkumi, ku lunaku olusooka, entikko z’ensozi ne zirabika.
6  Ku nkomerero y’ennaku 40 Nuuwa n’aggulawo eddirisa lye yakola ku lyato.
7  N’asindika nnamuŋŋoona ebweru, nnamuŋŋoona n’abuuka mu bbanga ng’agenda bw’adda okutuusa amazzi lwe gaakalira ku nsi.
8  Oluvannyuma n’asindika ejjiba ebweru okulaba obanga amazzi gaali gakendedde ku nsi.
9  Ejjiba ne litafuna kifo wa kugwa, bwe lityo ne lidda gy’ali mu lyato kubanga amazzi gaali gakyabisse ensi yonna. Bw’atyo n’afulumya omukono gwe ebweru n’alikwata n’aliyingiza mu lyato.
10  N’alinda ennaku endala musanvu, n’addamu n’asindika ejjiba okuva mu lyato.
11  Ejjiba bwe lyakomawo gy’ali nga bunaatera okuwungeera, Nuuwa n’alaba nga mu kamwa kaalyo mulimu akakoola k’omuzeyituuni akabisi, n’amanya nti amazzi gaali gakendedde ku nsi.
12  N’alinda ennaku endala musanvu, n’addamu n’asindika ejjiba, naye teryakomawo gy’ali nate.
13  Mu mwaka ogw’olukaaga mu ogumu ogw’obulamu bwa Nuuwa, mu mwezi ogusooka, ku lunaku olusooka, amazzi gaali gawedde ku nsi; Nuuwa n’aggyako ekisaanikira ky’eryato n’alaba nga kungulu ku ttaka kugenda kukala.
14  Mu mwezi ogw’okubiri, ku lunaku olw’abiri mu omusanvu ensi yali ekalidde ddala.
15  Katonda n’agamba Nuuwa nti:
16  “Fuluma mu lyato ggwe, ne mukazi wo, ne batabani bo, ne baka batabani bo.
17  Fuluma na buli kiramu ekya buli ngeri: ebibuuka, ensolo, n’ensolo ezeewalula ez’oku nsi, byeyongere obungi mu nsi, bizaale era byale mu nsi.”
18  Awo Nuuwa n’afuluma ne batabani be, ne mukazi we, ne baka batabani be.
19  Buli kiramu, buli nsolo eyeewalula, buli ekibuuka, na buli ekitambula ku nsi, ne bifuluma mu lyato okusinziira ku bika byabyo.
20  Awo Nuuwa n’azimbira Yakuwa ekyoto, n’atoola ku nsolo zonna ennongoofu, ne ku bibuuka byonna ebirongoofu n’aweerayo ku kyoto ebiweebwayo ebyokebwa.
21  Yakuwa n’awulira evvumbe eddungi; Yakuwa n’agamba mu mutima gwe nti: “Siriddamu nate kukolimira nsi olw’omuntu, kubanga ebirowoozo by’omu mutima gw’omuntu byekubidde ku kukola kibi okuva mu buto bwe; era siriddamu nate kuzikiriza biramu byonna nga bwe nkoze.
22  Okuva leero, okusiga ensigo n’okukungula, n’obunnyogovu n’ebbugumu, n’ekiseera eky’omusana n’eky’obutiti, n’emisana n’ekiro, tebirikoma kubaawo ku nsi.”
30  Laakeeri bwe yalaba nga tazaalidde Yakobo baana, n’akwatirwa muganda we obuggya, n’agamba Yakobo nti: “Mpa abaana, oba si ekyo nja kufa.”
2  Awo Yakobo n’asunguwalira Laakeeri n’amugamba nti: “Nze Katonda akulemesezza okuzaala abaana?”
3  Laakeeri n’amugamba nti: “Omuzaana wange Biruka wuuyo, weegatte naye anzaalire abaana, nange nfune abaana okuyitira mu ye.”
4  N’amuwa Biruka omuweereza we abe mukazi we, era Yakobo ne yeegatta naye.
5  Biruka n’aba olubuto, n’azaalira Yakobo omwana ow’obulenzi.
6  Awo Laakeeri n’agamba nti: “Katonda y’abadde omulamuzi wange era awulirizza eddoboozi lyange n’ampa omwana ow’obulenzi.” Kyeyava amutuuma Ddaani.
7  Biruka omuweereza wa Laakeeri n’aba olubuto nate, n’azaalira Yakobo omwana ow’obulenzi ow’okubiri.
8  Laakeeri n’agamba nti: “Mmegganye ne muganda wange okumeggana okw’amaanyi era mpangudde!” Bw’atyo n’amutuuma Nafutaali.
9  Leeya bwe yalaba ng’alekedde awo okuzaala, n’awa Yakobo omuweereza we Zirupa abe mukazi we.
10  Zirupa omuweereza wa Leeya n’azaalira Yakobo omwana ow’obulenzi.
11  Awo Leeya n’agamba nti: “Nga guno mukisa gwa maanyi!” Bw’atyo n’amutuuma Gaadi.
12  Oluvannyuma Zirupa omuweereza wa Leeya n’azaalira Yakobo omwana ow’obulenzi ow’okubiri.
13  Leeya n’agamba nti: “Nga kya ssanyu! Kubanga abakazi banampitanga musanyufu.” Bw’atyo n’amutuuma Aseri.
14  Awo Lewubeeni bwe yali atambulatambula mu kiseera eky’okukungula eŋŋaano, n’asanga amadudayimu mu nnimiro n’agaleetera Leeya, nnyina. Laakeeri n’agamba Leeya nti: “Mpa ku madudayimu ga mutabani wo.”
15  Leeya n’amugamba nti: “Okuntwalako baze kyali kitono? Ate kaakano oyagala na kutwala madudayimu ga mutabani wange?” Awo Laakeeri n’amugamba nti: “Kale ajja kusula naawe ekiro kino ompe amadudayimu ga mutabani wo.”
16  Yakobo bwe yali ava ku ttale akawungeezi, Leeya n’agenda okumusisinkana n’amugamba nti: “Ogenda kwebaka nange kubanga mpaddeyo amadudayimu ga mutabani wange osule nange.” Awo ne yeebaka naye ekiro ekyo.
17  Katonda n’awuliriza Leeya, Leeya n’aba olubuto n’azaalira Yakobo omwana ow’obulenzi ow’okutaano.
18  Awo Leeya n’agamba nti: “Katonda ampadde empeera kubanga nnawa baze omuweereza wange.” Bw’atyo n’amutuuma Isakaali.
19  Leeya n’aba olubuto nate, n’azaalira Yakobo omwana ow’obulenzi ow’omukaaga.
20  Leeya n’agamba nti: “Katonda ampadde ekirabo ekirungi. Kaakano baze anangumiikiriza, kubanga mmuzaalidde abaana ab’obulenzi mukaaga.” Bw’atyo n’amutuuma Zebbulooni.
21  Oluvannyuma n’azaala omwana ow’obuwala n’amutuuma Dina.
22  Ku nkomerero, Katonda n’ajjukira Laakeeri, n’amuwulira era n’amuddamu n’amusobozesa okufuna olubuto.
23  N’aba olubuto n’azaala omwana ow’obulenzi, n’agamba nti: “Katonda aggyeewo ekivume kyange!”
24  N’amutuuma Yusufu ng’agamba nti: “Yakuwa annyongedde omwana omulala ow’obulenzi.”
25  Laakeeri olwamala okuzaala Yusufu, Yakobo n’agamba Labbaani nti: “Nsiibula ŋŋende ewaffe mu nsi yange.
26  Mpa bakazi bange be nkuweererezza era n’abaana bange ŋŋende; kubanga omanyi bulungi engeri gye nkuweerezzaamu.”
27  Labbaani n’amugamba nti: “Bwe kiba nti nsiimibwa mu maaso go, nkusaba osigale kubanga obubonero bundagudde nti Yakuwa ampa omukisa ku lulwo.”
28  N’agattako nti: “Mbuulira empeera gye mba nkuwa era nja kugikuwa.”
29  N’amuddamu nti: “Omanyi engeri gye nkuweerezzaamu, era n’ebisolo byo bwe bibadde nga mbirabirira.
30  Walina ebintu bitono nga sinnajja naye kaakano ebisolo byo byeyongedde nnyo, era okuva lwe nnajja Yakuwa akuwadde omukisa. Kale ddi nange lwe ndibaako kye nkolera ab’omu nnyumba yange?”
31  Awo n’amubuuza nti: “Nkuwe ki?” Yakobo n’addamu nti: “Tobaako ky’ompa! Naye bw’ononkolera kino nja kweyongera okulunda n’okukuuma ebisibo byo:
32  Ka tuyite mu kisibo kyo kyonna leero oggyemu buli ndiga eya bujjagijjagi n’eya bitanga, na buli ndiga ento ennume eya kitaka, na buli mbuzi enkazi eya bitanga oba eya bujjagijjagi. Okuva leero ezo ze zinaabanga empeera yange.
33  Era ku lunaku lwonna lw’olijja okulaba empeera yange obutuukirivu bwange bulinjogerera; buli mbuzi nkazi etali ya bujjagijjagi oba ya bitanga, na buli ndiga ento ennume etali ya kitaka erisangibwa mu zange eritwalibwa ng’enzibe.”
34  Labbaani n’agamba nti: “Ekyo kirungi! Ka kibeere nga bw’ogambye.”
35  Ku lunaku olwo Labbaani n’aggyamu embuzi ennume eza kiwuuga n’eza bitanga n’embuzi zonna enkazi eza bujjagijjagi n’eza bitanga, n’ezo zonna ezaaliko ebbala eryeru na buli ndiga ento ennume eya kitaka, n’azikwasa batabani be.
36  Ebyo bwe byaggwa, n’azitwala mu kifo ekyesudde okuva Yakobo we yali ebbanga lya lugendo lwa nnaku ssatu, Yakobo n’alunda ebisibo bya Labbaani ebyasigalawo.
37  Yakobo n’addira obuti obubisi obw’omulivine, n’obw’omuloozi, n’obw’omwalamoni, n’abususumbulako ekikuta mu bifo ebimu, ebitundu ebyeru eby’omunda ne birabika.
38  Oluvannyuma obuti bwe yali asusumbudde yabuteeka mu maaso g’ensolo, mu byesero ensolo mwe zaanyweranga amazzi, zisobole okusalira mu maaso gaabwo nga zizze okunywa amazzi.
39  Ensolo zaasalanga nga ziri mu maaso g’obuti era ne zizaala eza kiwuuga, eza bujjagijjagi, n’eza bitanga.
40  Yakobo n’ayawula endiga ento ennume, n’addira ensolo n’azitunuza eri ezo eza kiwuuga n’eza kitaka zonna mu nsolo za Labbaani. Oluvannyuma n’ayawula ensolo ze n’atazigatta na za Labbaani.
41  Era buli nsolo ez’amaanyi lwe zaasalanga nga Yakobo ateeka obuti mu byesero, mu maaso g’ebisibo, zisobole okusala nga ziri mu maaso g’obuti obwo.
42  Naye ensolo bwe zaabanga ennafu ng’obuti tabussaamu. Bwe kityo ennafu zaabanga za Labbaani, naye ez’amaanyi zaabanga za Yakobo.
43  Yakobo n’agaggawala nnyo, n’aba n’ebisibo bingi, n’abaweereza abakazi n’abasajja, n’eŋŋamira, n’endogoyi.
16  Salaayi mukazi wa Ibulaamu yali tamuzaalidde mwana; naye yalina omuweereza we Omumisiri ayitibwa Agali.
2  Awo Salaayi n’agamba Ibulaamu nti: “Yakuwa anziyizza okuzaala abaana. Nkusaba weegatte n’omuzaana wange, oboolyawo nnaafuna abaana okuyitira mu ye.” Ibulaamu n’awuliriza Salaayi kye yamugamba.
3  Ibulaamu bwe yali yaakamala emyaka kkumi mu nsi ya Kanani, Salaayi mukazi we n’addira Agali omuweereza we Omumisiri, n’amumuwa okuba mukazi we.
4  Bw’atyo Ibulaamu ne yeegatta ne Agali, Agali n’afuna olubuto. Bwe yakimanya nti afunye olubuto n’atandika okunyooma mukama we.
5  Awo Salaayi n’agamba Ibulaamu nti: “Ggwe avunaanyizibwa ebibi ebinkolebwa. Nze nnakukwasa omuweereza wange, naye bwe yakitegeera nti ali lubuto n’atandika okunnyooma. Yakuwa asalewo ani mutuufu ku nze naawe.”
6  Awo Ibulaamu n’agamba Salaayi nti: “Laba! Omuweereza wo omulinako obuyinza. Mukole ky’olaba nga kye kirungi.” Awo Salaayi n’atandika okumujolonga, n’ekyavaamu n’amuddukako.
7  Oluvannyuma, malayika wa Yakuwa n’amusanga ku luzzi mu ddungu, oluzzi oluli ku kkubo erigenda e Ssuuli.
8  N’amugamba nti: “Agali omuweereza wa Salaayi, ova wa era olaga wa?” N’amuddamu nti: “Nziruka mukama wange Salaayi.”
9  Malayika wa Yakuwa n’amugamba nti: “Ddayo eri mukama wo weetoowaze mu maaso ge.”
10  Malayika wa Yakuwa n’amugamba nti: “Nja kwaza nnyo ezzadde lyo, babeere bangi nga tebasobola kubalika.”
11  Malayika wa Yakuwa era n’amugamba nti: “Kaakano oli lubuto era ojja kuzaala omwana ow’obulenzi omutuume Isimayiri; kubanga Yakuwa awulidde okubonaabona kwo.
12  Ajja kuba ng’endogoyi ey’omu nsiko. Anaalwanyisanga buli muntu era buli muntu anaamulwanyisanga. Anaabeeranga ku ludda olulala mu maaso ga baganda be bonna.”
13  Awo n’akoowoola erinnya lya Yakuwa eyali ayogera naye, nagamba nti: “Ggwe Katonda alaba,” kubanga yagamba nti: “Ddala ntunudde ku oyo andaba?”
14  Eyo ye nsonga lwaki oluzzi olwo luyitibwa Beeri-lakayiroyi. (Luli wakati wa Kadesi ne Beredi.)
15  Oluvannyuma Agali yazaalira Ibulaamu omwana ow’obulenzi, era omwana Agali gwe yazaala Ibulaamu yamutuuma Isimayiri.
16  Ibulaamu yali aweza emyaka 86 Agali we yazaalira Isimayiri.
35  Oluvannyuma lw’ebyo, Katonda n’agamba Yakobo nti: “Situka oyambuke e Beseri obeere eyo, era ozimbire eyo Katonda ow’amazima ekyoto, eyakulabikira bwe wali ng’odduka muganda wo Esawu.”
2  Awo Yakobo n’agamba ab’ennyumba ye ne bonna abaali naye nti: “Muggyeewo bakatonda abalala abali mu mmwe, mwetukuze era mukyuse ebyambalo byammwe,
3  tusituke twambuke e Beseri. Era nja kuzimbira eyo Katonda ow’amazima ekyoto, eyawuliriza okwegayirira kwange ku lunaku olw’obuyinike bwange, era abadde nange buli yonna gye mbadde ŋŋenda.”
4  Awo ne bawa Yakobo bakatonda abalala bonna be baalina n’eby’oku matu ebyali ku matu gaabwe, Yakobo n’abiziika wansi w’omuti omunene ogwali okumpi ne Sekemu.
5  Bwe baagenda, entiisa okuva eri Katonda n’ejjira ab’omu bibuga ebyali bibeetoolodde, ne batawondera batabani ba Yakobo.
6  Oluvannyuma Yakobo n’abantu bonna abaali naye ne batuuka e Luuzi, kwe kugamba, e Beseri, ekiri mu nsi ya Kanani.
7  N’azimba eyo ekyoto era ekifo ekyo n’akituuma Eru-beseri, kubanga eyo Katonda ow’amazima gye yeeyolekera gy’ali bwe yadduka muganda we.
8  Oluvannyuma Debola omulezi wa Lebbeeka n’afa era n’aziikibwa okumpi ne Beseri wansi w’omuyovu. Omuti ogwo kyeyava agutuuma Alonibakusi.
9  Katonda n’addamu okulabikira Yakobo ng’avudde e Padanalaamu era n’amuwa omukisa.
10  Katonda n’amugamba nti: “Erinnya lyo gwe Yakobo. Naye okuva leero tokyayitibwa Yakobo; Isirayiri lye linaabanga erinnya lyo.” Awo n’atandika okumuyita Isirayiri.
11  Katonda era n’amugamba nti: “Nze Katonda Omuyinza w’Ebintu Byonna. Yala era weeyongere obungi. Amawanga n’ekibiina ky’abantu biriva mu ggwe, era bakabaka baliva mu ggwe.
12  Ensi gye nnawa Ibulayimu ne Isaaka nja kugikuwa ggwe era ndigiwa n’ezzadde lyo eririddawo.”
13  Awo Katonda n’ava awaali Yakobo, mu kifo we yali ayogeredde naye.
14  Yakobo n’asimba empagi ey’amayinja mu kifo we yayogerera naye, n’agifukako ekiweebwayo eky’eby’okunywa era n’amafuta.
15  Yakobo ne yeeyongera okuyita ekifo Katonda we yayogerera naye erinnya Beseri.
16  Ne bava e Beseri. Bwe baali bakyabuzaayo olugendo luwanvuko okutuuka mu Efulaasi, ekiseera kya Laakeeri eky’okuzaala ne kituuka, era n’akaluubirirwa nnyo mu kuzaala.
17  Bwe yali ng’atawaana nnyo okusindika omwana, omuzaalisa n’amugamba nti: “Totya kubanga ogenda kufuna omwana ow’obulenzi omulala.”
18  Awo obulamu bwe bwali bumuggwaamu (kubanga yali afa), omwana n’amutuuma Benoni, naye kitaawe n’amutuuma Benyamini.
19  Bw’atyo Laakeeri n’afa era n’aziikibwa ku kkubo erigenda mu Efulaasi, kwe kugamba, e Besirekemu.
20  Yakobo n’asimba empagi ku malaalo ge; eno ye mpagi eramba amalaalo ga Laakeeri n’okutuusa leero.
21  Oluvannyuma Isirayiri n’avaayo n’asimba weema ze ng’oyisizza omunaala gw’e Ederi.
22  Lwali olwo, Isirayiri bwe yali abeera mu nsi eyo, Lewubeeni n’agenda ne yeebaka ne Biruka omuzaana wa kitaawe era Isirayiri n’akiwulirako. Batabani ba Yakobo baali 12.
23  Batabani be abaazaalibwa Leeya be bano: Lewubeeni omwana wa Yakobo omubereberye, Simiyoni, Leevi, Yuda, Isakaali, ne Zebbulooni.
24  Batabani be abaazaalibwa Laakeeri be bano: Yusufu ne Benyamini.
25  Batabani be abaazaalibwa Biruka omuweereza wa Laakeeri be bano: Ddaani ne Nafutaali.
26  Ate batabani be abaazaalibwa Zirupa omuweereza wa Leeya be bano: Gaadi ne Aseri. Abo be batabani ba Yakobo abaamuzaalirwa ng’ali e Padanalaamu.
27  Kyaddaaki Yakobo yatuuka e Mamule, mu kitundu ky’e Kiriyasu-aluba, kwe kugamba, e Kebbulooni, Isaaka kitaawe gye yali, era Ibulayimu ne Isaaka gye baabeeranga ng’abagwira.
28  Isaaka yawangaala emyaka 180.
29  Isaaka n’assa ogw’enkomerero n’afa n’agoberera abantu be, ng’awangadde era nga n’obulamu bwe bubadde bulungi; Esawu ne Yakobo batabani be ne bamuziika.
18  Oluvannyuma Yakuwa n’amulabikira okumpi n’emiti eminene egy’e Mamule bwe yali ng’atudde ku mulyango gwa weema mu ttuntu.
2  Bwe yayimusa amaaso n’alaba abasajja basatu nga bayimiridde, nga beesudde akabanga okuva we yali. Bwe yabalaba n’ava ku mulyango gwa weema n’adduka okubasisinkana, era n’avunnama wansi.
3  Awo n’agamba nti: “Yakuwa, bwe mba nga nsiimibwa mu maaso go, nkwegayiridde toyita ku muweereza wo.
4  Ka baleete amazzi ebigere byammwe binaazibwe, oluvannyuma muwummulireko wansi w’omuti.
5  Kale nga bwe muzze wano ew’omuweereza wammwe, ka ndeete emmere mulye, bwe munaamala mweyongereyo.” Awo ne bagamba nti: “Kale, kola nga bw’ogambye.”
6  Awo Ibulayimu n’ayanguwa n’agenda mu weema eri Saala n’amugamba nti: “Yanguwa ofune ebigera bisatu eby’obuwunga obulungi ennyo, obukande ofumbe emigaati.”
7  Ibulayimu n’adduka mbiro mu kiraalo n’aggyayo ente ento ennume enyirira n’agiwa omuweereza, n’ayanguwa okugenda okugifumba.
8  Ibulayimu n’addira omuzigo n’amata n’ennyama gye yali afumbye n’abiteeka mu maaso gaabwe. N’ayimirira ku mabbali wansi w’omuti nga bo bwe balya.
9  Awo ne bamubuuza nti: “Mukazi wo Saala ali ludda wa?” N’abaddamu nti: “Ali awo mu weema.”
10  Omu ku bo n’amugamba nti: “Nja kukomawo gy’oli omwaka ogujja mu kiseera nga kino, era laba! Saala mukazi wo ajja kuba alina omwana ow’obulenzi.” Saala yali ku mulyango gwa weema ng’awuliriza, era weema yali mabega wa musajja.
11  Ibulayimu ne Saala baali bakuze nga bakaddiye nnyo. Saala yali ayisizza mu myaka egy’okuzaala.
12  Awo Saala n’atandika okuseka mu mutima gwe ng’agamba nti: “Nnaafuna essanyu lino nga nkaddiye bwe nti, era nga ne mukama wange akaddiye?”
13  Awo Yakuwa n’agamba Ibulayimu nti: “Lwaki Saala asese n’agamba nti, ‘Ddala nnaazaala omwana nga nkaddiye bwe nti?’
14  Waliwo ekitasoboka eri Yakuwa? Nja kukomawo gy’oli mu kiseera kye kimu omwaka ogujja, era Saala ajja kuba alina omwana ow’obulenzi.”
15  Naye Saala ne yeegaana ng’agamba nti: “Sisese,” kubanga yatya. N’amugamba nti: “Osese.”
16  Abasajja bwe baasituka okugenda, ne batunula e Sodomu, era Ibulayimu yali atambula nabo ng’abawerekerako.
17  Yakuwa n’agamba nti: “Nnaakisa Ibulayimu kye ŋŋenda okukola?
18  Ibulayimu agenda kufuuka eggwanga eddene era ery’amaanyi, era okuyitira mu ye amawanga gonna ag’oku nsi galiweebwa omukisa.
19  Kyenvudde mmumanya asobole okulagira abaana be n’ab’ennyumba ye abalimuddirira okukwata ekkubo lya Yakuwa nga bakola eby’obutuukirivu n’eby’obwenkanya, Yakuwa alyoke awe Ibulayimu byonna bye yamusuubiza.”
20  Awo Yakuwa n’agamba nti: “Okwemulugunya ku Sodomu ne Ggomola kwa maanyi nnyo, n’ekibi kyabwe kinene nnyo.
21  Nja kugendayo ndabe obanga ddala bakola ng’okwemulugunya okutuuse gye ndi bwe kuli. Bwe kinaaba nga si bwe kiri, nakyo nja kukimanya.”
22  Awo abasajja ne bava eyo ne boolekera Sodomu, naye Yakuwa n’asigala ne Ibulayimu.
23  Ibulayimu n’asembera n’agamba nti: “Ddala onoozikiriza abatuukirivu awamu n’ababi?
24  Mu kibuga bwe muba mulimu abatuukirivu 50, onoozikiriza ekibuga kyonna n’otakisonyiwa ku lw’abatuukirivu 50 abakirimu?
25  Mazima ddala toyinza kukola bw’otyo, otte abatuukirivu awamu n’ababi, abatuukirivu n’ababi batuukibweko ekintu kye kimu! Toyinza kukola bw’otyo. Omulamuzi w’ensi yonna taakole kituufu?”
26  Awo Yakuwa n’amugamba nti: “Mu Sodomu bwe nnaasangamu abatuukirivu 50, nja kusonyiwa ekibuga kyonna ku lwabwe.”
27  Naye Ibulayimu era n’amuddamu nti: “Nneetantadde okwogera ne Yakuwa wadde nga ndi nfuufu era vvu.
28  Ku batuukirivu 50 bwe kunaaba kubulako bataano, onoozikiriza ekibuga kyonna olw’abataano ababulako?” N’amuddamu nti: “Sijja kukizikiriza bwe nnaasangamu abatuukirivu 45.”
29  Ibulayimu n’addamu n’amugamba nti: “Ate bwe munaabaamu 40?” N’amuddamu nti: “Sijja kukizikiriza ku lw’abo 40.”
30  Naye n’ayongera n’agamba nti: “Nkwegayiridde Yakuwa, tosunguwala, ka nneeyongere okwogera: Bwe munaabaamu 30?” N’amuddamu nti: “Sijja kukizikiriza singa nsangamu 30.”
31  N’ayongera n’agamba nti: “Nneetantadde okwogera ne Yakuwa: Bwe munaabaamu 20?” N’amuddamu nti: “Sijja kukizikiriza ku lw’abo 20.”
32  Ku nkomerero n’agamba nti: “Nkwegayiridde Yakuwa, tosunguwala, ka njogere omulundi omulala gumu: Singa musangibwamu kkumi bokka?” N’amuddamu nti: “Sijja kukizikiriza ku lw’abo ekkumi.”
33  Yakuwa bwe yamala okwogera ne Ibulayimu, n’agenda, Ibulayimu naye n’addayo ewuwe.
17  Ibulaamu bwe yali nga wa myaka 99, Yakuwa n’amulabikira n’amugamba nti: “Nze Katonda Omuyinza w’Ebintu Byonna. Tambuliranga mu maaso gange era tobangako kya kunenyezebwa.
2  Ndinyweza endagaano yange naawe, era ndyaza nnyo ezzadde lyo.”
3  Awo Ibulaamu n’avunnama era Katonda n’ayongera okwogera naye n’amugamba nti:
4  “Laba, nnakola naawe endagaano, era olifuuka kitaawe w’amawanga mangi.
5  Tokyayitibwa Ibulaamu wabula onooyitibwanga Ibulayimu, kubanga ndikufuula kitaawe w’amawanga mangi.
6  Ndikuwa abaana bangi nnyo, olivaamu amawanga mangi, era bakabaka baliva mu ggwe.
7  “Ate era ndituukiriza endagaano yange ey’olubeerera eri wakati wange naawe, n’ezzadde lyo abalikuddirira mu mirembe gyabwe gyonna, mbeere Katonda wo era Katonda ow’ezzadde lyo abalikuddirira.
8  Era ndikuwa ggwe n’ezzadde lyo abalikuddirira ensi gy’olimu ng’omugwira—ensi yonna eya Kanani—ebeere yammwe lubeerera; era ndiba Katonda waabwe.”
9  Katonda n’ayongera n’agamba Ibulayimu nti: “Onookuumanga endagaano yange, ggwe n’ezzadde lyo abalikuddirira mu mirembe gyabwe gyonna.
10  Eno ye ndagaano eri wakati wange nammwe, ggwe n’ezzadde lyo abalikuddirira gye munaakuumanga: Buli musajja mu mmwe anaakomolebwanga.
11  Munaakomolebwanga, era ako kanaabanga kabonero ak’endagaano eri wakati wange nammwe.
12  Buli mwana ow’obulenzi mu mmwe, mu mirembe gyammwe gyonna, anaakomolebwanga nga wa nnaku munaana, buli azaalibwa mu nnyumba yammwe, awamu n’oyo atali wa mu zzadde lyammwe gwe munaagulanga ku mugwira.
13  Buli musajja azaalibwa mu nnyumba yammwe era n’oyo gwe munaagulanga n’essente zammwe anaakomolebwanga; era endagaano yange eri mu mubiri gwammwe eneeba ndagaano ya lubeerera.
14  Omusajja yenna atali mukomole bw’ataakomolebwenga anattibwanga, kubanga anaabanga amenye endagaano yange.”
15  Era Katonda n’agamba Ibulayimu nti: “Mukazi wo Salaayi tomuyita Salaayi, kubanga Saala lye linaabeera erinnya lye.
16  Nja kumuwa omukisa era nja kukuwa omwana ow’obulenzi okuva mu ye; nja kumuwa omukisa era alivaamu amawanga; bakabaka b’amawanga baliva mu ye.”
17  Awo Ibulayimu n’avunnama n’atandika okuseka n’okugamba mu mutima gwe nti: “Omusajja ow’emyaka 100 anaafuna omwana, era ne Saala omukazi ow’emyaka 90 anaazaala?”
18  Awo Ibulayimu n’agamba Katonda ow’amazima nti: “Singa nno owa Isimayiri omukisa!”
19  Katonda n’amugamba nti: “Saala mukazi wo ajja kukuzaalira omwana ow’obulenzi era ojja kumutuuma Isaaka. Ndinyweza endagaano yange naye okuba endagaano ey’emirembe n’emirembe eri ezzadde lye eririmuddirira.
20  Naye ku bikwata ku Isimayiri, nkuwulidde. Laba! Ndimuwa omukisa era ndimuwa abaana bangi era ndimwaza nnyo. Alizaala abaami 12 era ndimufuula eggwanga eddene.
21  Kyokka endagaano yange ndiginyweza ne Isaaka Saala gw’alikuzaalira mu kiseera nga kino omwaka ogujja.”
22  Katonda bwe yamala okwogera ne Ibulayimu, n’ava w’ali.
23  Ibulayimu n’atwala Isimayiri mutabani we, n’abasajja bonna abaazaalibwa mu nnyumba ye, na buli yenna gwe yali yagula; abasajja bonna mu nnyumba ye n’abakomola ku lunaku olwo lwennyini nga Katonda bwe yali amugambye.
24  Ibulayimu yakomolebwa ng’alina emyaka 99.
25  Ate Isimayiri mutabani we yakomolebwa ng’alina emyaka 13.
26  Ku lunaku olwo lwennyini Ibulayimu ne mutabani we Isimayiri baakomolebwa.
27  Abasajja bonna ab’omu nnyumba ye, buli eyazaalibwa mu nnyumba ye, na buli eyagulibwa ku mugwira nabo baakomolebwa wamu naye.
50  Yusufu ne yeesuula ku kitaawe, n’akaaba era n’amunywegera.
2  Oluvannyuma Yusufu n’alagira abaweereza be abasawo okukaza omulambo gwa kitaawe. Awo abasawo ne bakaza omulambo gwa Isirayiri.
3  Baamala ennaku 40 nga bagukaza, kubanga ezo ze nnaku ze bamala nga bakaza omulambo, era Abamisiri beeyongera okumukaabira okumala ennaku 70.
4  Ennaku ez’okumukungubagira bwe zaggwaako, Yusufu n’ayogera n’ab’omu lubiri lwa Falaawo n’abagamba nti: “Bwe mba nga nsiimibwa mu maaso gammwe, mugambe Falaawo nti,
5  ‘Kitange yandayiza ng’agamba nti: “Laba! Nnaatera okufa! Munziikanga mu kifo kye nnateekateeka mu nsi ya Kanani.” Ka ŋŋende nziike kitange oluvannyuma nja kudda.’”
6  Awo Falaawo n’amuddamu nti: “Genda oziike kitaawo nga bwe yakulayiza.”
7  Bw’atyo Yusufu n’agenda okuziika kitaawe, era abaweereza ba Falaawo bonna baagenda naye, n’abakadde b’omu lubiri lwa Falaawo bonna, n’abakadde bonna ab’omu nsi ya Misiri,
8  n’ab’ennyumba ye bonna, ne baganda be bonna, n’ab’ennyumba ya kitaawe bonna. Abaana baabwe abato n’ebisibo byabwe n’amagana gaabwe bye byokka bye baaleka mu kitundu ky’e Goseni.
9  Ate era yagenda n’amagaali n’abeebagadde embalaasi, era ekibinja kyali kinene nnyo.
10  Oluvannyuma ne batuuka mu gguuliro ly’e Atadi ekiri mu kitundu kya Yoludaani ne bakaaba nnyo, era n’akungubagira kitaawe okumala ennaku musanvu.
11  Abatuuze b’omu nsi eyo, Abakanani, bwe baabalaba nga bakungubagira mu gguuliro ly’e Atadi ne bagamba nti: “Abamisiri nga bakungubaze nnyo!” Eyo ye nsonga lwaki ekifo ekyo kyatuumibwa Aberu-mizirayimu, era kiri mu kitundu kya Yoludaani.
12  Batabani ba Yakobo ne bakolera ddala nga bwe yabalagira;
13  ne bamutwala mu nsi ya Kanani ne bamuziika mu mpuku eyali mu kibanja ky’e Makupeera ekiri mu maaso ga Mamule, ekibanja Ibulayimu kye yagula ku Efulooni Omukiiti okuba ekifo eky’okuziikangamu.
14  Yusufu bwe yamala okuziika kitaawe, n’addayo e Misiri ne baganda be n’abo bonna abaali bagenze naye okuziika kitaawe.
15  Baganda ba Yusufu bwe baalaba nga kitaabwe afudde, ne bagamba nti: “Yusufu yandiba nga yatusibira ekiruyi era ng’ajja kutwesasuza olw’ebibi byonna bye twamukola.”
16  Awo ne baweereza Yusufu obubaka obugamba nti: “Kitaawo bwe yali tannafa yalagira nti:
17  ‘Bwe muti bwe mugambanga Yusufu nti: “Nkwegayiridde sonyiwa okwonoona kwa baganda bo n’ekibi kye baakola ne bakutuusaako akabi akenkanidde awo.”’ Kaakano tukwegayiridde sonyiwa okwonoona kw’abaweereza ba Katonda wa kitaawo.” Yusufu bwe baamugamba ebyo n’akaaba.
18  Awo baganda be nabo ne bajja ne bagwa wansi mu maaso ge ne bamugamba nti: “Tuutuno tuli baddu bo!”
19  Yusufu n’abagamba nti: “Temutya. Siyinza kwessa mu kifo kya Katonda.
20  Newakubadde nga mmwe mwali mugenderedde kuntuusaako kabi, Katonda yayagala kiveemu ebirungi era awonye obulamu bw’abantu bangi nga bw’akola leero.
21  Kale nno temutya. Nja kubawanga emmere, mmwe awamu n’abaana bammwe abato.” Bw’atyo n’ababudaabuda era n’abagumya.
22  Yusufu ne yeeyongera okubeera e Misiri n’ab’ennyumba ya kitaawe, era yawangaala emyaka 110.
23  Era yalaba bazzukulu ba Efulayimu, n’abaana ba Makiri mutabani wa Manase. Baazaalibwa ku maviivi ga Yusufu.
24  Oluvannyuma lw’ekiseera, Yusufu n’agamba baganda be nti: “Nnaatera okufa. Naye Katonda talirema kubayamba, era alibaggya mu nsi eno n’abatwala mu nsi gye yalayirira Ibulayimu ne Isaaka ne Yakobo.”
25  Bw’atyo Yusufu n’alayiza abaana ba Isirayiri ng’agamba nti: “Katonda talirema kubayamba. Kale muggyanga amagumba gange eno ne mugatwala.”
26  Awo Yusufu n’afa ng’aweza emyaka 110. Ne bamukaza, era ne bamuteeka mu ssanduuko e Misiri.
9  Katonda n’awa Nuuwa ne batabani be omukisa n’abagamba nti: “Muzaale mwale mujjuze ensi.
2  Ebiramu byonna ebiri mu nsi, n’ebibuuka byonna, n’ebitambulira ku ttaka byonna, n’eby’ennyanja byonna eby’omu nnyanja, binaabatyanga. Biweereddwayo mu mukono gwammwe.
3  Buli nsolo ennamu etambula eneebanga kya kulya gye muli. Byonna mbibawadde nga bwe nnabawa ebimera.
4  Naye temulyanga ennyama erimu obulamu bwayo, nga gwe musaayi gwayo.
5  Ate era, omusaayi gwammwe bwe gunaayiibwanga, nnaavunaananga oyo anaabanga aguyiye oba ekyo ekinaabanga kiguyiye. Ekiramu kyonna bwe kinaayiwanga omusaayi gwammwe kinaafanga. Muganda wammwe bw’anaasaanyangawo obulamu bwammwe, nnaamuvunaananga olw’obulamu obwo.
6  Oyo yenna anaayiwanga omusaayi gw’omuntu, n’ogugwe abantu banaaguyiwanga, kubanga omuntu Katonda yamukola mu kifaananyi kye.
7  Kale muzaale mwale mweyongere nnyo mu nsi, mubeere bangi.”
8  Katonda n’ayogera ne Nuuwa ne batabani be ng’ali wamu nabo, n’abagamba nti:
9  “Kaakano nkola endagaano nammwe n’ezzadde lyammwe erinaddawo,
10  era na buli kiramu ekiri nammwe, ebinyonyi, n’ensolo, n’ebiramu ebirala byonna ebiri nammwe ku nsi; byonna ebivudde mu lyato—ebiramu byonna eby’oku nsi.
11  Nkola endagaano eno nammwe: Ebirina omubiri byonna tebiriddamu kuzikirizibwa mataba, era amataba tegaliddamu kuzikiriza nsi.”
12  Katonda era n’agamba nti: “Kano ke kabonero ak’endagaano gye nkola nammwe n’ebiramu byonna ebiri nammwe. Endagaano eno ya mirembe gyonna egiriddawo.
13  Nteeka musoke wange ku bire, era anaabanga akabonero ak’endagaano gye nkoze n’ensi.
14  Buli lwe nnaaleetanga ebire ku nsi, musoke anaalabikanga ku bire.
15  Era nja kujjukiranga endagaano yange gye nkoze nammwe n’ebiramu ebya buli kika; era amazzi tegaliddamu nate kufuuka mataba okuzikiriza ebirina omubiri byonna.
16  Musoke anaalabikanga ku bire, era nnaamulabanga ne nzijukira endagaano ey’olubeerera gye nkoze n’ebiramu ebya buli kika ebiri ku nsi.”
17  Katonda n’addamu n’agamba Nuuwa nti: “Kano ke kabonero ak’endagaano gye nkoze n’ebirina omubiri byonna ebiri ku nsi.”
18  Batabani ba Nuuwa abaava mu lyato be bano: Seemu, Kaamu, ne Yafeesi. Oluvannyuma Kaamu yazaala Kanani.
19  Abasatu bano be baali batabani ba Nuuwa, era abantu bonna ku nsi baasibuka mu bano ne basaasaana.
20  Nuuwa yatandikira ku kulima, n’asimba ennimiro y’emizabbibu.
21  Lumu yanywa omwenge n’atamiira, ne yeeyambula n’asigala bwereere mu weema ye.
22  Kaamu kitaawe wa Kanani n’alaba kitaawe ng’ali bwereere, n’agenda n’abuulira baganda be ababiri abaali ebweru.
23  Awo Seemu ne Yafeesi ne bakwata olugoye ne baluteeka ku bibegaabega byabwe ne bayingira nga batambula kyennyumannyuma ne babikka ku bwereere bwa kitaabwe nga tebatunuddeeyo. Bwe batyo ne batalaba bwereere bwa kitaabwe.
24  Nuuwa bwe yazuukuka ng’omwenge gumuweddeko, n’ategeera mutabani we asembayo obuto kye yali amukoze,
25  n’agamba nti: “Kanani akolimirwe. Abeerenga muddu wa baganda be asembayo okuba owa wansi.”
26  Era n’agattako nti: “Yakuwa Katonda wa Seemu atenderezebwe,Era Kanani abeerenga muddu wa Seemu.
27  Katonda awe Yafeesi ekifo ekigazi,Yafeesi abeerenga mu weema za Seemu. Era naye Kanani abeerenga muddu we.”
28  Nuuwa yawangaala emyaka emirala 350 oluvannyuma lw’Amataba.
29  Emyaka gyonna Nuuwa gye yawangaala gyali 950, n’afa.
28  Awo Isaaka n’ayita Yakobo n’amuwa omukisa era n’amulagira nti: “Towasanga mukazi mu bawala ba Kanani.
2  Genda e Padanalaamu mu nnyumba ya Besweri taata wa nnyoko, eyo gy’oba owasa omukazi ku bawala ba Labbaani kojja wo.
3  Katonda Omuyinza w’Ebintu Byonna ajja kukuwa omukisa, akuwe abaana, akwaze, era awatali kubuusabuusa ojja kufuuka ekibiina ky’abantu.
4  Era ajja kukuwa omukisa gwa Ibulayimu, ggwe n’ezzadde lyo, otwale ensi gy’obadde obeeramu ng’omugwira, ensi Katonda gye yawa Ibulayimu.”
5  Bw’atyo Isaaka n’asindika Yakobo n’agenda e Padanalaamu ewa Labbaani mutabani wa Besweri Omwalameeya, era mwannyina wa Lebbeeka maama wa Yakobo ne Esawu.
6  Esawu n’alaba nga Isaaka awadde Yakobo omukisa era n’amusindika e Padanalaamu awase eyo omukazi, era nga bwe yali amuwa omukisa yamulagira nti, “Towasanga mukazi mu bawala b’omu Kanani,”
7  era nti Yakobo yali agondedde kitaawe ne nnyina n’agenda e Padanalaamu.
8  Awo Esawu n’akitegeera nti abawala ba Kanani tebasanyusa kitaawe Isaaka,
9  bw’atyo n’agenda ewa Isimayiri omwana wa Ibulayimu n’awasa muwala we Makalasi mwannyina wa Nebayosi, n’amwongera ku bakazi be abalala.
10  Yakobo n’ava e Beeru-seba n’ayolekera e Kalani.
11  Oluvannyuma lw’ekiseera n’atuuka mu kifo ekimu n’ateekateeka okusula awo kubanga enjuba yali egudde. N’addira erimu ku mayinja agaali mu kifo ekyo n’alyezizika ne yeebaka awo.
12  N’aloota, era laba! waaliwo amadaala nga gasimbiddwa ku nsi, ng’entikko yaago etuukira ddala mu ggulu, nga bamalayika ba Katonda bagambukirako era nga bagakkirako.
13  Era Laba! Yakuwa yali waggulu waago, n’agamba nti: “Nze Yakuwa Katonda wa Ibulayimu jjajjaawo era Katonda wa Isaaka. Ensi gy’ogalamiddeko ŋŋenda kugikuwa ggwe n’ezzadde lyo.
14  Era ezzadde lyo liriba ng’enfuufu y’ensi, era balibuna ebugwanjuba n’ebuvanjuba n’ebukiikakkono n’ebukiikaddyo, era okuyitira mu ggwe ne mu zzadde lyo, ebika byonna eby’oku nsi biriweebwa omukisa.
15  Era ndi wamu naawe, nja kukukuuma yonna gy’onoogendanga era nja kukukomyawo mu nsi eno. Sirikuleka era ndikola byonna bye nkusuubizza.”
16  Awo Yakobo n’azuukuka n’agamba nti: “Mazima ddala Yakuwa ali mu kifo kino, naye nze mbadde sikimanyi.”
17  N’atya era n’agamba nti: “Ekifo kino nga kya ntiisa! Ddala eno nnyumba ya Katonda era guno gwe mulyango gw’eggulu.”
18  Yakobo n’agolokoka ku makya ennyo, n’addira ejjinja lye yali yeezizise n’alisimba okuba ekijjukizo, n’aliyiwako amafuta.
19  Ekifo ekyo n’akituuma Beseri, naye mu kusooka ekibuga ekyo kyali kiyitibwa Luuzi.
20  Yakobo ne yeeyama ng’agamba nti: “Katonda bw’aneeyongera okubeera nange n’ankuuma mu lugendo lwange, era n’ampa emmere n’eby’okwambala,
21  ne nkomawo mirembe mu nnyumba ya kitange, ddala Yakuwa ajja kuba akiraze nti ye Katonda wange.
22  Era ejjinja lino lye nsimbye okuba ekijjukizo lirifuuka ennyumba ya Katonda, era ku buli kintu ky’onompanga nnaakuwangako kimu kya kkumi.”
27  Awo Isaaka bwe yali ng’akaddiye era ng’amaaso ge gayimbadde, n’ayita Esawu mutabani we omukulu n’amugamba nti: “Mwana wange!” N’amuddamu nti: “Nzuuno!”
2  N’amugamba nti: “Laba, nkaddiye era simanyi lunaku lwe ndifiirako.
3  Kale kaakano twala ebintu by’oyiggisa, ensawo yo ey’obusaale n’omutego gwo, ogende ku ttale onjiggire ensolo,
4  onfumbire ennyama ewooma gye njagala ogindeetere, ngirye ndyoke nkuwe omukisa nga sinnafa.”
5  Naye Lebbeeka yali awulira nga Isaaka ayogera ne mutabani we Esawu. Esawu n’agenda ku ttale okuyigga ensolo agireete.
6  Lebbeeka n’agamba Yakobo mutabani we nti: “Mpulidde kitaawo ng’agamba Esawu muganda wo nti,
7  ‘Njiggira ensolo onfumbire ennyama ewooma ngirye, ndyoke nkuwe omukisa mu maaso ga Yakuwa nga sinnafa.’
8  Kale kaakano mwana wange wuliriza n’obwegendereza okole kye nkulagira.
9  Genda mu kisibo ondeetere embuzi ento bbiri ku ezo ezisingayo obulungi nfumbiremu kitaawo ennyama ewooma, ngifumbe nga bw’agyagala,
10  oluvannyuma ogitwalire kitaawo alye alyoke akuwe omukisa nga tannafa.”
11  Yakobo n’agamba Lebbeeka nnyina nti: “Esawu muganda wange alina ebyoya bingi naye nze olususu lwange luweweevu.
12  Watya singa kitange ankwatako? Awatali kubuusabuusa nja kulabika ng’amuzannyisa, bwe ntyo nneereeteko ekikolimo mu kifo ky’omukisa.”
13  Nnyina n’amugamba nti: “Ekikolimo ekyandibadde ku ggwe kidde ku nze mwana wange, naye ggwe kola nga bwe nkugambye, ogende ozindeetere.”
14  Awo n’agenda n’azireetera nnyina, era nnyina n’afumba ennyama ewooma nga kitaawe bwe yagyagalanga.
15  Ebyo bwe byaggwa, Lebbeeka n’addira ebyambalo bya Esawu mutabani we omukulu ebisingayo obulungi bye yalina mu nnyumba, n’abyambaza Yakobo mutabani we omuto.
16  N’ateeka amaliba g’embuzi ento ku mikono gye ne ku nsingo ye awataali byoya.
17  N’akwasa mutabani we Yakobo ennyama n’emmere bye yali afumbye.
18  Yakobo n’agenda eri kitaawe n’amugamba nti: “Taata!” N’amuddamu nti: “Wangi! Ggwe ani mwana wange?”
19  Yakobo n’agamba kitaawe nti: “Nze Esawu omwana wo omubereberye. Nkoze nga bwe waŋŋambye. Golokoka otuule olye ku nnyama y’ensolo gye njizze olyoke ompe omukisa.”
20  Awo Isaaka n’agamba mutabani we nti: “Osobodde otya okugifuna amangu bw’otyo mwana wange?” N’amuddamu nti: “Yakuwa Katonda wo yagireese gye ndi.”
21  Isaaka n’agamba Yakobo nti: “Sembera wano nkukwateko mwana wange mmanye obanga ddala ggwe mwana wange Esawu.”
22  Awo Yakobo n’asembera, Isaaka kitaawe n’amukwatako, oluvannyuma n’agamba nti: “Eddoboozi lya Yakobo naye emikono gya Esawu.”
23  N’atamutegeera kubanga emikono gye gyaliko ebyoya bingi ng’emikono gya Esawu muganda we, bw’atyo n’amuwa omukisa.
24  Awo n’amubuuza nti: “Ddala ggwe mwana wange Esawu?” N’amuddamu nti: “Ye nze.”
25  N’amugamba nti: “Leeta ku muyiggo ndye mwana wange ndyoke nkuwe omukisa.” Awo n’agitwala we yali n’alya, n’amutwalira n’omwenge n’anywa.
26  Isaaka kitaawe n’amugamba nti: “Sembera wano onnywegere mwana wange.”
27  Bw’atyo n’asembera n’amunywegera, n’awunyirwa akawoowo k’ebyambalo bye, n’amuwa omukisa ng’agamba nti: “Laba, akawoowo k’omwana wange kalinga akawoowo k’ettale Yakuwa ly’awadde omukisa.
28  Katonda ow’amazima akuwe omusulo oguva mu ggulu, n’ettaka ly’ensi eggimu, n’emmere nnyingi, n’omwenge omusu.
29  Abantu bakuweerezenga, n’amawanga gakuvunnamirenga. Ofugenga baganda bo era abaana ba nnyoko bakuvunnamirenga. Buli anaakukolimiranga akolimirwenga, na buli anaakuwanga omukisa aweebwenga omukisa.”
30  Awo Isaaka bwe yali yaakamaliriza okuwa Yakobo omukisa era nga Yakobo yaakava mu maaso ga Isaaka kitaawe, Esawu muganda we n’akomawo okuva okuyigga.
31  Naye n’afumba ennyama ewooma n’agireetera kitaawe n’amugamba nti: “Taata, situka olye ku muyiggo gw’omwana wo olyoke ompe omukisa.”
32  Awo kitaawe Isaaka n’amugamba nti: “Ggwe ani?” N’amuddamu nti: “Nze Esawu mutabani wo omubereberye.”
33  Awo Isaaka n’atandika okukankana ennyo era n’agamba nti: “Kale ani eyayizze ensolo n’agindeetera? Ngiridde nga tonnajja ne mmuwa omukisa; era ddala aligufuna!”
34  Esawu bwe yawulira ebigambo bya kitaawe n’akaaba mu ddoboozi erya waggulu era ery’ennaku, n’agamba kitaawe nti: “Taata, nange mpa omukisa!”
35  Naye n’amuddamu nti: “Muganda wo yazze n’alimba asobole okutwala omukisa ogubadde ogugwo.”
36  Awo n’agamba nti: “Eyo si ye nsonga lwaki ayitibwa Yakobo? Kubanga kati emirundi ebiri ng’atwala ekifo kyange. Yatwala omugabo gwange ogw’omwana omubereberye ate kati atutte n’omukisa gwange!” Awo n’agattako nti: “Tonterekeddeeyo mukisa mulala gwonna?”
37  Naye Isaaka n’addamu Esawu nti: “Mmufudde mukama wo era baganda be bonna mbamuwadde okuba abaweereza be, era mmuwadde emmere n’omwenge omusu okumubeesaawo; kaIe wasigaddewo ki kye nnyinza okukukolera mwana wange?”
38  Awo Esawu n’agamba kitaawe nti: “Olina omukisa gumu gwokka taata? Taata, nange mpa omukisa!” Awo Esawu n’atandika okutema emiranga.
39  Isaaka kitaawe n’amugamba nti: “Laba, toobeerenga mu nsi ngimu era toofunenga musulo oguva mu ggulu.
40  Oneeyimirizangawo na kitala kyo era onooweerezanga muganda wo. Naye emirembe bwe giryeyongera okukuggwaako, olyeggyako ekikoligo kye ku nsingo yo.”
41  Kyokka, Esawu n’asibira Yakobo ekiruyi olw’omukisa kitaawe gwe yamuwa, era Esawu n’agambanga mu mutima gwe nti: “Ennaku z’okukungubagira kitange zinaatera okutuuka. Bwe zinaggwaako nja kutta muganda wange Yakobo.”
42  Lebbeeka bwe yategeezebwa ebigambo bya Esawu mutabani we omukulu, amangu ago n’atumya Yakobo mutabani we omuto n’amugamba nti: “Laba! Esawu muganda wo ateekateeka kuwoolera ggwanga akutte.
43  Kale nno mwana wange kola kye nkugamba; situka oddukire e Kalani ewa Labbaani mwannyinaze,
44  obeere eyo naye okumala ekiseera, okutuusa obusungu bwa muganda wo lwe bulikkakkana
45  n’aba nga takyalina kiruyi gy’oli, era nga yeerabidde kye wamukola. Olwo ndikutumya n’ovaayo. Lwaki mbafiirwa mmwembi ku lunaku lumu?”
46  Awo, Lebbeeka n’agambanga Isaaka nti: “Obulamu buntamye olwa bawala ba Keesi. Yakobo bw’aliwasa ku bawala ba Keesi, nga bano ab’omu nsi eno, olwo obulamu buliba bungasa ki?”
7  Oluvannyuma lw’ebyo, Yakuwa n’agamba Nuuwa nti: “Yingira mu lyato n’ab’ennyumba yo bonna, kubanga mu mulembe guno ggwe gwe ndabye ng’oli mutuukirivu mu maaso gange.
2  Ku nsolo ennongoofu eza buli kika twalako musanvu musanvu, ensajja n’enkazi; ku nsolo ezitali nnongoofu twalako bbiri bbiri, ensajja n’enkazi;
3  era ne ku bibuuka mu bbanga twalako musanvu musanvu, ekisajja n’ekikazi, ezzadde lyabyo lisobole okusigala ku nsi nga ddamu.
4  Kubanga oluvannyuma lw’ennaku musanvu ŋŋenda kutonnyesa enkuba ku nsi okumala ennaku 40, emisana n’ekiro; era ŋŋenda kusaanyaawo buli ekirina obulamu ku nsi kye nnakola.”
5  Nuuwa n’akola byonna Yakuwa bye yamulagira.
6  Nuuwa yali aweza emyaka 600 amataba we gajjira ku nsi.
7  Nuuwa n’ayingira mu lyato ne batabani be ne mukazi we ne baka batabani be ng’amataba tegannajja.
8  Ku nsolo zonna ennongoofu, ne ku zitali nnongoofu, ne ku bibuuka, ne ku bitambula ku ttaka byonna,
9  ne ziyingira bbiri bbiri eri Nuuwa mu lyato, ensajja n’enkazi, nga Katonda bwe yalagira Nuuwa.
10  Era oluvannyuma lw’ennaku musanvu amataba ne gajja ku nsi.
11  Mu mwaka ogw’olukaaga ogw’obulamu bwa Nuuwa, mu mwezi ogw’okubiri, ku lunaku olw’ekkumi n’omusanvu, ensulo zonna ez’oguyanja ne zizibukuka, n’ebituli eby’eggulu ne bigguka.
12  Enkuba n’etonnya ku nsi okumala ennaku 40, emisana n’ekiro.
13  Ku lunaku olwo lwennyini Nuuwa yayingira mu lyato ne batabani be, Seemu, Kaamu, ne Yafeesi, ne mukazi we, ne baka batabani be abasatu.
14  Baayingira na buli nsolo ey’omu nsiko okusinziira ku kika kyayo, na buli nsolo erundibwa okusinziira ku kika kyayo, na buli nsolo ey’oku nsi eyeewalula okusinziira ku kika kyayo, na buli ekibuuka okusinziira ku kika kyakyo, na buli kinyonyi ekya buli ngeri.
15  Ne bigenda eri Nuuwa mu lyato, bibiri bibiri ku buli ekirina omubiri ekirina omukka ogw’obulamu.
16  Bwe bityo ne biyingira ekisajja n’ekikazi ku byonna ebirina omubiri, nga Katonda bwe yamulagira. Oluvannyuma Yakuwa n’aggalawo oluggi.
17  Enkuba n’etonnya ku nsi okumala ennaku 40, amazzi ne geeyongera ne gatandika okusitula eryato, ne liseeyeeya kungulu ku mazzi agaali gabuutikidde ensi.
18  Amazzi ne gajjula wonna ne geeyongera nnyo ku nsi, eryato ne liseeyeeya ku mazzi.
19  Amazzi ne gaba mangi nnyo ku nsi ne gabuutikira ensozi zonna empanvu ezaali wansi w’eggulu.
20  Amazzi gaalinnya ne gasukka ensozi obuwanvu bwa mikono 15.
21  Ebiramu byonna ebyali ku nsi ne bizikirira: ebibuuka, ensolo ez’awaka, ensolo ez’omu nsiko, ebiramu ebitambulira mu bibinja, n’abantu bonna.
22  Buli kintu ekyali ku lukalu ekyalina omukka ogw’obulamu mu nnyindo zaakyo, ne kifa.
23  Bw’atyo Katonda n’asaanyaawo buli kiramu ekyali ku nsi: abantu, ensolo, ensolo ezeewalula, n’ebibuuka mu bbanga; byonna ne bisaanawo ku nsi. Nuuwa yekka n’abo be yali nabo mu lyato be baawonawo.
24  Amazzi ne gaba mangi nnyo ku nsi okumala ennaku 150.
34  Dina, omuwala Leeya gwe yazaalira Yakobo, yagendanga okukyalira abawala b’omu nsi eyo.
2  Sekemu mutabani wa Kamoli Omukiivi, omukungu ow’omu nsi eyo, bwe yamulaba n’amutwala n’amusobyako.
3  Sekemu n’asikirizibwa nnyo eri Dina muwala wa Yakobo, n’amwagala nnyo era n’ayogera naye mu ngeri emusendasenda.
4  Oluvannyuma Sekemu n’agamba Kamoli kitaawe nti: “Mpasiza omuwala ono.”
5  Yakobo we yawulirira nti Sekemu yali asobezza ku Dina muwala we, batabani be baali ku ttale n’ebisolo bye. Yakobo n’asirika okutuusa lwe baakomawo.
6  Oluvannyuma Kamoli kitaawe wa Sekemu n’agenda okwogera ne Yakobo.
7  Batabani ba Yakobo bwe baawulira ekyali kibaddewo, mangu ddala ne bakomawo okuva ku ttale. Kyabaluma era ne basunguwala nnyo kubanga Sekemu yali akoze ekintu ekiweebuula Isirayiri bwe yeebaka ne muwala wa Yakobo, so ng’ekintu ng’ekyo kyali tekirina kukolebwa.
8  Kamoli n’ayogera nabo ng’agamba nti: “Sekemu mutabani wange ayagala nnyo muwala wammwe. Mbeegayiridde mumumuwe amuwase,
9  era mufumbiriganwenga naffe. Mutuwenga bawala bammwe era nammwe mutwalenga bawala baffe.
10  Musobola okubeera naffe era mukozese ensi nga bwe mwagala. Mugibeeremu mugisuubulirengamu era mugituulemu mukkalire.”
11  Awo Sekemu n’agamba taata wa Dina ne bannyina nti: “Ka nsiimibwe mu maaso gammwe era kyonna kye munansaba nja kukibawa.
12  Munsalire ebintu bingi n’ekirabo. Ndi mwetegefu okubawa kyonna kye munaŋŋamba; naye mumpe omuwala mmuwase.”
13  Batabani ba Yakobo ne basalawo okulimba Sekemu ne Kamoli kitaawe, kubanga Sekemu yali asobezza ku mwannyinaabwe Dina.
14  Ne babagamba nti: “Tetusobola kukola kintu ng’ekyo, okuwaayo mwannyinaffe eri omusajja atali mukomole, kubanga ekyo kiba kivve gye tuli.
15  Tujja kukkiriza kye mugamba bwe munaakola kino: mubeere nga ffe mukomole abasajja bammwe bonna.
16  Olwo tujja kubawa bawala baffe naffe tutwale bawala bammwe, era tujja kubeera nammwe tufuuke omuntu omu.
17  Naye bwe mutaatuwulirize ne mugaana okukomolebwa, tujja kutwala muwala waffe tugende.”
18  Ebigambo byabwe ne bisanyusa Kamoli ne Sekemu mutabani wa Kamoli.
19  Omuvubuka n’atalwawo kukola kye baamugamba kubanga yali ayagala nnyo muwala wa Yakobo; era ye yali asinga okuba ow’ekitiibwa mu nnyumba ya kitaawe.
20  Awo Kamoli ne Sekemu mutabani we ne bagenda ku mulyango gw’ekibuga ne boogera n’abasajja b’omu kibuga kyabwe ne babagamba nti:
21  “Abasajja bano baagala kuba mu mirembe naffe. Kale ka babeere mu nsi era bagisuubuliremu kubanga ngazi bulungi, nabo basobola okugibeeramu. Tusobola okuwasa bawala baabwe era nabo basobola okuwasa bawala baffe.
22  Kyokka, abasajja abo okukkiriza okubeera naffe tubeere omuntu omu, kino kye tulina okukola: buli musajja mu ffe alina okukomolebwa nga nabo bwe bakomolebwa.
23  Awo ebintu byabwe n’obugagga bwabwe n’ensolo zaabwe, tebiibe byaffe? Kale ka tukole kye batugamba basobole okubeera naffe.”
24  Bonna abaali bafuluma mu mulyango gw’ekibuga kye ne bawuliriza Kamoli ne Sekemu mutabani we, era abasajja bonna ne bakomolebwa, abo bonna abaali bafuluma mu mulyango gw’ekibuga.
25  Naye ku lunaku olw’okusatu, bwe baali nga bakyalumizibwa, batabani ba Yakobo ababiri, Simiyoni ne Leevi bannyina ba Dina, ne bakwata buli omu ekitala kye ne bazinduukiriza ekibuga ne batta buli musajja.
26  Ne batta n’ekitala Kamoli ne Sekemu mutabani we, era oluvannyuma ne baggya Dina mu nnyumba ya Sekemu ne bavaayo.
27  Batabani ba Yakobo abalala ne bajja eri abasajja abaali battiddwa ne banyaga ekibuga, kubanga mwannyinaabwe yali asobezeddwako.
28  Ne batwala ebisibo byabwe n’amagana gaabwe n’endogoyi zaabwe n’ebintu ebyali mu kibuga era n’ebyo ebyali ku ttale.
29  Ne batwala n’ebintu byabwe byonna, ne bawamba abaana baabwe ne bakazi baabwe, era ne banyaga n’ebintu byonna ebyali mu mayumba.
30  Awo Yakobo n’agamba Simiyoni ne Leevi nti: “Mundeetedde ebizibu eby’amaanyi nga munfuula ekyenyinyaza mu bantu ababeera mu nsi, Abakanani n’Abaperizi. Tuli batono, era bajja kwegatta wamu bannumbe bansaanyeewo nze awamu n’ab’ennyumba yange.”
31  Naye ne bamuddamu nti: “Waliwo omuntu yenna asaanidde okuyisa mwannyinaffe nga malaaya?”
46  Awo Isirayiri n’akwata byonna bye yalina n’agenda. Bwe yatuuka e Beeru-seba, n’awaayo ssaddaaka eri Katonda wa Isaaka kitaawe.
2  Katonda n’ayogera ne Isirayiri mu kwolesebwa ekiro n’amugamba nti: “Yakobo, Yakobo!” N’amuddamu nti: “Nzuuno!”
3  N’amugamba nti: “Nze Katonda ow’amazima, Katonda wa kitaawo. Totya kugenda Misiri kubanga ndikufuulira eyo eggwanga eddene.
4  Nze kennyini nja kugenda naawe e Misiri, era nze kennyini nja kukukomyawo, era Yusufu aliteeka engalo ze ku maaso go.”
5  Ebyo bwe byaggwa, Yakobo n’ava e Beeru-seba, era batabani ba Isirayiri ne batambuliza Yakobo kitaabwe n’abaana baabwe abato ne bakyala baabwe mu magaali Falaawo ge yaweereza okumutambulizaamu.
6  Ne batwala ensolo zaabwe n’ebintu byabwe bye baali bafunye mu nsi ya Kanani. Oluvannyuma Yakobo n’ezzadde lye lyonna ne batuuka e Misiri.
7  Yatwala mu Misiri batabani be ne bazzukulu be ab’obulenzi, ne bawala be ne bazzukulu be ab’obuwala—ezzadde lye lyonna.
8  Gano ge mannya ga batabani ba Isirayiri, kwe kugamba, abaana ba Yakobo abaagenda e Misiri: Lewubeeni ye yali omwana wa Yakobo omubereberye.
9  Batabani ba Lewubeeni be bano: Kanoki, Palu, Kezulooni, ne Kalumi.
10  Batabani ba Simiyoni be bano: Yemweri, Yamini, Okadi, Yakini, Zokali, ne Sawuli omwana w’omukazi Omukanani.
11  Batabani ba Leevi be bano: Gerusoni, Kokasi, ne Merali.
12  Batabani ba Yuda be bano: Eli, Onani, Seera, Pereezi, ne Zeera. Kyokka Eli ne Onani baafiira mu nsi ya Kanani. Batabani ba Pereezi be bano: Kezulooni ne Kamuli.
13  Batabani ba Isakaali be bano: Tola, Puva, Yobu, ne Simuloni.
14  Batabani ba Zebbulooni be bano: Seredi, Eroni, ne Yaleeri.
15  Abo be batabani ba Leeya be yazaalira Yakobo mu Padanalaamu, awamu ne muwala we Dina. Batabani ba Yakobo ne bawala be bonna awamu baali 33.
16  Batabani ba Gaadi be bano: Zifiyooni, Kagi, Suni, Ezuboni, Eri, Alodi, ne Aleri.
17  Batabani ba Aseri be bano: Imuna, Isuva, Isuvi, Beriya; mwannyinaabwe yali ayitibwa Seera. Batabani ba Beriya be bano: Keberi ne Malukiyeeri.
18  Abo be batabani ba Zirupa Labbaani gwe yawa Leeya muwala we, era abo Zirupa be yazaalira Yakobo. Bonna awamu baali 16.
19  Batabani ba Laakeeri muka Yakobo be bano: Yusufu ne Benyamini.
20  Batabani ba Yusufu Asenasi muwala wa Potifera kabona w’e Oni be yamuzaalira mu nsi ya Misiri be bano: Manase ne Efulayimu.
21  Batabani ba Benyamini be bano: Bera, Bekeri, Asuberi, Gera, Naamani, Eki, Losi, Muppimu, Kuppimu, ne Aludi.
22  Abo be batabani ba Laakeeri be yazaalira Yakobo. Bonna awamu baali 14.
23  Mutabani wa Ddaani yali Kusimu.
24  Batabani ba Nafutaali be bano: Yazeeri, Guni, Yezeri, ne Siremu.
25  Abo be batabani ba Biruka Labbaani gwe yawa Laakeeri muwala we, era abo Biruka be yazaalira Yakobo. Bonna awamu baali abantu musanvu.
26  Abantu bonna abaasibuka mu Yakobo era abaagenda naye e Misiri, nga tobaliddeeko baka batabani be, baali 66.
27  Batabani ba Yusufu abaamuzaalirwa mu Misiri baali babiri. Abantu bonna ab’ennyumba ya Yakobo abaagenda e Misiri baali 70.
28  Yakobo n’atuma Yuda okumukulemberamu agende eri Yusufu amutegeeze nti ali mu kkubo agenda Goseni. Bwe baatuuka mu kitundu ky’e Goseni,
29  Yusufu n’ateekateeka eggaali lye n’agenda e Goseni okusisinkana Isirayiri kitaawe. Bwe yamweyanjulira, amangu ago n’amugwa mu kifuba era n’akaaba okumala ekiseera.
30  Awo Isirayiri n’agamba Yusufu nti: “Kaakano ne bwe nfa; nkulabyeko era nkitegedde nti okyali mulamu.”
31  Awo Yusufu n’agamba baganda be n’ab’omu nnyumba ya kitaawe nti: “Ka ŋŋende eri Falaawo mmutegeeze nti, ‘Baganda bange n’ab’omu nnyumba ya kitange abaali mu nsi ya Kanani bazze eno gye ndi.
32  Basajja basumba era balunzi ba bisolo; era baleese ebisibo byabwe n’amagana gaabwe ne byonna bye balina.’
33  Era Falaawo bw’anaabayita n’ababuuza nti, ‘Mukola mulimu ki?’
34  mumuddemu nti, ‘Ffe abaweereza bo awamu ne bajjajjaffe tubadde balunzi ba bisolo okuva mu buto n’okutuuka leero,’ kibasobozese okubeera mu kitundu ky’e Goseni, kubanga buli mulunzi wa ndiga wa muzizo eri Abamisiri.”
37  Yakobo ne yeeyongera okubeera mu nsi ya Kanani kitaawe gye yabeeranga ng’omugwira.
2  Bino bye byafaayo bya Yakobo. Yusufu bwe yali nga wa myaka 17, yali alunda endiga n’abaana ba Biruka ne Zirupa baka kitaawe. Yusufu n’abuulira kitaawe ebintu ebibi baganda be bye baali bakola.
3  Isirayiri yali ayagala nnyo Yusufu okusinga batabani be abalala bonna kubanga yamuzaala mu bukadde bwe; era yali yamutungisiza ekyambalo ekiwanvu ekirabika obulungi.
4  Baganda be bwe baalaba nga kitaabwe amwagala nnyo okusinga baganda be abalala bonna, ne bamukyawa era ne baba nga tebakyayogera naye mu mirembe.
5  Oluvannyuma Yusufu yaloota ekirooto n’akibuulira baganda be, ne beeyongera okumukyawa.
6  N’abagamba nti: “Muwulire ekirooto kino kye nnaloose.
7  Twabadde tusiba ebinywa mu nnimiro, ekinywa ekyange ne kisituka ne kyesimba era ebinywa byammwe ne bikyetooloola ne bikivunnamira.”
8  Baganda be ne bamugamba nti: “Ky’otegeeza ogenda kwefuula kabaka waffe, oba nti olitufuga?” Ne beeyongera okumukyawa olw’ebirooto bye n’olw’ebyo bye yayogera.
9  N’aloota ekirooto ekirala n’akibuulira baganda be, n’agamba nti: “Nnaloose ekirooto ekirala. Ku luno nnalabye enjuba, omwezi, n’emmunyeenye 11 nga binvunnamira.”
10  N’akibuulira kitaawe ne baganda be. Kitaawe n’amunenya, n’amugamba nti: “Ekirooto kyo ekyo kitegeeza ki? Nze ne nnyoko ne baganda bo tulijja ne tukuvunnamira?”
11  Baganda be ne bamukwatirwa obuggya, naye kitaawe n’akikuumira mu birowoozo bye.
12  Baganda be ne bagenda okulunda ebisibo bya kitaabwe okumpi ne Sekemu.
13  Bwe waayitawo ekiseera Isirayiri n’agamba Yusufu nti: “Baganda bo tebalundira bisibo okumpi ne Sekemu? Jjangu nkutume gye bali.” Awo n’amuddamu nti: “Ndi mwetegefu okugenda!”
14  N’amugamba nti: “Genda olabe obanga baganda bo bali bulungi era olabe n’ebisolo bwe biri, okomewo ombuulire.” Bw’atyo n’amutuma okuva mu kiwonvu ky’e Kebbulooni, n’ayolekera e Sekemu.
15  Oluvannyuma omusajja n’amusanga ng’atambulatambula ku ttale, n’amubuuza nti: “Onoonya ki?”
16  N’amuddamu nti: “Nnoonya baganda bange. Nkwegayiridde mbuulira; balundira wa ebisibo?”
17  Omusajja n’amugamba nti: “Eno baavuddeyo, kubanga nnabawulidde nga bagamba nti: ‘Tugende e Dosani.’” Awo Yusufu n’agoberera baganda be n’abasanga e Dosani.
18  Awo ne bamulengera ng’akyali walako, era bwe yali nga tannabatuukako ne beekobaana okumutta.
19  Ne bagambagana nti: “Laba! Ssekalootera wuuli ajja.
20  Mujje tumutte tumusuule mu kimu ku binnya; tujja kugamba nti ensolo enkambwe yamulya. Tunaalaba ebirooto bye bwe binaatuukirira.”
21  Lewubeeni bwe yawulira ekyo n’agezaako okumuwonya baleme kumukolako kabi. Bw’atyo n’agamba nti: “Tetumutta.”
22  Lewubeeni n’ayongera n’abagamba nti: “Temuyiwa musaayi. Mumusuule mu kinnya kino ekiri mu ddungu, naye temumukolako kabi.” Yali agenderera kumuwonya baleme kumukolako kabi, asobole okumuzzaayo eri kitaawe.
23  Yusufu olwali okutuuka awaali baganda be, ne bamwambulamu ekyambalo kye ekirabika obulungi kye yayambalanga.
24  Ne bamutwala ne bamusuula mu kinnya. Mu kiseera ekyo ekinnya kyali kikalu nga tekiriimu mazzi.
25  Awo ne batuula wansi okulya. Bwe baayimusa amaaso, ne balaba ekibinja ky’Abayisimayiri abaali bava e Gireyaadi nga bagenda e Misiri, era ng’eŋŋamira zaabwe zeetisse amasanda agawunya obulungi, ne basamu, n’ebikuta by’emiti egy’amasanda.
26  Awo Yuda n’agamba baganda be nti: “Kinaatugasa ki okutta muganda waffe ne tukisa okufa kwe?
27  Mujje tumuguze Abayisimayiri tuleme kumukolako kabi kubanga muganda waffe era musaayi gwaffe.” Ne bawuliriza muganda waabwe.
28  Awo abasuubuzi Abamidiyaani bwe baali bayitawo, baganda ba Yusufu ne bamuggyayo mu kinnya ne bamuguza Abayisimayiri ebitundu bya ffeeza 20. Abasajja abo ne batwala Yusufu e Misiri.
29  Lewubeeni bwe yaddayo ku kinnya n’asanga nga Yusufu taliimu, n’ayuza ebyambalo bye.
30  Bwe yaddayo eri baganda be abalala, n’abagamba nti: “Omwana taliimu! Kale nze nnaakola ntya?”
31  Awo ne batta embuzi ennume, ne baddira ekyambalo kya Yusufu ne bakinnyika mu musaayi gwayo.
32  Bwe baamala ne baweereza ekyambalo eri kitaabwe ne bagamba nti: “Kino kye twasanze. Kebera olabe obanga kino kye kyambalo ky’omwana wo.”
33  N’akikebera, n’agamba nti: “Kye kyambalo ky’omwana wange! Ensolo enkambwe eteekwa okuba nga yamulidde! Mazima ddala Yusufu yataaguddwataaguddwa!”
34  Awo Yakobo n’ayuza ebyambalo bye, ne yeesiba ekibukutu mu kiwato n’akungubagira mutabani we okumala ennaku nnyingi.
35  Batabani be ne bawala be bonna ne bamubudaabudanga, naye n’agaana okubudaabudibwa ng’agamba nti: “Ndikka emagombe nga nkyakaabira omwana wange!” Bw’atyo kitaawe n’ayongera okumukaabira.
36  Abamidiyaani ne bamutunda e Misiri, ne bamuguza Potifaali omukungu wa Falaawo eyali omukulu w’abakuumi.
45  Awo Yusufu yali takyayinza kwezibiikiriza mu maaso g’abaweereza be bonna. N’ayogerera waggulu nti: “Mufulumye abantu bonna bave we ndi!” Ne watasigala muntu n’omu nga Yusufu yeeyoleka eri baganda be.
2  N’akaaba mu ddoboozi erya waggulu, Abamisiri ne bawulira era n’ab’ennyumba ya Falaawo ne bawulira.
3  Oluvannyuma Yusufu n’agamba baganda be nti: “Nze Yusufu. Kitange akyali mulamu?” Naye baganda be ne batamuddamu kintu kyonna kubanga baali bawuniikiridde.
4  Awo Yusufu n’agamba baganda be nti: “Mbeegayiridde musembere we ndi.” Ne bamusemberera. N’agamba baganda be nti: “Nze Yusufu muganda wammwe gwe mwatunda e Misiri.
5  Naye kaakano temutya era buli omu aleme kunenya munne olw’okuba mwantunda eno; Katonda ye yansindika eno mbasookeyo okusobola okuwonyaawo obulamu bwammwe.
6  Guno gwe mwaka ogw’okubiri ogw’enjala mu nsi era wakyasigaddeyo emyaka emirala etaano gye batagenda kulimiramu wadde okukunguliramu.
7  Naye Katonda yansindika eno ku lwammwe, musobole okununulibwa mu ngeri ey’ekitalo era ebika byammwe bireme okuzikirira.
8  Kale nno si mmwe mwansindika eno wabula Katonda ow’amazima, asobole okunfuula omuwabuzi wa Falaawo omukulu, era omukulu w’ennyumba ye yonna era afuga ensi ya Misiri yonna.
9  “Kale muddeeyo mangu eri kitange mumugambe nti, ‘Omwana wo Yusufu agambye bw’ati: “Katonda annonze okufuga ensi yonna eya Misiri. Jjangu gye ndi era tolwa.
10  Ojja kubeera mu kitundu ky’e Goseni okumpi nange—ggwe n’abaana bo, ne bazzukulu bo, n’ebisibo byo, n’amagana go, na buli kimu ky’olina.
11  Era nja kukuweeranga eyo emmere kubanga ekyasigaddeyo emyaka emirala etaano egy’enjala; oleme okwavuwala ggwe n’ennyumba yo, era ebintu by’olina bireme okusaanawo.”’
12  Era kaakano mmwe mmwennyini ne muganda wange Benyamini mulaba n’amaaso gammwe nti nze njogera nammwe.
13  Kale mubuulire kitange ekitiibwa kyonna kye nnina mu Misiri ne byonna bye mulabye; era mwanguwe muleete kitange eno.”
14  Awo n’agwa muganda we Benyamini mu kifuba n’akaaba, Benyamini naye n’akaaba ng’amuwambaatidde.
15  N’anywegera baganda be bonna era n’akaaba ng’abawambaatidde, oluvannyuma baganda be ne banyumya naye.
16  Amawulire ne gatuuka mu nnyumba ya Falaawo nti: “Baganda ba Yusufu bazze!” Ekyo ne kisanyusa nnyo Falaawo n’abaweereza be.
17  Awo Falaawo n’agamba Yusufu nti: “Gamba baganda bo nti, ‘Mukole bwe muti: Mutikke ensolo zammwe mugende mu nsi ya Kanani
18  muggyeyo kitammwe n’ab’omu nnyumba zammwe mujje eno gye ndi. Nja kubawa ebintu ebirungi eby’omu nsi ya Misiri, era mujja kulya ebiva mu kitundu ky’ensi ekisinga obulungi.’
19  Era bagambe nti: ‘Mukole bwe muti: Mutwale amagaali okuva mu nsi ya Misiri muteekemu abaana bammwe, bakazi bammwe, ne kitammwe mujje eno.
20  Era temweraliikirira bintu byammwe kubanga ebisingayo obulungi byonna eby’omu nsi ya Misiri yonna byammwe.’”
21  Awo batabani ba Isirayiri ne bakola bwe batyo. Yusufu n’abawa amagaali nga Falaawo bwe yalagira era n’abawa n’emmere ey’okulya mu kkubo.
22  Buli omu ku bo n’amuwa ekyambalo ekipya, naye Benyamini n’amuwa ebitundu bya ffeeza 300 n’ebyambalo ebipya bitaano.
23  N’aweereza kitaawe endogoyi kkumi nga zeetisse ebintu ebirungi eby’e Misiri, n’endogoyi enkazi kkumi nga zeetisse eŋŋaano, emigaati, n’eby’okulya ebirala eby’okuliira mu kkubo.
24  Bw’atyo n’asiibula baganda be, era bwe baali bagenda n’abagamba nti: “Temuyombera mu kkubo.”
25  Ne bava e Misiri, oluvannyuma ne batuuka eri Yakobo kitaabwe mu nsi ya Kanani,
26  ne bamugamba nti: “Yusufu akyali mulamu era y’afuga ensi yonna eya Misiri!” Naye ebigambo ne bimubula kubanga teyakkiriza kye baagamba.
27  Naye bwe beeyongera okumubuulira byonna Yusufu bye yabagamba era bwe yalaba amagaali Yusufu ge yaweereza okumutwala, n’addamu omwoyo.
28  Awo Isirayiri n’agamba nti: “Kimala! Omwana wange Yusufu akyali mulamu! Nteekwa okugenda mmulabeko nga sinnafa!”
23  Saala yawangaala emyaka 127.
2  Saala n’afiira mu Kiriyasu-aluba, kwe kugamba, e Kebbulooni mu nsi ya Kanani, era Ibulayimu n’akungubagira Saala era n’amukaabira.
3  Ibulayimu n’asituka n’ava awaali omulambo gwa mukazi we n’agamba abaana ba Keesi nti:
4  “Ndi mugwira era musenze mu mmwe; munguze ekifo mu mmwe eky’okuziikangamu, nzigyewo omuntu wange afudde mmuziike.”
5  Abaana ba Keesi ne baddamu Ibulayimu nti:
6  “Mukama waffe, wulira kye tugamba. Tulaba nti oli mukungu eyalondebwa Katonda. Ziika omuntu wo mu kifo ekisingayo obulungi mu ebyo bye tuziikamu. Tewali n’omu ku ffe ajja kukumma kifo kya kuziikamu muntu wo.”
7  Awo Ibulayimu n’ayimuka n’avunnamira bannansi, abaana ba Keesi,
8  n’abagamba nti: “Bwe muba nga munzikiriza okuziika omuntu wange, mumpulirize munneegayiririre Efulooni mutabani wa Zokali
9  anguze empuku ye ey’e Makupeera eri ku nkomerero y’ekibanja kye. Aginguze nga weemuli ku muwendo gwa ffeeza omujjuvu nsobole okufuna ekifo eky’okuziikangamu.”
10  Efulooni yali atudde mu baana ba Keesi. Bw’atyo Efulooni Omukiiti n’addamu Ibulayimu ng’abaana ba Keesi bawulira, ne mu maaso g’abo bonna abaayingira mu mulyango gw’ekibuga, n’agamba nti:
11  “Nedda mukama wange! Mpuliriza. Ekibanja nkikuwadde era n’empuku erimu ngikuwadde. Mbikuweeredde mu maaso g’abaana b’abantu bange, oziikemu omuntu wo.”
12  Awo Ibulayimu n’avunnama mu maaso ga bannansi,
13  n’agamba Efulooni ng’abantu bawulira nti: “Mpuliriza! Nja kukuwa omuwendo gwa ffeeza omujjuvu ogw’ekibanja; gukkirize nziikemu omuntu wange.”
14  Awo Efulooni n’addamu Ibulayimu nti:
15  “Mukama wange mpuliriza. Ekibanja kino kya sekeri za ffeeza 400, naye ekyo si kikulu gye ndi ne gy’oli. Kale ziika omuntu wo.”
16  Awo Ibulayimu n’awuliriza Efulooni, n’apimira Efulooni omuwendo gwa ffeeza gwe yali ayogedde ng’abaana ba Keesi bawulira, kwe kugamba, sekeri za ffeeza 400 okusinziira ku kipimo ekyali kikkirizibwa abasuubuzi.
17  Bwe kityo ne kikakasibwa nti ekibanja kya Efulooni eky’e Makupeera ekiri mu maaso ga Mamule—ekibanja n’empuku, n’emiti gyonna egyakirimu
18  Ibulayimu ye yabigula mu maaso g’abaana ba Keesi, mu maaso g’abo bonna abaali bayingira mu mulyango gw’ekibuga kye.
19  Ebyo bwe byaggwa, Ibulayimu n’aziika mukazi we Saala mu mpuku eri mu kibanja eky’e Makupeera ekiri mu maaso ga Mamule, kwe kugamba, mu Kebbulooni mu nsi ya Kanani.
20  Bwe kityo abaana ba Keesi ne bawa Ibulayimu ekibanja n’empuku eyakirimu okuba ekifo eky’okuziikangamu.
42  Yakobo bwe yakitegeera nti e Misiri eriyo emmere, n’agamba batabani be nti: “Lwaki mudda awo buli omu okutunuulira munne?”
2  Era n’abagamba nti: “Mpulidde nti e Misiri eriyo emmere, mugende mutugulire emmere eneetubeesaawo tuleme okufa.”
3  Awo baganda ba Yusufu kkumi ne bagenda e Misiri okugula emmere.
4  Naye Yakobo teyasindika Benyamini muganda wa Yusufu kugenda na baganda be, kubanga yagamba nti: “Si kulwa ng’afuna akabenje n’afa.”
5  Awo batabani ba Isirayiri ne bagendera wamu n’abalala abaali bagenda okugula emmere, kubanga enjala yali etuuse ne mu nsi ya Kanani.
6  Yusufu ye yalina obuyinza ku nsi ya Misiri, era abantu bonna abaavanga wonna mu nsi ye yabaguzanga emmere. Awo baganda ba Yusufu ne bajja ne bamuvunnamira, obwenyi bwabwe ne butuukira ddala ku ttaka.
7  Yusufu bwe yalaba baganda be, yabategeererawo, naye ne yeefuula ne batayinza kumutegeera. N’ayogera nabo n’obukambwe n’abagamba nti: “Muvudde wa?” Ne bamuddamu nti: “Tuvudde mu nsi ya Kanani era tuzze kugula mmere.”
8  Bw’atyo Yusufu n’ategeera baganda be naye bo tebaamutegeera.
9  Amangu ago n’ajjukira ebirooto ebibakwatako bye yaloota, n’abagamba nti: “Muli bakessi! Muzze okulaba awali obunafu bw’ensi yaffe!”
10  Ne bamugamba nti: “Nedda mukama waffe, abaweereza bo bazze kugula mmere.
11  Ffenna tuli baana ba musajja omu. Tuli bantu ba mazima. Abaweereza bo si bakessi.”
12  Naye n’abagamba nti: “Nedda! Muzze okulaba awali obunafu bw’ensi yaffe!”
13  Ne bamuddamu nti: “Abaweereza bo bali ab’oluganda 12. Tuli baana ba musajja omu mu nsi ya Kanani; asembayo obuto ali ne kitaffe kaakano, ate omulala takyaliwo.”
14  Naye Yusufu n’abagamba nti: “Kye mbagambye ky’ekyo, ‘Muli bakessi!’
15  Mugenda kugezesebwa bwe muti: Nga Falaawo bw’ali omulamu, temujja kuva wano okutuusa nga muganda wammwe asembayo obuto azze wano.
16  Mutume omu ku mmwe aleete muganda wammwe, abalala musigale nga musibiddwa, ebigambo byammwe bisobole okukakasibwa obanga bya mazima. Bwe kitaba bwe kityo, nga Falaawo bw’ali omulamu, muli bakessi.”
17  Awo bonna n’abaggalira okumala ennaku ssatu.
18  Ku lunaku olw’okusatu Yusufu n’abagamba nti: “Ntya Katonda. Kale mukole bwe muti musobole okusigala nga muli balamu.
19  Bwe muba nga muli ba mazima, omu ku baganda bammwe asigale ng’asibiddwa mu nnyumba eno mwe musibiddwa, mmwe abalala muyinza okugenda ne mutwala emmere, ab’omu maka gammwe baleme okufa enjala.
20  Era oluvannyuma bwe munandeetera muganda wammwe asembayo obuto, kijja kukakasibwa nti ebigambo byammwe bya mazima, era temujja kufa.” Ne bakola bwe batyo.
21  Ne batandika okugambagana nti: “Mazima ddala kino kibonerezo olw’ekyo kye twakola muganda waffe, kubanga twalaba ennaku ey’amaanyi gye yalimu bwe yatwegayirira tumusaasire naye ne tutawuliriza. Eyo ye nsonga lwaki emitawaana gino gitujjidde.”
22  Awo Lewubeeni n’abagamba nti: “Saabagamba nti, ‘Temukola kibi ku mwana oyo,’ naye ne mutawuliriza? Kaakano omusaayi gwe gutulondoola.”
23  Naye bo tebaamanya nti Yusufu yali ategeera bye boogera kubanga baayogeranga naye nga waliwo avvuunula.
24  Awo Yusufu n’ava we baali n’atandika okukaaba. Bwe yakomawo n’ayogera nabo nate, n’atwala Simiyoni n’amusiba nga balaba.
25  Yusufu n’alagira bajjuze ensawo zaabwe emmere, bazze ssente za buli omu mu nsawo ye, era babawe n’emmere ey’okulya ku lugendo. Ekyo ne kibakolerwa.
26  Awo ne batikka emmere yaabwe ku ndogoyi zaabwe ne bavaayo ne bagenda.
27  Omu bwe yasumulula ensawo ye okuwa endogoyi ye eby’okulya mu kifo we baasula, n’alaba ssente ze nga ziri mu mumwa gw’ensawo ye.
28  Awo n’agamba baganda be nti: “Ssente zange baazinzirizza era ziizino mu nsawo yange!” Emitima ne gibatyemuka ne bakankana, ne bagambagana nti: “Kiki kino Katonda ky’atukoze?”
29  Bwe baatuuka eri Yakobo kitaabwe mu nsi ya Kanani ne bamubuulira byonna ebyabatuukako nga bagamba nti:
30  “Omusajja alina obuyinza ku nsi eyo yayogera naffe mu ngeri ey’obukambwe n’atulumiriza nti tuketta nsi.
31  Naye twamugamba nti, ‘Tuli bantu ba mazima, tetuli bakessi.
32  Tuli ab’oluganda 12, era kitaffe y’omu. Naye omu takyaliwo, ate asembayo obuto kaakano ali ne kitaffe mu nsi ya Kanani.’
33  Naye omusajja alina obuyinza ku nsi eyo yatugamba nti, ‘Ku kino kwe nnaategeerera nti muli ba mazima: Omu ku baganda bammwe mumuleke asigale nange, mmwe mutwale emmere olw’enjala eri mu maka gammwe.
34  Mundeetere muganda wammwe asembayo obuto ndyoke ntegeere nti temuli bakessi, wabula nti muli ba mazima. Awo nja kubaddiza muganda wammwe era mujja kusuubuliranga mu nsi eno.’”
35  Awo bwe baali baggya ebintu mu nsawo zaabwe, buli omu n’asanga akasawo ke aka ssente mu nsawo ye, era bo ne kitaabwe bwe baalaba obusawo obwo ne batya.
36  Awo Yakobo n’abagamba nti: “Munzigyeeko abaana bange! Yusufu takyaliwo ne Simiyoni takyaliwo, ate ne Benyamini mugenda kumutwala! Bino byonna bijjidde nze!”
37  Naye Lewubeeni n’agamba kitaawe nti: “Bwe sirikomyawo Benyamini gy’oli, batabani bange bombi obattanga. Munkwase, era nja kumukomyawo gy’oli.”
38  Kyokka ye n’agamba nti: “Omwana wange tajja kugenda nammwe, kubanga muganda we yafa era yasigala yekka. Singa afuna akabenje nga muli ku lugendo n’afa, mazima ddala mulindeetera okukkirira emagombe mu bukadde bwange nga ndi munakuwavu.”
22  Oluvannyuma lw’ebyo, Katonda ow’amazima n’agezesa Ibulayimu, n’amugamba nti: “Ibulayimu!” ye n’amuddamu nti: “Nzuuno!”
2  N’amugamba nti: “Twala omwana wo, omwana wo omu yekka Isaaka gw’oyagala ennyo, ogende mu nsi y’e Moliya omuweeyo ng’ekiweebwayo ekyokebwa ku lumu ku nsozi ze nnaakulaga.”
3  Bw’atyo Ibulayimu n’agolokoka ku makya, n’assa amatandiiko ku ndogoyi ye n’atwala abaweereza be babiri awamu ne mutabani we Isaaka. N’ayasa enku ez’ekiweebwayo ekyokebwa, n’agenda mu kifo Katonda ow’amazima kye yali amugambye.
4  Ku lunaku olw’okusatu Ibulayimu n’ayimusa amaaso ge n’alengera ekifo ekyo.
5  Ibulayimu n’agamba abaweereza be nti: “Mmwe musigale wano n’endogoyi, nze n’omulenzi tugende eri tusinze oluvannyuma tukomewo gye muli.”
6  Awo Ibulayimu n’addira enku ez’ekiweebwayo ekyokebwa n’azitikka mutabani we Isaaka, ye n’akwata omuliro n’akambe, bombi ne bagenda.
7  Isaaka n’agamba kitaawe Ibulayimu nti: “Taata!” N’amuddamu nti: “Wangi mwana wange!” Isaaka n’agamba nti: “Laba, omuliro n’enku biibino, naye endiga ey’ekiweebwayo ekyokebwa eruwa?”
8  Ibulayimu n’amuddamu nti: “Mwana wange, Katonda kennyini ajja kutuwa endiga ey’ekiweebwayo ekyokebwa.” Bombi ne batambula ne beeyongerayo.
9  Baalwaddaaki ne batuuka mu kifo Katonda ow’amazima kye yamugamba, era Ibulayimu n’azimba eyo ekyoto n’akissaako enku, n’asiba mutabani we Isaaka emikono n’amagulu n’amuteeka ku kyoto waggulu ku nku.
10  Ibulayimu n’agolola omukono gwe n’akwata akambe atte omwana we.
11  Naye malayika wa Yakuwa n’amuyita ng’ayima mu ggulu n’agamba nti: “Ibulayimu, Ibulayimu!” N’addamu nti: “Nzuuno!”
12  N’amugamba nti: “Omulenzi tomutta era tomukolako kabi konna; kaakano ntegedde nti otya Katonda kubanga tonnyimye mwana wo, omwana wo omu yekka.”
13  Awo Ibulayimu n’ayimusa amaaso ge n’alengera endiga ennume ng’amayembe gaayo gakwatidde mu kisaka. Ibulayimu n’agenda n’agiggyayo n’agiwaayo ng’ekiweebwayo ekyokebwa mu kifo ky’omwana we.
14  Ibulayimu ekifo ekyo n’akituuma Yakuwa-yire. Eyo ye nsonga lwaki ne leero bagamba nti: “Kinaafunibwa ku lusozi lwa Yakuwa.”
15  Malayika wa Yakuwa n’ayita Ibulayimu omulundi ogw’okubiri ng’ayima mu ggulu,
16  n’amugamba nti: “‘Ndayira mu linnya lyange,’ Yakuwa bw’agamba, ‘nti olw’okuba okoze ekintu kino n’otonnyima mwana wo, omwana wo omu yekka,
17  nja kukuwa omukisa, era nja kwaza ezzadde lyo libe ng’emmunyeenye ez’oku ggulu era ng’omusenyu oguli ku lubalama lw’ennyanja; era ezzadde lyo liritwala omulyango gw’abalabe baalyo.
18  Era amawanga gonna ag’oku nsi galyefunira omukisa okuyitira mu zzadde lyo olw’okuba owulirizza eddoboozi lyange.’”
19  Oluvannyuma Ibulayimu n’addayo eri abaweereza be, ne basituka ne baddayo bonna e Beeru-seba; Ibulayimu ne yeeyongera okubeera e Beeru-seba.
20  Ebyo bwe byaggwa ne babuulira Ibulayimu nti: “Laba, Mirika yazaalira Nakoli muganda wo abaana ab’obulenzi.
21  Omwana we omubereberye ye Uzzi, Buzi ye muganda we, ne Kemweri kitaawe wa Alamu,
22  ne Kesedi, ne Kazo, ne Pirudaasi, ne Yidulaafu, ne Besweri.
23  Besweri ye yazaala Lebbeeka. Abo omunaana Mirika be yazaalira Nakoli muganda wa Ibulayimu.
24  Omuzaana we ayitibwa Lewuma naye yamuzaalira abaana ab’obulenzi bano: Teba, Gakamu, Takasi ne Maaka.
38  Awo mu kiseera ekyo Yuda n’ava awaali baganda be n’agenda n’asimba weema ye okuliraana ew’omusajja Omwadulamu ayitibwa Kiira.
2  Yuda n’alaba eyo omuwala w’Omukanani. Omukanani oyo yali ayitibwa Suwa. N’amutwala n’amuwasa ne yeegatta naye,
3  n’aba olubuto, era oluvannyuma n’azaala omwana ow’obulenzi, Yuda n’amutuuma Eli.
4  Omukazi n’aba olubuto nate n’azaala omwana ow’obulenzi omulala n’amutuuma Onani.
5  Era nate n’azaala omwana ow’obulenzi omulala n’amutuuma Seera. Mu kiseera mukyala we we yazaalira omwana oyo baali babeera Akuzibu.
6  Oluvannyuma Yuda n’awasiza Eli mutabani we omubereberye omukazi ayitibwa Tamali.
7  Naye Eli mutabani wa Yuda omubereberye yakolanga ebinyiiza Yakuwa, bw’atyo Yakuwa n’amutta.
8  Ekyo bwe kyabaawo, Yuda n’agamba Onani nti: “Wasa muka muganda wo otuukirize ekyo muganda wa bba ky’asaanidde okukola, ofunire muganda wo ezzadde.”
9  Naye Onani yamanya nti omwana teyanditwaliddwa kuba wuwe; bw’atyo bwe yeegatta ne muka muganda we amazzi yagafuka wansi aleme okuzaalira muganda we omwana.
10  Kye yakola kyali kibi mu maaso ga Yakuwa, bw’atyo naye n’amutta.
11  Yuda n’agamba Tamali muka mwana we nti: “Sigala ng’oli nnamwandu mu nnyumba ya kitaawo okutuusa nga mutabani wange Seera akuze.” Kubanga muli yalowooza nti: ‘Naye ayinza okufa nga baganda be.’ Awo Tamali n’agenda n’abeera mu nnyumba ya kitaawe.
12  Bwe waayitawo ekiseera muwala wa Suwa, muka Yuda, n’afa. Yuda bwe yamalako ekiseera eky’okukungubaga n’ayambuka e Timuna awaali abasazi b’ebyoya by’endiga ze ng’ali wamu ne mukwano gwe Kiira Omwadulamu.
13  Ne babuulira Tamali nti: “Laba, ssezaala wo agenda e Timuna okusala ebyoya by’endiga ze.”
14  Awo ne yeeyambulamu ebyambalo eby’obwannamwandu, n’asiba ekitambaala ku mutwe ne kimubikka ne mu maaso era ne yeebikkirira olugoye n’atuula ku mulyango gwa Enayimu ekiri ku luguudo olugenda e Timuna, kubanga yalaba nga Seera yali akuze naye ne batamumuwa kumufumbirwa.
15  Yuda bwe yamulaba n’alowooza nti malaaya, olw’okuba yali yeebisse mu maaso.
16  N’akyama we yali ku mabbali g’oluguudo n’amugamba nti: “Nkusaba onzikirize nneegatte naawe.” Yali tamanyi nti ye muka mwana we. Kyokka ye n’amuddamu nti: “Onompa ki olyoke weegatte nange?”
17  N’amugamba nti: “Nja kukuweereza omwana gw’embuzi okuva mu kisibo kyange.” Naye n’amugamba nti: “Onondekera omusingo okutuusa lw’onooguweereza?”
18  N’amuddamu nti: “Kiki kye mba nkusingira?” N’amugamba nti: “Empeta yo eramba, n’akaguwa kaayo, n’omuggo gwo oguli mu ngalo zo.” Awo n’abimuwa ne yeegatta naye n’amufunyisa olubuto.
19  Ebyo bwe byaggwa omukazi n’agenda ne yeggyako ekitambaala, n’ayambala ebyambalo bye eby’obwannamwandu.
20  Yuda n’atuma mukwano gwe Omwadulamu okutwalayo omwana gw’embuzi omukazi asobole okumuddiza omusingo, naye n’atamusangawo.
21  N’abuuza abasajja b’omu kitundu ekyo nti: “Malaaya eyabeeranga mu Enayimu ku mabbali g’oluguudo ali ludda wa?” Ne bamuddamu nti: “Mu kifo kino temubangamu malaaya.”
22  Oluvannyuma n’addayo eri Yuda n’amugamba nti: “Simulabye, era n’abasajja b’omu kitundu bagambye nti: ‘Mu kifo kino temubangamu malaaya.’”
23  Yuda n’amugamba nti: “K’abitwale tuleme kuweebuuka. Kasita nnaweerezza omwana gw’embuzi naye n’otomusangayo.”
24  Bwe waayitawo emyezi ng’esatu, ne babuulira Yuda nti: “Tamali muka mwana wo yakola obwamalaaya era yafuna olubuto mu bwamalaaya.” Awo Yuda n’agamba nti: “Mumufulumye ayokebwe.”
25  Bwe baali bamufulumya n’aweereza obubaka eri ssezaala we, n’amugamba nti: “Omusajja nnannyini bino ye yanfunyisa olubuto.” Era n’ayongerako nti: “Nkwegayiridde kebera olabe nnannyini mpeta eramba, n’akaguwa kaayo, n’omuggo.”
26  Yuda n’abikebera n’agamba nti: “Mutuukirivu okunsinga, kubanga saamuwa mutabani wange Seera.” Yuda teyaddamu kwegatta naye mulundi mulala.
27  Awo ekiseera kye eky’okuzaala bwe kyatuuka, mu lubuto lwe mwalimu balongo.
28  Bwe yali azaala, omu n’afulumya omukono gwe, amangu ago omuzaalisa n’addira akawuzi akamyufu n’akasiba ku mukono gwe ng’agamba nti: “Ono y’asoose okufuluma.”
29  Naye olwali okuzzaayo omukono gwe muganda we n’afuluma; omuzaalisa n’agamba nti: “Bw’otyo bw’owaguzza?” Kyeyava atuumibwa Pereezi.
30  Oluvannyuma muganda we gwe baasiba akawuzi akamyufu ku mukono naye n’afuluma, era n’atuumibwa Zeera.
32  Yakobo ne yeeyongerayo ku lugendo lwe era bamalayika ba Katonda ne bamusisinkana.
2  Yakobo bwe yabalaba, amangu ago n’agamba nti: “Lino lye ggye lya Katonda!” Ekifo ekyo kyeyava akituuma Makanayimu.
3  Awo Yakobo n’atuma ababaka okumukulemberamu eri muganda we Esawu mu nsi ya Seyiri, mu kitundu kya Edomu,
4  n’abalagira nti: “Mugambe mukama wange Esawu nti, ‘Omuweereza wo Yakobo agambye nti: “Mbadde ne Labbaani ekiseera kiwanvu okutuusa kaakano.
5  Era nfunye ente, endogoyi, endiga, n’abaweereza abasajja n’abakazi, era mpeerezza mukama wange obubaka okumutegeeza ku kujja kwange, ankwatirwe ekisa.”’”
6  Oluvannyuma ababaka ne bakomawo eri Yakobo ne bamugamba nti: “Twasanga muganda wo Esawu era naye ali mu kkubo ajja okukusisinkana, era ali n’abasajja 400.”
7  Awo Yakobo n’atya nnyo era ne yeeraliikirira. N’ayawulamu ebibinja bibiri abantu abaali naye, n’ebisibo, n’ente, n’eŋŋamira.
8  N’agamba nti: “Esawu bw’anaalumba ekibinja ekimu, ekibinja ekirala kinaawonawo.”
9  Oluvannyuma Yakobo n’agamba nti: “Ai Katonda wa jjajjange Ibulayimu, Katonda wa kitange Isaaka, Ai Yakuwa, ggwe eyaŋŋamba nti, ‘Ddayo mu nsi yo, mu b’eŋŋanda zo era nti nja kukukolera ebirungi,’
10  sigwanira kwagala kutajjulukuka na bwesigwa by’olaze omuweereza wo, kubanga nnasomoka omugga guno Yoludaani nga nnina muggo gwokka naye kaakano nnina ebibinja bibiri.
11  Nkusaba onnunule mu mukono gwa muganda wange Esawu kubanga ntya nti ayinza okujja n’annumba nze awamu n’abaana ne bannyaabwe.
12  Era ggwe wagamba nti: ‘Nja kukukolera ebirungi era ezzadde lyo ndirifuula ng’omusenyu gw’ennyanja ogutayinza kubalibwa olw’obungi.’”
13  N’asula awo ekiro ekyo. N’atoola ku bintu bye awe muganda we Esawu ekirabo kino:
14  embuzi enkazi 200 n’embuzi ennume 20, endiga enkazi 200 n’endiga ennume 20,
15  eŋŋamira 30 ezaali ziyonsa, ente enkazi 40, ente ennume 10, endogoyi enkazi 20 n’endogoyi ennume 10.
16  Awo n’azikwasa abaweereza be nga buli kibinja kiri kyokka, era n’abagamba nti: “Musomoke munkulemberemu era mulekewo ebbanga wakati w’ekibinja ekimu n’ekirala.”
17  Ate era n’alagira eyasooka nti: “Muganda wange Esawu bw’anaakusisinkana n’akubuuza nti, ‘Oli w’ani, era olaga wa, era ensolo zino ezikukulembeddemu z’ani?’
18  ng’omuddamu nti, ‘Za muweereza wo Yakobo. Kye kirabo ky’aweerezza mukama wange Esawu, era naye kennyini atuvaako mabega.’”
19  N’alagira n’ow’okubiri, n’ow’okusatu, era n’abo bonna abaali bagoba ebisolo ng’agamba nti: “Bwe mutyo bwe munaagamba Esawu nga mumusisinkanye.
20  Era mumugambe nti, ‘Omuweereza wo Yakobo atuvaako mabega.’” Kubanga muli yagamba nti: ‘Bwe mmuwooyawooya nga nsoosaayo ekirabo, oluvannyuma bwe nnaamusisinkana ayinza okunnyaniriza.’
21  Awo abaweereza be abaalina ebirabo ne bamukulemberamu ne basomoka, naye ye ekiro ekyo n’asula mu lusiisira.
22  N’asituka ekiro ekyo n’atwala bakazi be ababiri n’abaweereza be ababiri ne batabani be 11 ne basomokera ku musomoko gwa Yabboki.
23  Bw’atyo n’abatwala n’abasomosa omugga ne byonna bye yalina.
24  Oluvannyuma Yakobo n’asigala yekka. Awo omusajja n’ajja n’atandika okumeggana naye okutuusa emmambya lwe yasala.
25  Omusajja bwe yalaba nga tayinzizza Yakobo, n’amukwata eggumba ly’ekisambi we lyegattira ku bbunwe, eggumba lya Yakobo ery’ekisambi ne liseeseetuka ng’ameggana naye.
26  Oluvannyuma omusajja n’amugamba nti: “Ndeka ŋŋende kubanga emmambya esala.” N’amuddamu nti: “Sijja kukuleka okutuusa ng’ompadde omukisa.”
27  Omusajja n’amubuuza nti: “Erinnya lyo ggwe ani?” N’amuddamu nti: “Yakobo.”
28  N’amugamba nti: “Tokyayitibwa Yakobo wabula Isirayiri, kubanga omegganye ne Katonda era n’abantu, n’owangula.”
29  Yakobo n’amugamba nti: “Nkwegayiridde mbuulira erinnya lyo.” N’amuddamu nti: “Lwaki ombuuza erinnya lyange?” N’aweera awo Yakobo omukisa.
30  Yakobo n’atuuma ekifo ekyo Peniyeri, kubanga yagamba nti, “Ndabye Katonda maaso ku maaso naye ne nsigala nga ndi mulamu.”
31  Enjuba n’emwakako nga yaakava e Penuweri, naye yali awenyera olwa bbunwe we.
32  Eyo ye nsonga lwaki n’okutuusa leero abaana ba Isirayiri tebalya kinywa ekiri awo eggumba ly’ekisambi we lyegattira ku bbunwe, kubanga omusajja yakwata Yakobo ku kinywa ekiri awo eggumba ly’ekisambi we lyegattira ku bbunwe.
6  Awo abantu bwe baatandika okwala ku nsi ne bazaala abaana ab’obuwala,
2  abaana ba Katonda ow’amazima ne balaba ng’abawala b’abantu balabika bulungi, era ne batandika okuwasa bonna be baalondangamu.
3  Awo Yakuwa n’agamba nti: “Omwoyo gwange teguugumiikirize muntu mirembe na mirembe, kubanga ye mubiri bubiri. N’olwekyo, ennaku ze zinaaba emyaka 120.”
4  Mu biro ebyo era n’ebyaddirira waaliwo Abanefuli mu nsi; mu kiseera ekyo abaana ba Katonda beeyongera okwegatta n’abawala b’abantu ne babazaalira abaana ab’obulenzi; abo be baali ab’amaanyi era abaatiikirivu mu biseera eby’edda.
5  Awo Yakuwa n’alaba ng’ebikolwa by’omuntu ebibi biyitiridde mu nsi era nga n’ebirowoozo byonna eby’omu mutima gwe bibi ekiseera kyonna.
6  Yakuwa ne yejjusa olw’okutonda abantu ku nsi, era n’anakuwala mu mutima gwe.
7  Yakuwa n’agamba nti: “Ŋŋenda kusaanyaawo ku nsi abantu be nnatonda, abantu awamu n’ensolo ez’awaka, n’ensolo ezeewalula, n’ebibuuka mu bbanga, kubanga nnejjusa olw’okuba nnabakola.”
8  Naye Nuuwa n’asiimibwa mu maaso ga Yakuwa.
9  Bino bye byafaayo bya Nuuwa. Nuuwa yali musajja mutuukirivu era okwawukana ku bantu ab’omu mulembe gwe, ye teyaliiko kya kunenyezebwa. Nuuwa yatambula ne Katonda ow’amazima.
10  Nuuwa yazaala abaana ab’obulenzi basatu, Seemu, Kaamu ne Yafeesi.
11  Naye ensi yali eyonoonese mu maaso ga Katonda ow’amazima era ng’ejjudde ebikolwa eby’obukambwe.
12  Katonda n’atunuulira ensi n’alaba ng’eyonoonese, kubanga abantu baali boonoonye nnyo ku nsi.
13  Awo Katonda n’agamba Nuuwa nti: “Nsazeewo okuzikiriza abantu bonna, kubanga ensi ejjudde ebikolwa eby’obukambwe ku lwabwe; era laba, ŋŋenda kubazikiriza awamu n’ensi.
14  Weekolere eryato mu muti ogw’embaawo ennungi. Ojja kuliteekamu ebisenge era olisiige koferi munda ne kungulu.
15  Bw’oti bw’onoolikola: obuwanvu lijja kuba emikono 300, obugazi emikono 50, ate obugulumivu emikono 30.
16  Ku lyato ojja kuteekako eddirisa eriyingiza ekitangaala, omukono gumu okuva ku kasolya. Omulyango gw’eryato ojja kuguteeka mu mbiriizi zaalyo; ojja kulikola nga lirina omwaliiro ogusooka, omwaliiro ogw’okubiri, n’omwaliiro ogw’okusatu.
17  “Ŋŋenda kuleeta amataba ku nsi okuzikiriza buli ekirina omubiri ekirina omukka ogw’obulamu ekiri wansi w’eggulu. Buli ekiri mu nsi kigenda kuzikirira.
18  Era nkola naawe endagaano; ojja kuyingira mu lyato, ggwe ne batabani bo ne mukazi wo ne baka batabani bo.
19  Ku biramu ebya buli ngeri ojja kuyingiza bibiri bibiri mu lyato, ekisajja n’ekikazi, biwonere wamu naawe.
20  Ebibuuka okusinziira ku bika byabyo, ensolo ez’awaka okusinziira ku bika byazo, n’ensolo zonna ezeewalula okusinziira ku bika byazo, bijja kuyingira bibiri bibiri gy’oli bisobole okuwonawo.
21  Era ojja kukuŋŋaanya era otwale emmere ey’okulya eya buli kika; ejja kuba yiyo awamu n’ebisolo.”
22  Nuuwa n’akola byonna nga Katonda bwe yamulagira. Yakolera ddala bw’atyo.
31  Oluvannyuma n’awulira abaana ba Labbaani bye baali boogera nti: “Yakobo atutte byonna ebyali ebya kitaffe; era mu bintu bya kitaffe mw’aggye obugagga obwo bwonna.”
2  Yakobo bwe yatunuuliranga Labbaani mu maaso, yalabanga nga takyali wa mukwano gy’ali nga bwe yali mu kusooka.
3  Oluvannyuma Yakuwa n’agamba Yakobo nti: “Ddayo mu nsi ya bakitaabo, mu b’eŋŋanda zo, era nja kweyongera okubeera naawe.”
4  Awo Yakobo n’atumya Laakeeri ne Leeya bajje ku ttale awaali ekisibo kye,
5  n’abagamba nti: “Bwe ntunuulira amaaso ga kitammwe, ndaba nga takyali wa mukwano gye ndi nga bwe yali mu kusooka; naye Katonda wa kitange abadde nange.
6  Era nammwe kennyini mukimanyi nti mpeerezza kitammwe n’amaanyi gange gonna.
7  Kitammwe agezezzaako okunziba era akyusizzakyusizza empeera yange emirundi kkumi, naye Katonda tamukkirizza kunkolako kabi.
8  Bwe yagambanga nti, ‘Eza bujjagijjagi ze zinaabanga empeera yo,’ ng’ekisibo kyonna kizaala za bujjagijjagi; naye bwe yagambanga nti, ‘Eza kiwuuga ze zinaabanga empeera yo,’ ng’ekisibo kyonna kizaala za kiwuuga.
9  Bw’atyo Katonda n’agenda ng’aggyako kitammwe ebisibo ng’abiwa nze.
10  Lumu ebisolo bwe byasala, nnayimusa amaaso ne ndaba mu kirooto ng’embuzi ennume ezaali zirinnyira ekisibo zaali za kiwuuga, za bujjagijjagi, n’eza bitanga.
11  Awo malayika wa Katonda ow’amazima n’ampita mu kirooto nti, ‘Yakobo!’ ne mmuddamu nti, ‘Nzuuno.’
12  N’aŋŋamba nti: ‘Yimusa amaaso go olabe; embuzi zonna ennume ezirinnyira ekisibo za kiwuuga, za bujjagijjagi, n’eza bitanga, kubanga ndabye byonna Labbaani by’akukola.
13  Nze Katonda ow’amazima ow’e Beseri gye wafukira amafuta ku jjinja ery’ekijjukizo, era gye weeyamira obweyamo gye ndi. Kaakano situka ove mu nsi eno oddeyo mu nsi gye wazaalibwa.’”
14  Awo Laakeeri ne Leeya ne bamuddamu nti: “Mu nnyumba ya kitaffe tukyalinamu omugabo ogw’okusikira?
15  Tatutwala nga bagwira okuva lwe yatutunda? Era ne ssente ezaamuweebwa ku lwaffe si z’abadde akozesa?
16  Obugagga bwonna Katonda bw’aggye ku kitaffe bwaffe n’abaana baffe. N’olwekyo kola byonna Katonda by’akugambye.”
17  Awo Yakobo n’asituka n’assa abaana be ne bakazi be ku ŋŋamira,
18  n’atwala ebisibo bye byonna n’ebintu byonna bye yali akuŋŋaanyizza, ebisibo bye yali afunye mu Padanalaamu, n’agenda eri kitaawe Isaaka mu nsi ya Kanani.
19  Labbaani bwe yali agenze okusala ebyoya by’endiga ze, Laakeeri n’abba ebifaananyi bya kitaawe ebya baterafi.
20  Yakobo n’asinza Labbaani Omwalameeya amagezi, kubanga yagenda tamugambye kintu kyonna.
21  N’adduka ne byonna bye yalina n’asomoka Omugga. Oluvannyuma n’ayolekera ekitundu ky’e Gireyaadi eky’ensozi.
22  Ku lunaku olw’okusatu ne babuulira Labbaani nti Yakobo yali adduse.
23  Awo n’atwala baganda be, n’awondera Yakobo olugendo lwa nnaku musanvu, n’amusanga mu kitundu ky’e Gireyaadi eky’ensozi.
24  Katonda n’ajjira Labbaani Omwalameeya ekiro mu kirooto, n’amugamba nti: “Weegendereze by’onoogamba Yakobo, ka bibe birungi oba bibi.”
25  Awo Labbaani n’atuuka awaali Yakobo. Yakobo yali asimbye weema ze ku lusozi, ate Labbaani ne baganda be baali basiisidde mu kitundu ky’e Gireyaadi eky’ensozi.
26  Labbaani n’agamba Yakobo nti: “Okoze ki kino? Lwaki wansalira amagezi n’otwala bawala bange ng’abawambe abatwaliddwa n’ekitala?
27  Lwaki wansalira amagezi n’ogenda mu kyama nga toŋŋambye? Singa waŋŋamba nnandibadde nkusiibula mu ssanyu, mu kuyimba, awamu n’obugoma n’entongooli.
28  Naye tewampa kakisa kunywegera bazzukulu bange ne bawala bange. Ky’okoze kya busirusiru.
29  Nnina obuyinza okubakolako akabi, naye Katonda wa kitammwe yayogedde nange ekiro n’aŋŋamba nti, ‘Weegendereze by’onoogamba Yakobo, ka bibe birungi oba bibi.’
30  Kaakano ogenze olw’okuba obadde oyagala okuddayo eri ennyumba ya kitaawo, naye lwaki obbye bakatonda bange?”
31  Yakobo n’addamu Labbaani nti: “Nnatya, kubanga nnalowooza nti oyinza okunzigyako bawala bo olw’empaka.
32  Oyo yenna gw’onoosanga ne bakatonda bo attibwe. Mu maaso ga baganda baffe, noonya mu bintu byange oggyemu ebibyo.” Naye Yakobo yali tamanyi nti Laakeeri yali ababbye.
33  Awo Labbaani n’ayingira mu weema ya Yakobo, ne mu weema ya Leeya, ne mu weema y’abazaana ababiri, naye n’atabasangamu. Oluvannyuma n’afuluma mu weema ya Leeya n’ayingira mu weema ya Laakeeri.
34  Laakeeri yali atutte ebifaananyi bya baterafi ng’abitadde mu kitebe abakazi kye batuulako nga bali ku ŋŋamira era ng’abituddeko. Labbaani n’ayaza weema yonna naye n’atabizuula.
35  Awo Laakeeri n’agamba kitaawe nti: “Mukama wange tosunguwala; siyinza kuyimirira mu maaso go kubanga ndi mu kiseera eky’empisa y’abakazi eya buli mwezi.” Bw’atyo n’ayongera okunoonya n’obwegendereza naye n’atazuula bifaananyi bya baterafi.
36  Yakobo n’asunguwala n’atandika okuyombesa Labbaani, n’amugamba nti: “Kiki kye nsobezza, era kibi ki kye nkoze okumpondera bw’otyo?
37  Kaakano ng’omaze okwaza mu bintu byange byonna, kintu ki eky’omu nnyumba yo ky’ozudde? Kiteeke wano mu maaso ga baganda bange ne baganda bo batusalirewo.
38  Emyaka gino 20 gye mbadde naawe, endiga zo n’embuzi zo tezisowolangako, era siryangako ku ndiga nnume ez’omu kisibo kyo.
39  Sikuleeterangako nsolo etaaguddwataaguddwa ensolo ez’omu nsiko. Nze nnagifiirwanga. Ensolo eyabbibwanga emisana oba eyo eyabbibwanga ekiro waginsasuzanga.
40  Emisana omusana gwanjokyanga, ate ekiro empewo n’enfuuwa era otulo ne tumbula.
41  Mmaze mu nnyumba yo emyaka 20. Nnakuweereza emyaka 14 olwa bawala bo bombi, ate ne nkuweereza emyaka 6 olw’ebisibo byo; era wakyusakyusa empeera yange emirundi kkumi.
42  Singa Katonda wa kitange, Katonda wa Ibulayimu, era Katonda Isaaka gw’atya teyali nange, wandibadde onsindika ngalo nsa. Katonda alabye ennaku yange n’okutegana kwange era kyeyavudde akulabula ekiro.”
43  Awo Labbaani n’addamu Yakobo nti: “Abawala bano bawala bange, n’abaana bano baana bange, n’ebisibo bino bisibo byange, era ne byonna by’olaba byange ne bawala bange. Kale, kiki kye nnyinza okubakola bano leero, oba kiki kye nnyinza okukola abaana baabwe be bazadde?
44  Kale kaakano jjangu tukole endagaano, era ejja kuba ng’omujulirwa wakati waffe.”
45  Awo Yakobo n’addira ejjinja n’alisimba okuba empagi.
46  Yakobo n’agamba baganda be nti: “Mulonde amayinja!” Ne balonda amayinja ne bakola entuumu. Oluvannyuma ne baliira awo ku ntuumu y’amayinja.
47  Labbaani n’agituuma Yegalu-sakadusa, naye Yakobo n’agituuma Galeedi.
48  Labbaani n’agamba nti: “Entuumu eno ey’amayinja ye mujulirwa wakati wange naawe leero.” Eyo ye nsonga lwaki yatuumibwa Galeedi,
49  era Misupa, kubanga yagamba nti: “Yakuwa atutunuulirenga ggwe nange bwe tunaaba nga tetukyalabagana.
50  Bw’onoobonyaabonya bawala bange era n’otandika okuwasa abakazi abalala n’obongera ku bawala bange, kijjukire nti ne bwe wataabe muntu akiraba, Katonda ajja kuba mujulirwa wakati wo nange.”
51  Labbaani era n’agamba Yakobo nti: “Eno ye ntuumu y’amayinja era eno ye mpagi gye nsimbye wakati wo nange.
52  Entuumu y’amayinja eno ye mujulirwa era empagi eno y’ewa obujulirwa nti siriyita ku ntuumu y’amayinja eno kujja gy’oli okukukola akabi, era naawe toliyita ku ntuumu y’amayinja eno kujja gye ndi okunkolako akabi.
53  Kale Katonda wa Ibulayimu, Katonda wa Nakoli, era Katonda wa kitaabwe k’atulamule.” Naye Yakobo n’alayira Oyo kitaawe Isaaka gwe yali atya.
54  Ebyo bwe byaggwa, Yakobo n’awaayo ssaddaaka ku lusozi n’ayita baganda be okulya emmere. Ne balya, ne basula eyo ku lusozi.
55  Labbaani n’agolokoka ku makya ennyo n’anywegera bazzukulu be ne bawala be era n’abawa omukisa. Awo n’asitula n’addayo ewuwe.
21  Yakuwa n’ajjukira Saala nga bwe yali agambye, era Yakuwa n’akolera Saala kye yali asuubizza.
2  Saala n’aba olubuto, n’azaalira Ibulayimu omwana ow’obulenzi nga Ibulayimu akaddiye, mu kiseera ekigereke Katonda kye yali amusuubizza.
3  Ibulayimu n’atuuma omwana we omuwere Saala gwe yali amuzaalidde, erinnya Isaaka.
4  Ibulayimu yakomola Isaaka mutabani we nga wa nnaku munaana, nga Katonda bwe yali amulagidde.
5  Isaaka mutabani wa Ibulayimu yazaalibwa nga Ibulayimu aweza emyaka 100.
6  Saala n’agamba nti: “Katonda andeetedde enseko; buli anaakiwulira anaasekera wamu nange.”
7  Era n’agattako nti: “Ani eyali asobola okugamba Ibulayimu nti, ‘Saala aliyonsa abaana’? Naye kati mmuzaalidde omwana ow’obulenzi mu myaka gye egy’obukadde.”
8  Omwana ne yeeyongera okukula n’atuuka okuggibwa ku mabeere; Ibulayimu n’afumba ekijjulo ekinene ku lunaku Isaaka lwe yaggibwa ku mabeere.
9  Saala n’alaba omwana wa Agali Omumisiri gwe yazaalira Ibulayimu ng’akudaalira Isaaka.
10  Bw’atyo n’agamba Ibulayimu nti: “Goba omuzaana ono ne mutabani we, kubanga omwana w’omuzaana tagenda kuba musika wamu n’omwana wange Isaaka!”
11  Naye kye yayogera ku mutabani wa Ibulayimu kyanakuwaza nnyo Ibulayimu.
12  Katonda n’agamba Ibulayimu nti: “Tonakuwala olw’ekyo Saala ky’akugambye ku mulenzi ne ku muzaana wo. Muwulirize kubanga eririyitibwa ezzadde lyo liriyitira mu Isaaka.
13  Ne mutabani w’omuzaana wo naye ndimufuula eggwanga, kubanga mwana wo.”
14  Ibulayimu n’agolokoka ku makya n’addira emmere n’ensawo ey’eddiba ey’amazzi n’abiwa Agali. N’abimuteeka ku kibegaabega n’amugamba agende awamu n’omulenzi. Bw’atyo Agali n’agenda ng’abundabunda mu ddungu ly’e Beeru-seba.
15  Oluvannyuma amazzi ne gaggwaamu mu nsawo ey’eddiba, n’ateeka omulenzi mu kimu ku bisaka.
16  Bwe yamala n’agenda n’atuula yekka, nga yesudde ebbanga ng’akasaale we kagwa nga kalasiddwa, kubanga yagamba nti: “Saagala kulaba mulenzi ng’afa.” Bw’atyo n’atuula walako, n’atandika okutema emiranga.
17  Katonda n’awulira eddoboozi ly’omulenzi era malayika wa Katonda n’ayita Agali ng’ayima mu ggulu n’amugamba nti: “Obadde ki Agali? Totya kubanga Katonda awulidde eddoboozi ly’omulenzi awo w’ali.
18  Situka oyimuse omulenzi omuwanirire n’omukono gwo, kubanga ndimufuula eggwanga eddene.”
19  Katonda n’azibula amaaso ga Agali n’alaba oluzzi; n’agenda n’ajjuza ensawo ey’eddiba amazzi n’awa omulenzi n’anywa.
20  Katonda n’aba wamu n’omulenzi ng’agenda akula. Omulenzi n’abeeranga mu ddungu era n’afuuka omulasi w’obusaale.
21  Yabeeranga mu ddungu ly’e Palani, era maama we yamuwasiza omukazi okuva mu nsi ya Misiri.
22  Awo mu biro ebyo, Abimereki ng’ali wamu ne Fikoli omukulu w’eggye lye, n’agamba Ibulayimu nti: “Katonda ali naawe mu buli kimu ky’okola.
23  Kale ndayirira wano mu maaso ga Katonda nti tonkuusekuusenga nze n’abaana bange ne bazzukulu bange; era nti nga bwe nkulaze okwagala okutajjulukuka naawe bw’otyo bw’onookundaga nze n’ensi gy’olimu.”
24  Ibulayimu n’agamba nti: “Ndayira.”
25  Kyokka Ibulayimu ne yeemulugunyiza Abimereki olw’oluzzi abaweereza ba Abimereki lwe baamuggyako n’eryanyi,
26  Abimereki n’amugamba nti: “Simanyi yakola kintu ekyo; tewakimbuulirako, era leero lwe nsoose okukiwulira.”
27  Awo Ibulayimu n’atoola endiga n’ente n’aziwa Abimereki era bombi ne bakola endagaano.
28  Ibulayimu bwe yayawula endiga enkazi musanvu n’aziteeka zokka,
29  Abimereki n’amubuuza nti: “Lwaki oyawudde endiga zino enkazi omusanvu?”
30  Ibulayimu n’addamu nti: “Kkiriza endiga zino enkazi omusanvu ze nkuwa ng’obujulizi obulaga nti nze nnasima oluzzi luno.”
31  Eyo ye nsonga lwaki ekifo ekyo yakituuma Beeru-seba, kubanga eyo bombi gye baalayirira.
32  Bwe batyo ne bakolera endagaano e Beeru-seba, oluvannyuma Abimereki n’asituka awamu ne Fikoli omukulu w’eggye, ne baddayo mu nsi y’Abafirisuuti.
33  Oluvannyuma lw’ebyo, Ibulayimu n’asimba omuti oguyitibwa omweseri e Beeru-seba era n’akoowoolera eyo erinnya lya Yakuwa, Katonda ow’emirembe n’emirembe.
34  Ibulayimu n’abeera mu nsi y’Abafirisuuti okumala ekiseera kiwanvu.
25  Awo Ibulayimu n’awasa omukazi omulala ayitibwa Ketula.
2  N’amuzaalira Zimulaani, Yokusaani, Medani, Midiyaani, Isubaki, ne Suwa.
3  Yokusaani n’azaala Seba ne Dedani. Batabani ba Dedani be bano: Asulimu, Letusimu ne Lewumimu.
4  Batabani ba Midiyaani be bano: Efa, Eferi, Kanoki, Abida, ne Eruda. Abo bonna be baana ba Ketula.
5  Oluvannyuma Ibulayimu yawa Isaaka ebintu byonna bye yalina,
6  naye abaana Ibulayimu be yazaala mu bazaana be n’abawa ebirabo. Awo n’abasindika mu nsi ey’Ebuvanjuba ng’akyali mulamu, bave awaali mutabani we Isaaka.
7  Ibulayimu yawangaala emyaka 175.
8  Awo Ibulayimu n’assa ogw’enkomerero, n’afa ng’akaddiye bulungi era nga mumativu, n’agoberera abantu be.
9  Isaaka ne Isimayiri batabani be ne bamuziika mu mpuku y’e Makupeera eri mu kibanja kya Efulooni mutabani wa Zokali Omukiiti, ekiri mu maaso ga Mamule,
10  ekibanja Ibulayimu kye yagula ku baana ba Keesi. Omwo Ibulayimu mwe yaziikibwa ne mukazi we Saala.
11  Oluvannyuma lw’okufa kwa Ibulayimu Katonda yeeyongera okuwa mutabani we Isaaka emikisa, era Isaaka yali abeera kumpi n’e Beeri-lakayiroyi.
12  Bino bye byafaayo bya Isimayiri mutabani wa Ibulayimu Agali Omumisiri omuzaana wa Saala gwe yazaalira Ibulayimu.
13  Gano ge mannya g’abaana ba Isimayiri ebika byabwe mwe byasibuka: omwana wa Isimayiri omubereberye yali ayitibwa Nebayoosi, n’addirirwa Kedali ne Adubeeri ne Mibusamu
14  ne Misuma ne Duma ne Massa
15  ne Kadadi ne Tema ne Yetuli ne Nafisi ne Kedema.
16  Abo be baana ba Isimayiri era be bakulu b’ebika 12. Era amannya gaabwe gaatuumibwa ebifo bye baabeerangamu era n’ebifo mwe baasiisira.
17  Isimayiri yawangaala emyaka 137. Oluvannyuma n’assa ogw’enkomerero, n’afa n’agoberera abantu be.
18  Ne babeera okuva mu kitundu ky’e Kavira okumpi n’e Ssuuli ekiriraanye Misiri, okutuukira ddala e Bwasuli. Baatuula kumpi ne baganda baabwe bonna.
19  Bino bye byafaayo bya Isaaka mutabani wa Ibulayimu. Ibulayimu yazaala Isaaka.
20  Isaaka yalina emyaka 40 we yawasiza Lebbeeka muwala wa Besweri Omwalameeya ow’e Padanalaamu, mwannyina wa Labbaani Omwalameeya.
21  Isaaka ne yeegayirira Yakuwa ku lwa mukazi we, kubanga yali mugumba; Yakuwa n’awulira okwegayirira kwe era Lebbeeka mukazi we n’aba olubuto.
22  Abaana abaali mu lubuto lwe ne batandika okulwanagana, n’agamba nti: “Bwe kiba nga bwe kiti bwe kiri, obulamu bungasa ki?” Awo ne yeebuuza ku Yakuwa.
23  Yakuwa n’amugamba nti: “Amawanga abiri gali mu lubuto lwo, era amawanga abiri ag’enjawulo galiva mu ggwe; eggwanga erimu lirisinga eddala amaanyi, era omukulu aliweereza omuto.”
24  Awo ekiseera kye eky’okuzaala bwe kyatuuka, laba, mu lubuto lwe mwalimu balongo.
25  Omubereberye n’afuluma nga yenna mumyufu, ng’omubiri gwe gulinga ekyambalo eky’ebyoya; bwe batyo ne bamutuuma Esawu.
26  N’oluvannyuma muganda we n’afuluma ng’akutte ekisinziiro kya Esawu; bw’atyo n’atuumibwa Yakobo. Lebbeeka we yabazaalira, Isaaka yalina emyaka 60.
27  Abalenzi bwe baagenda bakula, Esawu n’afuuka omuyizzi omukugu, omusajja ow’oku ttale, naye ye Yakobo yali musajja ataliiko kya kunenyezebwa, ng’abeera mu weema.
28  Isaaka yali asinga kwagala Esawu kubanga yaleetanga omuyiggo n’alya, naye ye Lebbeeka yali asinga kwagala Yakobo.
29  Lumu Yakobo yali afumba enva, Esawu n’akomawo okuva ku ttale ng’akooye nnyo.
30  Esawu n’agamba Yakobo nti: “Mpa ku nva ezo emmyufu! Yanguwa kubanga nkooye nnyo!” Kyebaava bamuyita Edomu.
31  Yakobo n’amugamba nti: “Sooka onguze omugabo gwo ogw’omwana omubereberye!”
32  Esawu n’agamba nti: “Nzuuno mbulako katono okufa! Omugabo gw’omwana omubereberye gungasa ki?”
33  Yakobo n’agamba nti: “Sooka ondayirire!” Esawu n’alayirira Yakobo era n’amuguza omugabo gwe ogw’omwana omubereberye.
34  Awo Yakobo n’awa Esawu emmere n’enva ez’empindi, n’alya n’anywa era oluvannyuma n’asituka n’agenda. Bw’atyo Esawu n’anyooma omugabo ogw’omwana omubereberye.
13  Awo Ibulaamu n’ava mu Misiri ne mukazi we, ne byonna bye yalina, ne Lutti, ne bagenda mu Negebu.
2  Ibulaamu yalina ebisibo bingi ne ffeeza ne zzaabu.
3  Bwe yali ava e Negebu ng’agenda e Beseri, yagendanga asiisira mu bifo eby’enjawulo okutuusa lwe yatuuka mu kifo weema ye we yali okusooka, wakati wa Beseri ne Ayi,
4  era we yali yazimba ekyoto. Ibulaamu n’akoowoola erinnya lya Yakuwa ng’ali eyo.
5  Lutti eyali atambula ne Ibulaamu naye yalina endiga, ente, ne weema.
6  N’olwekyo, baali tebasobola kubeera mu kifo kye kimu kubanga ekitundu kyali tekibamala. Ebintu byabwe byali byaze nnyo nga tebakyasobola kubeera wamu.
7  Bwe kityo ne wabalukawo enkaayana wakati w’abalunzi b’ebisolo bya Ibulaamu n’abalunzi b’ebisolo bya Lutti. (Mu kiseera ekyo Abakanani n’Abaperizi baali bakyabeera mu nsi eyo.)
8  Awo Ibulaamu n’agamba Lutti nti: “Waleme kubaawo nkaayana wakati wo nange, ne wakati w’abalunzi bange n’ababo, kubanga tuli ba luganda.
9  Oyinza okutwala ekitundu kyonna ky’oyagala. Twawukane. Bw’onoogenda ku luuyi olwa kkono, nze nga ŋŋenda ku lwa ddyo; bw’onoogenda ku luuyi olwa ddyo, nze nga ŋŋenda ku lwa kkono.”
10  Awo Lutti n’ayimusa amaaso ge n’alaba ekitundu kyonna ekya Yoludaani okutuukira ddala e Zowaali nga kirimu amazzi mangi, nga kiringa olusuku lwa Yakuwa, era ng’ensi ya Misiri (Yakuwa yali tannazikiriza Sodomu ne Ggomola).
11  Lutti n’alondawo ekitundu kyonna ekya Yoludaani, n’agenda ebuvanjuba. Bwe batyo ne baawukana.
12  Ibulaamu n’abeera mu nsi ya Kanani, naye Lutti n’abeera mu bibuga eby’omu kitundu kya Yoludaani. Oluvannyuma Lutti n’asimba weema ze okumpi ne Sodomu.
13  Abantu b’omu Sodomu baali babi era nga boonoonyi nnyo mu maaso ga Yakuwa.
14  Lutti bwe yamala okwawukana ne Ibulaamu, Yakuwa n’agamba Ibulaamu nti: “Nkusaba oyimuse amaaso go ng’oyima w’oli otunule ebukiikakkono, n’ebukiikaddyo, n’ebuvanjuba, n’ebugwanjuba,
15  kubanga ensi yonna gy’olaba nja kugikuwa ggwe n’ezzadde lyo ebeere yammwe lubeerera.
16  Era ezzadde lyo ndirifuula ng’enfuufu y’ensi, era singa omuntu yenna asobola okubala enfuufu y’ensi, n’ezzadde lyo lyandisobose okubalibwa.
17  Yimuka otambule mu nsi, mu buwanvu bwayo ne mu bugazi bwayo, kubanga ndigikuwa.”
18  Ibulaamu ne yeeyongera okubeera mu weema. Oluvannyuma n’agenda n’abeera okumpi n’emiti eminene egy’e Mamule egiri e Kebbulooni, era n’azimbira Yakuwa ekyoto mu kifo ekyo.
14  Awo mu kiseera kya Amulaferi kabaka wa Sinaali, Aliyoki kabaka wa Erasali, Kedolawomeeri kabaka wa Eramu, ne Tidali kabaka wa Goyiyimu,
2  bakabaka abo baalwana ne Bbeera kabaka wa Sodomu, ne Bbiruusa kabaka wa Ggomola, ne Sinaabu kabaka wa Aduma, ne Semebeeri kabaka wa Zeboyimu ne kabaka wa Bera, kwe kugamba, Zowaali.
3  Bano bonna beegatta wamu mu Kiwonvu Sidimu, kati awali Ennyanja ey’Omunnyo.
4  Baali bamaze emyaka 12 nga baweereza Kedolawomeeri, naye mu mwaka ogw’ekkumi n’esatu ne bajeema.
5  Mu mwaka ogw’ekkumi n’ena Kedolawomeeri n’ajja ne bakabaka abaali naye ne bawangula Abaleefa mu Asutelosi-kalunayimu, n’Abazuuzi mu Kaamu, n’Abeemi mu Save-kiriyasayimu,
6  n’Abakooli ku lusozi lwabwe Seyiri, ne batuukira ddala mu Eru-palani ekiri mu ddungu.
7  Ate ne bakyusa ne badda emabega ne bagenda e Eni-misupaati, kwe kugamba, e Kadesi, ne bawamba ekitundu kyonna eky’Abamaleki era ne bawangula Abaamoli abaali babeera mu Kazazonu-tamali.
8  Awo kabaka wa Sodomu ne kabaka wa Ggomola ne kabaka wa Aduma ne kabaka wa Zeboyimu ne kabaka wa Bera, kwe kugamba, Zowaali, ne beetegeka okulwana nabo mu Kiwonvu Sidimu;
9  ne balwana ne Kedolawomeeri kabaka wa Eramu ne Tidali kabaka wa Goyiyimu ne Amulaferi kabaka wa Sinaali ne Aliyoki kabaka wa Erasali—bakabaka bana nga balwana ne bakabaka bataano.
10  Ekiwonvu Sidimu kyali kijjudde ebinnya ebirimu kemali; kabaka wa Sodomu n’owa Ggomola bwe baali bagezaako okudduka ne babigwamu, era abaasigalawo ne baddukira mu nsozi.
11  Abawanguzi ne batwala ebintu byonna eby’omu Sodomu ne Ggomola, n’emmere yaabwe yonna ne bagenda.
12  Baatwala ne Lutti omwana wa muganda wa Ibulaamu eyali abeera mu Sodomu, era ne batwala n’ebintu bye ne beeyongerayo.
13  Oluvannyuma, omusajja eyawonawo n’ajja n’abuulira Ibulaamu Omwebbulaniya. Mu kiseera ekyo Ibulaamu yali abeera kumpi n’emiti eminene egya Mamule Omwamoli, muganda wa Esukoli ne Aneri. Era abasajja abo baali baakola endagaano ne Ibulaamu.
14  Bw’atyo Ibulaamu n’awulira nti muganda we awambiddwa. Awo n’akuŋŋaanya abasajja be abaatendekebwa mu by’okulwana, abaweereza be 318 abaazaalibwa mu nnyumba ye, n’abawondera okutuuka e Ddaani.
15  Bwe bwaziba n’agabanyaamu eggye lye, era ye n’abaweereza be ne babalumba ne babawangula. N’abawondera okutuuka e Kkoba ekiri ebukiikakkono wa Ddamasiko.
16  N’akomyawo ebintu byonna ne Lutti muganda we, n’ebintu bye, n’abakazi, n’abantu abalala.
17  Ibulaamu bwe yakomawo oluvannyuma lw’okuwangula Kedolawomeeri ne bakabaka abalala abaali naye, kabaka wa Sodomu n’agenda okusisinkana Ibulaamu mu Kiwonvu ky’e Save, kwe kugamba, Ekiwonvu kya Kabaka.
18  Awo Merukizeddeeki kabaka wa Saalemi era kabona wa Katonda Asingayo Okuba Waggulu n’aleeta emmere n’omwenge.
19  N’amuwa omukisa n’agamba nti: “Katonda Asingayo Okuba WagguluEyakola eggulu n’ensi awe Ibulaamu omukisa;
20  Era Katonda Asingayo Okuba Waggulu atenderezebwe,Oyo akugabudde abakuyigganya!” Awo Ibulaamu n’amuwa kimu kya kkumi ku buli kintu kye yanyaga.
21  Oluvannyuma kabaka wa Sodomu n’agamba Ibulaamu nti: “Mpa abantu ggwe osigaze ebintu.”
22  Naye Ibulaamu n’agamba kabaka wa Sodomu nti: “Nnyimusa omukono gwange nga ndayira mu maaso ga Yakuwa Katonda Asingayo Okuba Waggulu, eyakola eggulu n’ensi
23  nti sijja kutwala kintu kyo na kimu, k’ebe wuzi oba akaguwa k’engatto, oleme kugamba nti, ‘Nze nnagaggawaza Ibulaamu.’
24  Sirina kye nja kutwala, okuggyako ebyo abavubuka bye balidde. Naye Aneri, Esukoli ne Mamule, abasajja abaagenze nange, bo ka batwale omugabo gwabwe.”
29  Ebyo bwe byaggwa, Yakobo ne yeeyongera okutambula n’atuuka mu nsi y’abantu ab’Ebuvanjuba.
2  Awo n’alaba oluzzi ku ttale n’ebisibo by’endiga bisatu nga zigalamidde okumpi nalwo, kubanga ku luzzi olwo kwe baaweeranga ebisibo amazzi; era ku mumwa gw’oluzzi kwaliko ejjinja eddene.
3  Ebisibo byonna bwe byamalanga okukuŋŋaanyizibwa, ng’abasumba bayiringisa ejjinja okuliggya ku mumwa gw’oluzzi nga bawa endiga amazzi ate oluvannyuma nga balizzaawo mu kifo kyalyo.
4  Awo Yakobo n’ababuuza nti: “Baganda bange muli ba wa?” Ne bamuddamu nti: “Tuli b’e Kalani.”
5  N’ababuuza nti: “Mumanyi Labbaani muzzukulu wa Nakoli?” Ne bamuddamu nti: “Tumumanyi.”
6  N’ababuuza nti: “Gyali mulungi?” Ne bamuddamu nti: “Gyali mulungi. Era ne Laakeeri muwala we wuuyo ajja n’endiga!”
7  N’abagamba nti: “Obudde bukyali misana era ekiseera eky’okukuŋŋaanya ebisibo tekinnatuuka. Muwe endiga amazzi oluvannyuma mugende muziriise.”
8  Ne bamugamba nti: “Tetukkirizibwa. Ebisibo byonna bimala kukuŋŋaanyizibwa ne balyoka bayiringisa ejjinja okuliggya ku mumwa gw’oluzzi, olwo ne tuwa endiga amazzi.”
9  Yali akyayogera nabo, Laakeeri n’ajja n’endiga za kitaawe, kubanga ye yazirundanga.
10  Yakobo bwe yalaba Laakeeri muwala wa Labbaani kojja we, n’endiga za Labbaani, amangu ago n’asembera n’ayiringisa ejjinja okuva ku mumwa gw’oluzzi, n’awa endiga za Labbaani kojja we amazzi.
11  Yakobo n’anywegera Laakeeri n’atulika n’akaaba.
12  Yakobo n’abuulira Laakeeri nti alina oluganda ku Labbaani kitaawe era nti mutabani wa Lebbeeka. Awo Laakeeri n’adduka n’abuulira kitaawe.
13  Labbaani olwawulira ebikwata ku Yakobo omwana wa mwannyina, n’adduka okumusisinkana. N’amugwa mu kifuba n’amunywegera era n’amutwala mu nnyumba ye. Yakobo n’abuulira Labbaani byonna ebyamutuukako.
14  Labbaani n’amugamba nti: “Mazima ddala oli ggumba lyange era oli mubiri gwange.” Bw’atyo n’abeera naye omwezi mulamba.
15  Awo Labbaani n’agamba Yakobo nti: “Onompeerereza bwereere olw’okuba onninako oluganda? Mbuulira, oyagala mpeera ki?”
16  Labbaani yalina abawala babiri. Omukulu yali ayitibwa Leeya ate omuto ng’ayitibwa Laakeeri.
17  Amaaso ga Leeya gaali tegasikiriza, naye ye Laakeeri yali yakula bulungi era ng’alabika bulungi.
18  Yakobo yali ayagala Laakeeri, kyeyava agamba nti: “Ndi mwetegefu okukuweereza okumala emyaka musanvu ompe Laakeeri muwala wo omuto.”
19  Awo Labbaani n’amuddamu nti: “Okumuwa ggwe kisinga okumuwa omusajja omulala. Weeyongere okubeera nange.”
20  Yakobo n’aweereza emyaka musanvu aweebwe Laakeeri, naye mu maaso ge gyali ng’ennaku entono kubanga yali amwagala nnyo.
21  Oluvannyuma Yakobo n’agamba Labbaani nti: “Mpa mukazi wange nneebake naye kubanga ennaku zange ziweddeyo.”
22  Awo Labbaani n’akuŋŋaanya abantu bonna ab’omu kitundu n’afumba ekijjulo.
23  Naye bwe bwawungeera n’addira muwala we Leeya n’amutwala eri Yakobo yeebake naye.
24  Ate era Labbaani n’addira omuweereza we Zirupa n’amuwa Leeya muwala we okuba omuweereza we.
25  Bwe bwakya ku makya, Yakobo n’akiraba nti yali ne Leeya! N’agamba Labbaani nti: “Kiki kino ky’onkoze? Saakuweereza lwa Laakeeri? Kale lwaki onnimbye?”
26  Labbaani n’addamu nti: “Si mpisa yaffe wano okuwaayo omuwala omuto n’asooka omukulu okufumbirwa.
27  Sooka omale ennaku musanvu n’omukazi ono, oluvannyuma n’omulala ajja kukuweebwa, singa onompeereza okumala emyaka emirala musanvu.”
28  Yakobo n’akola bw’atyo, n’amala ennaku musanvu n’omukazi oyo, oluvannyuma Labbaani n’amuwa muwala we Laakeeri okuba mukazi we.
29  Ate era Labbaani n’addira omuweereza we Biruka n’amuwa Laakeeri okuba omuweereza we.
30  Yakobo ne yeegatta ne Laakeeri, n’amwagala okusinga Leeya. N’aweereza Labbaani okumala emyaka emirala musanvu.
31  Yakuwa bwe yalaba nga Leeya tayagalibwa, n’amusobozesa okufuna olubuto, naye Laakeeri ye n’aba mugumba.
32  Leeya n’aba olubuto n’azaala omwana ow’obulenzi n’amutuuma Lewubeeni, kubanga yagamba nti: “Yakuwa alabye ennaku yange, kaakano baze ajja kutandika okunjagala.”
33  N’aba olubuto nate, n’azaala omwana ow’obulenzi n’agamba nti: “Yakuwa awulirizza, olw’okuba saagalibwa kyavudde ampa n’ono.” Bw’atyo n’amutuuma Simiyoni.
34  Era n’aba olubuto nate, n’azaala omwana ow’obulenzi n’agamba nti: “Ku mulundi guno baze ajja kunjagala okusingawo, kubanga mmuzaalidde abaana ab’obulenzi basatu.” Omwana kyeyava atuumibwa Leevi.
35  Era n’aba olubuto nate, n’azaala omwana ow’obulenzi n’agamba nti: “Ku mulundi guno nja kutendereza Yakuwa.” Kyeyava amutuuma Yuda. Awo n’alekera awo okuzaala.
40  Oluvannyuma lw’ebyo omusenero omukulu owa kabaka wa Misiri n’omufumbiro we omukulu ne basobya eri mukama waabwe kabaka.
2  Bw’atyo Falaawo n’asunguwalira abakungu be bano ababiri: omusenero omukulu n’omufumbiro omukulu,
3  n’abateeka mu kkomera ery’ennyumba y’omukulu w’abakuumi, Yusufu gye yali asibiddwa.
4  Omukulu w’abakuumi n’alonda Yusufu okubeera nabo abalabirirenga; ne babeera mu kkomera okumala ekiseera.
5  Omusenero omukulu owa kabaka wa Misiri n’omufumbiro we, abaali basibiddwa mu kkomera, baaloota ebirooto mu kiro kimu, nga buli kirooto kirina amakulu ga njawulo.
6  Yusufu bwe yajja gye bali enkeera n’alaba nga banakuwavu.
7  N’abuuza abakungu ba Falaawo abo abaali basibiddwa naye mu nnyumba ya mukama we nti: “Kiki ekibanakuwazza bwe muti leero?”
8  Ne bamuddamu nti: “Buli omu ku ffe yaloose ekirooto naye tewali ayinza kutubuulira makulu gaakyo.” Yusufu n’abagamba nti; “Okutegeeza amakulu si kwa Katonda? Mubimbuulire.”
9  Awo omusenero omukulu n’abuulira Yusufu ekirooto kye n’amugamba nti: “Mu kirooto kyange nnalabye omuzabbibu.
10  Ku muzabbibu kwabaddeko obutabi busatu, era gwabadde guleeta ebikoola. Ne gumulisa n’oluvannyuma ne gubala ebirimba by’ezzabbibu ne byengera.
11  Ekikopo kya Falaawo kyabadde mu ngalo zange, ne nnoga ezzabbibu ne ngikamulira mu kikopo kya Falaawo, oluvannyuma ne nkimuwa.”
12  Yusufu n’amugamba nti: “Gano ge makulu gaakyo. Obutabi obusatu ze nnaku ssatu.
13  Mu nnaku ssatu Falaawo ajja kukusumulula akuzzeeyo ku mulimu gwo; era ojja kukwasanga Falaawo ekikopo mu ngalo ze omuweereze eby’okunywa nga bwe wakolanga bwe wali omusenero we.
14  Naye bwe bikugenderanga obulungi onzijukiranga. Nkwegayiridde ondaganga okwagala okutajjulukuka n’onjogerako eri Falaawo nsobole okuggibwa mu kifo kino.
15  Kubanga nnawambibwa mu nsi y’Abebbulaniya; era tewali kintu kyonna kye nnali nkoze kuno ekiŋŋwanyiza okuteekebwa mu kkomera.”
16  Omufumbiro omukulu bwe yalaba ng’amakulu Yusufu g’awadde malungi, naye n’amugamba nti: “Nange nnaloose ekirooto nga nneetisse ku mutwe ebibbo bisatu ebirimu emigaati emyeru.
17  Mu kibbo ekyabadde kisooka waggulu mwabaddemu emigaati egya buli kika nga bagifumbidde Falaawo, era ng’ebinyonyi bigiriira mu kibbo ku mutwe gwange.”
18  Yusufu n’amuddamu nti, “Gano ge makulu gaakyo. Ebibbo ebisatu ze nnaku ssatu.
19  Mu nnaku ssatu Falaawo ajja kukutemako omutwe akuwanike ku muti, era ebinyonyi bijja kulya ennyama yo.”
20  Ku lunaku olw’okusatu gaali mazaalibwa ga Falaawo, n’afumbira abaweereza be bonna ekijjulo, era n’aggyayo omusenero omukulu n’omufumbiro omukulu ng’abaweereza be bonna balaba.
21  Era n’azza omusenero omukulu ku mulimu gwe, ne yeeyongera okukwasanga Falaawo ekikopo.
22  Naye omufumbiro omukulu n’amuwanika nga Yusufu bwe yabategeeza amakulu g’ebirooto.
23  Kyokka omusenero omukulu teyajjukira Yusufu.
39  Yusufu ne bamutwala e Misiri, Potifaali Omumisiri omukungu wa Falaawo era omukulu w’abakuumi n’amugula ku Bayisimayiri abaamutwalayo.
2  Naye Yakuwa yali wamu ne Yusufu, bw’atyo Yusufu n’aba n’omukisa mu buli kintu era n’aweebwa okukulira ennyumba ya mukama we Omumisiri.
3  Mukama we n’alaba nga Yakuwa ali wamu naye, era nga buli ky’akola Yakuwa akiwa omukisa.
4  Yusufu n’asiimibwanga mu maaso ga Potifaali, n’amufuula omuweereza we; Potifaali n’amulonda okulabiriranga ennyumba ye era n’amukwasa ne byonna bye yalina.
5  Okuva lwe yamulonda okulabirira ennyumba ye n’ebibye byonna, Yakuwa yawa ennyumba y’Omumisiri omukisa ku lwa Yusufu, era omukisa gwa Yakuwa ne gubeera ku byonna bye yalina mu nnyumba ne ku ttale.
6  Oluvannyuma Potifaali n’aleka byonna bye yalina mu mukono gwa Yusufu, n’aba nga takyeraliikirira kintu kye na kimu okuggyako emmere gye yalyanga. Ate era Yusufu yali yakula bulungi era ng’alabika bulungi.
7  Bwe waayitawo ekiseera, muka mukama we n’atandika okusuuliza Yusufu eriiso era n’amugambanga nti: “Weebake nange.”
8  Naye Yusufu n’agaananga era n’agambanga muka mukama we nti: “Mukama wange talina kintu kye kyonna kye yeeraliikirira mu nnyumba kubanga nze wendi, era ankwasizza byonna by’alina.
9  Tewali ansinga buyinza mu nnyumba muno era tewali na kimu ky’atankwasa okuggyako ggwe, kubanga oli mukazi we. Kale nnyinza ntya okukola ekibi ekyenkanidde awo ne nnyonoona mu maaso ga Katonda?”
10  Newakubadde nga yagambanga Yusufu buli lunaku, Yusufu teyakkiriza kwebaka naye, wadde okubeera naye okumala akaseera.
11  Naye lumu Yusufu bwe yayingira mu nnyumba okukola emirimu gye, mu nnyumba temwalimu muweereza n’omu ku baweereza b’omu nnyumba.
12  Awo omukazi n’amukwata ekyambalo n’amugamba nti: “Weebake nange!” Naye Yusufu n’aleka ekyambalo kye mu ngalo ze n’adduka n’afuluma ebweru.
13  Olwalaba ng’alese ekyambalo kye mu ngalo ze n’adduka n’afuluma ebweru,
14  n’atandika okuleekaana ng’ayita abaweereza ab’omu nnyumba era n’abagamba nti: “Laba! Omwebbulaniya ono, baze gwe yatuleetera, asazeewo okutufuula eky’okusekererwa. Azze gye ndi okwebaka nange naye ne ntandika okuleekaana ennyo.
15  Oluwulidde nga ntandise okuleekaana, n’aleka ekyambalo kye we mbadde n’adduka n’afuluma ebweru.”
16  Awo n’asigaza ekyambalo kya Yusufu okutuusa Potifaali mukama wa Yusufu lwe yakomawo mu nnyumba ye.
17  N’amubuulira ebigambo bino nti: “Omuweereza Omwebbulaniya gwe watuleetera yazze gye ndi okunfuula eky’okusekererwa.
18  Naye bwe nnatandise okuleekaana, n’aleka ekyambalo kye we nnabadde n’adduka n’afuluma ebweru.”
19  Mukama we olwawulira ebigambo mukazi we bye yamugamba nti: “Bino omuweereza wo bye yankoze,” n’asunguwala nnyo.
20  Mukama wa Yusufu n’amutwala n’amuwaayo mu kkomera abasibe ba kabaka gye baasibirwanga, n’abeera eyo mu kkomera.
21  Kyokka Yakuwa yeeyongera okuba awamu ne Yusufu n’amulaganga okwagala okutajjulukuka era n’amuleetera okusiimibwa mu maaso g’omukulu w’ekkomera.
22  Omukulu w’ekkomera n’awa Yusufu okukulira abasibe abalala bonna abaali mu kkomera, era nga byonna ebikolebwa mu kkomera y’abibalagira.
23  Omukulu w’ekkomera teyeeraliikiriranga kintu kyonna ekyali mu mukono gwa Yusufu, kubanga Yakuwa yali wamu ne Yusufu, era nga buli ky’akola Yakuwa akiwa omukisa.
19  Awo bamalayika ababiri ne batuuka e Sodomu akawungeezi, era Lutti yali atudde ku mulyango oguyingira mu Sodomu. Bwe yabalaba n’ayimuka okubasisinkana era n’avunnama wansi.
2  N’abagamba nti: “Mbeegayiridde bakama bange, mukyame mu nnyumba y’omuweereza wammwe musule omwo n’ebigere byammwe binaazibwe, olwo mukeere ku makya mugende.” Ne bamugamba nti: “Nedda, tujja kusula mu kibangirizi ky’ekibuga.”
3  Naye Lutti n’abeegayirira nnyo, bwe batyo ne bagenda naye mu nnyumba ye. N’abategekera ekijjulo, n’afumba emigaati egitali mizimbulukuse ne balya.
4  Bwe baali tebanneebaka, abasajja b’omu kibuga—abasajja b’omu Sodomu bonna okuva ku mulenzi okutuuka ku musajja omukadde—ne beetooloola ennyumba ye nga bali mu kibinja kimu.
5  Ne bayita Lutti nga bwe bamugamba nti: “Abasajja abazze gy’oli ekiro kino baluwa? Bafulumye twegatte nabo.”
6  Awo Lutti n’afuluma gye baali ku mulyango, n’aggalawo oluggi lw’ennyumba ye.
7  N’abagamba nti: “Mbeegayiridde baganda bange, temukola kintu kibi ekyenkanidde awo.
8  Laba, nnina bawala bange babiri abateegattangako na musajja. Ka mbafulumye mubakole kye mwagala, naye abasajja bano temubakolako kintu kyonna kubanga bazze wansi w’akasolya kange okufuna obukuumi.”
9  Ne bamuddamu nti: “Tuviire!” Era ne bagattako nti: “Omugwira ono ali obw’omu ati yajja kusenga wano kyokka kati yeefuula mulamuzi waffe. Kaakano kye tugenda okukukola kibi nnyo n’okusinga kye tugenda okubakola.” Awo ne beekuŋŋaanyiza ku Lutti era ne basembera okumenya oluggi.
10  Abasajja ne bagolola emikono gyabwe ne basikayo Lutti ne bamuyingiza mu nju mwe baali, ne baggalawo oluggi.
11  Naye ne baziba amaaso g’abasajja abaali ku mulyango, okuva ku muto okutuuka ku mukulu, bwe batyo ne bategana nnyo nga bagezaako okunoonya omulyango.
12  Abasajja ne bagamba Lutti nti: “Wano olinawo abantu abalala? Bw’oba olina bakoddomi bo, batabani bo, bawala bo, oba abantu bo abalala bonna mu kibuga, baggye mu kifo kino!
13  Tugenda kukizikiriza kubanga okwemulugunya ku bantu abakirimu kweyongedde nnyo mu maaso ga Yakuwa, era Yakuwa atutumye tukizikirize.”
14  Awo Lutti n’agenda n’ayogera ne bakoddomi be abaali ab’okuwasa bawala be, n’abagamba nti: “Mwanguwe muve mu kifo kino, kubanga Yakuwa agenda kuzikiriza ekibuga kino!” Naye eri bakoddomi be yali ng’omuntu asaaga.
15  Emmambya bwe yali esala, bamalayika ne bakubiriza Lutti ayanguwe nga bagamba nti: “Yanguwa otwale mukazi wo ne bawala bo ababiri abali naawe, oleme okuzikirizibwa ng’ekibuga kizikirizibwa olw’okwonoona kwakyo.”
16  Olw’obusaasizi Yakuwa bwe yamulaga, Lutti bwe yali akyekunya, abasajja ne bamukwata ku mukono, ye ne mukazi we ne bawala be ababiri, ne babafulumya ebweru w’ekibuga.
17  Olwali okutuuka ku njegoyego z’ekibuga, omu ku basajja n’agamba nti: “Dduka owonye obulamu bwo! Totunula mabega era toyimirira wantu wonna mu kitundu kino. Ddukira mu nsozi oleme kuzikirizibwa!”
18  Lutti n’abagamba nti: “Si eyo, nkwegayiridde Yakuwa!”
19  Kaakano omuweereza wo asiimiddwa mu maaso go. Ondaze ekisa kingi nnyo n’omponyaawo, naye sisobola kuddukira mu nsozi kubanga ntya nti akabi kayinza okuntuukako ne nfa.
20  Laba, ekibuga kino kiri kumpi, nsobola okuddukira omwo; ate kifo kitono. Nkusaba onzikirize nzirukire omwo. Kifo kitono. Awo nja kusobola okuwonawo.”
21  N’amugamba nti: “Kale nja kukukolera ky’osabye. Sijja kuzikiriza kibuga ky’ogambye.
22  Yanguwa oddukire eyo kubanga siyinza kubaako kye nkola nga tonnatuukayo.” Eyo ye nsonga lwaki ekibuga ekyo yakituuma Zowaali.
23  Enjuba yali evuddeyo Lutti we yatuukira mu Zowaali.
24  Awo Yakuwa n’atonnyesa amayinja agookya n’omuliro ku Sodomu ne ku Ggomola—byava eri Yakuwa; byava mu ggulu.
25  Bw’atyo n’azikiriza ebibuga ebyo n’ekitundu ekyo kyonna, n’abantu bonna abaali mu bibuga ebyo era n’ebimera byonna ebyali ku ttaka.
26  Mukazi wa Lutti eyali amuvaako ennyuma n’atunula emabega, n’afuuka empagi y’omunnyo.
27  Ibulayimu n’akeera ku makya ennyo n’agenda mu kifo we yayimiririra mu maaso ga Yakuwa.
28  Bwe yatunuulira Sodomu ne Ggomola n’ekitundu ekyo kyonna, n’alaba ng’ekikka kinyooka mu kitundu ekyo, nga kiringa ekikka ekiva mu kyokero.
29  Katonda bwe yazikiriza ebibuga by’omu kitundu ekyo, yalowooza ku Ibulayimu n’aggya Lutti mu bibuga ebyo bye yazikiriza, ebibuga Lutti mwe yali abeera.
30  Oluvannyuma Lutti yava mu Zowaali ne bawala be ababiri n’atandika okubeera mu nsozi, kubanga yali atya okubeera mu Zowaali. Bw’atyo n’atandika okubeera mu mpuku ne bawala be ababiri.
31  Omubereberye n’agamba omuto nti: “Kitaffe akaddiye ate tewali musajja mu nsi eno anaatuwasa ng’empisa bw’eri mu nsi.
32  Kale tuwe kitaffe omwenge anywe, twebake naye olunyiriri lwa kitaffe luleme kusaanawo.”
33  Awo ne bawa kitaabwe omwenge mungi ekiro ekyo; omubereberye n’agenda ne yeebaka ne kitaawe, naye kitaawe n’atamanya ddi omuwala oyo lwe yeebaka naye na ddi lwe yasitukawo.
34  Ku lunaku olwaddako omubereberye n’agamba omuto nti: “Ekiro nneebase ne kitaffe, n’ekiro kya leero tumuwe omwenge anywe, ogende weebake naye olunyiriri lwa kitaffe luleme kusaanawo.”
35  Era ekiro ekyo ne bawa kitaabwe omwenge; omuto n’agenda ne yeebaka ne kitaabwe, naye kitaabwe n’atamanya ddi omuwala oyo lwe yeebaka naye na ddi lwe yasitukawo.
36  Bawala ba Lutti bombi ne bafuna embuto mu kitaabwe.
37  Omubereberye n’azaala omwana ow’obulenzi n’amutuuma Mowaabu. Oyo ye kitaawe w’abo leero abayitibwa Abamowaabu.
38  N’omuto n’azaala omwana ow’obulenzi n’amutuuma Beni-ami. Oyo ye kitaawe w’abo leero abayitibwa Abaamoni.
24  Ibulayimu yali akuze, ng’akaddiye, era Yakuwa yali amuwadde omukisa mu buli kintu.
2  Ibulayimu n’agamba omuweereza we eyali asinga obukulu mu nnyumba ye era eyali alabirira byonna bye yalina nti: “Teeka omukono gwo wansi w’ekisambi kyange
3  nkulayize eri Yakuwa Katonda w’eggulu n’ensi nti mutabani wange tojja kumufunira mukazi mu bawala b’Abakanani be mbeeramu.
4  Naye ojja kugenda mu nsi yange, mu b’eŋŋanda zange, ofunire Isaaka mutabani wange omukazi.”
5  Naye omuweereza n’amugamba nti: “Watya singa omukazi takkirize kujja nange mu nsi eno? Olwo nnaaba nnina okuzzaayo mutabani wo mu nsi gye wava?”
6  Ibulayimu n’amugamba nti: “Togezanga n’ozzaayo mutabani wange eyo.
7  Yakuwa Katonda w’eggulu eyanzigya mu nnyumba ya kitange, mu nsi y’ab’eŋŋanda zange, era eyayogera nange n’andayirira nti, ‘Ezzadde lyo ndiriwa ensi eno,’ ajja kutuma malayika we akukulembere, era tooleme kufunira mutabani wange mukazi okuva eyo.
8  Naye omukazi bw’atakkirize kujja naawe, awo ojja kuba tokyavunaanibwa olw’ekirayiro kino. Naye tozzangayo mutabani wange eyo.”
9  Awo omuweereza n’ateeka omukono gwe wansi w’ekisambi kya Ibulayimu mukama we, n’amulayirira okukola bye yamusaba.
10  Bw’atyo omuweereza n’aggya eŋŋamira kkumi ku ŋŋamira za mukama we n’agenda, n’atwala ku bintu ebirungi ebya buli ngeri mukama we bye yali amuwadde. Awo n’agenda e Mesopotamiya mu kibuga kya Nakoli.
11  Awo akawungeezi, mu kiseera abakazi we baafulumiranga okukima amazzi, n’afukamiza eŋŋamira ku luzzi olwali ebweru w’ekibuga.
12  N’agamba nti: “Yakuwa Katonda wa mukama wange Ibulayimu, nkusaba ebintu biŋŋendere bulungi leero, olage mukama wange Ibulayimu okwagala okutajjulukuka.
13  Laba, nnyimiridde wano ku luzzi era abawala b’abantu b’omu kibuga bajja okukima amazzi.
14  Kale kibeere bwe kiti: omuwala gwe nnaagamba nti, ‘Nkusaba osse ensuwa yo nnywe ku mazzi,’ n’aŋŋamba nti, ‘Nywa era n’eŋŋamira zo ŋŋenda kuzisenera zinywe,’ oyo gw’onooba olondedde omuweereza wo Isaaka; era ku ekyo kw’oba ommanyisiza nti olaze mukama wange okwagala okutajjulukuka.”
15  Bwe yali akyayogera, Lebbeeka muwala wa Besweri mutabani wa Mirika muka Nakoli, muganda wa Ibulayimu, n’afuluma mu kibuga ng’asitulidde ensuwa ye ku kibegaabega.
16  Omuwala ono yali alabika bulungi nnyo, nga mbeerera, nga teyeegattangako na musajja yenna. N’aserengeta ku luzzi n’ajjuza ensuwa ye amazzi, oluvannyuma n’ayambuka.
17  Amangu ago omuweereza n’adduka okumusisinkana n’amugamba nti: “Nkusaba ompe ku tuzzi mu nsuwa yo nnyweko.”
18  N’amuddamu nti: “Mukama wange nywa.” Awo n’ayanguwa n’aggya ensuwa ku kibegaabega kye n’agikwata mu mikono gye, n’amuwa n’anywa.
19  Bwe yamala okumuwa amazzi okunywa, n’agamba nti: “N’eŋŋamira zo nja kuzisenera zinywe okutuusa ennyonta lw’eneeziggwaako.”
20  Bw’atyo n’ayanguwa n’afuka mu kyesero amazzi agaali mu nsuwa ye, n’adduka n’addayo enfunda n’enfunda okusena amazzi, n’asenera eŋŋamira ze zonna.
21  Mu kiseera ekyo kyonna omusajja yali asiriikiridde ng’amutunuulidde nga yeewuunya era nga yeebuuza obanga Yakuwa yali awadde olugendo lwe omukisa.
22  Awo eŋŋamira bwe zaamala okunywa, omusajja n’amuwa empeta ey’omu nnyindo eya zzaabu ng’ezitowa kitundu kya sekeri, n’obukomo bubiri obwa zzaabu nga buzitowa sekeri kkumi,
23  n’amubuuza nti: “Nkwegayiridde mbuulira, oli muwala w’ani? Mu nnyumba ya kitaawo eriyo ekifo mwe tuyinza okusula?”
24  N’amugamba nti: “Ndi muwala wa Besweri, mutabani wa Mirika, nga kitaawe ye Nakoli.”
25  Era n’amugamba nti: “Tulina ebisubi n’emmere endala nnyingi ey’ensolo, era n’ekifo aw’okusula.”
26  Awo omusajja n’akka ku maviivi n’avunnama mu maaso ga Yakuwa,
27  n’agamba nti: “Yakuwa Katonda wa mukama wange Ibulayimu atenderezebwe, kubanga taleseeyo kulaga mukama wange kwagala okutajjulukuka, era taleseeyo kwoleka bwesigwa bwe gy’ali. Yakuwa ankulembedde n’antuusa mu nnyumba ya baganda ba mukama wange.”
28  Omuwala n’adduka okubuulira ab’ennyumba ya nnyina ebintu ebyo.
29  Lebbeeka yalina mwannyina ayitibwa Labbaani. Awo Labbaani n’adduka n’agenda eri omusajja eyali ebweru w’ekibuga ku luzzi.
30  Bwe yalaba empeta ey’omu nnyindo n’obukomo ku mikono gya mwannyina, era bwe yawulira Lebbeeka mwannyina ng’agamba nti: “Omusajja aŋŋambye bw’ati ne bw’ati,” n’agenda asisinkane omusajja eyali akyayimiridde n’eŋŋamira ku luzzi,
31  n’amugamba nti: “Jjangu ggwe Yakuwa gw’awadde omukisa. Kiki ekikuyimirizza ebweru? Mmaze okuteekateeka ennyumba n’ekifo ky’eŋŋamira.”
32  Awo omusajja n’ayingira mu nnyumba, Labbaani n’asumulula eŋŋamira n’aziwa ebisubi n’emmere yaazo endala, era n’aleeta n’amazzi ag’okunaaza ebigere by’omuweereza n’eby’abasajja abaali naye.
33  Kyokka bwe baamuleetera eby’okulya n’agamba nti: “Sijja kulya okutuusa nga mmaze okukubuulira ensonga zange.” Awo Labbaani n’amugamba nti: “Yogera.”
34  N’abagamba nti: “Ndi muweereza wa Ibulayimu.
35  Yakuwa awadde mukama wange emikisa mingi era amugaggawazza n’amuwa endiga, ente, ffeeza, zzaabu, abaweereza abasajja n’abakazi, eŋŋamira, n’endogoyi.
36  Ate era Saala muka mukama wange, mu bukadde bwe yazaalira mukama wange omwana ow’obulenzi, era mukama wange ajja kumuwa byonna by’alina.
37  Kale mukama wange yandayiza ng’agamba nti: ‘Mutabani wange tomufuniranga omukazi mu bawala b’Abakanani bannannyini nsi gye mbeeramu.
38  Naye ojja kugenda mu nnyumba ya kitange era mu b’ekika kyange ofunire mutabani wange omukazi.’
39  Kyokka ne ŋŋamba mukama wange nti: ‘Watya singa omukazi talikkiriza kujja nange?’
40  N’aŋŋamba nti: ‘Olw’okuba ntambudde ne Yakuwa, ajja kutuma malayika we abe wamu naawe, era taaleme kuwa lugendo lwo mukisa; ojja kufunira mutabani wange omukazi okuva mu b’ekika kyange mu nnyumba ya kitange.
41  Naye ojja kuba tokyavunaanyizibwa olw’ekirayiro kino ky’ondayiridde singa onoogenda eri ab’eŋŋanda zange ne bagaana okumukuwa. Awo ojja kuba tokyavunaanyizibwa olw’ekirayiro ky’ondayiridde.’
42  “Bwe ntuuse ku luzzi leero ne ŋŋamba nti, ‘Yakuwa Katonda wa mukama wange Ibulayimu, bw’oba ng’onoowa olugendo lwange omukisa,
43  nga nnyimiridde wano ku luzzi, ka kibeere bwe kiti: Omuwala bw’anaafuluma okujja okusena amazzi, ne mmugamba nti: “Nsaba ompe ku tuzzi mu nsuwa yo,”
44  n’addamu nti, “Nywa, era n’eŋŋamira zo nja kuzisenera,” oyo k’abe omukazi Yakuwa gw’alondedde mutabani wa mukama wange.’
45  “Bwe nnabadde nkyayogera mu mutima gwange, laba, Lebbeeka n’afuluma ng’asitulidde ensuwa ku kibegaabega, n’aserengeta ku luzzi n’asena amazzi. Ne mmugamba nti: ‘Mpa ku mazzi nnyweko.’
46  N’ayanguwa n’aggya ensuwa ye ku kibegaabega n’agamba nti: ‘Nywa, era n’eŋŋamira zo nja kuziwa amazzi zinywe.’ Awo ne nnywa, era n’awa n’eŋŋamira ne zinywa.
47  Oluvannyuma ne mmubuuza nti, ‘Oli muwala w’ani?’ n’anziramu nti, ‘Ndi muwala wa Besweri mutabani wa Nakoli, Mirika gwe yamuzaalira.’ Awo ne nteeka empeta ku nnyindo ye n’obukomo ku mikono gye.
48  Awo ne nzika ku maviivi ne nvunnama mu maaso ga Yakuwa, ne ntendereza Yakuwa Katonda wa mukama wange Ibulayimu, eyannuŋŋamizza mu kkubo ettuufu okutwalira mutabani wa mukama wange muwala wa muganda we.
49  Kale bwe muba nga munaalaga mukama wange okwagala okutajjulukuka era nga munaaba beesigwa gy’ali, mumbuulire; bwe kitaba bwe kityo era mumbuulire nkwate ekkubo lino oba liri.”
50  Awo Labbaani ne Besweri ne baddamu nti: “Ekintu kino kivudde eri Yakuwa era tetusobola kukugamba nti yee oba nedda.
51  Lebbeeka wuuyo. Mutwale ogende, abeere mukazi wa mutabani wa mukama wo, nga Yakuwa bw’agambye.”
52  Awo omuweereza wa Ibulayimu bwe yawulira ebigambo byabwe, amangu ago n’avunnama ku ttaka mu maaso ga Yakuwa.
53  Omuweereza n’aggyayo ebintu ebya ffeeza, n’ebya zzaabu, n’ebyambalo, n’abiwa Lebbeeka; n’awa ne mwannyina ne nnyina ebintu eby’omuwendo.
54  Oluvannyuma lw’ebyo, ye n’abasajja abaali naye ne balya era ne banywa, ne basula eyo. Bwe yazuukuka ku makya n’agamba nti: “Munsiibule nzireyo eri mukama wange.”
55  Mwannyina w’omuwala ne nnyina ne bagamba nti: “Omuwala k’asigaleko naffe waakiri ennaku kkumi, oluvannyuma agende.”
56  Naye n’abagamba nti: “Temundwisa nga mumaze okulaba nti Yakuwa awadde olugendo lwange omukisa. Munsiibule ŋŋende eri mukama wange.”
57  Ne bamuddamu nti: “Ka tuyite omuwala tumubuuze.”
58  Ne bayita Lebbeeka ne bamubuuza nti: “Onoogenda n’omusajja ono?” N’addamu nti: “Nja kugenda naye.”
59  Awo ne basiibula Lebbeeka mwannyinaabwe n’omulezi we n’omuweereza wa Ibulayimu n’abasajja be.
60  Ne bawa Lebbeeka emikisa ne bamugamba nti: “Mwannyinaffe, beera nnyina wa nkumi na nkumi emirundi mitwalo na mitwalo, era ezzadde lyo litwale omulyango gw’abo abalikyawa.”
61  Awo Lebbeeka n’abakazi abaweereza be ne basituka ne beebagala eŋŋamira ne bagoberera omusajja. Bw’atyo omuweereza n’atwala Lebbeeka n’agenda.
62  Awo Isaaka yali ava ku ludda lw’e Beeri-lakayiroyi, kubanga yali abeera mu Negebu.
63  Awo nga buwungeera, Isaaka yali bweru ng’atambulatambula ku ttale okufumiitiriza, n’ayimusa amaaso ge n’alaba eŋŋamira nga zijja.
64  Lebbeeka bwe yayimusa amaaso ge n’alaba Isaaka, n’ava mangu ku ŋŋamira.
65  N’abuuza omuweereza nti: “Omusajja oli atambula ku ttale ajja gye tuli y’ani?” N’amuddamu nti: “Ye mukama wange.” N’addira ekitambaala ne yeebikka ku mutwe.
66  Omuweereza n’abuulira Isaaka byonna bye yali akoze.
67  Oluvannyuma lw’ebyo, Isaaka n’atwala Lebbeeka mu weema ya nnyina Saala. Bw’atyo n’atwala Lebbeeka n’afuuka mukazi we; Isaaka n’ayagala nnyo Lebbeeka, n’abudaabudibwa oluvannyuma lw’okufiirwa nnyina.
43  Enjala n’eba ya maanyi mu nsi.
2  Bwe baamalawo emmere gye baali baleese okuva e Misiri, kitaabwe n’abagamba nti: “Muddeeyo mutugulire ku kamere.”
3  Yuda n’amuddamu nti: “Omusajja yatulabula n’agamba nti: ‘Temuddamu okujja mu maaso gange, okuggyako nga muganda wammwe ali nammwe.’
4  Bw’onooleka muganda waffe n’agenda naffe, tujja kuserengetayo tukugulire emmere.
5  Naye bw’otoomuleke kugenda naffe tetujja kugenda, kubanga omusajja yatugamba nti, ‘Temuddamu okujja mu maaso gange okuggyako nga muganda wammwe ali nammwe.’”
6  Awo Isirayiri n’abagamba nti: “Lwaki mwagamba omusajja nti mulina muganda wammwe omulala ne mundeetera emitawaana gino?”
7  Ne bamuddamu nti: “Omusajja yatubuuza ebitukwatako n’ebikwata ku b’eŋŋanda zaffe ng’agamba nti, ‘Kitammwe akyali mulamu? Mulinayo muganda wammwe omulala?’ naffe ne tumubuulira ekituufu. Kati twanditegedde tutya nti yali agenda kutugamba nti, ‘Muleete muganda wammwe’?”
8  Awo Yuda n’agamba Isirayiri kitaawe nti: “Omulenzi munkwase, tusobole okugenda; tusigale nga tuli balamu, ffe naawe n’abaana baffe abato, tuleme okufa.
9  Nja kukakasa nti tatuukibwako kabi. Nze gw’olivunaana. Bwe sirimukomyawo ne mmukukwasa ndiba nsobezza gy’oli obulamu bwange bwonna.
10  Kale singa tekubadde kulwa, twandibadde twatuukayo dda era nga tukomyewo n’omulundi ogw’okubiri.”
11  Awo Isirayiri kitaabwe n’abagamba nti: “Kale bwe kiba kityo, mukole bwe muti: Muteeke mu nsawo zammwe ebintu by’omu nsi eno ebisingayo obulungi mubitwalire omusajja ng’ekirabo: mutwale ku basamu ne ku mubisi gw’enjuki, amasanda agawunya obulungi, ebikuta by’emiti egy’amasanda, ebinyeebwa, n’amaloozi.
12  Era mutwale ssente ezikubisaamu emirundi ebiri, muzzeeyo n’essente ezassibwa mu mimwa gy’ensawo zammwe, kubanga bayinza okuba nga baakola nsobi.
13  Era mutwale ne muganda wammwe muddeyo eri omusajja.
14  Katonda Omuyinza w’Ebintu Byonna abayambe omusajja abakwatirwe ekisa, abateere muganda wammwe omulala ne Benyamini. Naye bwe kuba kufiirwa baana bange, ka mbafiirwe!”
15  Awo abasajja ne batwala ekirabo, ne batwala ne ssente ezikubisaamu emirundi ebiri, era ne batwala ne Benyamini, ne baserengeta e Misiri ne baddamu okuyimirira mu maaso ga Yusufu.
16  Yusufu bwe yalaba Benyamini ng’ali nabo amangu ago n’agamba omusajja eyali alabirira ennyumba ye nti: “Twala abasajja bano mu nnyumba otte ensolo era oteeketeeke ekijjulo, kubanga bagenda kuliira wamu nange mu ttuntu.”
17  Amangu ago omusajja n’akola nga Yusufu bwe yamugamba, n’abatwala mu nnyumba ya Yusufu.
18  Naye abasajja bwe baatwalibwa mu nnyumba ya Yusufu ne batya, ne batandika okugamba nti: “Batuleese eno batutwale batufuule abaddu era batwale n’endogoyi zaffe olwa ssente ezazzibwa mu nsawo zaffe omulundi ogwasooka!”
19  Awo ne batuukirira omusajja eyali alabirira ennyumba ya Yusufu ne boogera naye ku mulyango gw’ennyumba,
20  ne bamugamba nti: “Mukama waffe, twajjako wano okugula emmere omulundi ogwasooka.
21  Naye bwe twatuuka mu kifo ekisulwamu ne tusumulula ensawo zaffe, era laba, ssente zaffe zonna, ssente za buli omu zaali mu mumwa gw’ensawo ye, era kaakano twagadde tuzizze ffe kennyini.
22  Era tuleese n’essente endala okugula emmere. Tetumanyi yateeka ssente zaffe mu nsawo zaffe.”
23  Awo n’abagamba nti: “Tewali mutawaana gwonna. Temutya. Katonda wammwe, era Katonda wa kitammwe ye yateeka obugagga mu nsawo zammwe. Ssente zammwe nnazifuna.” Oluvannyuma n’abaggirayo Simiyoni.
24  Awo omusajja n’abatwala mu nnyumba ya Yusufu, n’abawa amazzi banaabe ebigere byabwe era n’awa n’endogoyi zaabwe eby’okulya.
25  Ne bateekateeka ekirabo eky’okuwa Yusufu ng’azze mu ttuntu, kubanga baali bawulidde nti eyo gye baali bagenda okuliira emmere.
26  Yusufu bwe yayingira mu nnyumba, ne bamuleetera ekirabo kyabwe ne bamuvunnamira.
27  Ebyo bwe byaggwa, n’ababuuza obanga bali bulungi era n’abagamba nti: “Kitammwe omukadde gwe mwayogerako ali atya? Akyali mulamu?”
28  Ne bamuddamu nti: “Omuweereza wo kitaffe ali bulungi era akyali mulamu.” Awo ne bakka ku maviivi ne bamuvunnamira.
29  Bwe yayimusa amaaso ge n’alaba Benyamini muganda we, omwana wa nnyina, n’abagamba nti: “Ono ye muganda wammwe asembayo obuto gwe mwaŋŋambako?” N’agattako nti: “Katonda akulage ekisa mwana wange.”
30  Awo Yusufu n’avaawo mangu olw’okuba yali akwatiddwako nnyo olwa muganda we n’anoonya ekifo aw’okukaabira. N’ayingira mu kisenge n’akaaba.
31  Oluvannyuma n’anaaba mu maaso n’afuluma era ne yeezibiikiriza, n’agamba nti: “Muleete emmere.”
32  Ye ne bamuwa eyiye yekka, ne baganda be ne babawa eyaabwe bokka, n’Abamisiri abaali naye nabo ne balya bokka, kubanga Abamisiri baali tebasobola kulya na Bebbulaniya, olw’okuba ekyo kya muzizo eri Abamisiri.
33  Baganda be ne batuuzibwa mu maaso ge, okuva ku mukulu okusinziira ku kifo kye ng’omwana omukulu okutuuka ku asembayo obuto okusinziira ku buto bwe; ne batunulaganako nga beewuunya.
34  N’atoola ku mmere eyali ku mmeeza ye n’agiweereza ku mmeeza yaabwe, naye gye yawa Benyamini yali ekubisaamu ey’abalala emirundi etaano. Ne balya era ne banywa nga bali wamu naye ne bakkuta.
44  Oluvannyuma Yusufu n’alagira omusajja eyali alabirira ennyumba ye nti: “Teeka mu nsawo z’abasajja emmere gye basobola okwetikka era oteeke ssente za buli omu mu mumwa gw’ensawo ye.
2  Naye mu mumwa gw’ensawo y’oyo asembayo obuto teekamu ekikopo kyange ekya ffeeza n’essente z’emmere ye.” Awo omusajja n’akola nga Yusufu bwe yamulagira.
3  Awo ku makya ng’obudde butangadde abasajja ne babasiibula okugenda nga bali n’endogoyi zaabwe.
4  Bwe baali baakatambulako katono okuva mu kibuga, Yusufu n’agamba omusajja eyali alabirira ennyumba ye nti: “Situka owondere abasajja! Bw’obatuukako bagambe nti: ‘Lwaki ekirungi mukisasuddemu ekibi?
5  Kino si kye kikopo mukama wange ky’anyweramu era ky’akozesa okulagula? Kye mukoze kibi nnyo.’”
6  Awo n’abatuukako n’abagamba ebigambo ebyo.
7  Naye ne bamugamba nti: “Lwaki mukama waffe ayogera bw’atyo? Tekiyinzika n’akatono ffe abaweereza bo okukola ekintu ng’ekyo.
8  Olaba ne ssente ze twasanga mu mimwa gy’ensawo zaffe twazikomyawo gy’oli okuva mu nsi ya Kanani! Kale tuyinza tutya okubba ffeeza oba zzaabu okuva mu nnyumba ya mukama wo?
9  Omuddu wo anaasangibwa nakyo attibwe, era naffe abalala tunaafuuka abaddu ba mukama waffe.”
10  Awo n’abagamba nti: “Kale ka kibeere nga bwe mugambye: Oyo anaasangibwa nakyo ajja kuba muddu wange naye mmwe abalala temujja kuba na musango.”
11  Awo buli omu n’assa mangu ensawo ye wansi era n’agisumulula.
12  N’anoonya n’obwegendereza. Yatandikira ku asinga obukulu n’amalira ku asembayo obuto. Oluvannyuma ekikopo ne kisangibwa mu nsawo ya Benyamini.
13  Awo ne bayuza ebyambalo byabwe, buli omu n’asitula ekitereke kye n’akizza ku ndogoyi ye ne baddayo mu kibuga.
14  Yuda ne baganda be bwe baayingira mu nnyumba ya Yusufu, Yusufu yali akyaliyo; ne bavunnama mu maaso ge.
15  Yusufu n’abagamba nti: “Kiki kino kye mukoze? Mubadde temumanyi nti omusajja alinga nze asobola okulagula?”
16  Awo Yuda n’agamba nti: “Mukama waffe tumugambe ki? Twogere ki? Tunaakiraga tutya nti tuli batuukirivu? Katonda ow’amazima azudde ensobi y’abaddu bo. Laba kaakano tuli baddu ba mukama waffe, ffe n’oyo asangiddwa n’ekikopo!”
17  Kyokka ye n’agamba nti: “Tekiyinzika n’akatono nze okukola ekyo! Oyo asangiddwa n’ekikopo y’anaafuuka omuddu wange. Mmwe abalala mugende mirembe eri kitammwe.”
18  Awo Yuda n’amusemberera n’agamba nti: “Nkwegayiridde mukama wange, ka njogere naawe era tosunguwalira muddu wo, kubanga ggwe olinga Falaawo yennyini.
19  Mukama wange yabuuza abaddu be nti, ‘Mulina kitammwe oba muganda wammwe omulala?’
20  Ne tuddamu mukama waffe nti, ‘Tulina kitaffe akaddiye era n’omwana ow’omu bukadde bwe, asembayo obuto. Naye muganda we yafa era ye yekka asigaddewo ku baana ba nnyina, era kitaawe amwagala nnyo.’
21  Oluvannyuma wagamba abaddu bo nti, ‘Mumundeetere mmulabe.’
22  Naye ne tugamba mukama waffe nti, ‘Omulenzi tayinza kuva ku kitaawe. Singa amuvaako, awatali kubuusabuusa kitaawe ajja kufa.’
23  Awo n’ogamba abaddu bo nti, ‘Temuddamu okujja mu maaso gange okuggyako nga muganda wammwe asembayo obuto azze nammwe.’
24  “Awo ne tugenda eri omuweereza wo kitaffe ne tumutegeeza ebigambo bya mukama waffe.
25  Oluvannyuma lw’ekiseera kitaffe yatugamba nti, ‘Muddeeyo mutugulire ku kamere.’
26  Naye ne tumugamba nti, ‘Tetuyinza kugenda. Muganda waffe asembayo obuto bw’anaaba naffe olwo tujja kugenda, kubanga tetuyinza kulabika mu maaso ga musajja okuggyako nga muganda waffe asembayo obuto ali naffe.’
27  Awo omuddu wo kitaffe n’atugamba nti, ‘Mukimanyi bulungi nti mukazi wange yanzaalira abaana ab’obulenzi babiri.
28  Naye omu yandekawo ne ŋŋamba nti: “Mazima ddala yataaguddwataaguddwa!” era okuva olwo siddangayo kumulaba.
29  Kale singa n’ono mumunzigyako n’afuna akabenje n’afa, mazima ddala mulindeetera okukkirira emagombe mu bukadde bwange nga ndi mu bulumi.’
30  “Kaakano bwe nzirayo eri omuddu wo kitange ng’omulenzi tali naffe, ng’ate amwagala nnyo nga bw’ayagala obulamu bwe,
31  kale olunaalaba ng’omulenzi taliiwo ajja kufa, era mazima ddala abaddu bo bajja kuleetera omuddu wo kitaffe okukkirira emagombe nga munakuwavu.
32  Omuddu wo yeeyama eri kitange nti ajja kukakasa nti omulenzi tatuukibwako kabi ng’agamba nti, ‘Bwe sirimukomyawo gy’oli, ndiba nsobezza eri kitange emirembe n’emirembe.’
33  Kale kaakano nkwegayiridde, omuddu wo k’asigale mu kifo ky’omulenzi, abeere omuddu wa mukama wange, omulenzi asobole okuddayo ne baganda be.
34  Nnyinza ntya okuddayo eri kitange ng’omulenzi tali nange? Siyinza kugumira kulaba kabi kano nga katuuka ku kitange!”
47  Awo Yusufu n’agenda n’agamba Falaawo nti: “Kitange ne baganda bange bazze okuva mu nsi ya Kanani n’ebisibo byabwe, n’amagana gaabwe, ne byonna bye balina, era bali mu kitundu ky’e Goseni.”
2  Ku baganda be n’atwalako abasajja bataano n’abanjula eri Falaawo.
3  Falaawo n’abuuza baganda be nti: “Mukola mulimu ki?” Ne bamuddamu nti: “Abaweereza bo balunzi ba ndiga, era ne bajjajjaffe baali balunzi ba ndiga.”
4  Era ne bagamba Falaawo nti: “Tuzze okubeera mu nsi eno ng’abagwira, kubanga mu nsi ya Kanani enjala ya maanyi nnyo era teri muddo gwa bisibo by’abaweereza bo. Tukwegayiridde kkiriza abaweereza bo babeere mu kitundu ky’e Goseni.”
5  Awo Falaawo n’agamba Yusufu nti: “Kitaawo ne baganda bo bazze eno gy’oli.
6  Ensi ya Misiri eri mu mikono gyo. Bateeke mu kitundu ekisinga obulungi mu nsi. Bateeke mu kitundu ky’e Goseni, era mu bo bw’oba omanyiimu abasajja abalina obusobozi, bawe ogw’okulabirira ebisolo byange.”
7  Awo Yusufu n’atwala Yakobo kitaawe n’amwanjula eri Falaawo era Yakobo n’ayagaliza Falaawo emikisa.
8  Falaawo n’abuuza Yakobo nti: “Olina emyaka emeka?”
9  Yakobo n’agamba Falaawo nti: “Emyaka gye mmaze nga mbundabunda giri 130. Emyaka gy’obulamu bwange gibadde mitono era nga gya nnaku, era tegituuse myaka gya bulamu bwa bakitange gye baamala nga babundabunda.”
10  Oluvannyuma lw’ebyo, Yakobo n’ayagaliza Falaawo emikisa era n’ava mu maaso ge.
11  Bw’atyo Yusufu n’asenza kitaawe ne baganda be mu nsi ya Misiri, n’abawa obutaka mu kitundu ekisinga obulungi mu nsi eyo, mu kitundu ky’e Lamusesi, nga Falaawo bwe yalagira.
12  Yusufu n’awanga kitaawe ne baganda be n’ab’ennyumba ya kitaawe bonna emmere okusinziira ku bungi bw’abaana baabwe.
13  Tewaaliwo mmere mu nsi yonna olw’okuba enjala yali ya maanyi nnyo; abantu b’omu nsi ya Misiri n’ab’omu nsi ya Kanani ne banafuwa olw’enjala.
14  Yusufu n’akuŋŋaanya ssente zonna ezaali mu nsi ya Misiri ne mu nsi ya Kanani ezaavanga mu mmere abantu gye baagulanga, n’azitwala mu nnyumba ya Falaawo.
15  Ssente zaalwaddaaki ne ziggwaawo mu nsi ya Misiri ne mu nsi ya Kanani era Abamisiri bonna ne batandika okujja eri Yusufu nga bagamba nti: “Tuwe emmere! Lwaki tufiira mu maaso go olw’okuba ssente zituweddeko?”
16  Yusufu n’abagamba nti: “Ssente bwe ziba nga zibaweddeko, muleete ebisolo byammwe mbaweemu emmere.”
17  Ne batandika okuleetera Yusufu ebisolo byabwe; Yusufu n’abawanga emmere nga bo bamuwaamu embalaasi zaabwe, ebisibo byabwe, amagana gaabwe, n’endogoyi zaabwe; n’abawa emmere omwaka ogwo gwonna nga bo bamuwaamu ebisolo byabwe.
18  Omwaka ogwo bwe gwaggwaako, ne bajja gy’ali omwaka ogwaddirira ne bamugamba nti: “Tetujja kukukisa mukama waffe, ssente n’ebisolo twabikuwa. Tetusigazza kintu kyonna kya kuwa mukama waffe okuggyako emibiri gyaffe n’ettaka lyaffe.
19  Lwaki enjala etuttira mu maaso go ettaka lyaffe lisigalire awo? Tugule ffe n’ettaka lyaffe otuweemu emmere era tunaafuuka baddu ba Falaawo, n’ettaka lyaffe linaaba lirye; tuwe ensigo tube balamu tuleme okufa, n’ettaka lyaffe lireme kusigalira awo.”
20  Yusufu n’agulira Falaawo ettaka lyonna ery’Abamisiri, kubanga buli Mumisiri yatunda ettaka lye olw’okuba enjala yali ya maanyi nnyo; ettaka ne lifuuka lya Falaawo.
21  N’asengula abantu okuva mu bitundu byonna eby’e Misiri n’abazza mu bibuga.
22  Ettaka lya bakabona lyokka ly’ataagula, kubanga omugabo gwa bakabona ogw’emmere gwavanga wa Falaawo, era baalyanga ku mugabo gwabwe ogw’emmere Falaawo gwe yabawanga. Eyo ye nsonga lwaki bo tebaatunda ttaka lyabwe.
23  Yusufu n’agamba abantu nti: “Laba, leero ngulidde Falaawo ettaka lyammwe era nammwe mbaguze mube ba Falaawo. Kale ensigo ziizo ze munaasiga mu nnimiro.
24  Bwe zinaabala, Falaawo munaamuwaako kimu kya kutaano naye ebitundu ebina ebinaasigalawo bye binaaba ebyammwe eby’okusiga mu nnimiro n’okulya, mmwe n’ab’omu nnyumba zammwe n’abaana bammwe abato.”
25  Awo ne bamugamba nti: “Owonyezza obulamu bwaffe. Ka tusiimibwe mu maaso ga mukama waffe, era tunaaba baddu ba Falaawo.”
26  Awo Yusufu n’ateeka etteeka erikyakola ne leero mu nsi yonna eya Misiri, Falaawo okuweebwanga kimu kya kutaano eky’amakungula. Ettaka lya bakabona lyokka lye litaafuuka lya Falaawo.
27  Abayisirayiri ne beeyongera okubeera mu nsi ya Misiri mu kitundu ky’e Goseni, ne bakkalira ne bazaala ne baala nnyo.
28  Yakobo n’amala emyaka 17 mu nsi ya Misiri; bwe kityo emyaka Yakobo gye yawangaala gyali 147.
29  Isirayiri bwe yakitegeera nti yali anaatera okufa, n’ayita mutabani we Yusufu n’amugamba nti: “Bwe mba nga nsiimibwa mu maaso go, nkwegayiridde teeka omukono gwo wansi w’ekisambi kyange ondayirire nti ojja kundaga okwagala okutajjulukuka era obe mwesigwa gye ndi. Nkwegayiridde tonziikanga mu Misiri.
30  Bwe nfanga, onzigyanga e Misiri n’onziika we baaziika bajjajjange.” Awo Yusufu n’agamba nti: “Nja kukola nga bw’ogambye.”
31  Yakobo n’amugamba nti: “Ndayirira.” N’amulayirira. Awo Isirayiri n’akyuka n’atunula emitwetwe n’avunnama.
48  Oluvannyuma lw’ebyo, ne babuulira Yusufu nti: “Laba, kitaawo agenda aggwaamu amaanyi.” Awo n’agenda eri Yakobo wamu ne batabani be ababiri, Manase ne Efulayimu.
2  Ne bagamba Yakobo nti: “Mutabani wo azze okukulaba.” Isirayiri ne yeekakaba n’atuula ku kitanda kye.
3  Yakobo n’agamba Yusufu nti: “Katonda Omuyinza w’Ebintu Byonna yandabikira e Luuzi mu nsi ya Kanani n’ampa omukisa.
4  Yaŋŋamba nti, ‘Ndikuwa abaana era ndikwaza nnyo era ndikufuula ekibiina ky’abantu era ab’ezzadde lyo abalikuddirira ndibawa ensi eno ebeere yaabwe lubeerera.’
5  Batabani bo ababiri abaakuzaalirwa mu nsi ya Misiri nga sinnajja gy’oli mu Misiri, bange. Efulayimu ne Manase banaaba bange nga Lewubeeni ne Simiyoni bwe bali abange.
6  Naye abaana b’olizaala oluvannyuma lwa bano baliba babo. Baliyitibwa mannya ga baganda baabwe bano ababiri, era obusika bwabwe balibufuna ku mugabo gwa bano.
7  Naye bwe nnali nva e Padani, Laakeeri yanfiirako mu nsi ya Kanani nga wakyabulayo olugendo luwanvu okutuuka mu Efulaasi, era ne mmuziika eyo ku kkubo erigenda mu Efulaasi, kwe kugamba, erigenda e Besirekemu.”
8  Awo Isirayiri n’alaba abaana ba Yusufu n’agamba nti: “Bano be baani?”
9  Yusufu n’agamba kitaawe nti: “Bano be batabani bange Katonda b’ampeeredde eno.” Awo n’amugamba nti: “Baleete we ndi mbawe omukisa.”
10  Amaaso ga Isirayiri gaali gayimbadde olw’obukadde nga kyenkana talaba. Awo Yusufu n’abasembeza w’ali n’abanywegera era n’abawambaatira.
11  Isirayiri n’agamba Yusufu nti: “Nnali simanyi nti ndiddamu okukulabako, naye kaakano Katonda ansobozesezza n’okulaba ku zzadde lyo.”
12  Awo Yusufu n’abaggya okumpi n’amaviivi ga Isirayiri, n’avunnama, obwenyi bwe ne butuukira ddala ku ttaka.
13  Yusufu n’abakwata bombi, Efulayimu mu mukono gwe ogwa ddyo ku ludda lwa Isirayiri olwa kkono, ne Manase mu mukono gwe ogwa kkono ku ludda lwa Isirayiri olwa ddyo, n’abasembeza w’ali.
14  Kyokka Isirayiri n’agolola omukono gwe ogwa ddyo n’aguteeka ku mutwe gwa Efulayimu wadde nga ye yali omuto, ate omukono gwe ogwa kkono n’aguteeka ku mutwe gwa Manase. Yakigenderera okubateekako emikono gye bw’atyo wadde nga Manase ye yali omwana omubereberye.
15  Awo n’awa Yusufu omukisa, n’agamba nti: “Katonda ow’amazima bakitange Ibulayimu ne Isaaka gwe baagobereranga,Katonda ow’amazima abadde andabirira obulamu bwange bwonna okutuusa leero,
16  Malayika abadde annunula mu buli kabi, wa abalenzi bano omukisa. Erinnya lyange n’erya bakitange Ibulayimu ne Isaaka ka gayitibwenga ku balenzi bano,Ka babe bangi nnyo mu nsi.”
17  Yusufu bwe yalaba nga kitaawe atadde omukono gwe ogwa ddyo ku mutwe gwa Efulayimu, ne kitamusanyusa, n’agezaako okukwata omukono gwa kitaawe aguggye ku mutwe gwa Efulayimu aguzze ku mutwe gwa Manase.
18  Yusufu n’agamba kitaawe nti: “Nedda taata, ono ye mubereberye. Omukono gwo ogwa ddyo guteeke ku mutwe gwe.”
19  Naye kitaawe n’agaana, ng’agamba nti: “Nkimanyi mwana wange, nkimanyi. Naye alifuuka ekibiina ky’abantu, era naye aliba mukulu. Kyokka muto we alimusinga obukulu. Era abaana be baliba bangi nnyo nga basobola okuvaamu amawanga.”
20  N’ayongera n’abawa omukisa ku lunaku olwo ng’agamba nti: “Abayisirayiri ka bakozesenga erinnya lyo okusabiragana omukisa nga bagamba nti,‘Katonda akufuule nga Efulayimu ne Manase.’” Bw’atyo n’akulembeza Efulayimu mu kifo kya Manase.
21  Awo Isirayiri n’agamba Yusufu nti: “Laba nnaatera okufa, naye Katonda ajja kweyongera okuba nammwe, era ajja kubazzaayo mu nsi ya bajjajjammwe.
22  Era ekitundu kye nnaggya ku Baamoli n’ekitala kyange n’omutego gwange, nkuwaddeko omugabo gumu okusinga baganda bo.”
5  Kino kye kitabo ky’ebyafaayo bya Adamu. Mu lunaku Katonda lwe yatonderamu Adamu yamukola ng’alinga Katonda.
2  Yabatonda omusajja n’omukazi. Ku lunaku lwe yabatonda yabawa omukisa era n’abayita Abantu.
3  Adamu bwe yaweza emyaka 130 n’azaala omwana ow’obulenzi eyalinga ye era eyali mu kifaananyi kye, n’amutuuma Seezi.
4  Oluvannyuma lw’okuzaala Seezi, Adamu yawangaala emyaka emirala 800. Yazaala n’abaana abalala ab’obulenzi n’ab’obuwala.
5  Emyaka gyonna Adamu gye yawangaala gyali 930, n’afa.
6  Seezi bwe yaweza emyaka 105 n’azaala Enosi.
7  Oluvannyuma lw’okuzaala Enosi, Seezi yawangaala emyaka emirala 807. Yazaala n’abaana abalala ab’obulenzi n’ab’obuwala.
8  Emyaka gyonna Seezi gye yawangaala gyali 912, n’afa.
9  Enosi bwe yaweza emyaka 90 n’azaala Kenani.
10  Oluvannyuma lw’okuzaala Kenani, Enosi yawangaala emyaka emirala 815. Yazaala n’abaana abalala ab’obulenzi n’ab’obuwala.
11  Emyaka gyonna Enosi gye yawangaala gyali 905, n’afa.
12  Kenani bwe yaweza emyaka 70 n’azaala Makalaleeri.
13  Oluvannyuma lw’okuzaala Makalaleeri, Kenani yawangaala emyaka emirala 840. Yazaala n’abaana abalala ab’obulenzi n’ab’obuwala.
14  Emyaka gyonna Kenani gye yawangaala gyali 910, n’afa.
15  Makalaleeri bwe yaweza emyaka 65 n’azaala Yaledi.
16  Oluvannyuma lw’okuzaala Yaledi, Makalaleeri yawangaala emyaka emirala 830. Yazaala n’abaana abalala ab’obulenzi n’ab’obuwala.
17  Emyaka gyonna Makalaleeri gye yawangaala gyali 895, n’afa.
18  Yaledi bwe yaweza emyaka 162 n’azaala Enoka.
19  Oluvannyuma lw’okuzaala Enoka, Yaledi yawangaala emyaka emirala 800. Yazaala n’abaana abalala ab’obulenzi n’ab’obuwala.
20  Emyaka gyonna Yaledi gye yawangaala gyali 962, n’afa.
21  Enoka bwe yaweza emyaka 65 n’azaala Mesuseera.
22  Oluvannyuma lw’okuzaala Mesuseera, Enoka yeeyongera okutambula ne Katonda ow’amazima okumala emyaka 300. Yazaala n’abaana abalala ab’obulenzi n’ab’obuwala.
23  Emyaka gyonna Enoka gye yawangaala gyali 365.
24  Enoka yatambulanga ne Katonda ow’amazima. Naye teyaddamu kulabika nate, kubanga Katonda yamutwala.
25  Mesuseera bwe yaweza emyaka 187 n’azaala Lameka.
26  Oluvannyuma lw’okuzaala Lameka, Mesuseera yawangaala emyaka emirala 782. Yazaala n’abaana abalala ab’obulenzi n’ab’obuwala.
27  Emyaka gyonna Mesuseera gye yawangaala gyali 969, n’afa.
28  Lameka bwe yaweza emyaka 182 n’azaala omwana ow’obulenzi.
29  N’amutuuma Nuuwa, ng’agamba nti: “Ono y’alituleetera okubudaabudibwa mu mirimu gyaffe ne mu kutegana kw’emikono gyaffe okw’obulumi, olw’ettaka Yakuwa lye yakolimira.”
30  Oluvannyuma lw’okuzaala Nuuwa, Lameka yawangaala emyaka emirala 595. Yazaala n’abaana abalala ab’obulenzi n’ab’obuwala.
31  Emyaka gyonna Lameka gye yawangaala gyali 777, n’afa.
32  Nuuwa bwe yaweza emyaka 500, n’azaala Seemu, Kaamu, ne Yafeesi.
36  Bino bye byafaayo bya Esawu, kwe kugamba, Edomu.
2  Esawu yawasa bakazi be bano mu bawala b’omu Kanani: Ada muwala wa Eroni Omukiiti, Okolibama muwala wa Ana era muzzukulu wa Zibyoni Omukiivi,
3  ne Basemasi muwala wa Isimayiri era mwannyina wa Nebayoosi.
4  Ada yazaalira Esawu Erifaazi, Basemasi n’azaala Leweri,
5  ate Okolibama n’azaala Yewusi, Yalamu, ne Koola. Abo be batabani ba Esawu abaamuzaalirwa mu nsi ya Kanani.
6  Oluvannyuma Esawu yatwala bakazi be, batabani be, bawala be, abantu bonna ab’omu nnyumba ye, amagana ge, ensolo ze endala, n’obugagga bwonna bwe yali afunye mu nsi ya Kanani, n’agenda mu nsi endala walako okuva muganda we Yakobo we yali,
7  kubanga ebintu byabwe byali byaze nnyo nga tebakyayinza kubeera wamu, era ensi gye baali babeeramu yali tekyayinza kubamala olw’ebisolo byabwe.
8  Esawu n’abeera mu kitundu ky’e Seyiri eky’ensozi. Esawu era ayitibwa Edomu.
9  Bino bye byafaayo bya Esawu kitaawe w’Abeedomu ababeera mu kitundu ky’e Seyiri eky’ensozi.
10  Gano ge mannya ga batabani ba Esawu: Erifaazi omwana wa Ada muka Esawu; Leweri omwana wa Basemasi muka Esawu.
11  Bano be batabani ba Erifaazi: Temani, Omali, Zeefo, Gatamu ne Kenazi.
12  Timuna yali muzaana wa Erifaazi mutabani wa Esawu. Oluvannyuma yazaalira Erifaazi Amaleki. Abo be baana ba Ada muka Esawu.
13  Bano be batabani ba Leweri: Nakasi, Zeera, Samma, ne Mizza. Abo be baana ba Basemasi muka Esawu.
14  Bano be baana ab’obulenzi Okolibama muka Esawu, muwala wa Ana, muzzukulu wa Zibyoni, be yazaalira Esawu: Yewusi, Yalamu, ne Koola.
15  Bano be baami abaava mu Esawu: Batabani ba Erifaazi omubereberye wa Esawu: Omwami Temani, Omwami Omali, Omwami Zeefo, Omwami Kenazi,
16  Omwami Koola, Omwami Gatamu, n’Omwami Amaleki. Abo be batabani ba Erifaazi abaali abaami mu nsi ya Edomu. Abo be baana ba Ada.
17  Bano be batabani ba Leweri mutabani wa Esawu: Omwami Nakasi, Omwami Zeera, Omwami Samma, n’Omwami Mizza. Abo be batabani ba Leweri abaali abaami mu nsi ya Edomu. Abo be baana ba Basemasi muka Esawu.
18  Ne batabani ba Okolibama muka Esawu be bano: Omwami Yewusi, Omwami Yalamu, n’Omwami Koola. Abo be baami abaava mu Okolibama muwala wa Ana era muka Esawu.
19  Abo be baana ba Esawu ayitibwa Edomu, era abo be baami baabwe.
20  Bano be baana ba Seyiri Omukooli era abatuuze b’omu nsi: Lotani, Sobali, Zibyoni, Ana,
21  Disoni, Ezeri, ne Disani. Bano be baami b’Abakooli, bazzukulu ba Seyiri ab’omu nsi ya Edomu.
22  Bano be batabani ba Lotani: Koli ne Kemamu; era mwannyina wa Lotani yali ayitibwa Timuna.
23  Bano be batabani ba Sobali: Aluvani, Manakasi, Ebali, Seefo, ne Onamu.
24  Bano be batabani ba Zibyoni: Aya ne Ana. Ono ye Ana eyazuula ensulo z’amazzi agookya mu ddungu bwe yali alunda endogoyi za kitaawe Zibyoni.
25  Bano be baana ba Ana: Disoni ne Okolibama muwala wa Ana.
26  Bano be batabani ba Disoni: Kemudaani, Esubani, Isulani, ne Kerani.
27  Bano be batabani ba Ezeri: Birukani, Zaavani, ne Akani.
28  Bano be batabani ba Disani: Uzzi ne Alani.
29  Bano be baami b’Abakooli: Omwami Lotani, Omwami Sobali, Omwami Zibyoni, Omwami Ana,
30  Omwami Disoni, Omwami Ezeri, n’Omwami Disani. Abo be baami b’Abakooli abaali mu nsi ya Seyiri.
31  Bano be bakabaka abaafuga mu nsi ya Edomu nga tewannabaawo kabaka yenna afuga Abayisirayiri.
32  Bera mutabani wa Byoli yafuga mu Edomu era ekibuga kye kyali kiyitibwa Dinukaba.
33  Bera bwe yafa, Yobabu mutabani wa Zeera ow’e Bozula n’amusikira ku bwakabaka.
34  Yobabu bwe yafa, Kusamu ow’omu nsi y’Abatemani n’amusikira ku bwakabaka.
35  Kusamu bwe yafa, Kadadi mutabani wa Bedadi eyawangula Abamidiyaani mu nsi ya Mowaabu n’amusikira ku bwakabaka, era ekibuga kye kyali kiyitibwa Avisi.
36  Kadadi bwe yafa, Samula ow’e Masuleka n’amusikira ku bwakabaka.
37  Samula bwe yafa, Sawuli ow’e Lekobosi ekiri okumpi n’Omugga n’amusikira ku bwakabaka.
38  Sawuli bwe yafa, Bbaali-kanani mutabani wa Akubooli n’amusikira ku bwakabaka.
39  Bbaali-kanani mutabani wa Akubooli bwe yafa, Kadali n’amusikira ku bwakabaka. Ekibuga kye kyali kiyitibwa Pawu, ate mukazi we yali ayitibwa Meketaberi muwala wa Matuledi muwala wa Mezakabu.
40  Gano ge mannya g’abaami abaava mu Esawu okusinziira ku bika byabwe ne ku bifo bye baali babeeramu: Omwami Timuna, Omwami Aluva, Omwami Yesesi,
41  Omwami Okolibama, Omwami Ela, Omwami Pinoni,
42  Omwami Kenazi, Omwami Temani, Omwami Mibuzali,
43  Omwami Magudyeri, n’Omwami Iramu. Abo be baami b’omu Edomu okusinziira ku bitundu gye baabeeranga mu nsi yaabwe. Oyo ye Esawu kitaawe w’Abeedomu.
41  Bwe waayitawo emyaka ebiri, Falaawo n’aloota ng’ayimiridde ku mabbali g’Omugga Kiyira,
2  ng’alaba mu Mugga Kiyira muvaamu ente musanvu ezirabika obulungi era engevvu, ne ziriira omuddo okumpi n’Omugga Kiyira.
3  Ate oluvannyuma n’alaba nga mu Mugga Kiyira muvaamu ente endala musanvu nga zirabika bubi era nga nkovvu, ne ziyimirira okumpi n’ente engevu ezaali ku mabbali g’Omugga.
4  Ente ezaali zirabika obubi era enkovvu ne zitandika okulya ente omusanvu ezaali zirabika obulungi era engevvu. Awo Falaawo n’azuukuka.
5  N’addawo ne yeebaka era n’aloota omulundi ogw’okubiri. N’alaba ebirimba by’eŋŋaano musanvu nga bimera ku kikolo kimu nga bijjuvu era nga birungi nnyo.
6  Ate era oluvannyuma n’alaba ebirimba ebirala musanvu nga bimera; byali bitono era nga bibabuddwa empewo eva ebuvanjuba.
7  Ebirimba by’eŋŋaano ebitono ne bitandika okumira ebirimba by’eŋŋaano omusanvu ebijjuvu era ebirungi ennyo. Awo Falaawo n’azuukuka, era n’akitegeera nti abadde aloota.
8  Naye ku makya Falaawo yali mweraliikirivu. Bw’atyo n’atumya bakabona bonna ab’omu Misiri abaakolanga eby’obufumu n’abagezigezi baamu bonna n’ababuulira ebirooto bye. Naye tewaali n’omu yali ayinza kubuulira Falaawo makulu gaabyo.
9  Awo omusenero omukulu n’agamba Falaawo nti: “Olwa leero ka njatule ebibi byange.
10  Ai Falaawo, wasunguwalira abaweereza bo, nze n’omufumbiro omukulu n’otusindika mu kkomera ery’ennyumba y’omukulu w’abakuumi.
11  Oluvannyuma ffembi twaloota ebirooto mu kiro kimu. Buli omu yaloota ekirooto kye nga kirina amakulu ga njawulo.
12  Era eyo twaliyo n’omuvubuka Omwebbulaniya omuweereza w’omukulu w’abakuumi. Bwe twamubuulira ebirooto byaffe, n’atubuulira amakulu ga buli kirooto.
13  Era byali nga ddala bwe yatugamba. Nze nnakomezebwawo ku mulimu gwange, naye ye munnange n’awanikibwa.”
14  Awo Falaawo n’atumya Yusufu, ne bamuleeta mangu okuva mu kkomera. Yusufu ne yeemwa, n’akyusa engoye ze, n’agenda eri Falaawo.
15  Falaawo n’agamba Yusufu nti: “Nnaloose ekirooto naye tewali ayinza kumbuulira makulu gaakyo. Mpulidde nga bakwogerako nti oyinza okuwulira ekirooto n’otegeeza amakulu gaakyo.”
16  Yusufu n’addamu Falaawo nti: “Si nze, naye Katonda y’anaategeeza Falaawo obubaka obulungi.”
17  Falaawo n’agamba Yusufu nti: “Mu kirooto kyange nnabadde nnyimiridde ku mabbali g’Omugga Kiyira,
18  ente musanvu engevvu era ezirabika obulungi ne ziva mu Mugga Kiyira, ne zitandika okuliira omuddo okumpi n’omugga.
19  Ate oluvannyuma ne muvaamu ente endala musanvu nga zirabika bubi nnyo era nga nkovvu. Sirabangako nte zirabika bubi ng’ezo mu nsi ya Misiri yonna.
20  Ente enkovvu era embi ne zitandika okulya ente ziri omusanvu engevvu ezaasoose.
21  Naye bwe zaamaze okuzirya kyabadde tekiyinza kumanyika obanga ziziridde, kubanga zaasigadde zirabika bubi nga bwe zaabadde mu kusooka. Awo ne nzuukuka.
22  “Oluvannyuma nnalabye mu kirooto kyange ebirimba by’eŋŋaano musanvu nga bimera ku kikolo kimu, nga bijjuvu era nga birungi nnyo.
23  Era waabaddewo ebirimba by’eŋŋaano musanvu ebyameze okuddirira biri, nga biwotofu, nga bitono, era nga bibabuddwa empewo eva ebuvanjuba.
24  Ebirimba by’eŋŋaano ebitono ne bitandika okumira ebirimba by’eŋŋaano omusanvu ebirungi ennyo. Ebintu bino mbibuulidde bakabona abakola eby’obufumu naye tewali n’omu asobodde kubinnyinnyonnyola.”
25  Awo Yusufu n’agamba Falaawo nti: “Ebirooto bya Falaawo birina amakulu ge gamu. Katonda ow’amazima by’ajja okukola abibuulidde Falaawo.
26  Ente omusanvu ennungi gye myaka musanvu. Ebirimba by’eŋŋaano omusanvu ebirungi nagyo myaka musanvu. Ebirooto birina amakulu ge gamu.
27  Ente omusanvu enkovvu era embi ezaaziddiridde gye myaka musanvu; n’ebirimba omusanvu ebitaabaddemu mpeke era nga bibabuddwa empewo eva ebuvanjuba gijja kuba emyaka musanvu egy’enjala.
28  Nga bwe ŋŋambye Falaawo, Katonda ow’amazima by’ajja okukola abiraze Falaawo.
29  “Wagenda kubaawo emyaka musanvu egy’ekyengera mu nsi ya Misiri yonna.
30  Naye egyo bwe giriggwaako waliddawo emyaka musanvu egy’enjala. Ekyengera ky’omu nsi ya Misiri kiryerabirwa, era n’enjala eriba ya maanyi nnyo mu nsi.
31  Abantu tebalijjukira nti waali wabaddewo ekyengera mu nsi olw’enjala erikiddirira, kubanga eriba ya maanyi nnyo.
32  Ekirooto kyaddiddwamu emirundi ebiri eri Falaawo olw’okuba Katonda ow’amazima amaliridde okukola ekintu ekyo era mangu Katonda ow’amazima ajja kukituukiriza.
33  “Kale kaakano ai Falaawo, noonya omusajja omwegendereza era ow’amagezi omuwe obuvunaanyizibwa ku nsi ya Misiri.
34  Falaawo alonde abakungu bakuŋŋaanye kimu kya kutaano eky’emmere ey’omu nsi ya Misiri mu myaka omusanvu egy’ekyengera.
35  Bakuŋŋaanye emmere yonna mu myaka gino egy’ekyengera egijja, bagitereke mu bibuga bagikuume; emmere eyo ejja kuba ya Falaawo.
36  Emmere eyo y’eribeesaawo ensi mu myaka omusanvu egy’enjala eribaawo mu nsi ya Misiri, ensi ereme okuggwaawo olw’enjala.”
37  Ekirowoozo ekyo ne kirabika nga kirungi eri Falaawo n’abaweereza be bonna.
38  Awo Falaawo n’agamba abaweereza be nti: “Ddala eriyo omusajja omulala aliko omwoyo gwa Katonda ng’ono?”
39  Awo Falaawo n’agamba Yusufu nti: “Okuva Katonda bw’akusobozesezza okumanya bino byonna, tewali muntu mwegendereza era wa magezi nga ggwe.
40  Ggwe ojja okuba n’obuvunaanyizibwa ku nnyumba yange, era abantu bange bonna bajja kukugondera mu buli kimu. Naye olw’okuba nze kabaka, nze nnaaba nkusinga obuyinza.”
41  Era Falaawo n’ayongera n’agamba Yusufu nti: “Laba, nkuwadde obuyinza ku nsi ya Misiri yonna.”
42  Awo Falaawo n’aggya ku ngalo empeta ye eramba n’aginaanika Yusufu ku ngalo, n’amwambaza ebyambalo ebirungi, n’amwambaza n’omukuufu ogwa zzaabu mu bulago.
43  Ate era yamuwa eggaali lye ery’okubiri atambulirengamu, abantu bamuwenga ekitiibwa nga boogerera waggulu nti: “Avuleki!” bw’atyo n’amuwa obuyinza ku nsi yonna eya Misiri.
44  Falaawo n’agamba Yusufu nti: “Nze Falaawo, naye tewali muntu ajjanga kukola kintu kyonna mu nsi ya Misiri yonna nga tomuwadde lukusa.”
45  Oluvannyuma lw’ebyo, Falaawo n’atuuma Yusufu erinnya Zafenasu-paneya era n’amuwa Asenaasi muwala wa Potifera kabona w’e Oni okuba mukazi we. Awo Yusufu n’atandika okutalaaga ensi ya Misiri.
46  Yusufu yali aweza emyaka 30 we yayimiririra mu maaso ga Falaawo kabaka wa Misiri. Yusufu n’ava mu maaso ga Falaawo n’atalaaga ensi ya Misiri yonna.
47  Mu myaka omusanvu egy’ekyengera ensi yabala emmere mu bungi.
48  Yusufu n’akuŋŋaanya emmere yonna ey’emyaka omusanvu egy’ekyengera mu nsi ya Misiri, n’agiteeka mu bibuga. N’aterekanga mu buli kibuga emmere eyavanga mu nnimiro ezikyetoolodde.
49  Yusufu ne yeeyongera okukuŋŋanya emmere nnyingi nnyo, ng’omusenyu gw’ennyanja, era oluvannyuma n’alekera awo okugipima kubanga yali nnyingi nnyo.
50  Ng’omwaka gw’enjala tegunnatuuka, Asenaasi muwala wa Potifera kabona w’e Oni yazaalira Yusufu abaana babiri ab’obulenzi.
51  Omubereberye Yusufu yamutuuma Manase, kubanga yagamba nti: “Katonda anneerabizza ebizibu byange byonna n’ennyumba ya Kitange yonna.”
52  Ow’okubiri n’amutuuma Efulayimu, kubanga yagamba nti: “Katonda ampadde abaana mu nsi mwe ndabidde ennaku.”
53  Awo emyaka omusanvu egy’ekyengera ekyaliwo mu nsi ya Misiri ne giggwaako,
54  emyaka omusanvu egy’enjala ne gitandika, nga Yusufu bwe yagamba. Enjala n’egwa mu nsi zonna, kyokka mu nsi yonna eya Misiri mwo mwalimu emmere.
55  Oluvannyuma ensi yonna eya Misiri yagwaamu enjala, abantu ne batandika okukaabirira Falaawo abawe emmere. Falaawo n’agamba Abamisiri bonna nti: “Mugende eri Yusufu, era mukole kyonna ky’anaabagamba.”
56  Ensi yonna ne yeeyongera okubaamu enjala. Yusufu n’atandika okuguza Abamisiri emmere eyali eterekeddwa mu mawanika, kubanga enjala yali ya maanyi nnyo mu nsi ya Misiri.
57  Ate era, abantu okuva mu nsi zonna ne bajjanga e Misiri okugula ku Yusufu emmere kubanga enjala yali ya maanyi nnyo mu nsi yonna.
15  Oluvannyuma lw’ebyo, Yakuwa n’agamba Ibulaamu mu kwolesebwa nti: “Totya Ibulaamu, nze ngabo yo. Empeera yo eriba nnene nnyo.”
2  Awo Ibulaamu n’agamba nti: “Yakuwa Mukama Afuga Byonna, olimpa mpeera ki nze nga sirina mwana era ng’oyo agenda okusikira ennyumba yange ye Eriyeza omusajja ow’e Ddamasiko?”
3  Era n’agamba nti: “Tompadde zzadde, era omu ku b’omu nnyumba yange y’agenda okunsikira.”
4  Naye Yakuwa n’amugamba nti: “Omusajja oyo tagenda kukusikira naye omwana wo kennyini y’alikusikira.”
5  Awo n’amufulumya ebweru n’amugamba nti: “Tunula waggulu ku ggulu obale emmunyeenye, bw’oba ng’osobola okuzibala.” N’ayongera n’amugamba nti: “Ezzadde lyo bwe liriba bwe lityo.”
6  N’akkiririza mu Yakuwa; n’amubala okuba omutuukirivu.
7  Era n’amugamba nti: “Nze Yakuwa eyakuggya mu Uli eky’Abakaludaaya okukuwa ensi eno ebeere yiyo.”
8  Awo n’amugamba nti: “Yakuwa Mukama Afuga Byonna, nnaamanyira ku ki nti eriba yange?”
9  N’amuddamu nti: “Funa ente enkazi ey’emyaka esatu, embuzi enkazi ey’emyaka esatu, endiga ennume ey’emyaka esatu, ejjiba, n’enjiibwa ento.”
10  N’afuna ensolo ezo, n’azisalamu wakati, ebitundu n’abiteeka nga bitunuuliganye, naye ebinyonyi byo teyabisalamu.
11  Ebinyonyi ebirya ennyama ne bikka ku nsolo ezaali zittiddwa, naye Ibulaamu n’abigoba.
12  Enjuba bwe yali enaatera okugwa, Ibulaamu n’akwatibwa otulo tungi, era ekizikiza eky’entiisa ne kimujjira.
13  Awo Katonda n’agamba Ibulaamu nti: “Kimanye nti ezzadde lyo baliba bagwira mu nsi endala, era nti abantu b’omu nsi eyo balibafuula baddu era balibabonyaabonya okumala emyaka 400.
14  Naye eggwanga lye baliweereza ndirisalira omusango, era oluvannyuma balivaayo nga balina ebintu bingi.
15  Naye ggwe oligenda eri bajjajjaabo mu mirembe era oliziikibwa ng’okaddiye bulungi.
16  Naye mu mulembe ogw’okuna balikomawo wano, kubanga okwonoona kw’Abaamoli tekunnatuuka ku kigero kijjuvu.”
17  Enjuba bwe yali emaze okugwa, era nga n’ekizikiza eky’amaanyi kikutte, ne walabika ekikoomi, era omumuli ogwaka ne guyita wakati w’ebitundu by’ensolo.
18  Ku lunaku olwo Yakuwa n’akola endagaano ne Ibulaamu ng’agamba nti: “Ezzadde lyo ndiriwa ensi eno, okuva ku mugga gw’e Misiri okutuuka ku mugga omunene, Omugga Fulaati:
19  ensi y’Abakeeni, n’Abakenizi, n’Abakadumooni,
20  n’Abakiiti, n’Abaperizi, n’Abaleefa,
21  n’Abaamoli, n’Abakanani, n’Abagirugaasi, n’Abayebusi.”
20  Awo Ibulayimu n’ava eyo n’agenda mu kitundu ky’e Negebu n’atandika okubeera wakati wa Kadesi ne Ssuuli. Bwe yali abeera e Gerali,
2  Ibulayimu era yaddamu n’ayogera ku Saala mukazi we nti: “Ono mwannyinaze.” Awo Abimereki kabaka wa Gerali n’atumya Saala n’amutwala.
3  Oluvannyuma Katonda n’ajjira Abimereki mu kirooto ekiro, n’amugamba nti: “Oli mufu olw’omukazi gw’otutte kubanga mufumbo era muka musajja.”
4  Kyokka Abimereki yali tannamusemberera. Bw’atyo n’agamba nti: “Yakuwa, ddala onotta eggwanga eritaliiko musango?
5  Ibulayimu teyaŋŋamba nti, ‘Ono mwannyinaze’? era n’omukazi naye teyagamba nti, ‘Oyo mwannyinaze’? Kino nnakikola mu mutima omwesimbu era n’engalo ezitaliiko musango.”
6  Awo Katonda ow’amazima n’amugamba mu kirooto nti: “Nange nkimanyi nti ekyo wakikola mu mutima mwesimbu, era nnakuziyiza oleme kwonoona mu maaso gange. Eyo ye nsonga lwaki saakuganya kumukwatako.
7  Kale zzaayo mukazi w’omusajja, kubanga omusajja oyo nnabbi era ajja kukwegayiririra osigale ng’oli mulamu. Naye bw’otoomuzzeeyo, kimanye nti ojja kufa ggwe, n’abantu bo bonna.”
8  Abimereki n’agolokoka ku makya ennyo n’ayita abaweereza be bonna n’ababuulira ebintu ebyo byonna, ne batya nnyo.
9  Abimereki n’ayita Ibulayimu n’amugamba nti: “Kiki kino ky’otukoze, era kibi ki kye nnakukola olyoke ondeeteko nze n’obwakabaka bwange ekibi ekinene bwe kityo? Ky’onkoze si kituufu.”
10  Abimereki n’ayongera n’agamba Ibulayimu nti: “Wagenderera ki okukola ekintu kino?”
11  Ibulayimu n’addamu nti: “Lwa kuba nnalowooza nti, ‘Mu kifo kino tebatya Katonda era bajja kunzita olwa mukazi wange.’
12  Ate era ono mwannyinaze ddala, mwana wa kitange naye nga si wa mmange; naye nnamuwasa.
13  Kale Katonda bwe yaŋŋamba nve mu nnyumba ya kitange ŋŋende nga mbundabunda, ne ŋŋamba Saala nti: ‘Bw’oti bw’oba ondaga okwagala okutajjulukuka: Mu buli kifo gye tunaalaganga onoogambanga nti: “Ono mwannyinaze.”’”
14  Awo Abimereki n’atoola endiga, ente, n’abaweereza abakazi n’abasajja, n’abiwa Ibulayimu era n’amuddiza mukazi we Saala.
15  Era Abimereki n’agamba nti: “Ensi yange yiiyo, beera wonna w’oyagala.”
16  Ate era n’agamba Saala nti: “Laba mpadde mwannyoko ebitundu bya ffeeza 1,000. Ke kabonero eri bonna abali naawe n’eri buli muntu akalaga nti toliiko musango, era tolina kya kunenyezebwa.”
17  Ibulayimu ne yeegayirira Katonda ow’amazima, era Katonda n’awonya Abimereki ne mukazi we n’abazaana be, ne batandika okuzaala abaana.
18  Kubanga abakazi bonna ab’omu nnyumba ya Abimereki Yakuwa yali abafudde bagumba olwa Saala muka Ibulayimu.
1  Ku lubereberye Katonda yatonda eggulu n’ensi.
2  Ensi yali yeetabuddetabudde era nga njereere; ekizikiza kyali kikutte ku buziba era ng’omwoyo gwa Katonda gudda eno n’eri kungulu ku mazzi.
3  Katonda n’agamba nti: “Wabeewo ekitangaala.” Ne wabaawo ekitangaala.
4  Katonda n’alaba ng’ekitangaala kirungi, bw’atyo Katonda n’ayawula ekitangaala ku kizikiza.
5  Katonda ekitangaala n’akiyita Emisana, ate ekizikiza n’akiyita Ekiro. Ne buwungeera era ne bukya. Olwo lwe lwali olunaku olusooka.
6  Katonda n’agamba nti: “Wabeewo ebbanga wakati w’amazzi, amazzi gaawulwemu ebitundu bibiri.”
7  Katonda n’akola ebbanga, n’ayawula amazzi agali wansi w’ebbanga ku ago agali waggulu w’ebbanga. Ne kiba bwe kityo.
8  Ebbanga Katonda n’aliyita Eggulu. Ne buwungeera era ne bukya. Olwo lwe lwali olunaku olw’okubiri.
9  Katonda n’agamba nti: “Amazzi agali wansi w’eggulu gakuŋŋaanire mu kifo kimu era olukalu lulabike.” Ne kiba bwe kityo.
10  Katonda olukalu n’aluyita Ensi, ate amazzi agaakuŋŋaana awamu n’agayita Ennyanja. Katonda n’alaba nga kirungi.
11  Katonda n’agamba nti: “Ensi emereko omuddo, ebimera ebibala ensigo n’emiti egibala ebibala ebirimu ensigo okusinziira ku bika byabyo.” Ne kiba bwe kityo.
12  Ensi n’etandika okumerako omuddo, ebimera ebibala ensigo okusinziira ku bika byabyo, n’emiti egibala ebibala ebirimu ensigo okusinziira ku bika byagyo. Awo Katonda n’alaba nga kirungi.
13  Ne buwungeera era ne bukya. Olwo lwe lwali olunaku olw’okusatu.
14  Katonda n’agamba nti: “Wabeewo ebyaka mu bbanga ery’eggulu byawule emisana n’ekiro; bijja kubeeranga bubonero obulaga ebiseera, n’ennaku n’emyaka.
15  Bijja kwakiranga mu bbanga ery’eggulu bimulise ensi.” Ne kiba bwe kityo.
16  Katonda n’akola ebyaka ebinene bibiri; ekisinga obunene kifugenga emisana ate ekitono kifugenga ekiro, era n’akola n’emmunyeenye.
17  Awo Katonda n’abiteeka mu bbanga ery’eggulu okumulisa ensi,
18  n’okufuganga emisana n’ekiro era n’okwawulanga ekitangaala n’ekizikiza. Awo Katonda n’alaba nga kirungi.
19  Ne buwungeera era ne bukya. Olwo lwe lwali olunaku olw’okuna.
20  Katonda n’agamba nti: “Mu mazzi mujjule ebiramu, era n’ebibuuka bibuuke ku nsi mu bbanga ery’eggulu.”
21  Katonda n’atonda ensolo ennene ez’omu nnyanja n’ebiramu byonna ebiwuga era ebijjudde mu mazzi okusinziira ku bika byabyo, n’ebibuuka ebirina ebiwaawaatiro okusinziira ku bika byabyo. Katonda n’alaba nga kirungi.
22  Katonda n’abiwa omukisa ng’agamba nti: “Muzaale mwale mujjule mu mazzi ag’omu nnyanja, era n’ebibuuka byale mu nsi.”
23  Ne buwungeera era ne bukya. Olwo lwe lwali olunaku olw’okutaano.
24  Katonda n’agamba nti: “Ensi ereete ebirina obulamu okusinziira ku bika byabyo: ensolo ez’awaka, ensolo ezeewalula, n’ensolo ez’omu nsiko okusinziira ku bika byazo.” Ne kiba bwe kityo.
25  Katonda n’akola ensolo ez’omu nsiko okusinziira ku bika byazo, n’ensolo ez’awaka okusinziira ku bika byazo, n’ensolo zonna ezeewalula ku ttaka okusinziira ku bika byazo. Katonda n’alaba nga kirungi.
26  Katonda n’agamba nti: “Tukole omuntu mu kifaananyi kyaffe, ng’alinga ffe, bafugenga ebyennyanja eby’omu nnyanja, n’ebiramu ebibuuka mu bbanga, n’ensolo ez’awaka, n’ensi yonna, n’ensolo zonna ezeewalula ku nsi.”
27  Katonda n’atonda omuntu mu kifaananyi kye; yamutonda mu kifaananyi kya Katonda; yabatonda omusajja n’omukazi.
28  Katonda n’abawa omukisa, Katonda n’abagamba nti: “Muzaale mwale mujjuze ensi mubeere n’obuyinza ku yo, era mufugenga ebyennyanja n’ebiramu ebibuuka mu bbanga n’ensolo zonna eziri ku nsi.”
29  Katonda n’agamba nti: “Mbawadde ebimera byonna ebibala ensigo ebiri ku nsi yonna, na buli muti oguliko ebibala ebirimu ensigo, bibeerenga emmere yammwe.
30  Era buli nsolo ey’omu nsiko, na buli kiramu ekibuuka mu bbanga, na buli kintu ekitambula ku nsi ekirina obulamu, mbiwadde omuddo okuba emmere yaabyo.” Ne kiba bwe kityo.
31  Oluvannyuma lw’ebyo Katonda n’alaba nga byonna bye yali akoze birungi nnyo. Ne buwungeera era ne bukya. Olwo lwe lwali olunaku olw’omukaaga.
2  Bwe bityo eggulu n’ensi n’ebintu byonna ebibirimu ne biggwa okutondebwa.
2  Ku lunaku olw’omusanvu Katonda yali amalirizza emirimu gye yali akola, era ku lunaku olw’omusanvu yatandika okuwummula emirimu gye gyonna gye yali akola.
3  Katonda n’awa olunaku olw’omusanvu omukisa era n’alulangirira okuba olutukuvu, kubanga ku olwo Katonda yatandika okuwummula emirimu gye gyonna egy’okutonda; ng’atonze ebintu byonna bye yali ateeseteese okukola.
4  Bino bye byafaayo by’eggulu n’ensi mu kiseera we byatonderwa, ku lunaku Yakuwa Katonda lwe yatonderako ensi n’eggulu.
5  Ku nsi kwali tekunnabaako miti wadde ebimera ebirala, kubanga Yakuwa Katonda yali tannatonnyesa nkuba ku nsi era nga tewali muntu wa kulima nsi.
6  Naye olufu lwavanga mu ttaka ne luginnyikiza yonna.
7  Yakuwa Katonda n’akola omuntu mu nfuufu y’ensi n’afuuwa mu nnyindo ze omukka ogw’obulamu, omuntu n’afuuka omuntu omulamu.
8  Ate era Yakuwa Katonda n’asimba olusuku mu Edeni, ku ludda olw’ebuvanjuba, n’ateeka omwo omuntu gwe yali atonze.
9  Yakuwa Katonda n’ameza ku ttaka buli muti ogulabika obulungi era omulungi okulya, n’omuti ogw’obulamu wakati mu lusuku, era n’omuti ogw’okumanya ekirungi n’ekibi.
10  Waaliwo omugga ogwali gukulukuta okuva mu Edeni okufukirira olusuku, era gweyawulamu ne gufuuka emigga ena.
11  Ogusooka guyitibwa Pisoni; ogwo gwe gwetooloola ensi yonna eya Kavira erimu zzaabu.
12  Zzaabu w’ensi eyo mulungi. Era eriyo ne bedola n’amayinja agayitibwa sokamu.
13  Ogw’okubiri guyitibwa Gikoni; ogwo gwe gwetooloola ensi yonna eya Kuusi.
14  Ogw’okusatu guyitibwa Kidekeri; ogwo gwe guyita ebuvanjuba wa Bwasuli. Ate ogw’okuna guyitibwa Fulaati.
15  Yakuwa Katonda n’atwala omuntu n’amuteeka mu lusuku Edeni okululimanga n’okululabiriranga.
16  Yakuwa Katonda n’awa omuntu ekiragiro kino: “Ku buli muti ogw’omu lusuku olyangako nga bw’oyagala.
17  Naye omuti ogw’okumanya ekirungi n’ekibi togulyangako, kubanga olunaku lw’oligulyako tolirema kufa.”
18  Yakuwa Katonda n’agamba nti: “Si kirungi omusajja okweyongera okubeeranga yekka. Ŋŋenda kumukolera omuyambi; omuntu amusaanira.”
19  Yakuwa Katonda yali akoze mu nfuufu buli nsolo ey’omu nsiko na buli ekibuuka mu bbanga; n’atandika okubireeta eri omuntu alabe buli kimu bw’anaakiyita, era buli kiramu erinnya lye yakituuma lye lyaba erinnya lyakyo.
20  Bw’atyo omusajja n’atuuma amannya ensolo zonna ez’awaka, n’ebibuuka mu bbanga na buli nsolo ey’omu nsiko, naye ye omusajja teyalina muyambi; teyalina munne amusaanira.
21  Awo Yakuwa Katonda ne yeebasa omusajja otulo tungi; bwe yali yeebase n’amuggyamu olumu ku mbiriizi ze, we lwava n’azzaawo ennyama.
22  Yakuwa Katonda olubiriizi lwe yaggya mu musajja n’alukolamu omukazi, n’amuleeta eri omusajja.
23  Omusajja n’agamba nti: “Ono nno lye ggumba erivudde mu magumba gangeEra omubiri oguvudde mu mubiri gwange.Ono anaayitibwanga Mukazi,Kubanga aggiddwa mu musajja.”
24  Omusajja kyanaavanga aleka kitaawe ne nnyina n’anywerera ku mukazi we era banaabanga omubiri gumu.
25  Bombi omusajja ne mukazi we baabeeranga bwereere naye nga tebakwatibwa nsonyi.
3  Omusota gwali mwegendereza nnyo okusinga ensolo zonna ez’omu nsiko Yakuwa Katonda ze yali akoze. Ne gugamba omukazi nti: “Ddala Katonda yagamba nti temulyanga ku miti gyonna egy’omu lusuku?”
2  Omukazi n’agamba omusota nti: “Tusobola okulya ku bibala eby’emiti egy’omu lusuku.
3  Naye ku bibala eby’omuti oguli wakati mu lusuku, Katonda yagamba nti, ‘Temugulyangako wadde okugukwatako. Bwe munaakikola mujja kufa.’”
4  Omusota ne gugamba omukazi nti: “Okufa temujja kufa.
5  Kubanga Katonda amanyi nti olunaku lwe muligulyako, amaaso gammwe lwe galizibuka ne muba nga Katonda, nga mumanyi ekirungi n’ekibi.”
6  Awo omukazi n’alaba ng’omuti mulungi okulyako, nga gulabika bulungi, era nga gusanyusa okutunuulira. Bw’atyo n’anoga ku bibala byagwo n’alya. Oluvannyuma bwe yali n’omwami we n’amuwaako naye n’alya.
7  Awo amaaso gaabwe bombi ne gazibuka, ne bakitegeera nti baali bwereere. Bwe batyo, ne batunga ebikoola by’omutiini ne babikka ku bwereere bwabwe.
8  Oluvannyuma omusajja ne mukazi we ne bawulira eddoboozi lya Yakuwa Katonda ng’atambula mu lusuku mu kiseera eky’oluwewowewo, ne beekweka mu miti egy’omu lusuku Yakuwa Katonda aleme okubalaba.
9  Yakuwa Katonda n’ayita omusajja, n’amugamba nti: “Oli ludda wa?”
10  Omusajja n’addamu nti: “Mpulidde eddoboozi lyo mu lusuku ne ntya kubanga mbadde bwereere, era kyenvudde nneekweka.”
11  Awo n’amugamba nti: “Ani akugambye nti obadde bwereere? Olidde ku muti gwe nnakulagira obutalyako?”
12  Omusajja n’agamba nti: “Omukazi gwe wampa okubeera nange y’ampadde ekibala ky’omuti nange ne ndya.”
13  Awo Yakuwa Katonda n’agamba omukazi nti: “Kiki kino ky’okoze?” Omukazi n’addamu nti: “Omusota gwannimbyerimbye ne ndya.”
14  Yakuwa Katonda n’agamba omusota nti: “Olw’okuba okoze ekintu kino, okolimiddwa mu nsolo zonna ez’awaka ne mu nsolo zonna ez’omu nsiko. Ojja kwewaluliranga ku lubuto lwo era ojja kulyanga nfuufu ennaku zonna ez’obulamu bwo.
15  Era nja kuteekawo obulabe wakati wo n’omukazi, ne wakati w’ezzadde lyo n’ezzadde lye. Alikubetenta omutwe era naawe olimubetenta ekisinziiro.”
16  N’agamba omukazi nti: “Nnaakwongerangako obulumi ng’oli lubuto; mu bulumi mw’onoozaaliranga abaana, era oneegombanga nnyo balo, era anaakufuganga.”
17  N’agamba ne Adamu nti: “Olw’okuba owulirizza eddoboozi lya mukazi wo n’olya ku muti gwe nnakulagira nti, ‘Togulyangako,’ ettaka likolimiddwa ku lulwo. Mu kutegana mw’onooliiranga ebibala byalyo ennaku zonna ez’obulamu bwo.
18  Lijja kukumerezanga amaggwa n’amatovu era ojja kulyanga ebimera eby’oku ttale.
19  Mu ntuuyo z’omu maaso go mw’onooliranga emmere okutuusa lw’olidda mu ttaka, kubanga omwo mwe waggibwa. Kubanga oli nfuufu era mu nfuufu mw’olidda.”
20  Oluvannyuma Adamu n’atuuma mukazi we Kaawa, kubanga ye yali agenda okuba nnyina w’abo bonna abalamu.
21  Yakuwa Katonda n’akolera Adamu ne mukazi we ebyambalo ebiwanvu eby’amaliba ne bambala.
22  Yakuwa Katonda n’agamba nti: “Laba omuntu afuuse ng’omu ku ffe mu kumanya ekirungi n’ekibi. Kati obutagolola mukono gwe kunoga na ku kibala eky’oku muti ogw’obulamu alye abeere mulamu emirembe gyonna,—”
23  Awo Yakuwa Katonda n’amugoba mu lusuku Edeni agende alimenga ettaka mwe yaggibwa.
24  Bw’atyo n’agobamu omuntu, era ku ludda olw’ebuvanjuba olw’olusuku Edeni n’ateekayo bakerubi n’ekitala ekyaka era nga kyetooloola obutasalako, okukuumanga ekkubo eryali ligenda ku muti ogw’obulamu.
33  Awo Yakobo n’ayimusa amaaso ge n’alaba Esawu ng’ajja ng’ali wamu n’abasajja 400. N’agabanyaamu abaana n’abawa Leeya ne Laakeeri n’abaweereza ababiri.
2  N’ateeka abaweereza n’abaana baabwe mu maaso, n’azzaako Leeya n’abaana be, n’asembyayo Laakeeri ne Yusufu.
3  Era ye kennyini n’abakulemberamu, n’avunnama ku ttaka emirundi musanvu nga bw’agenda asembera eri muganda we.
4  Naye Esawu n’adduka okumusisinkana, n’amugwa mu kifuba n’amunywegera, era bombi ne batulika ne bakaaba.
5  Bwe yayimusa amaaso ge n’alaba abakazi n’abaana n’agamba nti: “Baani bano abali naawe?” N’amuddamu nti: “Be baana Katonda b’awadde omuweereza wo olw’ekisa kye.”
6  Awo abaweereza ne basembera nga bali wamu n’abaana baabwe ne bavunnama,
7  Leeya naye n’asembera n’abaana be ne bavunnama, oluvannyuma Yusufu ne Laakeeri ne basembera era nabo ne bavunnama.
8  Awo Esawu n’agamba nti: “Lwaki osindise ekibinja kiri kyonna kye nsanze?” N’amuddamu nti: “Osobole okunkwatirwa ekisa mukama wange.”
9  Esawu n’amugamba nti: “Nnina bingi nnyo muganda wange. Ebibyo bisigaze.”
10  Naye Yakobo n’amugamba nti: “Nedda, kaakano bwe mba nga nsiimibwa mu maaso go, twala ebirabo ebiva mu mukono gwange kubanga mbireese nsobole okulaba amaaso go. Era bwe ndabye amaaso go mbadde ng’alabye amaaso ga Katonda kubanga onnyanirizza n’essanyu.
11  Nkwegayiridde twala ebirabo bye baleese gy’oli ebyoleka nti nkwagaliza emikisa, kubanga Katonda ansiimye era kubanga nnina buli kintu kye nneetaaga.” Ne yeeyongera okumwegayirira, bw’atyo n’abitwala.
12  Oluvannyuma Esawu n’amugamba nti: “Tusitule tugende, era ka nkukulemberemu.”
13  Naye n’amuddamu nti: “Mukama wange akimanyi nti abaana balina amaanyi matono, era nnina endiga n’ente eziyonsa; bwe zinaagobebwa amangu amangu mu lunaku lumu, zonna zijja kufa.
14  Nkwegayiridde, mukama wange akulemberemu omuweereza we, naye nze nja kujja mpolampola ng’okutambula kw’ebisolo byange n’okw’abaana bwe kuli, okutuusa lwe nnaatuuka eri mukama wange e Seyiri.”
15  Awo Esawu n’amugamba nti: “Ka nkulekere abamu ku bantu bange.” N’amuddamu nti: “Ate lwaki? Ka nsiimibwe mu maaso ga mukama wange.”
16  Bw’atyo Esawu n’asitula okuddayo e Seyiri ku lunaku olwo.
17  Awo Yakobo n’agenda e Sukkosi, ne yeezimbira ennyumba n’ebisolo bye n’abizimbira ebigo. Eyo ye nsonga lwaki ekifo ekyo yakituuma Sukkosi.
18  Yakobo n’atuuka mirembe okumpi n’ekibuga ky’e Sekemu mu nsi ya Kanani oluvannyuma lw’okuva e Padanalaamu, era n’asiisira okumpi n’ekibuga.
19  N’agula ekibanja ku baana ba Kamoli kitaawe wa Sekemu, ebitundu bya ffeeza 100, n’asiisira omwo.
20  N’azimba eyo ekyoto n’akituuma Katonda, Katonda wa Isirayiri.
12  Yakuwa n’agamba Ibulaamu nti: “Va mu nsi yo ne mu b’eŋŋanda zo ne mu nnyumba ya kitaawo, ogende mu nsi gye nnaakulaga.
2  Ndikufuula eggwanga eddene era ndikuwa omukisa, n’erinnya lyo ndirifuula kkulu era ojja kubeeranga mukisa eri abalala.
3  Nnaawanga omukisa abo abakuwa omukisa, oyo akukolimira nnaamukolimiranga, era okuyitira mu ggwe ebika byonna eby’oku nsi biriweebwa omukisa.”
4  Bw’atyo Ibulaamu n’agenda nga Yakuwa bwe yamugamba, ne Lutti n’agenda naye. Ibulaamu yali aweza emyaka 75 we yaviira mu Kalani.
5  Ibulaamu n’atwala Salaayi mukazi we ne Lutti omwana wa muganda we n’ebintu byonna bye baali bafunye era n’abantu be baali bafunye mu Kalani; ne basitula okugenda mu nsi ya Kanani. Bwe baatuuka mu nsi ya Kanani,
6  Ibulaamu n’atambula mu nsi eyo n’atuuka mu kitundu ekiyitibwa Sekemu, okumpi n’emiti eminene egya Moole. Mu kiseera ekyo Abakanani baali bakyabeera mu nsi eyo.
7  Yakuwa n’alabikira Ibulaamu n’amugamba nti: “Ezzadde lyo ndiriwa ensi eno.” Awo Ibulaamu n’azimbira Yakuwa eyamulabikira ekyoto mu kifo ekyo.
8  Oluvannyuma eyo yavaayo n’agenda mu nsi ey’ensozi ebuvanjuba wa Beseri, n’asimba weema wakati wa Beseri ne Ayi (Beseri kyali ku ludda olw’ebugwanjuba ate Ayi ku ludda olw’ebuvanjuba). N’azimbira Yakuwa ekyoto mu kifo ekyo n’atandika okukoowoola erinnya lya Yakuwa.
9  Oluvannyuma Ibulaamu n’asimbula weema ze n’ayolekera Negebu, n’agenda ng’asiisira mu bifo eby’enjawulo.
10  Awo enjala n’egwa mu nsi eyo, Ibulaamu n’aserengeta e Misiri agire ng’abeera eyo, kubanga enjala yali ya maanyi mu nsi eyo.
11  Bwe yali anaatera okutuuka e Misiri, Ibulaamu n’agamba mukazi we Salaayi nti: “Nkwegayiridde mpuliriza! Nkimanyi nti oli mukazi alabika obulungi ennyo.
12  Abamisiri bwe banaakulaba bajja kugamba nti, ‘Ono mukazi we.’ Olwo nze banzite, naye ggwe bakuleke.
13  Nkwegayiridde, gamba nti oli mwannyinaze ebintu biŋŋendere bulungi ku lulwo, era obulamu bwange busobole okuwonawo.”
14  Awo Ibulaamu olwali okuyingira mu Misiri, Abamisiri ne balaba ng’omukazi alabika bulungi nnyo.
15  N’abakungu ba Falaawo ne bamulaba ne batandika okumutendera Falaawo; bw’atyo n’atwalibwa mu nnyumba ya Falaawo.
16  Falaawo n’ayisa bulungi Ibulaamu olwa Salaayi era n’amuwa endiga, ente, endogoyi ensajja n’enkazi, abaweereza abasajja n’abakazi, n’eŋŋamira.
17  Yakuwa n’aleetera Falaawo n’ab’omu nnyumba ye endwadde ez’amaanyi olwa Salaayi mukazi wa Ibulaamu.
18  Falaawo n’ayita Ibulaamu n’amugamba nti: “Kiki kino ky’onkoze? Lwaki tewaŋŋamba nti oyo mukazi wo?
19  Lwaki wagamba nti mwannyoko, bwe ntyo ne mbulako katono okumutwala abe mukazi wange? Kale mukazi wo wuuno, mutwale ogende!”
20  Awo Falaawo n’alagira abaweereza be ne basiibula Ibulaamu ne mukazi we ne byonna bye yalina.
