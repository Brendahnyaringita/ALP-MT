4  Entalo n’okulwana ebiri mu mmwe bisibuka ku ki? Tebisibuka mu kwegomba kwammwe okw’omubiri okulwanira mu mmwe?
2  Mwegomba kyokka temulina. Mutta era mwegwanyiza, naye temusobola kufuna. Mulwana era muwakula entalo. Temulina kubanga temusaba.
3  Bwe musaba temufuna kubanga musaba olw’ekigendererwa ekikyamu nga mwagala okukkusa okwegomba kwammwe okw’omubiri.
4  Mmwe abakazi abenzi, temumanyi nti okubeera mukwano gw’ensi bwe bulabe eri Katonda? N’olwekyo, buli ayagala okubeera mukwano gw’ensi yeefuula mulabe wa Katonda.
5  Oba mulowooza nti ekyawandiikibwa kigambira bwereere nti: “Omwoyo ogw’obuggya oguli mu ffe buli kiseera guyaayaanira ebintu eby’enjawulo”?
6  Kyokka ekisa eky’ensusso Katonda ky’alaga kye kisinga. N’olwekyo ekyawandiikibwa kigamba nti: “Katonda aziyiza ab’amalala, naye abawombeefu abalaga ekisa eky’ensusso.”
7  Kale mugonderenga Katonda; naye muziyizenga Omulyolyomi naye anaabaddukanga.
8  Musemberere Katonda naye anaabasemberera. Munaabe engalo zammwe mmwe aboonoonyi, era mutukuze emitima gyammwe mmwe abatasalawo.
9  Munakuwale, mukungubage, era mukaabe. Okuseka kwammwe kufuuke okukungubaga, era n’essanyu lyammwe lifuuke okunakuwala.
10  Mwewombeeke mu maaso ga Yakuwa, naye anaabagulumiza.
11  Mulekere awo okwogeraganako obubi, baganda bange. Oyo ayogera obubi ku w’oluganda oba amusalira omusango, aba ayogera bubi ku mateeka era aba agasalira omusango. Bw’osalira amateeka omusango, oba togakwata, wabula oba mulamuzi.
12  Omuwi w’Amateeka era Omulamuzi ali omu, y’oyo asobola okuwonya n’okuzikiriza. Naye ggwe ani asalira munno omusango?
13  Kale nno mmwe abagamba nti: “Leero oba enkya tujja kugenda mu kibuga kino tumaleyo omwaka era tujja kusuubula tufune amagoba,”
14  temumanyi kijja kutuuka ku bulamu bwammwe enkya. Kubanga muli lufu olulabika akaseera akatono oluvannyuma ne lubula.
15  Mu kifo ky’ekyo, mwandigambye nti: “Yakuwa bw’anaaba ayagadde, tujja kubeerawo era tukole kino oba kiri.”
16  Naye kaakano mwenyumiriza era mwewaana bwewaanyi. Okwewaana ng’okwo kubi.
17  N’olwekyo, omuntu bw’amanya ekituufu kye yandikoze naye n’atakikola aba akoze ekibi.
5  Kale nno, mmwe abagagga, mukaabe, mukube ebiwoobe olw’ennaku egenda okubatuukako.
2  Obugagga bwammwe buvunze, era ebyambalo byammwe biriiriddwa ebiwuka.
3  Zzaabu wammwe ne ffeeza bitalazze, era obutalagge bwabyo bujja kuba ng’obujulirwa gye muli, era bujja kulya emibiri gyammwe. Bye mweterekedde bijja kuba ng’omuliro mu nnaku ez’enkomerero.
4  Empeera y’abakozi abaakungula ennimiro zammwe gye mwalyazaamanya ekaaba, era okulaajana kw’abakunguzi kutuuse mu matu ga Yakuwa ow’eggye.
5  Muli mu bulamu obw’okwejalabya era mwenyigidde mu by’amasanyu ku nsi. Musavuwazza emitima gyammwe ku lunaku olw’okuttirako.
6  Musalidde omutuukirivu omusango era mumusse. Eyo ye nsonga lwaki abawakanya.
7  N’olwekyo ab’oluganda, mugumiikirize okutuuka ku kubeerawo kwa Mukama waffe. Omulimi alindirira n’obugumiikiriza ebibala ebirungi eby’ensi okutuusa lw’afuna enkuba esooka n’enkuba esembayo.
8  Nammwe mugumiikirize; munyweze emitima gyammwe kubanga okubeerawo kwa Mukama waffe kusembedde.
9  Ab’oluganda, buli muntu teyeemulugunyanga ku munne muleme okusalirwa omusango. Laba! Omusazi w’omusango ayimiridde ku mulyango.
10  Ab’oluganda, mugoberere ekyokulabirako kya bannabbi abaayogera mu linnya lya Yakuwa, abaabonaabona era ne bagumiikiriza.
11  Tubayita basanyufu abo abaagumiikiriza. Mwawulira ku bugumiikiriza bwa Yobu era mwalaba Yakuwa bye yamukolera oluvannyuma, era ne mukiraba nti Yakuwa alina okwagala kungi era musaasizi.
12  Naye baganda bange, okusingira ddala mulekere awo okulayira, newakubadde okulayira eggulu, newakubadde ensi, newakubadde okulayira ekintu ekirala kyonna. Naye ekigambo kyammwe “Yee,” kibeerenga yee n’ekigambo kyammwe “Nedda,” kibeerenga nedda, muleme okusalirwa omusango.
13  Waliwo omuntu yenna mu mmwe abonaabona? Asabe. Waliwo omuntu yenna asanyuse? Ayimbe zabbuli.
14  Waliwo omuntu yenna mu mmwe alwadde? Ayite abakadde b’ekibiina, bamusabire era bamusiige amafuta mu linnya lya Yakuwa.
15  Era okusaba okw’okukkiriza kujja kuwonya omulwadde oyo, era Yakuwa ajja kumussuusa. Ate era bw’aba ng’alina ebibi bye yakola bijja kumusonyiyibwa.
16  N’olwekyo, mwatuliraganenga ebibi byammwe era musabiraganenga, musobole okuwonyezebwa. Okusaba kw’omutuukirivu kulina amaanyi mangi.
17  Eriya yali muntu nga ffe, kyokka bwe yasaba enkuba ereme okutonnya, enkuba teyatonnya ku nsi okumala emyaka esatu n’emyezi mukaaga.
18  Era bwe yaddamu okusaba, enkuba yatonnya okuva mu ggulu era ensi n’ebala ebibala.
19  Baganda bange, bwe wabaawo omuntu yenna mu mmwe awabiziddwa okuva mu mazima, omulala n’amukomyawo,
20  mukimanye nti oyo akomyawo omwonoonyi okuva mu kkubo lye ekkyamu ajja kumuwonya okufa era ajja kubikka ku bibi bingi.
1  Nze Yakobo omuddu wa Katonda era owa Mukama waffe Yesu Kristo, nnamusa ebika ekkumi n’ebibiri ebisaasaanye.
2  Musanyukenga baganda bange bwe mwolekagananga n’okugezesebwa okutali kumu,
3  nga mumanyi nti okukkiriza kwammwe okugezeseddwa kuvaamu obugumiikiriza.
4  Naye muleke obugumiikiriza butuukirize omulimu gwabwo, mulyoke mubeere abatuukiridde era abakola obulungi mu byonna nga temulina kibabulako mu buli kintu kyonna.
5  N’olwekyo, bwe wabaawo omuntu yenna mu mmwe eyeetaaga amagezi, asabenga Katonda, kubanga agabira bonna nga talina gw’akambuwalira; era gajja kumuweebwa.
6  Naye asabenga mu kukkiriza nga tabuusabuusa n’akamu, kubanga oyo abuusabuusa alinga ejjengo ly’ennyanja eritwalibwa embuyaga, ng’erizza eno n’eri.
7  Mu butuufu, omuntu oyo talowoozanga nti ajja kufuna ekintu kyonna okuva eri Yakuwa;
8  omuntu oyo atta aga n’aga, tanywerera mu makubo ge gonna.
9  Naye ow’oluganda omwavu asanyukenga olw’okugulumizibwa kwe,
10  n’omugagga olw’okutoowazibwa kwe, kubanga aliggwaawo ng’ekimuli ky’oku ttale.
11  Ng’enjuba bw’evaayo n’omusana gwayo omungi n’ewotosa ekimera era ekimuli kyakyo ne kigwa, obulungi bwakyo obw’okungulu ne busaanawo, bw’atyo n’omuntu omugagga bw’alisaanawo mu makubo ge.
12  Alina essanyu omuntu agumiikiriza ng’agezesebwa, kubanga bw’alimala okusiimibwa, alifuna engule ey’obulamu Yakuwa gye yasuubiza abo abeeyongera okumwagala.
13  Omuntu yenna bw’agezesebwanga tagambanga nti: “Katonda y’angezesa.” Kubanga Katonda tayinza kugezesebwa na bintu bibi era ye kennyini tagezesa muntu yenna.
14  Naye buli muntu agezesebwa ng’atwalirizibwa era ng’asendebwasendebwa okwegomba kwe.
15  Oluvannyuma okwegomba bwe kuba olubuto kuzaala ekibi; ate ekibi bwe kimala okukolebwa kireeta okufa.
16  Temulimbibwanga baganda bange abaagalwa.
17  Buli kirabo ekirungi na buli kitone ekituukiridde kiva waggulu era kikka wansi nga kiva eri Kitaawe w’ebyaka ebiri ku ggulu, era ye takyukakyuka ng’ekisiikirize.
18  Ye yayagala okutuzaala ng’akozesa ekigambo eky’amazima tubeere ebimu ku bibala ebibereberye eby’ebitonde bye.
19  Kino mukimanye baganda bange abaagalwa: Buli muntu abenga mwangu okuwuliriza, alwengawo okwogera, alwengawo okusunguwala;
20  kubanga obusungu bw’omuntu tebuleeta butuukirivu bwa Katonda.
21  N’olwekyo, mweggyeeko obucaafu bwonna na buli kintu kyonna ekibi, era mukkirize mu bukkakkamu okusigibwamu ekigambo ekiyinza okuwonya obulamu bwammwe.
22  Kyokka, mubeere bakozi ba kigambo so si abawulira obuwulizi nga mwerimbalimba n’endowooza enkyamu.
23  Kubanga omuntu yenna bw’awulira ekigambo naye n’atakikolerako, aba ng’omuntu atunula mu ndabirwamu okweraba mu maaso.
24  Kubanga yeeraba, n’agenda, era amangu ago ne yeerabira bw’afaanana.
25  Naye oyo eyeetegereza amateeka agaatuukirira, ag’eddembe, era n’aganyiikiriramu, omuntu oyo taba muwulizi eyeerabira wabula aba muntu agondera ekigambo, era ajja kuba musanyufu mu kukola bw’atyo.
26  Omuntu yenna bw’alowoozanga nti asinza Katonda, kyokka n’atafuga lulimi lwe, aba alimbalimba omutima gwe, era okusinza kwe tekugasa.
27  Okusinza okulongoofu era okutaliiko bbala mu maaso ga Katonda waffe era Kitaffe kwe kuno: okulabirira bamulekwa ne bannamwandu mu nnaku yaabwe, n’okwekuuma obutaba na mabala ga nsi.
2  Baganda bange, mukkiririza mu Mukama waffe Yesu Kristo ow’ekitiibwa, ate mu kiseera kye kimu ne musosola abalala?
2  Kubanga omuntu anaanise empeta eza zzaabu ku ngalo ze era ayambadde engoye ennungi bw’ayingira mu lukuŋŋaana lwammwe, n’omwavu naye n’ayingira ng’ayambadde engoye enkyafu,
3  mufaayo ku oyo ayambadde engoye ennungi ne mumugamba nti: “Tuula wano mu kifo ekirungi,” naye ne mugamba omwavu nti: “Ggwe sigala ng’oyimiridde,” oba nti: “Tuula awo wansi okumpi n’akatebe kwe nteeka ebigere”?
4  Bwe muba nga bwe mutyo bwe mukola, muba temusosolagana mmwekka na mmwekka, era muba temufuuse balamuzi abasalawo obubi?
5  Muwulire, baganda bange abaagalwa. Katonda teyalonda abantu ensi b’etwala okuba abaavu okubeera abagagga mu kukkiriza, era abasika b’Obwakabaka bwe yasuubiza abo abamwagala?
6  Naye mmwe munyooma abaavu. Abagagga si be babanyigiriza mmwe era ne babatwala mu mbuga z’amateeka?
7  Si be bavvoola erinnya eddungi lye mwaweebwa?
8  Kaakano bwe muba nga mugondera etteeka lya Kabaka ekkulu okusinziira ku kyawandiikibwa kino, “Yagalanga muliraanwa wo nga bwe weeyagala,” mukola bulungi.
9  Naye bwe mweyongera okusosolagana, muba mwonoona, era amateeka galaga nti muba boonoonyi.
10  Kubanga buli akwata Amateeka gonna, naye n’abaako ky’alemererwa okutuukiriza, aba amenye Amateeka gonna.
11  Kubanga oyo eyagamba nti, “Toyendanga,” era ye yagamba nti, “Tottanga.” Kale, bw’otoyenda naye n’otta, oba ofuuse mumenyi w’amateeka.
12  Mwogerenga era mweyisenga ng’abo abagenda okulamulwa okusinziira ku tteeka ly’abantu ab’eddembe.
13  Oyo atali musaasizi ajja kusalirwa omusango awatali kusaasirwa. Obusaasizi businga okusalirwa omusango.
14  Kigasa ki baganda bange omuntu bw’agamba nti alina okukkiriza naye nga talina bikolwa? Okukkiriza okwo kuyinza okumulokola?
15  Singa muganda waffe oba mwannyinaffe aba talina kya kwambala oba emmere emumala olunaku,
16  kyokka omu ku mmwe n’amugamba nti, “Genda mirembe, obugume era olye okkute,” naye n’atamuwa byetaago bya mubiri gwe, kiba kigasa ki?
17  Bwe kityo, n’okukkiriza bwe kutaba na bikolwa kuba kufu.
18  Naye omuntu ayinza okugamba nti: “Olina okukkiriza, nze nnina ebikolwa. Ndaga okukkiriza kwo okutaliiko bikolwa, nange nkulage okukkiriza kwange mu bikolwa byange.”
19  Okkiriza nti waliwo Katonda omu? Okola bulungi. Ne badayimooni nabo bakkiriza era ne bakankana.
20  Naye okimanyi ggwe omuntu ataliimu nsa nti okukkiriza okutaliiko bikolwa tekugasa?
21  Ibulayimu kitaffe teyayitibwa mutuukirivu lwa bikolwa oluvannyuma lw’okuwaayo Isaaka mutabani we ku kyoto?
22  Olaba nti okukkiriza kwe kwagendera wamu n’ebikolwa bye, era olw’ebikolwa bye okukkiriza kwe kwatuukirira,
23  era ekyawandiikibwa kyatuukirira ekigamba nti: “Ibulayimu n’akkiririza mu Yakuwa n’abalibwa okuba omutuukirivu,” era n’ayitibwa “mukwano gwa Yakuwa.”
24  Mulaba nti omuntu ayitibwa mutuukirivu lwa bikolwa, so si lwa kukkiriza kwokka.
25  Ne Lakabu malaaya teyayitibwa mutuukirivu olw’ebikolwa, oluvannyuma lw’okusembeza ababaka era n’abayisa mu kkubo eddala?
26  Mazima ddala, ng’omubiri ogutaliimu mwoyo bwe guba omufu, bwe kutyo n’okukkiriza okutaliiko bikolwa kuba kufu.
3  Bangi ku mmwe temusaanidde kuba bayigiriza, baganda bange, kubanga mumanyi nti tujja kusalirwa omusango ogusinga obunene.
2  Emirundi mingi ffenna tusobya. Omuntu yenna bw’aba tasobya mu kigambo, aba yatuukirira, ng’asobola okufuga omubiri gwe gwonna.
3  Bwe tussa ebyuma mu bumwa bw’embalaasi zisobole okutugondera, tuba tusobola okufuga omubiri gwazo gwonna.
4  N’amaato, wadde nga manene nnyo era nga gatwalibwa omuyaga ogw’amaanyi, gagobebwa n’enkasi entono ennyo ne gagenda eyo omugoba gy’aba ayagadde.
5  Olulimi nalwo bwe lutyo, kitundu kitono eky’omubiri naye lwewaana nnyo. Akaliro akakoleeza ekibira ekinene nga kaba katono nnyo!
6  Olulimi nalwo muliro. Olulimi kitundu kya mubiri gwaffe ekijjudde obutali butuukirivu, kubanga lwonoona omubiri gwonna, lusobola okuzikiriza obulamu bw’omuntu era luzikiriza nga Ggeyeena.
7  Kubanga buli kika ky’ensolo ey’omu nsiko, n’ebinyonyi, n’ebyewalula, n’eby’omu nnyanja, bisobola okufugibwa era bifugibwa abantu.
8  Naye tewali muntu asobola kufuga lulimi. Kye kintu eky’akabi ekitafugika, era lujjudde obusagwa obutta.
9  Lwe tukozesa okutendereza Yakuwa Kitaffe, kyokka ate ne tulukozesa okukolimira abantu abaatondebwa “mu kifaananyi kya Katonda.”
10  Akamwa akatendereza era ke kamu akakolima. Baganda bange, ebintu bino tebisaanidde kubaawo.
11  Amazzi amalungi n’agakaawa gayinza okuva mu nsulo emu?
12  Baganda bange, omutiini gusobola okubala ezzeyituuni, oba omuzabbibu okubala ettiini? N’amazzi ag’omunnyo tegayinza kuvaamu mazzi malungi.
13  Ani mu mmwe alina amagezi n’okutegeera? Omuntu oyo abe n’empisa ennungi eziraga nti buli ky’akola akikola mu bukkakkamu obusibuka mu magezi.
14  Naye bwe muba n’obuggya obw’amaanyi n’okuyomba mu mitima gyammwe, mulemenga kwewaana. Bwe mukola mutyo, muba mulimba.
15  Gano si ge magezi agava waggulu, naye ga mu nsi, ga nsolo, ga badayimooni.
16  Kubanga awaba obuggya n’okuyomba wabaawo okutabuka na buli kintu ekibi.
17  Naye amagezi agava waggulu okusooka malongoofu, ga mirembe, si makakanyavu, mawulize, gajjudde obusaasizi n’ebibala ebirungi, tegasosola, era tegaliimu bunnanfuusi.
18  Ate era, ekibala eky’obutuukirivu, ensigo yaakyo esigibwa mu mbeera ez’emirembe okuganyula abo abaleeta emirembe.
