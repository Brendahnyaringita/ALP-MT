10  Oluvannyuma lw’ebyo, Mukama waffe n’alonda abalala 70, n’abatuma babiri babiri okumukulemberamu mu buli kibuga na buli kifo gye yali agenda.
2  Awo n’abagamba nti: “Eby’okukungula bingi naye abakozi batono. Kale, musabe Nnannyini makungula aweereze abakozi mu mulimu gw’okukungula.
3  Mugende. Laba! Mbatuma ng’atuma endiga wakati mu misege.
4  Temutwala nsawo eteekebwamu ssente, oba ensawo omuli eby’okulya, wadde engatto, era temulamusa muntu yenna mu kkubo.
5  Buli nnyumba gye munaayingirangamu musookenga kugamba nti, ‘Emirembe gibeere mu nnyumba eno.’
6  Bw’eneebangamu omuntu ayagala emirembe, emirembe gyammwe ginaabeeranga naye. Naye bw’ataabengamu, ginaabaddiranga.
7  Kale musigalenga mu nnyumba eyo, mulye era munywe ebintu bye babawa, kubanga omukozi agwanira empeera ye. Temuvanga mu nnyumba emu okugenda mu ndala.
8  “Era ekibuga kyonna kye munaayingirangamu ne babaaniriza, mulyenga ebintu bye banaabanga babawadde,
9  muwonyenga abalwadde abakirimu, era mubagambenga nti, ‘Obwakabaka bwa Katonda bubasemberedde.’
10  Naye ekibuga kyonna kye munaayingirangamu ne batabaaniriza, mugendanga mu nguudo zaakyo ne mugamba nti,
11  ‘N’enfuufu y’omu kibuga kyammwe ekutte ku bigere byaffe tugibakunkumulidde. Naye, mujjukire nti Obwakabaka bwa Katonda busembedde.’
12  Mbagamba nti ku lunaku luli, ekibonerezo ky’ekibuga ekyo kiriba kinene okusinga ekya Sodomu.
13  “Zikusanze ggwe Kolaziini! Zikusanze ggwe Besusayida! kubanga ebyamagero ebyakolebwa mu mmwe singa byakolebwa mu Ttuulo ne Sidoni, abaayo bandibadde beenenya dda ne batuula mu vvu nga bambadde ebibukutu.
14  Bwe kityo, ku lunaku olw’okusalirako omusango, ekibonerezo kyammwe kiriba kinene okusinga ekya Ttuulo ne Sidoni.
15  Ate ggwe Kaperunawumu, oligulumizibwa okutuuka ku ggulu? Ojja kukka emagombe!
16  “Oyo abawuliriza, nange aba ampulirizza. Era oyo abagaana, nange aba aŋŋaanye. Ate oyo aŋŋaana aba agaana n’oyo eyantuma.”
17  Awo ensanvu ne bakomawo nga basanyufu, ne bagamba nti: “Mukama waffe, ne dayimooni zituwulira bwe tukozesa erinnya lyo.”
18  N’abagamba nti: “Ndaba Sitaani ng’agudde nga laddu okuva mu ggulu.
19  Laba! Mbawadde obuyinza okulinnyirira emisota n’enjaba, era n’obuyinza okuvvuunuka amaanyi gonna ag’omulabe; tewali kintu kyonna kijja kubakolako kabi.
20  Kyokka temusanyuka olw’okuba emyoyo emibi gibawulira, naye musanyuke olw’okuba amannya gammwe gawandiikiddwa mu ggulu.”
21  Awo mu kiseera ekyo kyennyini n’ajjula essanyu n’omwoyo omutukuvu, n’agamba nti: “Nkutendereza mu lujjudde Kitange, Mukama w’eggulu n’ensi, kubanga ebintu bino wabikweka abagezi n’abayivu, n’obibikkulira abaana abato. Weewaawo, Ai Kitange, kubanga bw’otyo bwe wasiima.
22  Kitange ampadde ebintu byonna, era tewali amanyi Mwana wabula Kitange, ate era tewali amanyi Kitange wabula Omwana, n’oyo yenna Omwana gw’aba ayagadde amanye Kitaawe.”
23  Awo n’agamba abayigirizwa be nga bali bokka nti: “Balina essanyu abo abalaba ebintu bye mulaba.
24  Mbagamba nti bannabbi bangi ne bakabaka beegomba okulaba ebintu bye mulaba, naye ne batabiraba, era n’okuwulira ebintu bye muwulira naye ne batabiwulira.”
25  Awo omusajja omu eyali omukenkufu mu Mateeka n’ayimuka okumugezesa, n’amugamba nti: “Omuyigiriza, nkole ki okusobola okusikira obulamu obutaggwaawo?”
26  N’amugamba nti: “Amateeka gagamba ki? Osoma otya?”
27  N’amuddamu nti: “‘Oyagalanga Yakuwa Katonda wo n’omutima gwo gwonna, n’obulamu bwo bwonna, n’amaanyi go gonna, n’amagezi go gonna,’ era ‘oyagalanga muliraanwa wo nga bwe weeyagala.’”
28  N’amugamba nti: “Ozzeemu bulungi; kolanga bw’otyo era olifuna obulamu.”
29  Naye olw’okwagala okulaga nti mutuukirivu, n’abuuza Yesu nti: “Muliraanwa wange y’ani?”
30  Yesu n’amuddamu nti: “Waliwo omuntu eyali ava e Yerusaalemi ng’aserengeta e Yeriko n’agwa mu banyazi, ne bamwambula, ne bamukuba era ne bamuleka ng’abulako katono okufa.
31  Awo kabona yali aserengeta mu kkubo eryo, naye bwe yamulaba, n’adda ku ludda olulala n’ayitawo.
32  N’Omuleevi bwe yatuuka mu kifo ekyo, n’amulaba, n’adda ku ludda olulala n’ayitawo.
33  Naye Omusamaliya eyali ayita mu kkubo eryo bwe yatuuka we yali, n’amulaba, n’amukwatirwa ekisa.
34  Awo n’agenda we yali, n’afuka amafuta n’omwenge ku biwundu bye era n’abisiba. Olwamala n’amutuuza ku nsolo ye n’amutwala mu nnyumba omusula abatambuze n’amujjanjaba.
35  Ku lunaku olwaddako n’akwata eddinaali bbiri n’aziwa alabirira ennyumba omusula abatambuze, n’amugamba nti, ‘Mulabirire, era n’endala z’onoosaasaanya nja kuzikusasula nga nkomyewo.’
36  Ani ku bantu bano abasatu eyalaga nti ye yali muliraanwa w’omuntu oyo eyagwa mu batemu?”
37  N’amugamba nti: “Oyo eyamulaga obusaasizi.” Awo Yesu n’amugamba nti: “Naawe genda okolenga bw’otyo.”
38  Awo bwe baali bagenda n’ayingira mu kyalo ekimu. Ng’ali eyo, omukyala ayitibwa Maliza n’amukyaza mu nnyumba ye.
39  Omukyala ono yalina muganda we ayitibwa Maliyamu eyatuula okumpi n’ebigere bya Mukama waffe n’awuliriza bye yali ayogera.
40  Kyokka ye Maliza yali atwaliriziddwa eby’okukola ebingi bye yalina. Awo n’agenda awali Yesu n’agamba nti: “Mukama wange, tofaayo ng’olaba muganda wange andese okukola ebintu bino byonna nzekka? Mugambe ajje annyambeko.”
41  Mukama waffe n’amuddamu nti: “Maliza, Maliza, weeraliikirira era otawaana n’ebintu bingi.
42  Naye ebintu bitono bye byetaagibwa, oba kimu kyokka. Ye Maliyamu alonze ekisinga obulungi era tekijja kumuggibwako.”
4  Awo Yesu ng’ajjudde omwoyo omutukuvu n’avaayo ku Mugga Yoludaani, omwoyo ne gumutwala mu ddungu
2  n’abeerayo okumala ennaku 40 ng’akemebwa Omulyolyomi. Mu nnaku ezo teyalya kintu kyonna, era bwe zaggwaako enjala n’emuluma.
3  Awo Omulyolyomi n’amugamba nti: “Bw’oba ng’oli mwana wa Katonda, gamba ejjinja lino lifuuke emmere.”
4  Naye Yesu n’amuddamu nti: “Kyawandiikibwa nti, ‘Omuntu taba mulamu lwa mmere yokka.’”
5  Awo Omulyolyomi n’amutwala ku lusozi, era mu kaseera katono n’amulaga obwakabaka bwonna obw’omu nsi.
6  N’amugamba nti: “Nja kukuwa obuyinza ku bwakabaka buno bwonna n’ekitiibwa kyabwo, kubanga bwampeebwa, era mbuwa oyo yenna gwe mba njagadde.
7  Kale singa onsinza, bwonna bujja kuba bubwo.”
8  Yesu n’amuddamu nti: “Kyawandiikibwa nti, ‘Yakuwa Katonda wo gw’olina okusinza, era ye yekka gw’olina okuweereza.’”
9  Awo n’amutwala e Yerusaalemi n’amuteeka waggulu ku kisenge kya yeekaalu n’amugamba nti: “Bw’oba ng’oli mwana wa Katonda, yima wano weesuule wansi,
10  kubanga kyawandiikibwa nti, ‘Aliragira bamalayika be okukukuuma,’
11  era ‘Balikusitulira mu mikono gyabwe oleme kukoona kigere kyo ku jjinja.’”
12  Yesu n’amuddamu nti: “Kyagambibwa nti, ‘Togezesanga Yakuwa Katonda wo.’”
13  Omulyolyomi bwe yamala okumukema, n’amuleka okutuusa lwe yandifunye akakisa akalala.
14  Awo Yesu n’addayo e Ggaliraaya ng’alina amaanyi ag’omwoyo. Era ebirungi ebyali bimwogerwako ne bibuna mu bitundu byonna ebiriraanyeewo.
15  Awo n’atandika okuyigiriza mu makuŋŋaaniro gaabwe, era bonna baali bamussaamu ekitiibwa.
16  Awo n’agenda e Nazaaleesi gye yakulira, era ng’enkola ye bwe yabanga ku Ssabbiiti, yayingira mu kkuŋŋaaniro, n’ayimirira okusoma.
17  Ne bamuwa omuzingo gwa nnabbi Isaaya, n’aguzingulula, n’atuuka we kyawandiikibwa nti:
18  “Omwoyo gwa Yakuwa gundiko, kubanga yanfukako amafuta okubuulira abaavu amawulire amalungi; yantuma okulangirira nti abawambe bajja kuteebwa era nti n’abazibe b’amaaso bajja kulaba, okusumulula abo abanyigirizibwa,
19  okubuulira omwaka gwa Yakuwa ogw’okukkiririzibwamu.”
20  Bwe yamala okusoma, n’azingako omuzingo n’aguddiza omuweereza, n’atuula; bonna abaali mu kkuŋŋaaniro ne bamutunuulira enkaliriza.
21  Awo n’abagamba nti: “Olwa leero ekyawandiikibwa kino kye muwulidde kituukiridde.”
22  Bonna ne batandika okumwogerako obulungi era ne beewuunya ebigambo ebirungi bye yali ayogera, ne bagamba nti: “Ono si mwana wa Yusufu?”
23  Awo n’abagamba nti: “Awatali kubuusabuusa mujja kuŋŋamba olugero luno nti, ‘Musawo, weewonye. Ebintu bye twawulira bye wakola mu Kaperunawumu bikolere na wano mu kitundu ky’ewammwe.’”
24  Naye n’agamba nti: “Mazima ddala mbagamba nti tewali nnabbi akkirizibwa mu kitundu ky’ewaabwe.
25  Ng’ekyokulabirako, waaliwo bannamwandu bangi mu Isirayiri mu biseera bya Eriya enkuba bwe yamala emyaka esatu n’emyezi mukaaga nga tetonnya, era enjala n’eba nnyingi mu nsi.
26  Kyokka Eriya teyatumibwa eri omu ku bakazi abo, wabula yatumibwa eri nnamwandu ow’e Zalefaasi mu nsi ya Sidoni.
27  Ate era, waaliwo abagenge bangi mu Isirayiri mu biseera bya nnabbi Erisa, naye tewali n’omu yalongoosebwa wabula Naamani Omusuuli.”
28  Awo bonna abaawulira ebintu ebyo mu kkuŋŋaaniro ne basunguwala,
29  ne basituka ne bamufulumya mu kibuga, ne bamutwala ku kagulungujjo k’olusozi okwazimbibwa ekibuga kyabwe nga baagala okumukasuka wansi.
30  Naye n’abayitamu wakati n’agenda.
31  Awo n’agenda e Kaperunawumu, ekibuga eky’omu Ggaliraaya, n’atandika okubayigiriza ku Ssabbiiti,
32  ne bawuniikirira olw’engeri gye yali ayigirizaamu, kubanga yali ayogera na buyinza.
33  Mu kkuŋŋaaniro mwalimu omusajja eyaliko, omwoyo omubi, n’aleekaana nnyo nti:
34  “Otulanga ki ggwe Yesu Omunnazaaleesi? Wajja kutuzikiriza? Nkumanyi; ggwe Mutukuvu wa Katonda.”
35  Naye Yesu n’aguboggolera ng’agamba nti: “Sirika, era muveeko.” Dayimooni bwe yamala okusuula omusajja oyo wansi wakati mu bo, n’emuvaako nga temukozeeko kabi.
36  Bwe baalaba bino, bonna ne beewuunya nnyo, ne bagambagana nti: “Eno njogera ya ngeri ki? Kubanga akozesa obuyinza n’amaanyi okulagira emyoyo emibi ne giva ku muntu!”
37  Awo amawulire agamukwatako ne gabuna mu bitundu byonna ebyali biriraanyeewo.
38  Bwe yava mu kkuŋŋaaniro n’ayingira mu nnyumba ya Simooni. Maama wa muka Simooni yalina omusujja ogw’amaanyi, ne bamusaba amuwonye.
39  N’ayimirira we yali n’alagira omusujja okumuvaako, era ne gumuvaako. Amangu ago n’ayimuka n’atandika okubaweereza.
40  Enjuba bwe yali egwa, abo bonna abaalina abalwadde ab’endwadde ez’enjawulo ne babamuleetera; n’abawonya ng’assa emikono ku buli omu ku bo.
41  Era dayimooni ne ziva ku bantu bangi, nga zireekaana nga zigamba nti: “Ggwe Mwana wa Katonda.” Naye n’aziboggolera n’atazikkiriza kwogera kubanga zaali zimanyi nti ye Kristo.
42  Naye bwe bwakya, n’afuluma n’agenda mu kifo awataali bantu. Kyokka ekibiina ky’abantu ne kimunoonya okutuusa bwe baamulaba, ne bagezaako okumuziyiza aleme okubavaako.
43  Naye n’abagamba nti: “Nnina okubuulira amawulire amalungi ag’Obwakabaka bwa Katonda ne mu bibuga ebirala, kubanga ekyo kye kyantumya.”
44  Awo n’agenda okubuulira mu makuŋŋaaniro g’omu Buyudaaya.
11  Lumu Yesu yaliko w’ali ng’asaba, era bwe yamaliriza, omu ku bayigirizwa be n’amugamba nti: “Mukama waffe, tuyigirize okusaba nga ne Yokaana bwe yayigiriza abayigirizwa be.”
2  N’abagamba nti: “Bwe mubanga musaba, mugambenga nti: ‘Kitaffe, erinnya lyo litukuzibwe. Obwakabaka bwo bujje.
3  Tuwe emmere yaffe buli lunaku okusinziira ku bwetaavu bwaffe obw’olunaku.
4  Otusonyiwe ebibi byaffe, kubanga naffe tusonyiwa buli gwe tubanja; era totutwala mu kukemebwa.’”
5  Ate era n’abagamba nti: “Singa omu ku mmwe aba ne mukwano gwe n’agenda ewuwe ekiro mu ttumbi, n’amugamba nti, ‘Mukwano gwange, mpolaayo emigaati esatu,
6  kubanga mukwano gwange ankyalidde ng’ava ku lugendo naye sirina kya kumuwa.’
7  Naye oyo ali munda n’amuddamu nti, ‘Lekera awo okuntawaanya. Oluggi lwaggaddwawo dda era nze n’abaana bange tuli mu buliri. Sisobola kusituka kubaako kye nkuwa.’
8  Mbagamba nti, wadde nga taasituke kumuwa kintu olw’okuba mukwano gwe, naye olw’okuba aba takooye kumusaba ky’ayagala, ajja kusituka amuwe kyonna kye yeetaaga.
9  N’olwekyo, mbagamba nti, musabenga, muliweebwa; munoonyenga, mulizuula; mukonkonenga, muliggulirwawo.
10  Kubanga buli asaba aweebwa, buli anoonya azuula, na buli akonkona aggulirwawo.
11  Mazima ddala, taata ki mu mmwe awa omwana we omusota ng’amusabye ekyennyanja?
12  Oba amuwa enjaba ng’amusabye eggi?
13  Kale obanga mmwe ababi mumanyi okuwa abaana bammwe ebintu ebirungi, Kitammwe ow’omu ggulu talisingawo nnyo okuwa omwoyo omutukuvu abo abamusaba!”
14  Oluvannyuma Yesu n’agoba ku muntu dayimooni eyali emulemesa okwogera. Dayimooni bwe yamuvaako, omuntu oyo eyali tayogera n’atandika okwogera, abantu ne beewuunya nnyo.
15  Naye abamu ku bo ne bagamba nti: “Agoba dayimooni ng’akozesa maanyi ga Beeruzebuli omufuzi wa badayimooni.”
16  Naye abalala olw’okwagala okumukema, ne batandika okumusaba abalage akabonero okuva mu ggulu.
17  Bwe yategeera kye baali balowooza, n’abagamba nti: “Buli bwakabaka obweyawulamu buzikirira, era n’amaka ageeyawulamu gasasika.
18  Bwe kityo, ne Sitaani bw’aba nga yeeyawuddemu, obwakabaka bwe buba bunaayimirirawo butya? Kubanga mugamba nti ngoba dayimooni nga nkozesa maanyi ga Beeruzebuli.
19  Bwe mba ngoba dayimooni nga nkozesa maanyi ga Beeruzebuli, abaana bammwe bazigoba bakozesa maanyi g’ani? Kyebaliva babasalira omusango.
20  Naye bwe mba ngoba dayimooni nga nkozesa ngalo ya Katonda, Obwakabaka bwa Katonda mubusubiddwa.
21  Omusajja ow’amaanyi, ate ng’alina n’eby’okulwanyisa bw’akuuma ennyumba ye, tewali kituuka ku bintu bye.
22  Naye amusinga amaanyi bw’ajja n’amulwanyisa n’amuwangula, atwala eby’okulwanyisa byonna by’abadde yeesiga, era n’ebintu by’aba amuggyeeko n’abigaba.
23  Oyo ataba ku ludda lwange, aba mulabe wange, n’oyo atakuŋŋaanyiza wamu nange aba asaasaanya.
24  “Omwoyo omubi bwe guva mu muntu, guyitaayita mu bifo ebitaliimu mazzi nga gunoonya aw’okuwummulira, naye bwe gubulwa gugamba nti, ‘Nja kuddayo mu nnyumba yange gye nnavaamu.’
25  Bwe gugituukamu, gugisanga eyereddwa era ng’erongooseddwa.
26  Awo gugenda ne guleetayo emyoyo emirala musanvu egigusinga obubi era bwe gimala okuyingira gibeera omwo. Embeera y’omuntu oyo ey’oluvannyuma ebeera mbi okusinga eyasooka.”
27  Bwe yali akyayogera ebintu ebyo, omukazi eyali mu kibiina ky’abantu n’ayogerera waggulu nti: “Alina essanyu omukazi eyakuzaala era eyakuyonsa!”
28  Naye Yesu n’agamba nti: “Nedda, abalina essanyu beebo abawulira ekigambo kya Katonda ne bakikolerako!”
29  Awo abantu bangi bwe baali bakuŋŋaanye, n’agamba nti: “Omulembe guno mubi; gwagala okulaba akabonero, naye tewali kabonero kajja kuguweebwa wabula aka Yona.
30  Nga Yona bwe yali akabonero eri abantu b’omu Nineeve, bw’atyo n’Omwana w’omuntu bw’ajja okuba eri omulembe guno.
31  Kabaka omukazi ow’omu bukiikaddyo alizuukirira wamu n’ab’omulembe guno mu kiseera eky’okusala omusango era alibasingisa omusango, kubanga yava ewala ennyo n’ajja okuwulira amagezi ga Sulemaani. Naye laba! oyo asinga Sulemaani ali wano.
32  Abantu b’omu Nineeve balizuukirira wamu n’ab’omulembe guno mu kiseera eky’okusala omusango era balibasingisa omusango, kubanga beenenya olw’ebyo Yona bye yabuulira. Naye laba! oyo asinga Yona ali wano.
33  Omuntu bw’amala okukoleeza ettaala tagikweka era tagivuunikako kibbo, wabula agiteeka ku kikondo kyayo, abayingira basobole okulaba ekitangaala.
34  Ettaala y’omubiri lye liiso lyo. Eriiso lyo bwe liba nga litunula wamu, omubiri gwo gwonna guba mutangaavu; naye eriiso lyo bwe liba ery’obuggya, n’omubiri gwo guba mu kizikiza.
35  N’olwekyo weegendereze si kulwa ng’ekitangaala ekiri mu ggwe kiba kizikiza.
36  Kale, omubiri gwo gwonna bwe guba gwakaayakana nga tewali kitundu kyagwo na kimu kiri mu kizikiza, gwonna gujja kuba gwakaayakana ng’ettaala bw’ekumulisa n’ekitangaala kyayo.”
37  Bwe yamala okwogera ebyo, Omufalisaayo omu n’amusaba alye naye. Awo Yesu n’agenda n’atuula naye ku mmeeza.
38  Kyokka Omufalisaayo ne yeewuunya okulaba nga Yesu tasoose kunaaba mu ngalo nga tannalya.
39  Naye Mukama waffe n’amugamba nti: “Mmwe Abafalisaayo, muyonja kungulu ku kikopo ne kungulu ku kibya, naye nga munda mujjudde omululu n’ebikolwa ebibi.
40  Basirusiru mmwe! Oyo eyakola kungulu si ye yakola ne munda?
41  Naye ebibali munda mubigabire abaavu ng’ebirabo era ebirala byonna ku mmwe bijja kuba biyonjo.
42  Zibasanze mmwe Abafalisaayo, kubanga muwaayo ekimu eky’ekkumi ekya nnabbugira n’ekya peganoni n’eky’omuddo omulala gwonna oguliibwa ng’enva naye ne musuula muguluka obwenkanya n’okwagala kwa Katonda! Ebintu ebyo mugwanidde okubikola, naye na bino ebirala temusaanidde kubibuusa maaso.
43  Zibasanze mmwe Abafalisaayo, kubanga mwagala ebifo eby’omu maaso mu makuŋŋaaniro n’okulamusibwa mu butale!
44  Zibasanze mmwe, kubanga mulinga amalaalo agatali malambe abantu kwe batambulira naye nga tebakimanyi nti malaalo!”
45  Omu ku bo eyali omukenkufu mu Mateeka n’amugamba nti: “Omuyigiriza, bw’oyogera ebintu ebyo, naffe oba otuvuma.”
46  Awo n’agamba nti: “Zibasanze nammwe abakenkufu mu Mateeka, kubanga mutikka abantu emigugu egiteetikkika, naye nga mmwe temugikwatako wadde n’olugalo lwammwe olumu!
47  “Zibasanze mmwe, kubanga muzimba entaana za bannabbi, naye nga bajjajjammwe be baabatta!
48  Mazima ddala mumanyi ebikolwa bya bajjajjammwe kyokka ate mubiwagira; kubanga batta bannabbi naye ate mmwe muzimba amalaalo gaabwe.
49  Eno ye nsonga lwaki mu magezi ge, Katonda era yagamba nti,  ‘Ndibatumira bannabbi n’abatume; bajja kuyigganya era batte abamu ku bo,
50  omusaayi gwa bannabbi gwonna ogwayiika okuva ku ntandikwa y’ensi guvunaanibwe omulembe guno,
51  okuva ku musaayi gwa Abbeeri okutuuka ku gwa Zekkaliya eyattibwa wakati w’ekyoto n’ennyumba.’ Mbagamba nti gujja kuvunaanibwa omulembe guno.
52  “Zibasanze mmwe abakenkufu mu Mateeka, kubanga mwaggyawo ekisumuluzo ky’okumanya. Mmwe mmwennyini temwayingira era muziyiza n’abo abayingira!”
53  Bwe yava eyo abawandiisi n’Abafalisaayo ne batandika okumuteganya ennyo n’okumubuuza ebibuuzo ebirala bingi,
54  nga baagala okumukwasa mu by’ayogera.
8  Oluvannyuma lw’akaseera katono, yagenda mu buli kibuga ne mu buli kabuga ng’abuulira era ng’alangirira amawulire amalungi ag’Obwakabaka bwa Katonda. Ekkumi n’Ababiri baali naye,
2  awamu n’abakazi abamu abaali bagobeddwako emyoyo emibi era nga bawonyezeddwa endwadde: Maliyamu eyali ayitibwa Magudaleena, eyagobwako dayimooni omusanvu;
3  Yowaana mukyala wa Kuza eyali alabirira ennyumba ya Kerode; Susaana; n’abakazi abalala bangi abaali babaweereza nga bakozesa ebintu byabwe.
4  Awo ekibiina ky’abantu bwe kyali nga kikuŋŋaanye wamu n’abo abaatambulanga naye mu buli kibuga, n’ayogera nabo mu lugero nti:
5  “Omusizi yagenda okusiga ensigo ze. Bwe yali asiga, ezimu ku zo ne zigwa ku mabbali g’ekkubo, ne zirinnyirirwa era ebinyonyi ne bizirya.
6  Endala ne zigwa ku lwazi, era oluvannyuma lw’okumera ne zikala kubanga tezaalina mazzi.
7  Endala ne zigwa mu maggwa, amaggwa ne gakulira wamu nazo ne gazitta.
8  Ate endala ne zigwa ku ttaka eddungi era bwe zaamala okukula ne zibala ebibala ebikubisaamu emirundi 100.” Bwe yamala okwogera ebintu ebyo, n’agamba nti: “Oyo alina amatu ag’okuwulira, awulire.”
9  Naye abayigirizwa be ne bamubuuza olugero olwo kye lutegeeza.
10  N’abaddamu nti: “Mmwe muweereddwa okutegeera ebyama ebitukuvu eby’Obwakabaka bwa Katonda, naye eri abalala bisigala mu ngero, baleme okulaba wadde batunula era baleme okutegeera amakulu gaabyo wadde bawulira.
11  Amakulu g’olugero ge gano: Ensigo kye kigambo kya Katonda.
12  Ezo ezaagwa ku mabbali g’ekkubo, beebo ababa bawulidde ekigambo naye Omulyolyomi n’ajja n’akiggya mu mitima gyabwe baleme okukkiriza balokolebwe.
13  Ezo ezaagwa ku lwazi, beebo abawulira ekigambo ne bakikkiriza n’essanyu, naye nga tebalina mirandira. Bakkiriza okumala akaseera naye mu kiseera eky’okugezesebwa bagwa.
14  Ezo ezaagwa mu maggwa, beebo ababa bawulidde ekigambo, naye okweraliikirira, eby’obugagga, n’amasanyu ag’omu bulamu buno, bibawugula ne bazika era ne batabaako kibala kirungi kye babala.
15  Ate ezo ezaagwa ku ttaka eddungi, beebo, oluvannyuma lw’okuwulira ekigambo n’omutima omulungi ennyo ddala, abakinywererako era ne babala ebibala n’obugumiikiriza.
16  “Tewali muntu amala okukoleeza ettaala ate n’agibikkako ekibbo oba n’agiteeka wansi w’ekitanda; wabula agiteeka ku kikondo kyayo abayingira basobole okulaba ekitangaala.
17  Kubanga tewali kintu kyonna kikwekeddwa ekitalikwekulwa, wadde ekikisiddwa ekitalimanyibwa ne kirabika mu lwatu.
18  N’olwekyo, musseeyo omwoyo ku ngeri gye muwulirizaamu; kubanga buli alina alyongerwako, naye oyo atalina n’ekyo ky’alowooza nti akirina kirimuggibwako.”
19  Awo maama we ne baganda be ne bajja okumulaba, naye ne batasobola kumutuukako olw’abantu abangi.
20  Ne bamugamba nti: “Maama wo ne baganda bo bayimiridde wabweru, baagala okukulaba.”
21  N’abaddamu nti: “Maama wange ne baganda bange be bano abawulira ekigambo kya Katonda ne bakikolerako.”
22  Lumu Yesu n’abayigirizwa be baalinnya eryato, era n’abagamba nti: “Tusomoke tugende emitala w’ennyanja.” Era bwe batyo ne bagenda.
23  Naye bwe baali mu lyato nga bagenda, ne yeebaka. Omuyaga ogw’amaanyi ne gukunta ku nnyanja, eryato lyabwe ne litandika okujjula amazzi era ne baba nga bali mu kabi.
24  Ne bagenda ne bamuzuukusa nga bagamba nti: “Omuyigiriza, Omuyigiriza, tunaatera okusaanawo!” Awo n’ayimuka n’aboggolera omuyaga n’ennyanja eyali esiikuuse, omuyaga ne gukkakkana, ennyanja n’eteeka.
25  N’abagamba nti: “Okukkiriza kwammwe kuluwa?” Naye ne batya era ne beewuunya ne bagambagana nti: “Ono ddala y’ani, alagira omuyaga n’ennyanja ne bimuwulira?”
26  Awo ne batuuka ku lubalama lw’ennyanja mu kitundu ky’Abagerasene, emitala wa Ggaliraaya.
27  Yesu bwe yatuuka ku lukalu, omusajja eyava mu kibuga ng’aliko dayimooni, n’ajja gy’ali. Yali amaze ekiseera nga tayambala, era nga tabeera mu nnyumba wabula ng’abeera mu kifo awaali entaana.
28  Bwe yalaba Yesu, n’aleekaana n’agwa wansi mu maaso ge, n’ayogerera waggulu nti: “Onnanga ki ggwe Yesu Omwana wa Katonda Asingayo Okuba Waggulu? Nkwegayiridde tombonyaabonya.”
29  (Kubanga Yesu yali alagidde omwoyo omubi okuva ku musajja oyo. Gwali gumulinnyeeko enfunda n’enfunda, emirundi mingi yasibibwanga enjegere n’empingu naye ng’abikutula era nga dayimooni emutwala mu bifo awatali bantu.)
30  Yesu n’amubuuza nti: “Erinnya lyo ggwe ani?” N’amuddamu nti: “Nze Liigyoni,” kubanga yaliko dayimooni nnyingi.
31  Awo ne zimwegayirira nnyo aleme kuziragira kugenda mu bunnya.
32  Ku lusozi waaliwo eggana ly’embizzi ddene nga lirya; dayimooni ne zimwegayirira azikkirize ziyingire mu mbizzi ezo, era n’azikkiriza.
33  Dayimooni ne ziva mu musajja oyo ne ziyingira mu mbizzi, era eggana lyonna ne lifubutuka ne ligenda ku kagulungujjo k’olusozi ne liwanukayo ne ligwa mu nnyanja ne lisaanawo.
34  Abo abaali bazirunda bwe baalaba ekibaddewo, ne badduka ne bagenda ne bategeeza ab’omu kibuga n’ab’omu kyalo.
35  Abantu ne bajja okulaba ekyali kibaddewo. Bwe baatuuka awaali Yesu ne basanga ng’omusajja eyali agobeddwako dayimooni ayambadde engoye, ng’ategeera bulungi era ng’atudde kumpi n’ebigere bya Yesu; ne batya nnyo.
36  Abo abaali balabye ekyali kibaddewo ne babategeeza engeri omusajja eyaliko dayimooni gye yali awonyezeddwamu.
37  Awo abantu bangi ab’omu kitundu ky’Abagerasene ne bamusaba abaviire, kubanga baali batidde nnyo. Awo n’alinnya eryato agende.
38  Naye omusajja eyali agobeddwako dayimooni n’amwegayirira agende naye; naye Yesu n’amugamba nti:
39  “Ddayo ewammwe, obuulire abalala ekyo Katonda ky’akukoledde.” Awo n’agenda n’alangirira mu kibuga kyonna ekyo Yesu kye yali amukoledde.
40  Yesu bwe yakomawo e Ggaliraaya, ekibiina ky’abantu ne kimwaniriza n’essanyu, kubanga bonna baali bamulindiridde.
41  Naye omusajja ayitibwa Yayiro eyali omukulu w’ekkuŋŋaaniro n’ajja n’avunnama mu maaso ga Yesu n’amwegayirira agende mu nnyumba ye,
42  kubanga muwala we omu yekka eyalina emyaka nga 12, yali ali kumpi kufa. Awo Yesu bwe yali agenda, ekibiina ky’abantu ne kimwekumako.
43  Waaliwo omukazi eyali alwadde ekikulukuto ky’omusaayi okumala emyaka 12, era nga tewali muntu yenna eyali asobodde okumuwonya.
44  Yasemberera Yesu ng’amuvaako emabega n’akwata ku lukugiro lw’ekyambalo kye eky’okungulu, era amangu ago n’awona ekikulukuto ky’omusaayi.
45  Awo Yesu n’agamba nti: “Ani ankutteko?” Bonna bwe beegaana, Peetero n’amugamba nti: “Omuyigiriza, abantu bangi bakwekukuutirizaako era bakunyigiriza.”
46  Naye Yesu n’agamba nti: “Waliwo ankutteko, kubanga nkitegedde nti amaanyi ganvuddemu.”
47  Omukazi bwe yalaba nga bamutegedde, n’ajja ng’akankana n’afukamira mu maaso ga Yesu, n’ayogera mu maaso g’abantu bonna ensonga lwaki yali amukutteko era n’engeri gye yali awonyeemu amangu ddala.
48  Naye Yesu n’amugamba nti: “Muwala, okukkiriza kwo kukuwonyezza; genda mirembe.”
49  Bwe yali akyayogera, omusajja eyava mu maka g’omukulu w’ekkuŋŋaaniro n’ajja n’agamba nti: “Muwala wo afudde, totawaanya muyigiriza.”
50  Yesu bwe yawulira ekyo n’amugamba nti: “Totya, ba n’okukkiriza, muwala wo ajja kuba mulamu.”
51  Bwe yatuuka ku nnyumba teyakkiriza muntu yenna kuyingira naye okuggyako Peetero, Yokaana, Yakobo, ne kitaawe w’omuwala ne nnyina.
52  Naye abantu bonna baali bakaaba era nga baaziirana. N’abagamba nti: “Mulekere awo okukaaba, kubanga tafudde, wabula yeebase.”
53  Awo ne batandika okumusekerera, kubanga baali bamanyi nti yali afudde.
54  Naye n’amukwata ku mukono, n’agamba nti: “Omuwala, situka!”
55  Awo omwoyo gwe ne gumuddamu, era amangu ago n’asituka. Yesu n’alagira bamuwe eky’okulya.
56  Bazadde be ne basanyuka nnyo, naye n’abalagira obutabaako muntu yenna gwe babuulira ekyo ekyali kibaddewo.
16  Awo ate n’agamba abayigirizwa be nti: “Waaliwo omusajja omugagga eyalina omuwanika, ne bamumuloopera nti yali ayonoona ebintu bye.
2  N’amuyita n’amugamba nti, ‘Biki bino bye mpulira bye bakwogerako? Mpa embalirira ekwata ku buwanika bwo, kubanga tokyayinza kuddukanya bya mu nnyumba eno.’
3  Omuwanika n’agamba mu mutima gwe nti, ‘Nnaakola ntya, okuva bwe kiri nti mukama wange agenda kunzigyako obuwanika? Amaanyi agalima sigalina, ate n’okusabiriza kunkwasa ensonyi.
4  Otyo! Mmanyi kye nnaakola abantu basobole okunsembeza mu maka gaabwe nga nzigiddwako obuwanika.’
5  Awo n’ayita buli omu mukama we gwe yali abanja, n’abuuza eyasooka nti, ‘Mukama wange akubanja ki?’
6  N’agamba nti, ‘Ebigera by’amafuta 100.’ N’amugamba nti, ‘Kwata endagaano yo otuule owandiike 50.’
7  N’abuuza omulala nti, ‘Ate ggwe obanjibwa ki?’ N’agamba nti, ‘Ebigera ebinene 100 eby’eŋŋaano.’ N’amugamba nti, ‘Kwata endagaano yo owandiike 80.’
8  Mukama we n’amutendereza, wadde nga teyali mutuukirivu, kubanga yakozesa amagezi; bwe kituuka ku kukolagana n’abantu b’omulembe gwabwe, abantu b’ensi eno bagezigezi okusinga abo abali mu kitangaala.
9  “Ate era mbagamba nti: Mwekolere emikwano nga mukozesa eby’obugagga ebitali bya butuukirivu, bwe biggwaawo, balyoke babasembeze mu bifo eby’okubeeramu eby’olubeerera.
10  Omuntu omwesigwa mu bintu ebitono, ne mu bingi aba mwesigwa, n’omuntu atali mutuukirivu mu bintu ebitono, ne mu bingi taba mutuukirivu.
11  N’olwekyo, bwe muba nga temubadde beesigwa ku by’obugagga ebitali bya butuukirivu, ani alibasigira ebyo ebya nnamaddala?
12  Era bwe muba nga temubadde beesigwa ku bintu by’abalala, ani alibawa ebyammwe?
13  Tewali muweereza asobola kuweereza baami babiri; aba alina okukyawako omu n’ayagala omulala, oba okunywerera ku omu n’anyooma omulala. Temusobola kuba baddu ba Katonda na ba Byabugagga.”
14  Awo Abafalisaayo, abaali baagala ennyo ssente, baali bawuliriza ebintu ebyo byonna era ne batandika okumunyoomoola.
15  N’abagamba nti: “Mmwe mwetwala okuba abatuukirivu mu maaso g’abantu, naye Katonda amanyi emitima gyammwe. Kubanga ekyo abantu kye batwala okuba ekya waggulu, kiba kya muzizo mu maaso ga Katonda.
16  “Amateeka ne Bannabbi byalangirirwa okutuuka mu kiseera kya Yokaana. Okuva mu kiseera ekyo Obwakabaka bwa Katonda bulangirirwa ng’amawulire amalungi, era abantu aba buli ngeri bafuba nnyo okubutuukamu.
17  Mazima ddala kyangu eggulu n’ensi okuggwaawo okusinga akatonnyeze k’ennukuta ey’omu Mateeka okuvaawo nga tekatuukiriziddwa.
18  “Buli agoba mukazi we n’awasa omulala aba ayenze, n’oyo awasa omukazi eyagobwa aba ayenze.
19  “Waaliwo omusajja omugagga eyayambalanga engoye eza kakobe n’eza kitaani, buli lunaku eyabeeranga mu bulamu obw’okwejalabya.
20  Era waaliwo omusajja ayitibwa Laazaalo eyali asabiriza, eyateekebwanga ku mulyango gw’omugagga oyo. Omusajja oyo yali ajjudde amabwa
21  era yeegombanga okulya ebyavanga ku mmeeza y’omugagga ne bigwa. Embwa zajjanga ne zikomberera amabwa ge.
22  Oluvannyuma lw’ekiseera omusajja oyo eyali asabiriza yafa, era bamalayika ne bamutwala ne bamuteeka mu kifuba kya Ibulayimu. “Omusajja omugagga naye yafa era n’aziikibwa.
23  Bwe yali emagombe ng’abonaabona, n’ayimusa amaaso ge, n’alengera Ibulayimu era ne Laazaalo ng’amuli ku lusegere.
24  Awo n’akoowoola ng’agamba nti, ‘Kitange Ibulayimu, nsaasira otume Laazaalo annyike akasongezo k’olugalo lwe mu mazzi aweweeze olulimi lwange kubanga ndi mu bulumi bwa maanyi mu muliro guno ogwaka ennyo.’
25  Naye Ibulayimu n’agamba nti, ‘Mwana wange, jjukira nti bwe wali okyali mulamu wafuna ebintu ebirungi bingi, naye ye Laazaalo yafuna bibi. Naye kati ye ali bulungi eno naye nga ggwe oli mu bulumi.
26  Ng’oggyeeko ebyo byonna, wateekeddwawo olukonko olunene wakati waffe nammwe, ne kiba nti abo abaagala okuva eno okujja gye muli tebasobola, era abantu tebayinza kusala kuva eyo ne bajja gye tuli.’
27  Awo n’agamba nti, ‘Kale nno kitange, nkusaba omutume eri ab’ennyumba ya kitange,
28  kubanga nnina baganda bange bataano, abawe obujulirwa mu bujjuvu nabo baleme kujja mu kifo kino eky’okubonaabona.’
29  Naye Ibulayimu n’amuddamu nti, ‘Balina Musa ne Bannabbi; bawulirize abo.’
30  N’agamba nti, ‘Nedda kitange Ibulayimu, naye singa omuntu ava mu bafu n’agenda gye bali, bajja kwenenya.’
31  N’amugamba nti, ‘Bwe baba nga tebawuliriza Musa ne Bannabbi, n’omuntu ava mu bafu tebajja kumuwuliriza.’”
18  Awo n’abagerera olugero okubalaga nti kyali kibeetaagisa okusabanga bulijjo n’obutalekulira,
2  ng’agamba nti: “Mu kibuga ekimu waaliyo omulamuzi eyali tatya Katonda era nga tawa bantu kitiibwa.
3  Waaliwo ne nnamwandu mu kibuga ekyo eyagendanga gy’ali n’amugamba nti, ‘Beera mwenkanya ng’okola ku nsonga zange n’oyo gwe mpoza naye.’
4  Omulamuzi n’amala ekiseera ng’akyagaanye okumuyamba, naye oluvannyuma n’agamba mu mutima gwe nti, ‘Wadde nga sitya Katonda era nga siwa muntu kitiibwa,
5  naye olw’okuba nnamwandu ono antawaanya olutata, nja kuba mwenkanya nga nkola ku nsonga ze alyoke alekere awo okunneetayirira n’okummalako emirembe.’”
6  Awo Mukama waffe n’agamba nti: “Muwulire omulamuzi kye yagamba wadde nga teyali mutuukirivu!
7  Mazima ddala, Katonda talifaayo okulaba nti obwenkanya bubaawo eri abalonde be abamukaabirira emisana n’ekiro, era n’aba mugumiikiriza gye bali?
8  Mazima mbagamba nti, alikakasa nti balagibwa obwenkanya mu bwangu. Naye Omwana w’omuntu bw’alijja, ddala alisanga okukkiriza okw’engeri eno ku nsi?”
9  N’abo abaali beetwala okuba abatuukirivu era abaali banyooma abalala n’abagerera olugero luno:
10  “Abasajja babiri baagenda mu yeekaalu okusaba; omu yali Mufalisaayo, omulala nga musolooza wa musolo.
11  Awo omufalisaayo n’ayimirira n’atandika okusaba ng’ayogera ebintu bino mu mutima gwe, ‘Ai Katonda, nkwebaza olw’okuba siri ng’abantu abalala—abanyazi, abatali batuukirivu, abenzi—oba ng’ono omusolooza w’omusolo.
12  Nsiiba emirundi ebiri mu wiiki era mpaayo ekimu eky’ekkumi ku bintu byonna bye nfuna.’
13  Naye ye omusolooza w’omusolo n’ayimirira walako, nga tayagala na kuyimusa maaso ge kutunula waggulu, naye n’akuba mu kifuba kye ng’agamba nti, ‘Ai Katonda, nsaasira nze omwonoonyi.’
14  Mbagamba nti, omusajja ono yaddayo ewuwe nga mutuukirivu okusinga Omufalisaayo oyo. Kubanga buli eyeegulumiza alitoowazibwa, naye buli eyeetoowaza aligulumizibwa.”
15  Awo abantu ne bamuleetera abaana baabwe abato abakwateko, naye abayigirizwa bwe baakiraba, ne bababoggolera.
16  Kyokka Yesu n’ayita abaana ng’agamba nti: “Muleke abaana abato bajje gye ndi, temubagaana, kubanga Obwakabaka bwa Katonda bw’abo abalinga abaana abato.
17  Mazima mbagamba nti, omuntu yenna atakkiriza Bwakabaka bwa Katonda ng’omwana omuto, talibuyingiramu.”
18  Omufuzi omu n’amubuuza nti: “Omuyigiriza Omulungi, kiki kye nteekwa okukola okusobola okusikira obulamu obutaggwaawo?”
19  Yesu n’amugamba nti: “Lwaki ompita omulungi? Teri mulungi, okuggyako Katonda.
20  Amateeka ogamanyi: ‘Toyendanga, tottanga, tobbanga, towaayirizanga, kitaawo ne nnyoko obassangamu ekitiibwa.’”
21  N’agamba nti: “Ago gonna mbadde ngakwata okuva mu buto.”
22  Yesu bwe yawulira ekyo n’amugamba nti: “Waliwo ekintu kimu kyokka ky’obuzaayo: Tunda ebintu byonna by’olina, ssente ezinaavaamu ozigabire abaavu, oliba n’obugagga mu ggulu; bw’omala okukola ekyo, ojje ongoberere.”
23  Bwe yawulira kino n’anakuwala nnyo, kubanga yali mugagga nnyo.
24  Yesu n’amutunuulira, n’agamba nti: “Nga kijja kuba kizibu nnyo abalina ssente okuyingira mu Bwakabaka bwa Katonda!
25  Mu butuufu, kyangu eŋŋamira okuyita mu katuli k’empiso, okusinga omugagga okuyingira mu Bwakabaka bwa Katonda.”
26  Abo abaawulira ekyo ne bagamba nti: “Ddala ani ayinza okulokolebwa?”
27  N’agamba nti: “Ebintu ebitasoboka eri abantu, bisoboka eri Katonda.”
28  Naye Peetero n’amugamba nti: “Laba! Twaleka ebintu byaffe ne tukugoberera.”
29  N’abagamba nti: “Mazima mbagamba nti, tewali n’omu eyaleka ennyumba, mukazi we, baganda be, bazadde be, oba abaana olw’Obwakabaka bwa Katonda,
30  atalifuna ebisingawo emirundi mingi mu kiseera kino, n’obulamu obutaggwaawo mu nteekateeka y’ebintu egenda okujja.”
31  Awo n’azza Ekkumi n’Ababiri ku bbali, n’abagamba nti: “Laba! Tugenda e Yerusaalemi, era ebintu byonna bannabbi bye baawandiika ku Mwana w’omuntu bijja kutuukirira.
32  Ng’ekyokulabirako, ajja kuweebwayo eri ab’amawanga, ajja kusekererwa, ajja kuyisibwa bubi, era ajja kuwandulirwa amalusu.
33  Era oluvannyuma lw’okumukuba ennyo, bajja kumutta, naye ku lunaku olw’okusatu ajja kuzuukira.”
34  Kyokka tebaategeera bintu ebyo kubanga amakulu gaabyo gaali gabakwekeddwa, era tebaategeera bye yali abagambye.
35  Yesu bwe yali anaatera okutuuka e Yeriko, waaliwo omusajja omuzibe w’amaaso eyali atudde ku mabbali g’ekkubo ng’asabiriza.
36  Bwe yawulira ekibiina ky’abantu nga kiyitawo, n’abuuza ekyali kigenda mu maaso.
37  Ne bamugamba nti: “Yesu Omunnazaaleesi ayitawo.”
38  Awo n’ayogerera waggulu ng’agamba nti: “Yesu, Omwana wa Dawudi, nsaasira!”
39  Abo abaali bakulembeddemu ne bamuboggolera nga bamugamba asirike, naye ye ne yeeyongera okwogerera waggulu nti: “Omwana wa Dawudi, nsaasira!”
40  Awo Yesu n’ayimirira era n’alagira baleete omusajja oyo w’ali. Bwe yasembera, Yesu n’amubuuza nti:
41  “Kiki ky’oyagala nkukolere?” N’amuddamu nti: “Mukama wange, nzibula amaaso.”
42  Yesu n’amugamba nti: “Zibuka; okukkiriza kwo kukuwonyezza.”
43  Amangu ago n’azibuka amaaso n’amugoberera ng’agulumiza Katonda. N’abantu bonna bwe baakiraba ne batendereza Katonda.
17  Awo n’agamba abayigirizwa be nti: “Ebyesittaza tebiyinza butajja. Naye zisanze omuntu oyo mwe biba biyitidde!
2  Kyandisinzeeko singa asibibwa olubengo mu bulago n’asuulibwa mu nnyanja, mu kifo ky’okwesittaza omu ku bato bano.
3  Mwegendereze. Muganda wo bw’akola ekibi, munenye era bwe yeenenya, musonyiwe.
4  Ne bw’akukola ebibi emirundi musanvu olunaku, n’akomawo gy’oli emirundi musanvu ng’agamba nti, ‘Nsonyiwa,’ oteekwa okumusonyiwa.”
5  Awo abatume ne bagamba Mukama waffe nti: “Twongere okukkiriza.”
6  Mukama waffe n’abagamba nti: “Singa mubadde mulina okukkiriza okwenkana akaweke ka kalidaali, mwandibadde musobola okugamba omuti guno ogw’enkenene nti, ‘Siguukulukuka weesimbe mu nnyanja!’ ne gubagondera.
7  “Ani ku mmwe aba n’omuddu alima oba alunda, amugamba ng’akomyewo mu nnimiro nti, ‘Jjangu wano otuule ku mmeeza olye’?
8  Mu kifo ky’ekyo, tamugamba nti ‘Nteekerateekera ekyeggulo, weesibe olugoye ompeereze okutuusa lwe nnaamaliriza okulya n’okunywa, oluvannyuma naawe olyoke olye era onywe’?
9  Anaasiima omuddu oyo olw’okuba akoze ebimulagiddwa?
10  Kale nammwe, bwe muba nga mukoze ebintu byonna ebiba bibalagiddwa, mugambe nti, ‘Tuli baddu abatalina mugaso.  Kye tukoze kye tubadde tuteekeddwa okukola.’”
11  Awo bwe yali agenda e Yerusaalemi n’ayita mu Samaliya ne mu Ggaliraaya.
12  Bwe yali ayingira mu kyalo ekimu, abasajja abagenge kkumi ne bamulengera, naye ne bayimirira walako.
13  Ne boogerera waggulu ne bagamba nti: “Yesu, Omuyigiriza, tusaasire!”
14  Bwe yabalaba n’abagamba nti: “Mugende mweyanjule eri bakabona.” Bwe baali bagenda ne balongooka.
15  Omu ku bo bwe yalaba ng’awonye, n’akomawo ng’agulumiza Katonda mu ddoboozi ery’omwanguka.
16  N’avunnama mu maaso ga Yesu, n’amwebaza. Omusajja oyo yali Musamaliya.
17  Yesu n’agamba nti: “Bonna ekkumi tebalongooseddwa? Kati olwo omwenda bali wa?
18  Tewali n’omu akomyewo kugulumiza Katonda okuggyako omusajja ono ow’eggwanga eddala?”
19  Awo Yesu n’amugamba nti: “Situka ogende; okukkiriza kwo kukuwonyezza.”
20  Abafalisaayo bwe baamubuuza ekiseera Obwakabaka bwa Katonda lwe bwandizze, n’abaddamu nti: “Obwakabaka bwa Katonda tebujja kujja mu ngeri erabika;
21  era abantu tebajja kugamba nti, ‘Laba, buli wano!’ oba nti ‘Laba, buli wali!’ Kubanga Obwakabaka bwa Katonda buli wakati mu mmwe.”
22  Awo n’agamba abayigirizwa be nti: “Ekiseera kijja lwe mulyegomba okulaba olumu ku nnaku z’Omwana w’omuntu naye temulirulaba.
23  Era abantu balibagamba nti, ‘Laba wali!’ oba nti, ‘Laba wano!’ Temugendangayo era temubagobereranga.
24  Ng’ekimyanso bwe kimyansiza ku luuyi olumu olw’eggulu ne kirabikira ku luuyi olulala olw’eggulu, n’Omwana w’omuntu bw’atyo bw’aliba mu lunaku lwe.
25  Naye alina okusooka okubonyaabonyezebwa ennyo n’okwegaanibwa ab’omulembe guno.
26  Ate era, nga bwe kyali mu nnaku za Nuuwa, bwe kityo bwe kiriba ne mu nnaku z’Omwana w’omuntu:
27  baali balya, nga banywa, ng’abasajja bawasa, nga n’abakazi bafumbirwa, okutuusa ku lunaku Nuuwa lwe yayingira mu lyato, Amataba ne gajja ne gabazikiriza bonna.
28  Era kiriba nga bwe kyali mu nnaku za Lutti: abantu baali balya, nga banywa, nga batunda, nga bagula, nga basimba, era nga bazimba.
29  Naye ku lunaku Lutti lwe yava mu Sodomu, omuliro n’amayinja agookya byatonnya okuva mu ggulu, ne bibazikiriza bonna.
30  Bwe kityo bwe kiriba ku lunaku Omwana w’omuntu lw’alirabisibwa.
31  “Ku lunaku olwo, omuntu aliba waggulu ku nnyumba naye ng’ebintu bye biri mu nnyumba, takkanga okubiggyamu, era n’oyo aliba mu nnimiro taddiranga by’aliba alese emabega.
32  Mujjukire mukazi wa Lutti.
33  Buli ayagala okuwonya obulamu bwe, alibufiirwa, naye buli afiirwa obulamu bwe, alibuwonya.
34  Mbagamba nti, mu kiro ekyo, abantu babiri baliba mu kitanda kimu; omu alitwalibwa ate omulala alirekebwa.
35  Walibaawo abakazi babiri abasa ku lubengo lumu; omu alitwalibwa ate omulala alirekebwa.”
36  ​—
37  Awo ne bamubuuza nti: “Wa, Mukama waffe?” N’abagamba nti: “Awaba ekifudde, empungu we zikuŋŋaanira.”
9  Awo n’ayita abayigirizwa be Ekkumi n’Ababiri ne bajja w’ali, n’abawa amaanyi n’obuyinza okugoba dayimooni n’okuwonya endwadde.
2  N’abatuma okubuulira Obwakabaka bwa Katonda era n’okuwonya,
3  n’abagamba nti: “Ku lugendo luno temutwala kintu kyonna, ka gube muggo, oba nsawo omuba eby’okulya, oba migaati, oba ssente eza ffeeza; era temutwala byambalo eby’omunda bibiri.
4  Naye buli we mutuuka omuntu n’abaaniriza, mubeerenga mu maka ge okutuusa lwe mulivaayo.
5  Abantu bwe batabasembezanga, bwe mubanga muva mu kibuga ekyo, mwekunkumulangako enfuufu ku bigere byammwe okuba obujulirwa gye bali.”
6  Awo ne bagenda mu kitundu kyonna mu buli kabuga nga babuulira amawulire amalungi era nga bawonya abantu buli wamu.
7  Kerode ow’essaza bwe yawulira ebintu byonna ebyaliwo, n’asoberwa nnyo kubanga abamu baali bagamba nti Yokaana yali azuukiziddwa mu bafu,
8  naye abalala nga bagamba nti Eriya yali alabise, ate abalala nti omu ku bannabbi ab’edda yali azuukidde.
9  Kerode n’agamba nti: “Yokaana nnamutemako omutwe. Kati ani ono gwe mpulirako ebintu nga bino?” Bw’atyo n’ayagala okumulaba.
10  Abatume bwe baakomawo, ne babuulira Yesu ebintu bye baali bakoze. Awo n’abatwala mu kibuga ekiyitibwa Besusayida, basobole okubeerako bokka.
11  Naye abantu bangi bwe baakitegeera ne bamugoberera. Yabaaniriza n’essanyu, n’atandika okubabuulira ebikwata ku Bwakabaka bwa Katonda, era n’awonya abo abaali beetaaga okuwonyezebwa.
12  Awo obudde bwe bwatandika okuwungeera, abayigirizwa Ekkumi n’Ababiri ne bajja ne bamugamba nti: “Siibula abantu bagende mu bubuga ne mu byalo ebiriraanye wano bafune eby’okulya ne we banaasula, kubanga ekifo kye tulimu kyesudde.”
13  Naye n’abagamba nti: “Mmwe mubawe eky’okulya.” Ne bamugamba nti: “Tulina emigaati etaano gyokka n’ebyennyanja bibiri; mpozzi okuggyako nga ffe tugenda ne tugulira abantu bano bonna eby’okulya.”
14  Baali abasajja nga 5,000. Awo n’agamba abayigirizwa be nti: “Mubatuuze mu bibinja bya bantu nga ataano ataano.”
15  Ne bakola bwe batyo, ne babatuuza bonna.
16  N’akwata emigaati etaano n’ebyennyanja ebibiri, n’atunula waggulu, n’asaba. Awo n’abimenyaamenyamu n’atandika okubiwa abayigirizwa be ne babigabira ekibiina ky’abantu.
17  Bonna ne balya ne bakkuta, era ebyafikkawo ne babikuŋŋaanya ne bijjuza ebisero 12.
18  Oluvannyuma, bwe yali yekka ng’asaba, abayigirizwa ne bajja gy’ali, n’ababuuza nti: “Abantu bagamba nti nze ani?”
19  Ne bamuddamu nti: “Abamu bagamba nti Yokaana Omubatiza, abalala nti Eriya, ate abalala bagamba nti omu ku bannabbi ab’edda azuukidde.”
20  N’ababuuza nti: “Ate mmwe mugamba nti nze ani?” Peetero n’addamu nti: “Kristo wa Katonda.”
21  Awo n’abakuutira obutabuulirako muntu yenna,
22  naye n’abagamba nti: “Omwana w’omuntu ateekwa okubonyaabonyezebwa ennyo era abakadde ne bakabona abakulu n’abawandiisi bamwegaane, era attibwe, naye ku lunaku olw’okusatu azuukizibwe.”
23  N’abagamba bonna nti: “Omuntu yenna bw’aba ayagala okungoberera, alekere awo okwetwala yekka asitule omuti gwe ogw’okubonaabona buli lunaku, angobererenga.
24  Kubanga buli ayagala okulokola obulamu bwe alibufiirwa, naye buli afiirwa obulamu bwe ku lwange alibulokola.
25  Ddala kigasa ki omuntu okufuna ensi yonna naye n’afiirwa obulamu bwe oba n’atuukibwako akabi?
26  Buli ankwatirwa ensonyi nze era n’ebigambo byange, Omwana w’omuntu naye alimukwatirwa ensonyi bw’alijjira mu kitiibwa kye, n’ekya Kitaawe, era n’ekya bamalayika abatukuvu.
27  Mazima mbagamba nti waliwo abamu ku bali wano abatalirega ku kufa okutuusa nga bamaze okulaba Obwakabaka bwa Katonda.”
28  Nga wayiseewo ennaku nga munaana oluvannyuma lw’okwogera ebigambo ebyo, n’atwala Peetero, Yokaana, ne Yakobo, n’agenda ku lusozi okusaba.
29  Bwe yali asaba, endabika ye ey’oku maaso n’ekyuka, era ekyambalo kye ne kifuuka kyeru nnyo era ne kimasamasa.
30  Era laba! abasajja babiri baali banyumya naye; omu yali Musa, ate omulala yali Eriya.
31  Baalabikira mu kitiibwa era ne batandika okwogera ku kugenda kwe, kwe yali anaatera okutuukiriza mu Yerusaalemi.
32  Peetero n’abo be yali nabo baali beebase, naye bwe baazuukuka ne balaba ekitiibwa kye n’abasajja ababiri abaali bayimiridde naye.
33  Abasajja abo bwe baali baawukana ne Yesu, Peetero n’amugamba nti: “Omuyigiriza, kirungi okuba nti tuli wano. N’olwekyo, ka tusimbe weema ssatu, ng’emu yiyo, endala nga ya Musa, ate endala nga ya Eriya.” Naye yali tategeera by’ayogera.
34  Bwe yali ayogera ebintu ebyo ekire ne kijja ne kibasiikiriza. Ekire bwe kyali kitandika okubabikka, ne batya.
35  Eddoboozi ne liva mu kire nga ligamba nti: “Ono ye Mwana wange eyalondebwa. Mumuwulirize.”
36  Bwe baawulira eddoboozi, ne balaba Yesu ng’ali yekka. Naye ne basirika, era ebintu bye baalaba tebaabibuulirako muntu n’omu mu kiseera ekyo.
37  Ku lunaku olwaddirira bwe baava ku lusozi, ekibiina ekinene ne kimusisinkana.
38  Awo omusajja omu eyali mu kibiina ky’abantu n’ayogerera waggulu nti: “Omuyigiriza, nkusaba ojje olabe ku mwana wange, kubanga ye yekka gwe nnina.
39  Omwoyo omubi gumukwata, era amangu ago n’aleekaana, n’ajugumira era n’abimba ejjovu. Era kiba kizibu okumuvaako ne bwe guba gumaze okumutuusaako ebisago.
40  Nnasabye abayigirizwa bo bagugobe naye ne batasobola.”
41  Yesu n’agamba nti: “Mmwe ab’omulembe guno ogutalina kukkiriza era ogwakyama, ndibeera nammwe kutuusa ddi era ndimala nammwe kiseera kyenkana wa nga mbagumiikiriza? Omwana wo muleete wano.”
42  Bwe yali asembera, dayimooni n’emusuula wansi n’ajugumira nnyo. Naye Yesu n’aboggolera omwoyo ogwo omubi, n’awonya omulenzi, era n’amukwasa kitaawe.
43  Bonna ne beewuunya amaanyi ga Katonda amangi ennyo. Bonna bwe baali beewuunya olw’ebintu byonna bye yali akola, n’agamba abayigirizwa be nti:
44  “Musseeyo omwoyo era mujjukire ebigambo bino, kubanga Omwana w’omuntu agenda kuliibwamu olukwe aweebweyo mu mikono gy’abantu.”
45  Naye tebaategeera bye yali ayogera. Mu butuufu, byabakwekebwa baleme okubitegeera, era baali batya okumubuuza ebigambo ebyo kye bitegeeza.
46  Awo ne batandika okukaayana bokka na bokka ani ku bo eyali asinga obukulu.
47  Yesu bwe yamanya ekyali mu mitima gyabwe, n’ayita omwana omuto n’amusembeza w’ali,
48  n’abagamba nti: “Buli asembeza omwana ono omuto ku lw’erinnya lyange, nange aba ansembezza; na buli ansembeza aba asembezza n’Oyo eyantuma. Kubanga oyo eyeetwala okuba owa wansi mu mmwe mmwenna ye mukulu.”
49  Awo Yokaana n’amugamba nti: “Omuyigiriza, twalaba omusajja agoba dayimooni mu linnya lyo ne tugezaako okumugaana, kubanga takugoberera wamu naffe.”
50  Naye Yesu n’amugamba nti: “Temumugaana kubanga oyo atabaziyiza aba ku ludda lwammwe.”
51  Ekiseera bwe kyali kinaatera okutuuka atwalibwe mu ggulu, Yesu n’amalirira okugenda e Yerusaalemi.
52  Awo n’atuma ababaka okumukulemberamu. Ne bagenda, ne bayingira mu kabuga k’Abasamaliya okubaako bye bamutegekera.
53  Naye abaayo ne batamusembeza kubanga yali amaliridde kugenda Yerusaalemi.
54  Awo abayigirizwa, Yakobo ne Yokaana bwe baalaba kino ne bamugamba nti: “Mukama waffe, oyagala tugambe omuliro guve mu ggulu gubasaanyeewo?”
55  Naye n’akyuka n’abanenya.
56  Awo ne bagenda mu kabuga akalala.
57  Bwe baali mu kkubo nga batambula, ne wabaawo omuntu eyamugamba nti: “Nja kukugobereranga yonna gy’onoogendanga.”
58  Yesu n’amugamba nti: “Ebibe birina we bisula n’ebinyonyi birina ebisu, naye Omwana w’omuntu talina w’assa mutwe gwe.”
59  Awo n’agamba omulala nti: “Beera mugoberezi wange.” Omusajja n’agamba nti: “Mukama wange, nzikiriza nsooke ŋŋende nziike kitange.”
60  Naye n’amugamba nti: “Leka abafu baziike abafu baabwe, naye ggwe genda olangirire buli wamu amawulire ag’Obwakabaka bwa Katonda.”
61  Ate omulala n’agamba nti: “Nja kukugoberera Mukama wange, naye sooka onzikirize mmale okusiibula ab’ewaffe.”
62  Yesu n’amugamba nti: “Tewali muntu akwata ekyuma ekirima ate n’atunuulira ebiri emabega, asaanira Obwakabaka bwa Katonda.”
7  Bwe yamaliriza okwogera bye yali ayagala okugamba abantu, n’ayingira e Kaperunawumu.
2  Waliwo omukulu w’ekibinja ky’abasirikale eyalina omuddu gwe yali ayagala ennyo, era ng’omuddu oyo yali mulwadde nnyo ng’abulako katono okufa.
3  Bwe yawulira ebikwata ku Yesu, n’atuma abamu ku bakadde mu Bayudaaya okugenda gy’ali bamusabe ajje awonye omuddu we.
4  Baagenda eri Yesu ne bamwegayirira nga bagamba nti: “Agwana omukolere kino,
5  kubanga ayagala nnyo eggwanga lyaffe era ye yatuzimbira ekkuŋŋaaniro.”
6  Awo Yesu n’agenda nabo. Naye bwe yali anaatera okutuuka ku nju, omukulu w’ekibinja ky’abasirikale n’atuma mikwano gye okumugamba nti: “Ssebo, totawaana kujja mu nnyumba yange, kubanga sisaanira kukuyingiza mu nnyumba yange.
7  Eyo ye nsonga lwaki nnalabye nga sisaanira kujja gy’oli. Naye yogera bwogezi kigambo, omuddu wange awone.
8  Kubanga nange ndi muntu aliko abantwala, era nnina abasirikale be nkulira. Bwe ŋŋamba omu nti ‘Genda!’ ng’agenda, bwe ŋŋamba omulala nti, ‘Jjangu!’ ng’ajja, era bwe ŋŋamba omuddu wange nti, ‘Kola kino!’ ng’akikola.”
9  Yesu bwe yawulira ebyo, n’amwewuunya era n’agamba ekibiina ky’abantu abaali bamugoberera nti: “Mbagamba nti, ne mu Isirayiri sirabangako kukkiriza kwa maanyi nga kuno.”
10  Abo abaali batumiddwa bwe baddayo mu nju baasanga omuddu awonye.
11  Nga wayiseewo ekiseera kitono, yagenda mu kibuga ekiyitibwa Nayini, era abayigirizwa be n’ekibinja ky’abantu ekinene baali batambula naye.
12  Bwe yali anaatera okutuuka ku mulyango gw’ekibuga, n’asanga ng’omulambo gw’omuvubuka gufulumizibwa wabweru. Ye yali omwana yekka ow’omukazi eyali nnamwandu, era waaliwo abantu bangi ab’omu kibuga abaali ne nnamwandu oyo.
13  Yesu bwe yalaba nnamwandu oyo n’amusaasira, n’amugamba nti: “Lekera awo okukaaba.”
14  Awo n’asembera n’akwata ku katanda okwali omulambo, era abaali bakasitudde ne bayimirira. N’ayogera nti: “Muvubuka, nkugamba nti, situka!”
15  Oyo eyali afudde n’asituka n’atandika okwogera, era Yesu n’amuwa nnyina.
16  Bonna ne batya, ne batandika okugulumiza Katonda nga bagamba nti: “Nnabbi omukulu alabise mu ffe,” era “Katonda afuddeyo ku bantu be.”
17  Amawulire gano agamukwatako ne gabuna mu Buyudaaya yonna ne mu bitundu byonna ebiriraanyeewo.
18  Awo abayigirizwa ba Yokaana ne babuulira Yokaana ebintu ebyo byonna.
19  Awo Yokaana n’ayita babiri ku bayigirizwa be n’abatuma eri Mukama waffe bamubuuze nti: “Ye ggwe wuuyo gwe tubadde tulindirira, oba tulindirire mulala?”
20  Bwe bajja gy’ali ne bamugamba nti: “Yokaana Omubatiza atutumye okukubuuza nti, ‘Ye ggwe wuuyo gwe tubadde tulindirira, oba tulindirire mulala?’”
21  Mu kiseera ekyo n’awonya bangi abaalina endwadde eza buli kika, n’abaaliko emyoyo emibi, era ne bamuzibe bangi n’abazibula amaaso.
22  N’abaddamu nti: “Mugende mubuulire Yokaana bye mulabye ne bye muwulidde: abazibe b’amaaso balaba, abalema batambula, abagenge bawona ne balongooka, bakiggala bawulira, abafu bazuukizibwa, n’abaavu babuulirwa amawulire amalungi.
23  Alina essanyu oyo ateesittala ku lwange.”
24  Abo Yokaana be yali atumye bwe baagenda, Yesu n’atandika okutegeeza ekibiina ky’abantu ebikwata ku Yokaana, ng’agamba nti: “Mwagenda kulaba ki mu ddungu? Olumuli oluyuuyizibwa empewo?
25  Kati olwo mwagenda kulaba ki? Omusajja ayambadde engoye ennungi? Abo abambala engoye ennungi era ababa mu bulamu obw’okwejalabya babeera mu nnyumba za bakabaka.
26  Ddala mwagenda kulaba ki? Mwagenda kulaba nnabbi? Mazima mbagamba nti, oyo gwe mwagenda okulaba mukulu nnyo okusinga nnabbi.
27  Oyo ebyawandiikibwako gwe byogerako nti: ‘Laba! Ntuma omubaka wange akukulemberemu; oyo ajja kukuteekerateekera ekkubo.’
28  Mazima mbagamba nti, mu abo abazaalibwa abakazi, tewali asinga Yokaana; naye oyo asembayo okuba owa wansi mu Bwakabaka bwa Katonda amusinga.”
29  (Abantu bonna n’abasolooza omusolo bwe baawulira kino ne balangirira nti Katonda mutuukirivu, olw’okuba baali babatiziddwa Yokaana.
30  Naye Abafalisaayo n’abo abakenkufu mu Mateeka baasuula muguluka obulagirizi Katonda bwe yabawa, kubanga baali tebabatiziddwa Yokaana.)
31  “Kati olwo abantu b’omulembe guno mbageraageranye ku ani, era balinga ani?
32  Balinga abaana abato abatuula mu katale ne bakoowoola bannaabwe nga babagamba nti, ‘Twabafuuyira endere ne mutazina; twakuba ebiwoobe ne mutakaaba.’
33  Mu ngeri y’emu, Yokaana Omubatiza yajja nga talya mmere era nga tanywa mwenge, naye ne mugamba nti, ‘Aliko dayimooni.’
34  Omwana w’omuntu yajja ng’alya era ng’anywa, ne mugamba nti: ‘Laba! Omusajja ow’omululu era omutamiivu, mukwano gw’abasolooza omusolo n’aboonoonyi!’
35  Ebintu eby’obutuukirivu omuntu by’akola bye biraga nti wa magezi.”
36  Waaliwo omu ku Bafalisaayo eyamuyita enfunda n’enfunda okulyako naye. Bw’atyo n’agenda mu nnyumba y’Omufalisaayo oyo n’atuula naye ku kijjulo.
37  Awo omukazi eyali amanyiddwa mu kibuga nti mwonoonyi n’ategeera nti Yesu yali ali mu nnyumba y’Omufalisaayo ng’alya, era n’ajja n’eccupa y’amafuta ag’akaloosa.
38  N’agenda okumpi n’ebigere bya Yesu, n’akaaba, n’atonnyesa amaziga ku bigere bya Yesu era n’agasiimuulako ng’akozesa enviiri ze. Ate era n’abinywegera, n’abifukako amafuta ag’akaloosa.
39  Omufalisaayo eyali akyazizza Yesu bwe yakiraba, n’agamba mu mutima gwe nti: “Singa omuntu ono ddala abadde nnabbi yandibadde amanya omukazi amukwatako ky’ali, nti muntu mwonoonyi.”
40  Naye Yesu n’amugamba nti: “Simooni, nnina kye njagala okukugamba.” N’amuddamu nti: “Omuyigiriza, kiŋŋambe!”
41  “Waliwo omuntu eyali abanja abantu babiri; omu yali amubanja eddinaali 500 ate ng’omulala amubanja 50.
42  Bwe baalemererwa okumusasula n’abasonyiwa bombi. Kati olwo ani ku bombi anaasinga okumwagala?”
43  Simooni n’amuddamu nti: “Ndowooza oyo gwe yasonyiwa ekisinga obunene.” N’amugamba nti: “Ozzeemu bulungi.”
44  Awo n’akyuka n’atunula eri omukazi, n’agamba Simooni nti: “Omukazi ono omulaba? Nnayingidde mu nnyumba yo naye tewampadde mazzi ga kunaaba bigere. Naye omukazi ono anaazizza ebigere byange n’amaziga ge era n’agasiimulako ng’akozesa enviiri ze.
45  Tewannywegedde, naye okuva lwe nnayingidde wano, omukazi ono tannalekera awo kunywegera bigere byange.
46  Tewanfuseeko mafuta ku mutwe, naye omukazi ono afuse ku bigere byange amafuta ag’akaloosa.
47  N’olw’ensonga eyo, nkugamba nti asonyiyiddwa ebibi bye wadde nga bingi, kubanga alaze okwagala kungi. Naye oyo asonyiyibwa ebitono alaga okwagala kutono.”
48  Awo n’agamba omukazi nti: “Osonyiyiddwa ebibi byo.”
49  Abo abaali batudde naye ku mmeeza ne batandika okwogera bokka na bokka nti: “Ono y’ani asonyiwa n’ebibi?”
50  Naye n’agamba omukazi nti: “Okukkiriza kwo kukuwonyezza; genda mirembe.”
23  Awo ekibiina ky’abantu kyonna ne kisituka ne kimutwala ewa Piraato.
2  Ne bamulumiriza nga bagamba nti: “Omusajja ono twamusanga ng’ajeemesa eggwanga lyaffe, ng’agaana abantu okuwa Kayisaali omusolo, era ng’agamba nti ye kennyini ye Kristo kabaka.”
3  Piraato n’amubuuza nti: “Ggwe Kabaka w’Abayudaaya?” N’addamu nti: “Ggwe kennyini okyogedde.”
4  Awo Piraato n’agamba bakabona abakulu n’ekibiina ky’abantu nti: “Siraba musango muntu ono gw’azzizza.”
5  Naye ne bakalambira nga bagamba nti: “Ajagalaza abantu olw’ebyo by’ayigiriza mu Buyudaaya yonna; yatandikira Ggaliraaya n’atuuka wano.”
6  Piraato bwe yawulira ebyo n’abuuza obanga Yesu yali Mugaliraaya.
7  Bwe yamala okukitegeera nti yali wa mu kitundu Kerode ky’atwala, n’amusindika eri Kerode, era nga naye yali mu Yerusaalemi mu kiseera ekyo.
8  Kerode bwe yalaba Yesu n’asanyuka nnyo. Yali amaze ekiseera kiwanvu ng’ayagala okumulaba olw’okuba yali alina bingi bye yali amuwuliddeko, era yali asuubira okulaba ebimu ku byamagero by’akola.
9  Bw’atyo n’amubuuza ebibuuzo bingi, naye n’atamuddamu.
10  Naye bakabona abakulu n’abawandiisi ne bayimuka enfunda n’enfunda ne bamulumiriza nga basunguwavu nnyo.
11  Awo Kerode wamu n’abasirikale be ne bamuweebuula; n’amwambaza ekyambalo ekimasamasa ng’amukudaalira, era n’amuzzaayo ewa Piraato.
12  Kerode ne Piraato ne bafuuka ba mukwano ku lunaku olwo, kubanga ng’ebyo tebinnabaawo buli omu yali mulabe wa munne.
13  Awo Piraato n’ayita bakabona abakulu n’abafuzi, era n’abantu,
14  n’abagamba nti: “Mwaleese omusajja ono gye ndi nga mugamba nti ajeemesa abantu. Naye laba! mmuwozesezza mu maaso gammwe naye tewali na kimu ku ebyo bye mumulumiriza kye nzudde nga kituufu.
15  Mu butuufu ne Kerode naye talina ky’azudde, kubanga amukomezzaawo gye tuli. Talina kye yakola kimugwanyiza kufa.
16  N’olwekyo, ŋŋenda kumubonereza, n’oluvannyuma mmute.”
17  ​—
18  Naye ekibiina kyonna ne kyogerera waggulu nti: “Omusajja ono mutte otuteere Balabba!”
19  (Balabba yali asibiddwa mu kkomera olw’okuleetera abantu okujeemera gavumenti mu kibuga, n’olw’obutemu.)
20  Piraato n’addamu n’ayogera gye bali kubanga yali ayagala kuta Yesu.
21  Ne batandika okuleekaana nga bagamba nti: “Mukomerere ku muti! Mukomerere ku muti!”
22  N’abagamba omulundi ogw’okusatu nti: “Lwaki? Kibi ki omusajja ono kye yakola? Nze sirina kye nzudde kimugwanyiza kufa; n’olwekyo nja kumubonereza mmute.”
23  Ne beeyongera okuleekaana ennyo nga bagamba nti akomererwe. Baaleekaana nnyo,
24  bw’atyo Piraato n’akkiriza kye baasaba.
25  Yata omusajja gwe baali bamugamba okuta, eyali asibiddwa mu kkomera olw’okukuma omuliro mu bantu okujeemera gavumenti n’olw’obutemu, naye n’awaayo Yesu attibwe nga bwe baali baagala.
26  Bwe baali bamutwala ne bakwata Simooni ow’e Kuleene eyali ava mu kyalo, ne bamussaako omuti ogw’okubonaabona agwetikke ng’avaako Yesu emabega.
27  Abantu bangi ne bamugoberera nga mulimu n’abakazi abaali bamukaabira era nga bwe baaziirana.
28  Yesu n’akyuka n’agamba abakazi nti: “Abawala ba Yerusaalemi, mulekere awo okunkaabira. Mwekaabire era mukaabire n’abaana bammwe;
29  kubanga laba! ekiseera kijja abantu lwe baligamba nti, ‘Balina essanyu abakazi abagumba, n’abo abatazaalangako era n’abo abatayonsangako!’
30  Baligamba ensozi nti, ‘Mutugweko!’ n’obusozi nti, ‘Mutubuutikire!’
31  Kubanga we bakoledde ebintu bino ng’omuti mubisi, kiriba kitya nga gukaze?”
32  Waaliwo abasajja abalala babiri abamenyi b’amateeka abaali batwalibwa okuttibwa awamu naye.
33  Bwe baatuuka mu kifo ekiyitibwa Ekiwanga ne bamukomerera wamu nabo, omu ku mukono gwe ogwa ddyo ate omulala ku gwa kkono.
34  Naye Yesu n’agamba nti: “Kitange, basonyiwe kubanga tebamanyi kye bakola.” Ate era baakuba akalulu okugabana ebyambalo bye.
35  Awo abantu ne bayimirira awo ne batunula. Naye abafuzi ne bamukudaalira nga bagamba nti: “Yalokolanga abalala; naye ka yeerokole bw’aba nga ye Kristo wa Katonda, Omulonde.”
36  Abasirikale nabo ne bamukudaalira, ne bajja ne bamuwa envinnyo enkaatuufu,
37  era ne bagamba nti: “Bw’oba nga gwe Kabaka w’Abayudaaya, weerokole.”
38  Waggulu waaliwo akapande okwali kuwandiikiddwa nti: “Ono ye Kabaka w’Abayudaaya.”
39  Awo omu ku bamenyi b’amateeka abaali bawanikiddwa n’atandika okumukudaalira ng’agamba nti: “Si ggwe Kristo? Weerokole naffe otulokole.”
40  Naye oli omulala n’amunenya ng’agamba nti: “Totya Katonda n’akatono nga ate naawe oli ku kibonerezo kye kimu?
41  Ffe ekibonerezo ekituweereddwa kitugwanira kubanga tufunye ekyo ekigwana bye twakola; naye omusajja ono talina kye yakola.”
42  Awo n’agamba nti: “Yesu, onzijukiranga ng’otuuse mu Bwakabaka bwo.”
43  N’amuddamu nti: “Mazima nkugamba leero nti, oliba nange mu Lusuku lwa Katonda.”
44  Awo essaawa zaali nga mukaaga, kyokka ekizikiza ne kikwata ku nsi eyo yonna okutuusa ku ssaawa mwenda,
45  kubanga enjuba yalekera awo okwaka, era olutimbe lw’omu yeekaalu ne luyulikamu wakati.
46  Yesu n’ayogera mu ddoboozi ery’omwanguka nti: “Kitange, nteeka omwoyo gwange mu mikono gyo.” Bwe yamala okwogera bw’atyo, n’afa.
47  Omukulu w’ekibinja ky’abasirikale bwe yalaba ebyali bibaddewo, n’agulumiza Katonda ng’agamba nti: “Mazima ddala omusajja ono abadde mutuukirivu.”
48  Era abantu bonna abaali bakuŋŋaanye okwerolera, bwe baalaba ebyali bibaddewo ne baddayo ewaabwe nga bakuba mu bifuba olw’ennaku.
49  Abo bonna abaali bamumanyi baali bayimiridde walako, era n’abakazi abaali bamugoberedde okuva e Ggaliraaya nabo baali awo nga balaba ebigenda mu maaso.
50  Waaliwo omusajja ayitibwa Yusufu, eyali omukiise mu Lukiiko Olukulu; yali musajja mulungi era nga mutuukirivu.
51  (Omusajja oyo teyakkiriziganya ne banne mu lukwe lwabwe ne mu ekyo kye baakola.) Yali wa mu kibuga ky’Abayudaaya eky’e Alimasaya, era yali alindirira Obwakabaka bwa Katonda.
52  Omusajja oyo yagenda ewa Piraato n’amusaba omulambo gwa Yesu.
53  Yaguwanulayo ku muti, n’aguzinga mu lugoye olwa kitaani, n’aguteeka mu ntaana eyasimibwa mu lwazi, eyali teteekebwangamu muntu yenna.
54  Lwali lunaku lwa Kuteekateeka, era Ssabbiiti yali eneetera okutandika.
55  Naye abakazi abaali bavudde naye e Ggaliraaya baagenda ne balaba entaana n’engeri omulambo gye gwagalamizibwamu,
56  era ne baddayo ne bateekateeka eby’akaloosa n’amafuta agawunya obulungi. Naye ku Ssabbiiti ne bawummula ng’etteeka bwe lyali liragira.
22  Awo Embaga ey’Emigaati Egitali Mizimbulukuse, eyitibwa Okuyitako, yali eneetera okutuuka.
2  Bakabona abakulu n’abawandiisi baali banoonya engeri ennungi gye bayinza okumuttamu kubanga baali batya abantu.
3  Awo Sitaani n’ayingira mu Yuda, oyo ayitibwa Isukalyoti, omu ku Kkumi n’Ababiri,
4  n’agenda eri bakabona abakulu, n’abakulu b’abakuumi ba yeekaalu, n’ateesa nabo engeri gy’anaamuwaayo gye bali.
5  Ne basanyuka era ne bakkiriza okumuwa ssente eza ffeeza.
6  Awo n’akkiriza era n’atandika okunoonya engeri y’okumulyamu olukwe ng’ekibiina ky’abantu tekiriiwo.
7  Awo olunaku olusooka olw’Embaga ey’Emigaati Egitali Mizimbulukuse, kwe baaweerangayo ssaddaaka ey’embaga ey’Okuyitako, ne lutuuka;
8  awo Yesu n’atuma Peetero ne Yokaana n’abagamba nti: “Mugende mututegekere embaga ey’Okuyitako, tugirye.”
9  Ne bamubuuza nti: “Oyagala tugitegekere wa?”
10  N’abagamba nti: “Bwe munaayingira mu kibuga, mujja kusanga omusajja eyeetisse ensuwa y’amazzi. Mumugoberere, muyingire mu nnyumba gy’anaayingiramu,
11  mugambe nnannyini nnyumba nti, ‘Omuyigiriza akugambye nti: “Ekisenge ky’abagenyi mwe nnaaliira Okuyitako n’abayigirizwa bange kiri ludda wa?”’
12  Ajja kubalaga ekisenge ekinene ekya waggulu ekitegeke, era eyo gye muba mututegekera.”
13  Ne bagenda, ne basanga nga byonna biringa bwe yali abagambye, ne bategeka embaga ey’Okuyitako.
14  Ekiseera bwe kyatuuka, n’atuula ku mmeeza wamu n’abatume be.
15  N’abagamba nti: “Njagadde nnyo okulya nammwe Okuyitako kuno nga sinnaba kubonyaabonyezebwa;
16  kubanga mbagamba nti siriddamu kulya Kuyitako nate okutuusa lwe kulituukirizibwa mu Bwakabaka bwa Katonda.”
17  Awo n’akwata ekikopo, ne yeebaza, n’agamba nti: “Mukwate, buli omu akiweereze munne,
18  kubanga mbagamba nti okuva leero, sigenda kuddamu kunywa ku mwenge gwa muzabbibu okutuusa Obwakabaka bwa Katonda lwe bulijja.”
19  Era n’akwata omugaati, ne yeebaza, n’agumenyamu, n’agubawa ng’agamba nti: “Guno gukiikirira omubiri gwange ogugenda okuweebwayo ku lwammwe. Mukolenga bwe mutyo okunzijukiranga.”
20  Era n’akola bw’atyo ne ku kikopo nga bamaze okulya eky’ekiro, n’agamba nti: “Ekikopo kino kikiikirira endagaano empya ekoleddwa olw’omusaayi gwange ogugenda okuyiibwa ku lwammwe.
21  “Laba! oyo agenda okundyamu olukwe atudde nange ku mmeeza.
22  Mazima ddala, Omwana w’omuntu agenda nga bwe kyategekebwa; wadde bwe kityo bwe kiri, zisanze omusajja oyo amulyamu olukwe!”
23  Awo ne batandika okwebuuza bokka na bokka ani ku bo eyali agenda okumulyamu olukwe.
24  Kyokka ne batandika n’okukaayana ennyo ani ku bo eyali atwalibwa okuba nga y’asinga obukulu.
25  Naye n’abagamba nti: “Bakabaka b’amawanga bakajjala ku bantu, n’abo abalina obuyinza ku mawanga bayitibwa Bayambi.
26  Kyokka tekirina kuba bwe kityo mu mmwe. Naye omukulu mu mmwe abeere ng’asembayo obuto, n’oyo akulembera abalala abeere ng’omuweereza waabwe.
27  Ani asinga obukulu, oyo aba atudde ku mmeeza oba oyo aweereza? Si oyo aba atudde ku mmeeza? Naye nze ndi wakati mu mmwe ng’omuweereza.
28  “Naye mmwe abatanjabulidde nga ngezesebwa;
29  era nkola nammwe endagaano ey’obwakabaka, nga Kitange bwe yakola nange endagaano ey’obwakabaka,
30  musobole okuliira n’okunywera ku mmeeza yange mu Bwakabaka bwange, era mutuule ku ntebe ez’obwakabaka okulamula ebika ekkumi n’ebibiri ebya Isirayiri.
31  “Simooni, Simooni, laba! Sitaani asabye okubakuŋŋunta mmwenna ng’eŋŋaano.
32  Naye nkusabidde okukkiriza kwo kuleme okuggwaawo; era bw’olimala okukomawo, onywezanga baganda bo.”
33  Awo n’amugamba nti: “Mukama wange, ndi mwetegefu okugenda naawe mu kkomera era n’okufa naawe.”
34  Naye n’amugamba nti: “Peetero nkugamba nti enkoko eneeba tennakookolima leero ojja kuba omaze okunneegaana emirundi esatu.”
35  Era n’abagamba nti: “Bwe nnabatuma nga temulina nsawo eteekebwamu ssente n’ensawo omuba eby’okulya, era nga temulina ngatto, waliwo kye mwajula?” Ne baddamu nti: “Nedda.”
36  Awo n’abagamba nti: “Naye kati, oyo alina ensawo eteekebwamu ssente agitwale, n’oyo alina ensawo omuba eby’okulya agitwale; era n’oyo atalina kitala atunde ekyambalo kye eky’okungulu akigule.
37  Kubanga mbagamba nti ekyawandiikibwa ekigamba nti, ‘Yabalirwa wamu n’abamenyi b’amateeka,’ kirina okutuukirira ku nze. Ebyo ebyampandiikibwako kati bituukirira.”
38  Ne bamugamba nti: “Mukama waffe, laba! waliwo ebitala bibiri.” N’abagamba nti: “Bimala.”
39  Bwe yafuluma, n’agenda ku Lusozi olw’Emizeyituuni ng’empisa ye bwe yali, era abayigirizwa be ne bamugoberera.
40  Bwe yatuukayo, n’abagamba nti: “Musabe, muleme okugwa nga mukemeddwa.”
41  N’atambulako akabanga katono okuva we baali, n’afukamira, n’atandika okusaba,
42  ng’agamba nti: “Kitange, bw’oba oyagala nzigyaako ekikopo kino. Naye kye njagala si kye kiba kikolebwa wabula ggwe ky’oyagala.”
43  Awo malayika n’ava mu ggulu n’amulabikira, n’amuzzaamu amaanyi.
44  Naye olw’okuba yali anyolwa nnyo, yeeyongera okusaba ennyo, era entuuyo ze ne ziba ng’amatondo g’omusaayi agatonnya ku ttaka.
45  Bwe yamala okusaba, n’agenda abayigirizwa be we baali, n’abasanga nga beebase, nga baweddemu amaanyi olw’ennaku.
46  N’abagamba nti: “Lwaki mwebase? Muzuukuke musabe, muleme kugwa nga mukemeddwa.”
47  Bwe yali akyayogera, laba! ekibiina ky’abantu ne kijja, nga kikulembeddwa Yuda, omu ku Kkumi n’Ababiri, era n’ajja awaali Yesu okumunywegera.
48  Naye Yesu n’amugamba nti: “Yuda, Omwana w’omuntu omulyamu olukwe ng’omunywegera?”
49  Abo abaali naye bwe baalaba ekyali kigenda okubaawo, ne bagamba nti: “Mukama waffe, tukozese ebitala byaffe?”
50  Omu ku bo n’akozesa ekitala kye yalina n’atema omuddu wa kabona asinga obukulu, n’amukutulako okutu okwa ddyo.
51  Naye Yesu n’agamba nti: “Mukome ku ekyo.” N’amukwata ku kutu, n’amuwonya.
52  Awo Yesu n’agamba bakabona abakulu n’abakulu b’abakuumi ba yeekaalu, era n’abakadde abaali bazze okumukwata nti: “Muzze n’ebitala n’emiggo okunkwata ng’abakwata omubbi?
53  Buli lunaku nnabeeranga nammwe mu yeekaalu kyokka temwankwata. Naye kino kye kiseera kyammwe n’obuyinza bw’ekizikiza.”
54  Awo ne bamukwata, ne bamutwala mu nnyumba ya kabona asinga obukulu, naye Peetero n’abagoberera ng’abeesuddeko akabanga.
55  Bwe baakuma omuliro wakati mu luggya ne batuula wamu, Peetero naye n’atuula wamu nabo.
56  Naye omuwala omu omuweereza bwe yamulaba ng’atudde awali ekitangaala ky’omuliro, n’amwekaliriza n’agamba nti: “N’omusajja ono yali wamu naye.”
57  Naye Peetero ne yeegaana ng’agamba nti: “Simumanyi.”
58  Nga wayiseewo akaseera katono omuntu omulala yamulaba, n’agamba nti: “Naawe oli omu ku bo.” Naye Peetero n’agamba nti: “Siri omu ku bo.”
59  Bwe waayitawo essaawa ng’emu, omuntu omulala n’alumiriza nnyo ng’agamba nti: “Mazima ddala omusajja ono yali naye kubanga Mugaliraaya!”
60  Naye Peetero n’agamba nti: “Musajja ggwe, simanyi by’oyogera.” Bwe yali akyayogera, amangu ago enkoko n’ekookolima.
61  Awo Mukama waffe n’akyuka, n’atunuulira Peetero, Peetero n’ajjukira Mukama waffe bye yali amugambye nti: “Enkoko bw’eneeba tennakookolima leero, ojja kunneegaana emirundi esatu.”
62  N’afuluma wabweru, n’akaaba nnyo.
63  Awo abasajja abaali bakutte Yesu ne batandika okumusekerera, era ne bamukuba;
64  era bwe baamala okumubikka ku maaso, ne bamugamba nti: “Bw’oba oli nnabbi, tubuulire ani akukubye?”
65  Era ne boogera ebintu ebirala bingi nga bamuvvoola.
66  Awo obudde bwe bwakya, ekibinja ky’abakadde, kwe kugamba, bakabona abakulu n’abawandiisi, ne bakuŋŋaana, ne bamutwala mu kisenge Olukiiko Olukulu mwe lutuula ne bamugamba nti:
67  “Bw’oba nga ggwe Kristo, tubuulire.” Naye n’abagamba nti: “Ne bwe nnaababuulira, temujja kukikkiriza.
68  Era ne bwe nnaababuuza, temujja kunziramu.
69  Naye okuva leero, Omwana w’omuntu ajja kutuula ku mukono gwa Katonda ogw’amaanyi ogwa ddyo.”
70  Awo bonna ne bagamba nti: “Ky’ogamba oli Mwana wa Katonda?” N’abagamba nti: “Mmwe mmwenyini mukyogedde nti ndi Mwana wa Katonda.”
71  Ne bagamba nti: “Lwaki twetaaga obujulizi obulala? Ffe kennyini tukiwulidde okuva mu kamwa ke.”
6  Awo bwe yali ayita mu nnimiro z’eŋŋaano ku ssabbiiti, abayigirizwa be ne banoga ebirimba by’eŋŋaano, ne babikunya mu bibatu byabwe ne balya.
2  Abamu ku Bafalisaayo ne babagamba nti: “Lwaki mukola ekintu ekitakkirizibwa ku Ssabbiiti?”
3  Naye Yesu n’abagamba nti: “Temusomangako ekyo Dawudi kye yakola ng’enjala emuluma, ye n’abasajja be yali nabo?
4  Bwe yayingira mu nnyumba ya Katonda, n’atwala emigaati egy’okulaga, n’alya era n’awaako n’abasajja be yali nabo, so nga tewali n’omu yali akkirizibwa kugiryako okuggyako bakabona bokka?”
5  Awo n’abagamba nti: “Omwana w’omuntu ye Mukama wa Ssabbiiti.”
6  Ku ssabbiiti endala, yayingira mu kkuŋŋaaniro n’atandika okuyigiriza. Era eyo waaliyo omusajja eyalina omukono ogwa ddyo ogwakala.
7  Abawandiisi n’Abafalisaayo baali beekaliriza Yesu okulaba obanga anaamuwonya ku Ssabbiiti basobole okumuvunaana.
8  Kyokka yamanya endowooza yaabwe, era n’agamba omusajja eyalina omukono ogwakala nti: “Situka oyimirire mu makkati.” N’asituka n’ayimirira awo.
9  Awo Yesu n’abagamba nti: “Ka mbabuuze, Ku Ssabbiiti kikkirizibwa okukola ekintu ekirungi oba ekibi, okuwonya obulamu oba okubuzikiriza?”
10  Bwe yamala okubeebulunguluza amaaso, n’agamba omusajja nti: “Golola omukono gwo.” N’agugolola ne guwona.
11  Naye ne basunguwala nnyo, era ne batandika okuteesa ku kye banaakola Yesu.
12  Mu nnaku ezo, yagenda ku lusozi okusaba, n’abeera eyo ekiro kyonna ng’asaba Katonda.
13  Obudde bwe bwakya, n’ayita abayigirizwa be, mu bo n’alondamu 12 n’abayita abatume,
14  era be bano: Simooni gwe yatuuma Peetero, Andereya muganda we, Yakobo, Yokaana, Firipo, Battolomaayo,
15  Matayo, Tomasi, Yakobo mutabani wa Alufaayo, Simooni ayitibwa “omunyiikivu,”
16  Yuda mutabani wa Yakobo, ne Yuda Isukalyoti, oluvannyuma eyamulyamu olukwe.
17  Awo n’aserengeta nabo, n’ayimirira mu kifo eky’omuseetwe, era waaliwo ekibiina kinene eky’abayigirizwa be n’abantu abalala bangi nnyo abaali bavudde mu Buyudaaya yonna ne mu Yerusaalemi, ne mu bitundu by’e Ttuulo n’e Sidoni ebiri ku lubalama lw’ennyanja. Baali bazze okumuwuliriza n’okuwonyezebwa endwadde zaabwe.
18  N’abo abaali batawaanyizibwa emyoyo emibi baawonyezebwa.
19  Era abantu bonna baali baagala bamukwateko kubanga amaanyi gaali gamuvaamu nga gabawonya bonna.
20  Awo n’atunuulira abayigirizwa be n’agamba nti: “Mulina essanyu mmwe abaavu, kubanga Obwakabaka bwa Katonda bwammwe.
21  “Mulina essanyu mmwe abalumwa enjala kati, kubanga mulikkusibwa. “Mulina essanyu mmwe abakaaba kati, kubanga muliseka.
22  “Mulina essanyu abantu bwe banaabakyawanga, bwe banaabagobaganyanga, bwe banaabavumanga, era ne bavumaganya n’erinnya lyammwe ku lw’Omwana w’omuntu.
23  Ku lunaku olwo musanyukanga era mubuukanga olw’essanyu, kubanga empeera yammwe nnene mu ggulu. Ebyo bye bintu byennyini bajjajjaabwe bye baakolanga bannabbi.
24  “Naye zibasanze mmwe abagagga, kubanga mubudaabudibwa kati mu bujjuvu.
25  “Zibasanze mmwe abakkufu kati, kubanga mulirumwa enjala. “Zibasanze mmwe abaseka kati, kubanga mulikungubaga era mulikaaba.
26  “Zibasanze abantu bonna buli lwe banaaboogerangako obulungi, kubanga bwe batyo bajjajjaabwe bwe baakola bannabbi ab’obulimba.
27  “Naye mbagamba mmwe abawuliriza: Mweyongerenga okwagala abalabe bammwe, okukolera ababakyawa ebirungi,
28  okuwa omukisa ababakolimira, n’okusabira ababavuma.
29  Oyo akukuba ku ttama erimu, omukyusizanga n’eddala; n’oyo atwala ekyambalo kyo eky’okungulu, omulekeranga n’eky’omunda.
30  Buli akusaba omuwanga, n’oyo atwala ebintu byo tomusabanga kubikuddiza.
31  “Ate era, ebyo bye mwagala abalala okubakola, nammwe bye muba mubakola.
32  “Bwe mwagala abo ababaagala, muba mukoze ki ekibasiimisa? Kubanga n’aboonoonyi baagala abo ababaagala.
33  Era bwe mukolera ebirungi abo ababakolera ebirungi, muba mukoze ki ekibasiimisa? N’aboonoonyi bwe batyo bwe bakola.
34  Ate era bwe muwola abo be musuubira okubasasula, kiki kye mufunamu? N’aboonoonyi bawola aboonoonyi basobole okuddizibwa ekyo kye baba bawoze.
35  Naye mmwe, mweyongere okwagala abalabe bammwe n’okukola ebirungi, n’okuwola nga temusuubira kusasulwa; empeera yammwe eriba nnene era muliyitibwa baana b’Oyo Asingayo Okuba Waggulu, kubanga wa kisa eri abateebaza n’ababi.
36  Mweyongere okuba abasaasizi nga Kitammwe bw’ali omusaasizi.
37  “Ate era mulekere awo okusalira abalala omusango nammwe guleme kubasalirwa; mulekere awo okuvumirira abalala nammwe muleme kuvumirirwa. Musonyiwenga, nammwe mulisonyiyibwa.
38  Mugabenga, nammwe abantu balibagabira. Balibayiira mu bikondoolo byammwe ekigera ekirungi, ekikkatiddwa, ekisuukundiddwa, era ekijjudde ne kibooga. Kubanga ekipimo kye mukozesa okupimira abalala, nabo kye balikozesa okubapimira.”
39  Awo ate n’abawa ekyokulabirako ng’agamba nti: “Muzibe asobola okukulembera muzibe munne? Bombi tebaagwe mu kinnya?
40  Omuyizi tasinga amuyigiriza, naye buli ayigirizibwa obulungi aliba ng’oyo amuyigiriza.
41  Kati olwo, lwaki otunuulira akasubi akali ku liiso lya muganda wo naye n’otofaayo ku kisiki ekiri ku liiso lyo?
42  Oyinza otya okugamba muganda wo nti, ‘Muganda wange, leka nkuggyeko akasubi ku liiso,’ ate nga ggwe tolaba kisiki ekiri ku liiso lyo? Munnanfuusi ggwe! Sooka oggye ekisiki ku liiso lyo, osobole okulaba obulungi bw’oyinza okuggya akasubi ku liiso lya muganda wo.
43  “Tewali muti mulungi gubala bibala bibi; ate era tewali muti mubi gubala bibala birungi.
44  Buli muti gutegeererwa ku bibala byagwo. Ng’ekyokulabirako, abantu tebanoga mitiini ku maggwa oba ezzabbibu ku kati k’amaggwa.
45  Omuntu omulungi aggya ebintu ebirungi mu tterekero eddungi ery’omu mutima gwe, naye omuntu omubi aggya ebintu ebibi mu tterekero lye ebbi; kubanga ebimujjula mu mutima akamwa ke bye koogera.
46  “Kati olwo lwaki mumpita nti, ‘Mukama waffe! Mukama waffe!’ ate ne mutakola bye mbagamba?
47  Buli muntu ajja gye ndi n’awulira ebigambo byange era n’abikolerako, nja kubabuulira gw’afaanana.
48  Afaanana ng’omusajja eyali azimba ennyumba, n’asima wansi ennyo, n’atuuka ku lwazi n’azimba okwo omusingi. Amataba bwe gajja, omugga gwakulukutira ku nnyumba eyo n’amaanyi, naye ne gutasobola kuginyeenya, kubanga yali ezimbiddwa bulungi.
49  Ku luuyi olulala, oyo awulira n’atabaako ky’akolawo, afaanana ng’omuntu eyazimba ennyumba etalina musingi. Omugga gwagikulukutirako n’amaanyi, amangu ago n’egwa n’esaanirawo ddala.”
21  Awo n’ayimusa amaaso n’alaba abagagga nga basuula ebirabo byabwe mu busanduuko obusuulibwamu ssente.
2  Era n’alaba ne nnamwandu omwavu ng’asuulamu obusente bubiri obw’omuwendo omutono ennyo,
3  n’agamba nti: “Mazima mbagamba nti, nnamwandu oyo omwavu ataddemu kingi okusinga abalala bonna.
4  Kubanga abo bonna ebirabo bye bataddemu bye bibadde bibafikkiridde, naye ye wadde ng’ali mu bwetaavu, ataddemu byonna by’abadde alina.”
5  Oluvannyuma, abamu bwe baali boogera ku ngeri yeekaalu gye yayooyootebwa n’amayinja amalungi n’ebintu ebyaweebwayo eri Katonda,
6  n’agamba nti: “Ebintu ebyo bye mulaba, ennaku zijja ejjinja lwe litalisigala ku linnaalyo; gonna galisuulibwa wansi.”
7  Awo ne bamubuuza nti: “Omuyigiriza, ebintu ebyo biribaawo ddi, era kabonero ki akaliraga ekiseera ebintu ebyo we biribeererawo?”
8  N’agamba nti: “Mwekuume muleme okubuzaabuzibwa; kubanga bangi balijjira mu linnya lyange nga bagamba nti, ‘Nze nzuuyo,’ era nti, ‘Ekiseera ekirindirirwa kinaatera okutuuka.’ Temubagobereranga.
9  Ate era bwe muwuliranga entalo n’obwegugungo, temutyanga. Kubanga ebintu ebyo birina okusooka okubaawo, naye enkomerero terijja mangu ago.”
10  Ate era n’abagamba nti: “Eggwanga lirirumba eggwanga, n’obwakabaka bulirumba obwakabaka.
11  Walibaawo musisi ow’amaanyi, era walibaawo enjala n’endwadde ez’amaanyi mu bifo ebitali bimu. Walibaawo ebintu ebitiisa era n’obubonero obw’amaanyi obuva mu ggulu.
12  “Naye ebyo byonna nga tebinnabaawo, abantu balibakwata ne babayigganya, era ne babawaayo mu makuŋŋaaniro ne mu makomera. Mulitwalibwa mu maaso ga bakabaka ne bagavana olw’erinnya lyange,
13  era ekyo kiribawa akakisa okuwa obujulirwa.
14  N’olwekyo, mumalirire mu mitima gyammwe obutasookanga kwegezaamu bwe muliwoza,
15  kubanga ndibawa ebigambo n’amagezi abalabe bammwe bonna bye bataliyinza kuziyiza oba kuwakanya.
16  Ate era bazadde bammwe ne baganda bammwe n’ab’eŋŋanda zammwe ne mikwano gyammwe balibawaayo, era balitta abamu ku mmwe;
17  era mulikyayibwa abantu bonna olw’erinnya lyange.
18  Kyokka tewali na lumu ku nviiri ez’oku mitwe gyammwe olulizikirira.
19  Bwe muligumiikiriza, muliwonyaawo obulamu bwammwe.
20  “Kyokka bwe muliraba Yerusaalemi nga kyetooloddwa amagye, awo mumanyanga nti okuzikirizibwa kwakyo kunaatera okutuuka.
21  Abo abaliba mu Buyudaaya baddukiranga mu nsozi, abalikibaamu bakivangamu, n’abo abaliba mu byalo tebakiyingirangamu;
22  kubanga zino ziriba nnaku za kuwoolera ggwanga, ebintu byonna ebyawandiikibwa bisobole okutuukirizibwa.
23  Mu kiseera ekyo, zirisanga abakazi abaliba embuto n’abo abaliba bayonsa! Kubanga walibaawo obuyinike obw’amaanyi mu nsi era abantu bano balibonerezebwa.
24  Balittibwa n’ekitala era balitwalibwa mu mawanga gonna nga basibe. Yerusaalemi kiririnnyirirwa amawanga okutuusa ebiseera ebigereke eby’amawanga lwe biriggwaako.
25  “Era walibaawo obubonero ku njuba ne ku mwezi ne ku mmunyeenye; era ku nsi amawanga galiba mu bulumi era nga tegamanyi kya kukola olw’okuyira n’okufuukuuka kw’ennyanja.
26  Abantu balizirika olw’okutya n’olw’okweraliikirira ebintu ebigenda okutuuka ku nsi, kubanga amaanyi g’eggulu galinyeenyezebwa.
27  Awo baliraba Omwana w’omuntu ng’ajjira mu kire ng’alina amaanyi n’ekitiibwa kingi.
28  Naye ebintu bino bwe biritandika okubaawo, muyimiriranga busimba ne muyimusa emitwe gyammwe, kubanga okununulibwa kwammwe kuliba kunaatera okutuuka.”
29  Awo n’abawa ekyokulabirako ng’agamba nti: “Mutunuulire omutiini n’emiti emirala gyonna.
30  Bwe gitojjera mumanya nti ekiseera eky’omusana kinaatera okutuuka.
31  Bwe kityo nammwe bwe mulabanga ebintu bino nga bibaawo, mumanyanga nti Obwakabaka bwa Katonda buli kumpi.
32  Mazima ddala mbagamba nti omulembe guno teguliggwaawo okutuusa ng’ebintu byonna bimaze okubaawo.
33  Eggulu n’ensi biriggwaawo, naye ebigambo byange tebiriggwaawo.
34  “Mwekuumenga emitima gyammwe gireme kwemalira ku kulya n’okunywa n’okweraliikirira eby’obulamu, olunaku olwo ne lubagwako bugwi
35  ng’ekyambika. Kubanga lujja kutuuka ku abo bonna abali ku nsi.
36  Kale mutunulenga, nga musabanga ekiseera kyonna musobole okuyita mu bintu ebyo byonna ebijja okubaawo, era musobole n’okuyimirira mu maaso g’Omwana w’omuntu.”
37  Emisana yayigirizanga mu yeekaalu, naye ekiro yagendanga n’abeera ku lusozi oluyitibwa Olusozi olw’Emizeyituuni.
38  Era abantu bonna bajjanga mu yeekaalu ku makya okumuwuliriza.
13  Mu kiseera ekyo, abamu ku abo abaaliwo baabuulira Yesu ebikwata ku Bagaliraaya Piraato be yatta n’atabula omusaayi gwabwe mu biweebwayo byabwe.
2  Yesu n’abaddamu nti: “Mulowooza Abagaliraaya abo ebintu ebyo byabatuukako olw’okuba baali boonoonyi okusinga Abagaliraaya abalala bonna?
3  Nedda si bwe kiri, era mbagamba nti okuggyako nga mwenenyezza, nammwe mujja kuzikirizibwa.
4  Oba, abo ekkumi n’omunaana omunaala be gwagwira mu Sirowamu ne gubatta, mulowooza baalina omusango munene okusinga abalala bonna ababeera mu Yerusaalemi?
5  Nedda si bwe kiri, era mbagamba nti okuggyako nga mwenenyezza, mmwenna mujja kuzikirizibwa nga bo.”
6  Awo n’abagerera olugero luno: “Waaliwo omusajja eyalina omutiini mu nnimiro ye ey’emizabbibu, n’ajja okunoonyaako ebibala naye n’atasangako na kimu.
7  N’agamba oyo eyali alabirira ennimiro y’emizabbibu nti, ‘Kati emyaka esatu nga nzija okunoonya ebibala ku mutiini guno, naye nga sisangako kibala. Guteme! Gwonoonera ki ettaka?’
8  N’amuddamu nti, ‘Mukama wange, guleke gubeerewo omwaka omulala gumu mmale okugutemeratemera n’okugussaako ebigimusa.
9  Bwe gunaabala ebibala gye bujja, kijja kuba kirungi, naye bwe gutaabale, ng’ogutemawo.’”
10  Yesu yali ayigiriza mu limu ku makuŋŋaaniro ku Ssabbiiti.
11  Laba! waaliwo omukazi omwoyo omubi gwe gwali gulwazizza okumala emyaka 18, nga yeeweseemu era nga tasobola kuyimirira busimba.
12  Yesu bwe yamulaba n’amugamba nti: “Osumuluddwa okuva mu bulwadde bwo.”
13  Awo n’amussaako emikono, amangu ago n’ayimirira busimba, n’atandika okugulumiza Katonda.
14  Naye omukulu w’ekkuŋŋaaniro yakwatibwa obusungu olw’okuba Yesu yawonya omukazi oyo ku Ssabbiiti, era n’agamba ekibiina ky’abantu nti: “Waliwo ennaku mukaaga emirimu kwe girina okukolerwa; ku nnaku ezo mujje muwonyezebwe, naye si ku Ssabbiiti.”
15  Naye Mukama waffe n’amuddamu nti: “Bannanfuusi mmwe, buli omu ku mmwe ku Ssabbiiti tasumulula nte ye oba ndogoyi ye mu kisibo n’agitwala okunywa amazzi?
16  Omukazi ono muwala wa Ibulayimu, Sitaani gw’abadde asibye okumala emyaka 18, abadde tasaanidde kusumululwa mu busibe buno ku Ssabbiiti?”
17  Bwe yayogera ebyo, abalabe be bonna ne baswala, naye ekibiina kyonna ne kisanyuka olw’ebintu byonna eby’ettendo bye yakola.
18  Awo n’agamba nti: “Obwakabaka bwa Katonda bufaananyizibwa ki, era nnaabugeraageranya ku ki?
19  Bulinga akasigo ka kalidaali omuntu ke yatwala n’akasimba mu nnimiro ye, ne kakula ne kafuuka omuti, ebinyonyi eby’omu bbanga ne bijja ne bibeera mu matabi gaagwo.”
20  Era n’agamba nti: “Obwakabaka bwa Katonda nnaabugeraageranya ku ki?
21  Bulinga ekizimbulukusa omukazi kye yatwala n’akitabula mu bipimo bisatu eby’obuwunga, okutuusa ekitole kyonna lwe kyazimbulukuka.”
22  Yesu bwe yali agenda e Yerusaalemi, yayitaayita mu bibuga byonna ne mu bubuga bwonna ng’ayigiriza.
23  Awo ne wabaawo eyamubuuza nti: “Mukama waffe, abalokolebwa batono?” N’abagamba nti:
24  “Mufube nnyo okuyingira mu mulyango omufunda, kubanga mbagamba nti bangi abalyagala okuyingira naye tebalisobola.
25  Nnyini nnyumba bw’alisituka n’aggalawo oluggi, muliyimirira wabweru ne mukonkona ku luggi nga mugamba nti: ‘Mukama waffe, tuggulirewo.’ Naye alibaddamu nti, ‘Simanyi gye muva.’
26  Awo mulitandika okugamba nti, ‘Twalyanga era ne tunywera mu maaso go, era wayigiririzanga mu nguudo zaffe ennene.’
27  Naye ajja kubagamba nti: ‘Sibamanyi. Muve we ndi mmwe mmwenna abakola ebitali bya butuukirivu!’
28  Mulikaaba ne muluma obujiji, bwe muliraba Ibulayimu, Isaaka, ne Yakobo, ne bannabbi bonna mu Bwakabaka bwa Katonda, naye nga mmwe musuuliddwa ebweru.
29  Ate era, abantu baliva ebuvanjuba n’ebugwanjuba, ne mu bukiikakkono, ne mu bukiikaddyo, ne batuula ku mmeeza mu Bwakabaka bwa Katonda.
30  Era, laba! waliwo ab’oluvannyuma abaliba ab’olubereberye, n’ab’olubereberye abaliba ab’oluvannyuma.”
31  Mu kiseera ekyo kyennyini Abafalisaayo abamu ne bajja ne bamugamba nti: “Va wano ogende, kubanga Kerode ayagala kukutta.”
32  N’abagamba nti, “Mugende mugambe ekibe ekyo nti, ‘Laba! Leero n’enkya ngoba dayimooni era mponya abalwadde; ku lunaku olw’okusatu nja kuba mmalirizza.’
33  Wadde kiri kityo, leero n’enkya na luli, nnina okweyongerayo kubanga nnabbi talina kuttirwa bweru wa Yerusaalemi.
34  Yerusaalemi, Yerusaalemi, atta bannabbi, era akuba amayinja abo ababa batumiddwa gy’ali,—mirundi emeka gye nnayagala okukuŋŋaanya abaana bo ng’enkoko bw’ekuŋŋaanya obwana bwayo mu biwaawaatiro byayo! Naye temwakyagala.
35  Laba! ennyumba yammwe ebalekeddwa nga kifulukwa. Mbagamba nti temuliddayo kundaba okutuusa lwe muligamba nti, ‘Aweereddwa omukisa oyo ajjira mu linnya lya Yakuwa!’”
14  Lumu Yesu bwe yali agenze mu nnyumba y’omu ku bakulembeze b’Abafalisaayo ku Ssabbiiti okulya, abaali mu nnyumba ne bamwekaliriza.
2  Era laba! mu maaso ge waaliwo omusajja eyalina obulwadde nga bwamuzimbya emikono n’amagulu.
3  Awo Yesu n’abuuza abo abaali abakenkufu mu Mateeka n’Abafalisaayo nti: “Kikkirizibwa okuwonya omuntu ku Ssabbiiti oba tekikkirizibwa?”
4  Naye ne basirika. Awo n’akwata ku musajja, n’amuwonya, n’amugamba agende.
5  N’abagamba nti: “Ani ku mmwe, ente ye oba mutabani we bw’agwa mu luzzi ku Ssabbiiti, atamuggyaamu mangu ago?”
6  Ekyo tebaasobola kukiddamu.
7  Bwe yalaba abo abaali bayitiddwa ku kijjulo nga beeroboza ebifo eby’oku mwanjo, n’abagamba nti:
8  “Omuntu bw’akuyitanga ku mbaga, totuulanga mu kifo eky’oku mwanjo. Oboolyawo wayinza okubaawo omuntu akusinga ekitiibwa gwe yayise.
9  Oyo eyabayise mmwembi ajja kujja akugambe nti, ‘Leka ono atuule wano.’ Awo ojja kugenda otuule mu kifo ekisembayo ng’oswadde.
10  Naye bw’oyitibwanga, otuulanga mu kifo ekisembayo, oyo aba akuyise bw’ajja alyoke akugambe nti, ‘Mukwano gwange, jjangu eno awasooka.’ Awo ojja kuba n’ekitiibwa mu maaso ga bagenyi abalala.
11  Kubanga buli eyeegulumiza alitoowazibwa, na buli eyeetoowaza aligulumizibwa.”
12  Awo ate n’agamba n’oyo eyali amuyise nti: “Bw’ofumbanga ekyemisana oba ekyeggulo, toyitanga mikwano gyo, oba baganda bo, oba ab’eŋŋanda zo, oba baliraanwa bo abagagga. Kubanga bw’obayita, nabo bayinza okukuyita n’oba ng’osasulwa.
13  Naye bw’ofumbanga ekijjulo, oyitanga abaavu, abalema, n’abazibe b’amaaso;
14  era oliba musanyufu, kubanga tewali kye balikusasula. Olisasulwa mu kuzuukira kw’abatuukirivu.”
15  Omu ku bagenyi bwe yawulira bino n’amugamba nti: “Alina essanyu oyo alirya ekijjulo mu Bwakabaka bwa Katonda.”
16  Yesu n’amugamba nti: “Waliwo omuntu eyafumba ekijjulo ekinene n’ayita abantu bangi.
17  Ekiseera eky’okulya ekijjulo bwe kyatuuka n’atuma omuddu we okugamba abo abaali bayitiddwa nti: ‘Mujje, kubanga ebintu biwedde okutegekebwa.’
18  Naye bonna ne babaako kye beekwasa. Eyasooka n’amugamba nti: ‘Nnaguze ekibanja, nnina okugenda okukiraba. Nsonyiwa sijja kusobola.’
19  Omulala n’agamba nti, ‘Nnaguze emigogo gy’ente etaano, ŋŋenda kuzeekenneenya; nsonyiwa sijja kusobola.’
20  Ate omulala n’agamba nti, ‘Nnaakawasa, n’olw’ensonga eyo sisobola kujja.’
21  Omuddu n’ajja n’abuulira mukama we ebintu ebyo. Awo nnyinimu n’asunguwala, n’agamba omuddu nti, ‘Genda mangu mu nguudo ennene ne mu bukubo obutono obw’ekibuga, oleete abaavu, n’abalema, n’abazibe b’amaaso.’
22  Nga wayiseewo ekiseera omuddu yagamba nti, ‘Mukama wange, kye walagidde kikoleddwa, naye wakyaliwo ebifo.’
23  Mukama we n’amugamba nti, ‘Genda mu nguudo ne mu bukubo obutono obawalirize okujja, ennyumba yange ejjule.
24  Mbagamba nti tewali n’omu ku bantu abo abaayitibwa ajja okulya ku kijjulo kyange.’”
25  Awo abantu bangi baali batambula naye, era n’akyuka n’abagamba nti:
26  “Omuntu bw’ajja gye ndi n’atakyawa taata we, maama we, mukazi we, abaana be, baganda be, bannyina awamu n’obulamu bwe, tayinza kubeera muyigirizwa wange.
27  Buli ateetikka muti gwe ogw’okubonaabona n’angoberera, tayinza kubeera muyigirizwa wange.
28  Ng’ekyokulabirako, ani ku mmwe ayagala okuzimba omunaala atasooka kutuula wansi n’abalirira ebyetaagisa okulaba obanga alina ebimala okugumaliriza?
29  Bw’atakikola, ayinza okuzimba omusingi naye n’alemererwa okumaliriza okuzimba omunaala, bonna abamulaba ne bamusekerera
30  nga bagamba nti, ‘Omuntu ono yatandika okuzimba naye teyasobola kumaliriza.’
31  Oba kabaka ki agenda okulwana ne kabaka alina abasirikale 20,000 atasooka kutuula wansi ne yeebuuza ku banne obanga anaasobola okumulwanyisa ng’alina abasirikale 10,000?
32  Bw’aba nga ddala taasobole kumulwanyisa, atuma ababaka ng’oli akyali wala n’asaba batabagane.
33  Bwe kityo nno, mukimanye nti buli omu ku mmwe bw’ateefiiriza bintu bye tayinza kuba muyigirizwa wange.
34  “Gwo omunnyo mulungi, naye singa omunnyo guggwaamu obuka bwagwo, kiki ekiyinza okuzzaamu obuka bwagwo?
35  Guba tegukyasaana kuteekebwa mu ttaka oba mu bigimusa, era abantu bagusuula ebweru. Oyo alina amatu ag’okuwulira, awulire.”
19  Awo n’ayingira mu Yeriko, n’atambula n’akiyitamu.
2  Eyo waaliyo omusajja ayitibwa Zaakayo; ye yali akulira abasolooza omusolo era yali mugagga nnyo.
3  Yali ayagala nnyo okulaba Yesu, naye olw’abantu abangi n’atasobola, kubanga yali mumpi.
4  Awo n’adduka n’abeesooka mu maaso, n’alinnya omuti omusukamooli asobole okulaba Yesu, kubanga yali agenda kuyita mu kkubo eryo.
5  Yesu bwe yatuuka mu kifo ekyo, n’atunula waggulu, n’amugamba nti: “Zaakayo, kka mangu wansi, kubanga leero ŋŋenda kubeera mu nnyumba yo.”
6  Awo n’akka mangu wansi, n’amwaniriza n’essanyu ewuwe.
7  Naye abantu bwe baakiraba, bonna ne beemulugunya nga bagamba nti: “Agenze mu nnyumba y’omusajja omwonoonyi.”
8  Zaakayo n’ayimirira n’agamba Mukama waffe nti: “Mukama wange, kimu kya kubiri eky’ebintu bye nnina nkigabira abaavu, era buli gwe nnanyagako ssente mmuliyirira emirundi ena.”
9  Awo Yesu n’agamba nti: “Olwa leero obulokozi buzze mu nnyumba eno kubanga ono naye mwana wa Ibulayimu.
10  Omwana w’omuntu yajja kunoonya na kulokola abo abaabula.”
11  Abayigirizwa bwe baali bawuliriza ebyo, n’abagerera olugero olulala kubanga yali kumpi ne Yerusaalemi era baali balowooza nti Obwakabaka bwa Katonda bwali bugenda kulabika mangu ago.
12  Awo n’agamba nti: “Waaliwo omusajja ow’omu lulyo olulangira eyagenda mu nsi ey’ewala okulya obwakabaka era oluvannyuma akomewo.
13  Yayita abaddu be kkumi, n’abawa mina kkumi, n’abagamba nti, ‘Muzikozese okusuubula okutuusa lwe ndikomawo.’
14  Naye abatuuze b’omu nsi ye baali tebamwagala, era oluvannyuma lw’okugenda, baatuma ababaka gye yali agenze bagambe nti, ‘Tetwagala musajja oyo kufuuka kabaka waffe.’
15  “Bwe yakomawo ng’amaze okulya obwakabaka, yayita abaddu be yali awadde ssente eza ffeeza, asobole okumanya amagoba ge baali bafunye mu kusuubula.
16  Ow’olubereberye n’ajja n’amugamba nti, ‘Mukama wange, mina yo yavaamu mina kkumi.’
17  N’amugamba nti, ‘Weebale nnyo, omuddu omulungi! Olw’okuba mu kintu ekitono ennyo olaze nti oli mwesigwa, nkuwadde obuyinza ku bibuga kkumi.’
18  Ow’okubiri n’ajja n’agamba nti, ‘Mukama wange, mina yo yavaamu mina ttaano.’
19  Ono naye n’amugamba nti, ‘Naawe beera n’obuyinza ku bibuga bitaano.’
20  N’omulala n’ajja n’agamba nti, ‘Mukama wange, mina yo gye nnatereka mu lugoye yiino.
21  Nnakutya kubanga oli mukambwe; otwala by’otaatereka era okungula by’otaasiga.’
22  N’amugamba nti, ‘Ggwe omuddu omubi, nkusalira omusango okusinziira ku ebyo by’oyogedde. Wali okimanyi nti ndi mukambwe, nti ntwala kye saatereka era nti nkungula kye saasiga;
23  kati olwo lwaki ssente zange eza ffeeza tewaziwa basuubuzi? Bwe nnandikomyewo nnandizifunye nga ziriko amagoba.’
24  “Awo n’agamba abaali bayimiridde awo nti, ‘Mumuggyeeko mina mugiwe oyo alina mina ekkumi.’
25  Naye ne bamugamba nti, ‘Mukama waffe, oyo alina mina kkumi!’—
26  ‘Mbagamba nti, buli alina alyongerwako; naye oyo atalina, ne ky’alina kirimuggibwako.
27  Era n’abalabe bange abo abaali batayagala mbeere kabaka waabwe, mubaleete wano mubattire mu maaso gange.’”
28  Bwe yamala okwogera ebyo, ne yeeyongerayo n’agenda e Yerusaalemi.
29  Bwe yali anaatera okutuuka e Besufaage era n’e Bessaniya ku lusozi oluyitibwa Olusozi olw’Emizeyituuni, n’atuma abayigirizwa be babiri,
30  n’abagamba nti: “Mugende mu kabuga kali ke mulengera, era bwe munaakayingiramu, mujja kulaba omwana gw’endogoyi ogusibiddwa oguteebagalwangako muntu yenna. Mugusumulule muguleete.
31  Naye omuntu yenna bw’ababuuza nti, ‘Lwaki mugusumulula?’ Mumugambe nti, ‘Mukama waffe agwetaaga.’”
32  Abo abaatumibwa ne bagenda, ne bagusanga nga bwe yali abagambye.
33  Naye bwe baali bagusumulula, bannannyini gwo ne bababuuza nti: “Lwaki musumulula omwana gw’endogoyi ogwo?”
34  Ne babaddamu nti: “Mukama waffe agwetaaga.”
35  Ne bagutwala awali Yesu, ne baguteekako ebyambalo byabwe eby’okungulu, ne bamutuuzaako.
36  Bwe yali agenda, ne baalirira ebyambalo byabwe eby’okungulu mu kkubo.
37  Amangu ddala nga yaakatuuka okumpi n’ekkubo eriserengeta okuva ku Lusozi olw’Emizeyituuni, ekibiina kyonna eky’abayigirizwa ne kitandika okujaganya n’okutendereza Katonda mu ddoboozi ery’omwanguka olw’ebyamagero byonna bye baali balabye,
38  nga bagamba nti: “Aweereddwa omukisa oyo ajja nga Kabaka mu linnya lya Yakuwa! Emirembe gibe mu ggulu, era ka tugulumize Katonda ali waggulu!”
39  Naye abamu ku Bafalisaayo abaali mu kibiina ky’abantu ne bamugamba nti: “Omuyigiriza, koma ku bayigirizwa bo.”
40  N’abaddamu nti: “Mbagamba nti, singa bano basirika, amayinja gajja kwogerera waggulu.”
41  Bwe yatuuka okumpi n’ekibuga, n’akitunuulira, n’akikaabira,
42  ng’agamba nti: “Singa ku lunaku luno wali otegedde ebintu ebireeta emirembe—naye kati tosobola kubiraba na maaso go.
43  Kubanga ennaku zijja abalabe bo lwe balikuzimbako ekigo eky’emiti emisongovu era ne bakwetooloola ne bakuzingiza ku buli luuyi.
44  Balikuzikiriza ggwe n’abaana bo, era tebalikulekamu jjinja liri ku linnaalyo kubanga tewamanya kiseera kye wakebererwamu.”
45  Awo n’ayingira mu yeekaalu, n’agobamu abo abaali batundiramu,
46  ng’abagamba nti: “Kyawandiikibwa nti, ‘Ennyumba yange eriba nnyumba ya kusabiramu,’ naye mmwe mugifudde mpuku y’abanyazi.”
47  Awo ne yeeyongera okuyigiririza mu yeekaalu buli lunaku. Naye bakabona abakulu n’abawandiisi, n’abantu abakulu mu ggwanga baali baagala kumutta;
48  naye ne babulwa engeri y’okukikolamu kubanga abantu baakuŋŋaaniranga w’ali okumuwuliriza.
24  Kyokka, ku lunaku olusooka mu wiiki, baagenda ku ntaana ku makya ennyo nga balina eby’akaloosa bye baali bateeseteese.
2  Naye ne basanga ng’ejjinja liyiringisiddwa okuva ku ntaana,
3  era bwe baayingiramu, omulambo gwa Mukama waffe Yesu tebaagusangamu.
4  Bwe baali bakyasobeddwa olw’ekyo, laba! abasajja babiri abaali bambadde engoye ezaakaayakana ne bayimirira we baali.
5  Abakazi ne batya era ne bakoteka emitwe; awo abasajja kwe kubagamba nti: “Lwaki munoonya omulamu mu bafu?
6  Taliiwo wano, yazuukiziddwa. Mujjukire bwe yabagamba ng’akyali nammwe e Ggaliraaya nti,
7  Omwana w’omuntu ateekwa okuweebwayo mu mikono gy’aboonoonyi akomererwe ku muti, naye ku lunaku olw’okusatu azuukire.”
8  Awo ne bajjukira ebigambo bye,
9  ne bava ku ntaana, ne bagenda ne babuulira Ekkumi n’Omu n’abalala bonna ebintu ebyo byonna.
10  Abaabuulira abatume baali: Maliyamu Magudaleena, Yowaana, ne Maliyamu maama wa Yakobo, era n’abakazi abalala abaali nabo.
11  Naye ebigambo ebyo byabawulikikira ng’ebitaliimu nsa era ne batakkiriza abakazi abo.
12  Naye Peetero n’ayimuka, n’adduka n’agenda ku ntaana, era bwe yalingiza yalabamu ngoye za kitaani zokka. N’agenda nga yeewuunya ekyali kibaddewo.
13  Naye ku lunaku olwo lwennyini, abayigirizwa babiri baali bagenda mu kyalo ekiyitibwa Emawo ekyali mayiro nga musanvu okuva e Yerusaalemi,
14  era baali boogera ku bintu ebyo byonna ebyali bibaddewo.
15  Bwe baali banyumya era nga bakubaganya ebirowoozo, Yesu n’abegattako n’atandika okutambula nabo,
16  naye ne batamutegeera.
17  N’abagamba nti: “Biki ebyo bye mwogerako nga mutambula?” Ne bayimirira nga banakuwadde.
18  Omu ku bo ayitibwa Kulewopasi n’amugamba nti: “Oli mugenyi mu Yerusaalemi atalina b’obeera nabo olyoke obe nga tomanyi bintu bibaddeyo mu nnaku zino?”
19  N’ababuuza nti: “Bintu ki?” Ne bamuddamu nti: “Ebintu ebikwata ku Yesu Omunnazaaleesi, eyali nnabbi ow’amaanyi mu bye yakolanga ne bye yayogeranga mu maaso ga Katonda n’ag’abantu bonna;
20  n’engeri bakabona baffe abakulu n’abafuzi gye baamuwaayo okuttibwa era ne bamukomerera ku muti.
21  Naye twali tusuubira nti omusajja oyo ye yali agenda okununula Isirayiri. Ate ng’ebyo byonna obitadde ku bbali, luno lwe lunaku olw’okusatu bukya ebintu bino bibaawo.
22  Ate era waliwo abakazi abamu mu ffe abaatwewuunyisizza, kubanga baagenze ku ntaana ku makya ennyo
23  era bwe bataasanzeeyo mulambo gwe, bazze ne bagamba nti baalabye bamalayika abaabagambye nti mulamu.
24  Abamu ku abo abaabadde naffe baagenze ku ntaana ne basanga nga byonna biri ddala bwe bityo ng’abakazi bwe baagambye, naye ye tebaamulabye.”
25  N’abagamba nti: “Mmwe abasirusiru era ab’emitima egirwawo okukkiriza ebintu byonna bannabbi bye baayogera!
26  Kristo teyalina kubonyaabonyezebwa alyoke ayingire mu kitiibwa kye?”
27  N’abannyonnyola ebintu ebyali bimwogerwako mu Byawandiikibwa byonna ng’atandikira ku ebyo ebyawandiikibwa Musa ne bannabbi bonna.
28  Bwe baali bali kumpi okutuuka ku kyalo gye baali balaga, ye n’alabika ng’akyeyongerayo.
29  Naye ne bamwegayirira asigale, nga bagamba nti: “Sula ewaffe kubanga obudde bunaatera okuwungeera.” Awo n’agenda asule ewaabwe.
30  Bwe yali alya nabo, n’akwata omugaati, n’asaba, n’agumenyamu n’atandika okubagabira.
31  Awo amaaso gaabwe ne gazibuka, ne bamutegeera; naye n’ababulako.
32  Ne bagambagana nti: “Emitima gyaffe tegyakwatiddwako nnyo bwe yabadde ng’ayogera naffe mu kkubo era ng’atunnyonnyola Ebyawandiikibwa?”
33  Mu kiseera ekyo kyennyini ne basituka ne baddayo e Yerusaalemi, ne basanga Ekkumi n’Omu n’abo abaali bakuŋŋaanye nabo,
34  ne babagamba nti: “Mazima ddala Mukama waffe yazuukidde era yalabikidde Simooni!”
35  Awo nabo ne bababuulira ebyali bibaddewo mu kkubo, era nga bwe baali bamutegeeredde ku kumenyaamenyamu omugaati.
36  Bwe baali nga bakyayogera ku bintu ebyo, n’ajja n’ayimirira wakati waabwe n’abagamba nti: “Emirembe gibe nammwe.”
37  Naye olw’okuba baali bakubiddwa encukwe era nga batidde nnyo, baalowooza nti balaba kitonde kya mwoyo.
38  Awo n’abagamba nti: “Lwaki mweraliikirira, era lwaki mubuusabuusa mu mitima gyammwe?
39  Mulabe ebibatu byange n’ebigere byange mukakase nti ye nze; munkwateko mulabe kubanga ekitonde eky’omwoyo tekiba na nnyama na magumba nga bye mulaba nze bye nnina.”
40  Ebyo yabyogera nga bw’abalaga ebibatu bye n’ebigere bye.
41  Bwe baali nga tebannakkiriza olw’essanyu eringi n’olw’okwewuunya ennyo, n’abagamba nti: “Mulinawo ku ky’okulya?”
42  Awo ne bamuwa ekitundutundu ky’ekyennyanja ekikalirire,
43  n’akikwata, n’akirya nga balaba.
44  Awo n’abagamba nti: “Bino bye bigambo bye nnabagamba nga nkyali nammwe, nti byonna ebyampandiikibwako mu Mateeka ga Musa ne mu biwandiiko bya Bannabbi ne mu Zabbuli biteekwa okutuukirira.”
45  Awo n’aggula ebirowoozo byabwe basobole okutegeera amakulu g’Ebyawandiikibwa,
46  era n’abagamba nti: “Bwe kityo bwe kyawandiikibwa nti Kristo wa kubonyaabonyezebwa era azuukizibwe mu bafu ku lunaku olw’okusatu,
47  era nti mu linnya lye, obubaka obw’okwenenya okusobola okusonyiyibwa ebibi bwa kubuulirwa mu mawanga gonna—okutandikira mu Yerusaalemi.
48  Muli ba kuba bajulirwa ba bintu bino.
49  Era laba! ŋŋenda kubaweereza ekyo Kitange kye yasuubiza. Kyokka musigale mu kibuga okutuusa lwe mulifuna amaanyi okuva waggulu.”
50  Awo n’abatwala e Bessaniya, n’ayimusa emikono gye n’abawa omukisa.
51  Bwe yali abawa omukisa, n’abaggibwako, n’atwalibwa mu ggulu.
52  Ne bamuvunnamira, ne baddayo e Yerusaalemi nga basanyufu nnyo.
53  Ne babeeranga mu yeekaalu buli lunaku nga batendereza Katonda.
5  Lumu Yesu bwe yali ku lubalama lw’ennyanja ey’e Genesaleeti ng’ayigiriza ekigambo kya Katonda, ekibiina ky’abantu ekyali kiwuliriza ne kimwekumako nnyo.
2  Awo n’alaba amaato abiri nga gali ku lubalama, naye ng’abavubi bagavuddemu era nga booza obutimba bwabwe.
3  N’alinnya erimu ku maato ago, eryali erya Simooni, n’amusaba alyongereyoko katono mu nnyanja. Awo n’atuula mu lyato n’atandika okuyigiriza ekibiina.
4  Bwe yamala okwogera, n’agamba Simooni nti: “Eryato lyongereyo mu buziba, era musuule obutimba bwammwe muvube.”
5  Naye Simooni n’amuddamu nti: “Omuyigiriza, twateganye ekiro kyonna ne tutakwasa kantu, naye olw’okuba ggwe oyogedde, nja kusuula obutimba.”
6  Bwe baabusuula, ne bakwasa ebyennyanja bingi nnyo era obutimba bwabwe ne butandika okukutuka.
7  Ne bawenya ku bannaabwe abaali mu lyato eddala bajje babayambe; ne bajja ne bajjuza amaato gombi, ne gabulako katono okubbira.
8  Simooni Peetero bwe yalaba bino, n’afukamira mu maaso ga Yesu n’amugamba nti: “Va we ndi Mukama wange kubanga ndi muntu mwonoonyi.”
9  Yayogera bw’atyo kubanga ye n’abo be yali nabo beewuunya nnyo olw’ebyennyanja ebingi ennyo bye baakwasa.
10  Yakobo ne Yokaana, batabani ba Zebedaayo, abaali bakolera awamu ne Simooni nabo beewuunya nnyo. Naye Yesu n’agamba Simooni nti: “Totya. Okuva leero ojja kuvubanga bantu.”
11  Awo ne bakomyawo amaato ku lukalu, ne baleka buli kimu, ne bamugoberera.
12  Ku mulundi omulala bwe yali mu kibuga ekimu, ne wajja omusajja eyali ajjudde ebigenge. Bwe yalaba Yesu n’avunnama, n’amwegayirira ng’agamba nti: “Mukama wange, bw’oba oyagala, osobola okunfuula omulongoofu.”
13  N’agolola omukono gwe, n’amukwatako, n’amugamba nti: “Njagala! Fuuka mulongoofu.” Amangu ago ebigenge ne bimuvaako.
14  N’alagira omusajja oyo obutabuulirako muntu yenna, kyokka n’amugamba nti: “Genda weeyanjule eri kabona, era olw’okulongoosebwa kwo, oweeyo ebintu Musa bye yalagira, bakakase nti owonye.”
15  Naye amawulire agamukwatako ne geeyongera okusaasaana, era abantu bangi ne bajjanga okuwuliriza n’okuwonyezebwa endwadde.
16  Kyokka emirundi mingi yagendanga mu bifo omutali bantu okusaba.
17  Lumu, bwe yali ng’ayigiriza abantu, Abafalisaayo n’abayigiriza b’amateeka abaali bavudde mu bubuga bwonna obw’e Ggaliraaya, n’obw’e Buyudaaya, era ne mu Yerusaalemi nabo baali awo nga batudde; era yalina amaanyi ga Yakuwa ag’okuwonya abantu.
18  Awo abasajja ne baleeta omusajja eyasannyalala, nga bamusitulidde ku katanda, ne bagezaako okumuyingiza bamuteeke mu maaso ga Yesu.
19  Bwe baalemererwa okumuyingiza olw’ekibiina ky’abantu, ne balinnya waggulu ku kasolya ne bayisaamu omusajja ne bamussa ng’ali ku katanda wakati mu bantu abaali mu maaso ga Yesu.
20  Bwe yalaba okukkiriza kwabwe, n’agamba omusajja eyali yasannyalala nti: “Osonyiyiddwa ebibi byo.”
21  Awo abawandiisi n’Abafalisaayo ne batandika okulowooza mu mitima gyabwe nti: “Ono y’ani ayogera ebigambo ebivvoola? Ani ayinza okusonyiwa ebibi okuggyako Katonda yekka?”
22  Naye Yesu bwe yategeera endowooza yaabwe n’abagamba nti: “Biki bye mulowooza mu mitima gyammwe?
23  Kiki ekisinga obwangu, okugamba nti, ‘Osonyiyiddwa ebibi byo,’ oba okugamba nti, ‘Yimuka otambule’?
24  Naye mmwe okusobola okukimanya nti Omwana w’omuntu alina obuyinza okusonyiwa ebibi ku nsi—” n’agamba eyali yasannyalala nti: “Nkugamba nti, Yimuka ositule akatanda ko ogende ewammwe.”
25  N’ayimuka amangu ago nga bonna balaba, n’asitula akatanda kwe yalinga agalamira, n’agenda eka ng’agulumiza Katonda.
26  Bonna ne bawuniikirira ne batandika okugulumiza Katonda, ne batya, era ne bagamba nti: “Olwa leero tulabye ebintu ebyewuunyisa!”
27  Oluvannyuma lw’ebyo, n’afuluma n’alaba omusolooza w’omusolo ayitibwa Leevi ng’atudde we basolooleza omusolo, n’amugamba nti: “Beera mugoberezi wange.”
28  N’aleka buli kimu, n’ayimuka n’amugoberera.
29  Awo Leevi n’amufumbira ekijjulo ekinene mu nnyumba ye; era waaliwo n’abasolooza omusolo bangi n’abalala abaali balya nabo ekijjulo.
30  Awo Abafalisaayo n’abawandiisi ne batandika okwemulugunya ku bayigirizwa be nga bagamba nti: “Lwaki mulya era ne munywa n’abasolooza omusolo n’aboonoonyi?”
31  Yesu n’abaddamu nti: “Abalamu tebeetaaga musawo; abalwadde be bamwetaaga.
32  Sajja kuyita batuukirivu wabula aboonoonyi, basobole okwenenya.”
33  Ne bamugamba nti: “Abayigirizwa ba Yokaana basiiba entakera era basaba nnyo, n’ab’Abafalisaayo bwe batyo bwe bakola, naye ababo balya era banywa.”
34  Yesu n’abagamba nti: “Musobola okusiibya mikwano gy’omugole omusajja ng’omugole oyo akyali nabo?
35  Naye ekiseera kijja kutuuka omugole omusajja abaggibweko, era mu kiseera ekyo bajja kusiiba.”
36  Ate era n’abawa ekyokulabirako ng’agamba nti: “Tewali muntu asala kiwero ku kyambalo eky’okungulu ekipya n’akitunga ku kyambalo ekikadde. Singa akola bw’atyo, ekiwero ekipya kiyulikako; ate era ekiwero ekipya kiba kya njawulo ku kikadde.
37  Ate era, tewali muntu ateeka mwenge musu mu nsawo z’amaliba enkadde. Singa aguteekamu, omwenge omusu gujja kwabya ensawo guyiike era ensawo zoonooneke.
38  Naye omwenge omusu gulina kuteekebwa mu nsawo z’amaliba empya.
39  Tewali muntu anywa mwenge gukuze ayagala kunywa musu, kubanga agamba nti, ‘Ogukuze mulungi.’”
15  Awo abasolooza omusolo n’aboonoonyi bonna ne bajja gy’ali okumuwuliriza.
2  Abafalisaayo n’abawandiisi ne beemulugunya nga bagamba nti: “Omusajja ono asembeza aboonoonyi era alya nabo.”
3  Awo n’abawa ekyokulabirako kino ng’agamba nti:
4  “Ani ku mmwe bw’aba n’endiga 100, emu n’ebula, ataleka 99 ku ttale n’agenda okunoonya eyo eba ebuze, okutuusa lw’agizuula?
5  Bw’agizuula, agiteeka ku bibegaabega bye n’asanyuka.
6  Bw’atuuka eka, ayita mikwano gye ne baliraanwa be n’abagamba nti, ‘Munsanyukireko, kubanga nzudde endiga yange eyali ebuze.’
7  Mbagamba nti, ne mu ggulu ebaayo essanyu lingi olw’omwonoonyi omu eyeenenya okusinga olw’abatuukirivu 99 abateetaaga kwenenya.
8  “Oba, mukazi ki aba ne ssente eza ffeeza kkumi n’abuzaako emu, atakoleeza ttaala era n’ayera ennyumba ye, n’anoonya n’obwegendereza okutuusa lw’agizuula?
9  Bw’agizuula, ayita mikwano gye ne baliraanwa be n’abagamba nti, ‘Munsanyukireko, kubanga nzudde ssente yange eya ffeeza eyali embuzeeko.’
10  Mbagamba nti ne bamalayika ba Katonda basanyuka nnyo olw’omwonoonyi omu eyeenenya.”
11  Awo n’agamba nti: “Waliwo omusajja eyalina abaana babiri.
12  Omuto n’agamba kitaawe nti, ‘Taata, mpa omugabo gwe nnina okufuna ku bintu byo.’ Awo ebintu bye n’abibagabanyizaamu.
13  Nga wayiseewo ennaku ntono, omulenzi omuto yakuŋŋaanya ebintu bye byonna n’agenda mu nsi ey’ewala, era ebintu bye n’abyonoonera eyo nga yeenyigira mu mpisa embi.
14  Bwe yamalawo ebintu bye byonna, enjala ey’amaanyi n’egwa mu nsi eyo, era n’aba ng’ali mu bwetaavu.
15  Yatuuka n’okwesiba ku omu ku batuuze b’omu nsi eyo, era omutuuze oyo n’amusindika ku ttale okulunda embizzi.
16  Yeegombanga okulya emmere embizzi gye zaalyanga naye nga tewali amuwa kintu kyonna.
17  “Bwe yeerowooza n’agamba nti, ‘Bapakasi bameka kitange b’alina abafuna emmere mu bungi, nga nze ndi wano nfa njala!
18  Nja kugenda ewa kitange mmugambe nti: “Taata, nnayonoona eri Katonda ne mu maaso go.
19  Sikyasaana kuyitibwa mwana wo. Nfuula ng’omu ku bapakasi bo.”’
20  Awo n’ayimuka n’agenda ewa kitaawe. Bwe yali akyali wala, kitaawe n’amulengera n’amukwatirwa ekisa, n’adduka n’amugwa mu kifuba n’amunywegera.
21  Awo omwana n’amugamba nti, ‘Taata, nnayonoona eri Katonda ne mu maaso go. Sikyasaana kuyitibwa mwana wo.’
22  Naye kitaawe n’agamba abaddu be nti, ‘Mwanguwe! muleete olugoye olusingayo obulungi mulumwambaze, mumunaanike empeta, era mumwambaze n’engatto.
23  Muleete ennyana eya ssava, mugitte, era tulye tusanyuke,
24  kubanga omwana wange ono yali afudde naye kati azuukidde; yali azaaye naye kati azaawuse.’ Awo ne batandika okusanyuka.
25  “Mutabani we omukulu yali mu nnimiro, era bwe yali akomawo n’atuuka okumpi n’ennyumba, n’awulira abayimba n’abazina.
26  Awo n’ayita omu ku baweereza n’amubuuza ekyali kigenda mu maaso.
27  N’amugamba nti, ‘Muganda wo azze, era kitaawo amuttidde ennyana eya ssava, kubanga akomyewo nga mulamu bulungi.’
28  Naye n’anyiiga era n’agaana okuyingira. Awo kitaawe n’afuluma n’amwegayirira.
29  N’addamu kitaawe nti, ‘Laba! Nkuweerezza emyaka mingi era tewali mulundi na gumu lwe nnali njeemedde ebiragiro byo, naye nze tompangayo wadde akabuzi okusanyukirako awamu ne mikwano gyange.
30  Naye mutabani wo ono eyamalira eby’obugagga byo mu bamalaaya bw’atuuse n’omuttira ennyana eya ssava.’
31  Awo n’amuddamu nti, ‘Mwana wange, bulijjo obaddenga nange era ebintu byange byonna bibyo.
32  Naye tubadde tulina okujaguza n’okusanyuka kubanga muganda wo yali afudde naye azuukidde; yali azaaye naye azaawuse.’”
20  Lumu bwe yali ng’ayigiriza abantu mu yeekaalu era ng’abuulira amawulire amalungi, bakabona abakulu, abawandiisi, n’abakadde ne bajja
2  ne bamugamba nti: “Tubuulire, oggya wa obuyinza okukola ebintu bino, era ani eyakuwa obuyinza buno?”
3  N’abaddamu nti: “Nange nja kubabuuza ekibuuzo era munziremu:
4  Yokaana yaggya wa obuyinza okubatiza, mu ggulu oba mu bantu?”
5  Ne batandika okwogera bokka na bokka nti: “Singa tugamba nti, ‘Yabuggya mu ggulu,’ ajja kutugamba nti, ‘Lwaki temwamukkiriza?’
6  Naye singa tugamba nti, ‘Yabuggya mu bantu,’ abantu bonna bajja kutukuba amayinja kubanga bakakafu nti Yokaana yali nnabbi.”
7  Ne bamuddamu nti tebamanyi gye yabuggya.
8  Yesu n’abagamba nti: “Nange sijja kubabuulira gye nzigya buyinza kukola bintu bino.”
9  Awo n’agerera abantu olugero luno: “Waaliwo omuntu eyasimba ennimiro y’emizabbibu n’agipangisa abalimi, n’agenda mu nsi ey’ewala n’amalayo ekiseera.
10  Naye ekiseera eky’amakungula bwe kyatuuka, n’atuma omuddu eri abalimi bamuwe ku bibala eby’omu nnimiro ye ey’emizabbibu. Kyokka, abalimi ne bamukuba, era ne bamugoba n’addayo ngalo nsa.
11  Awo n’abatumira omuddu omulala. Naye ne bamukuba, ne bamuweebuula, era ne bamugoba n’addayo ngalo nsa.
12  N’abatumira n’ow’okusatu; ono naye ne bamutuusaako ebisago ne bamugoba.
13  Awo nnannyini nnimiro y’emizabbibu n’agamba nti, ‘Nnaakola ntya? Nja kutuma omwana wange omwagalwa. Ono ye bayinza okumussaamu ekitiibwa.’
14  Abalimi bwe baamulaba ne bagambagana nti, ‘Ono ye musika. Tumutte, obusika tubutwale.’
15  Awo ne bamusuula ebweru w’ennimiro y’emizabbibu ne bamutta. Kati olwo kiki nnannyini nnimiro y’emizabbibu ky’ajja okukola?
16  Ajja kujja atte abalimi abo, ennimiro agiwe abalala.” Bwe baawulira ekyo ne bagamba nti: “Ekyo kireme kubaawo!”
17  Naye n’abatunuulira n’abagamba nti: “Kati olwo ekyawandiikibwa kino kitegeeza ki ekigamba nti, ‘Ejjinja abazimbi lye baagaana lye lifuuse ejjinja ekkulu ery’oku nsonda’?
18  Buli muntu anaagwa ku jjinja eryo ajja kumenyekamenyeka. Ate oyo gwe linaagwako, lijja kumubetenta.”
19  Awo abawandiisi ne bakabona abakulu ne baagala okumukwata ku ssaawa eyo yennyini kubanga baakitegeera nti olugero olwo lwali lukwata ku bo. Naye ne batya abantu.
20  Ne banoonya we banaamukwasiza; ne basasula abasajja beefuule ng’abantu abatuukirivu okusobola okumukwasa mu by’ayogera, balyoke bamuweeyo eri ab’obuyinza n’eri gavana.
21  Awo ne bamubuuza nti: “Omuyigiriza, tumanyi nti by’oyogera ne by’oyigiriza bya mazima era tososola, naye oyigiriza ekkubo lya Katonda mu ngeri etuukana n’amazima:
22  Kiba kituufu okusasula Kayisaali omusolo oba nedda?”
23  Naye n’ategeera obukuusa bwabwe, n’abagamba nti:
24  “Mundage eddinaali. Ekifaananyi n’ebigambo ebigiriko by’ani?” Ne bamugamba nti: “Bya Kayisaali.”
25  N’abagamba nti: “Kale, ebya Kayisaali mubiwe Kayisaali, naye ebya Katonda mubiwe Katonda.”
26  Ne batasobola kumukwasa mu bigambo ebyo mu maaso g’abantu, naye ne beewuunya nnyo kye yabaddamu, era ne basirika.
27  Kyokka abamu ku Basaddukaayo abagamba nti teri kuzuukira, ne bajja ne bamubuuza nti:
28  “Omuyigiriza, Musa yatugamba nti, ‘Singa omusajja afa n’aleka omukyala nga tamuzaddeemu mwana, muganda we asaanidde okutwala omukyala oyo, azaalire muganda we abaana.’
29  Waaliwo ab’oluganda musanvu. Ow’olubereberye yawasa omukazi, naye n’afa nga tazadde mwana.
30  N’ow’okubiri n’awasa omukyala oyo naye n’afa,
31  n’ow’okusatu naye n’amuwasa. Bonna omusanvu baamuwasa naye ne bafa nga tebalese baana.
32  Oluvannyuma omukazi naye n’afa.
33  Kati olwo mu kiseera eky’okuzuukira, aliba mukyala w’ani ku bonna? Kubanga bonna omusanvu baamuwasa.”
34  Yesu n’abagamba nti: “Abantu b’omu nteekateeka y’ebintu eno bawasa era bafumbirwa,
35  naye abo abagwanira okufuna obulamu mu nteekateeka y’ebintu eri awamu n’okuzuukizibwa okuva mu bafu, tebaliwasa era tebalifumbirwa.
36  Mu butuufu, baliba tebakyayinza kufa nate, kubanga baliba nga bamalayika, era baliba baana ba Katonda kubanga baliba bazuukiziddwa.
37  Naye okumanya nti abafu bazuukizibwa, ne Musa yakiraga ng’ayogera ku byaliwo ku kisaka, bwe yayita Yakuwa, ‘Katonda wa Ibulayimu, Katonda wa Isaaka, era Katonda wa Yakobo.’
38  Si Katonda wa bafu naye wa balamu, kubanga eri ye bonna balamu.”
39  Abamu ku bawandiisi ne bamugamba nti: “Omuyigiriza, oyogedde bulungi.”
40  Baali tebayinza kwetantala nate kumubuuza kibuuzo na kimu.
41  Awo n’ababuuza nti: “Lwaki bagamba nti Kristo mwana wa Dawudi?
42  Dawudi kennyini agamba mu kitabo kya Zabbuli nti, ‘Yakuwa yagamba Mukama wange nti: “Tuula ku mukono gwange ogwa ddyo
43  okutuusa lwe ndifuula abalabe bo ng’entebe y’ebigere byo.”’
44  Dawudi amuyita Mukama we; kati olwo aba atya omwana we?”
45  Awo abantu bonna bwe baali nga bawuliriza, n’agamba abayigirizwa be nti:
46  “Mwegendereze abawandiisi abaagala okutambula nga bambadde amaganduula, abaagala okulamusibwa mu butale n’okutuula mu bifo eby’omu maaso mu makuŋŋaaniro, abaagala ebifo ebisingayo okuba eby’ekitiibwa ku bijjulo,
47  abanyaga ebintu bya bannamwandu, era abasaba essaala empanvu olw’okweraga. Abo bajja kuweebwa ekibonerezo ekisinga obunene.”
1  Olw’okuba waliwo bangi abafubye okukuŋŋaanya ebigambo eby’amazima bye twakkiriza mu bujjuvu,
2  nga bwe byatuweebwa abo abaalaba ebintu bino era abaalangirira obubaka okuva ku ntandikwa,
3  ow’ekitiibwa Tewofiro nange nnasalawo okukuwandiikira ebintu bino nga bwe biddiriŋŋana, kubanga nnabinoonyerezako n’obwegendereza okuviira ddala ku ntandikwa yaabyo,
4  osobole okukakasa ebintu bye wayigirizibwa.
5  Mu biseera bya Kerode, kabaka wa Buyudaaya, waaliwo kabona ayitibwa Zekkaliya ow’omu kibinja kya Abiya. Mukazi we yali wa mu bawala ba Alooni, era yali ayitibwa Erizabeesi.
6  Bombi baali batuukirivu mu maaso ga Yakuwa, olw’okuba baali bakwata ebiragiro bye byonna n’amateeka ge.
7  Kyokka tebaalina mwana, kubanga Erizabeesi yali mugumba, era bombi baali bakaddiye.
8  Awo bwe yali aweereza nga kabona mu maaso ga Katonda ng’oluwalo lw’ekibinja kye lutuuse,
9  n’alondebwa okuyitira mu kalulu ng’empisa ya bakabona bwe yabanga, okwotereza obubaani ng’ayingidde mu yeekaalu ya Yakuwa.
10  Era ekibiina kyonna eky’abantu kyali bweru nga basaba mu kiseera eky’okwotereza obubaani.
11  Awo malayika wa Yakuwa n’amulabikira ng’ayimiridde ku ludda olwa ddyo olw’ekyoto kwe booterereza obubaani.
12  Zekkaliya bwe yamulaba n’asoberwa, era n’atya nnyo.
13  Naye malayika n’amugamba nti: “Totya Zekkaliya kubanga okwegayirira kwo kuwuliddwa, era mukazi wo Erizabeesi ajja kukuzaalira omwana ow’obulenzi, era ojja kumutuuma Yokaana.
14  Ojja kusanyuka era ojaguze nnyo, era n’abalala bangi bajja kusanyuka olw’okuzaalibwa kwe,
15  kubanga aliba mukulu mu maaso ga Yakuwa. Naye talina kunywa nvinnyo oba ekitamiiza kyonna. Alijjuzibwa omwoyo omutukuvu okuviira ddala mu lubuto lwa nnyina,
16  era alikomyawo abaana ba Isirayiri bangi eri Yakuwa, Katonda waabwe.
17  Ate era alimukulemberamu ng’alina omwoyo n’amaanyi nga Eriya bye yalina, azze emitima gya bakitaabwe b’abaana eri abaana baabwe, era n’abajeemu abasobozese okufuna amagezi ag’abatuukirivu, asobole okuteekerateekera Yakuwa abantu abamusaanira.”
18  Awo Zekkaliya n’agamba malayika nti: “Kino nnyinza kukikakasiza ku ki? Kubanga nkaddiye era ne mukyala wange naye akaddiye.”
19  Malayika n’amugamba nti: “Nze Gabulyeri ayimirira mu maaso ga Katonda, era ntumiddwa okwogera naawe nkubuulire amawulire amalungi ag’ebintu bino.
20  Naye laba! ojja kuziba omumwa era tojja kusobola kwogera okutuusa ebintu bino lwe birituukirira olw’okuba tokkirizza bigambo byange ebijja okutuukirira mu kiseera ekigereke.”
21  Mu kiseera ekyo abantu baali balindirira Zekkaliya, era nga beewuunya lwaki yali aludde mu yeekaalu.
22  Naye bwe yafuluma n’atasobola kwogera nabo, ne bategeera nti waliwo ekintu ekitali kya bulijjo kye yali alabye mu yeekaalu. Yabakolera bukolezi bubonero, naye n’asigala nga tayogera.
23  Awo ennaku ez’okuweereza kwe bwe zaggwaako, n’addayo ewuwe.
24  Nga wayiseewo ennaku ntono, Erizabeesi mukazi we yafuna olubuto; yamala emyezi etaano nga teyeeraga mu bantu, ng’agamba nti:
25  “Kino Yakuwa ky’ankoledde mu nnaku zino. Antaddeko ebirowoozo n’anzigyako ekivume kye mbadde nakyo mu bantu.”
26  Mu mwezi ogw’omukaaga ng’ali lubuto, Katonda yatuma malayika Gabulyeri mu kibuga eky’e Ggaliraaya ekiyitibwa Nazaaleesi
27  eri Maliyamu, omuwala embeerera eyali ayogerezebwa Yusufu ow’omu nnyumba ya Dawudi.
28  Malayika bwe yajja gy’ali, n’amugamba nti: “Emirembe gibe naawe, ggwe asiimibwa ennyo; Yakuwa ali naawe.”
29  Naye n’asoberwa olw’ebigambo bya malayika ebyo era n’atandika okwebuuza amakulu g’okulamusa okwo.
30  Malayika n’amugamba nti: “Totya Maliyamu, kubanga osiimiddwa mu maaso ga Katonda.
31  Laba! oliba olubuto era olizaala omwana ow’obulenzi era olimutuuma erinnya Yesu.
32  Oyo aliba mukulu era aliyitibwa Mwana w’Oyo Asingayo Okuba Waggulu; era Yakuwa Katonda alimuwa entebe ya Dawudi jjajjaawe;
33  alifuga ennyumba ya Yakobo nga Kabaka emirembe gyonna, era Obwakabaka bwe tebuliggwaawo.”
34  Naye Maliyamu n’agamba malayika nti: “Kino kinaasoboka kitya nga sirina musajja gwe nneegatta naye?”
35  Malayika n’amugamba nti: “Omwoyo omutukuvu gulikujjako, era amaanyi g’Oyo Asingayo Okuba Waggulu galikujjako. N’olw’ensonga eyo, n’oyo alizaalibwa aliyitibwa mutukuvu, Mwana wa Katonda.
36  Era laba! Erizabeesi gw’olinako oluganda, ayitibwa omugumba, naye ali lubuto lwa mwana wa bulenzi, mu myaka gye egy’obukadde, era kati lwa myezi mukaaga;
37  kubanga eri Katonda, tewali kigambo kitayinza kutuukirira.”
38  Awo Maliyamu n’agamba nti: “Laba! ndi muzaana wa Yakuwa! Ka kibeere bwe kityo gye ndi nga bw’ogambye.” Awo malayika n’ava w’ali.
39  Mu nnaku ezo Maliyamu n’asituka n’agenda mangu mu kitundu eky’ensozi, mu kibuga eky’omu Yuda,
40  n’ayingira mu nnyumba ya Zekkaliya, n’alamusa Erizabeesi.
41  Erizabeesi bwe yawulira okulamusa kwa Maliyamu, omwana eyali mu lubuto lwe n’abuukabuuka, era Erizabeesi n’ajjuzibwa omwoyo omutukuvu,
42  n’ayogera mu ddoboozi ery’omwanguka nti: “Oli wa mukisa mu bakazi bonna, n’omwana gw’olizaala wa mukisa!
43  Nze ani okufuna enkizo ng’eno, okukyaza nnyina wa Mukama wange?
44  Laba! bwe mpulidde eddoboozi lyo ng’onnamusa, omwana ali mu lubuto lwange n’abuukabuuka olw’essanyu.
45  Era naawe eyakkiriza oli musanyufu, kubanga ebintu byonna Yakuwa bye yakutegeeza bijja kutuukirira.”
46  Maliyamu n’agamba nti: “Ngulumiza Yakuwa,
47  era omutima gwange gusanyukira nnyo Katonda Omulokozi wange;
48  kubanga alabye embeera y’omuzaana we omunaku. Okuva kati abantu ab’emirembe gyonna banampita musanyufu,
49  kubanga Oyo ow’amaanyi ankoledde ebikulu; erinnya lye ttukuvu,
50  era mu buli mulembe asaasira abo abamutya.
51  Akoze eby’amaanyi n’omukono gwe; asaasaanyizza abo abooleka amalala mu mitima gyabwe.
52  Abantu ab’obuyinza abawanuddeyo ku ntebe zaabwe n’agulumiza abanaku;
53  abalumwa enjala abawadde ebintu ebirungi ne bakkuta, n’abo abaalina obugagga abagobye ne bagenda nga tebalina kantu.
54  Adduukiridde Isirayiri omuweereza we, okulaga nti ajjukira ekisuubizo kye eky’okusaasira
55  Ibulayimu n’ezzadde lye emirembe gyonna, nga bwe yagamba bajjajjaffe.”
56  Maliyamu n’amala naye emyezi ng’esatu, oluvannyuma n’addayo ewuwe.
57  Awo ekiseera kya Erizabeesi eky’okuzaala ne kituuka, era n’azaala omwana wa bulenzi.
58  Baliraanwa be n’ab’eŋŋanda ze ne bawulira nti Yakuwa amulaze ekisa, era ne basanyukira wamu naye.
59  Ku lunaku olw’omunaana ne bajja okukomola omwana, era baali bagenda kumutuuma erinnya lya kitaawe, Zekkaliya.
60  Naye nnyina w’omwana n’agamba nti: “Nedda, ajja kuyitibwa Yokaana.”
61  Ne bamugamba nti: “Tewali n’omu ku b’eŋŋanda zo ayitibwa linnya eryo.”
62  Awo ne bakozesa obubonero ne babuuza taata w’omwana erinnya lye yali ayagala okumutuuma.
63  N’asaba ekipande, n’awandiikako nti: “Yokaana lye linnya lye.” Bonna ne beewuunya.
64  Amangu ago omumwa gwe ne guzibuka era n’olulimi lwe ne lusumulukuka n’atandika okwogera, n’atendereza Katonda.
65  Ab’omu kitundu kyabwe bonna ne batya era ebintu ebyo byonna ne bitandika okwogerwako mu kitundu kyonna eky’ensozi eky’e Buyudaaya.
66  Era abo bonna abaabiwulira ne babissa ku mitima gyabwe, ne bagamba nti: “Ddala omwana ono aliba muntu wa ngeri ki?” Kubanga omukono gwa Yakuwa gwali naye.
67  Zekkaliya kitaawe n’ajjuzibwa omwoyo omutukuvu n’ayogera ebigambo eby’obunnabbi ng’agamba nti:
68  “Yakuwa Katonda wa Isirayiri atenderezebwe, kubanga asaasidde abantu be n’abanunula.
69  Atuyimusirizza ejjembe ery’obulokozi mu nnyumba ya Dawudi omuweereza we,
70  nga bwe yayogera okuyitira mu kamwa ka bannabbi be abatukuvu ab’edda;
71  okutulokola okuva eri abalabe baffe n’okuva eri abo bonna abatukyawa,
72  okutusaasira ku lwa bajjajjaffe era n’okujjukira endagaano ye entukuvu,
73  ekirayiro kye yalayirira jjajjaffe Ibulayimu,
74  nti oluvannyuma lw’okutununula mu mikono gy’abalabe baffe, ajja kutuwa enkizo ey’okumuweereza awatali kutya,
75  nga tuli beesigwa era batuukirivu mu maaso ge ennaku zaffe zonna.
76  Naye ggwe omwana, oliyitibwa nnabbi w’Oyo Asingayo Okuba Waggulu, kubanga olikulemberamu Yakuwa okuteekateeka amakubo ge,
77  okumanyisa abantu be obubaka obw’okulokolebwa nga basonyiyibwa ebibi byabwe,
78  olw’obusaasizi bwa Katonda waffe. Olw’obusaasizi buno ekitangaala eky’oku makya ennyo okuva waggulu kijja kujja gye tuli,
79  okumulisiza abo abatudde mu kizikiza ne mu kisiikirize eky’okufa, n’okuluŋŋamya ebigere byaffe mu kkubo ery’emirembe.”
80  Omwana n’agenda ng’akula, era ne yeeyongera amaanyi mu mwoyo; n’abeeranga mu ddungu okutuusa ku lunaku lwe yeeraga eri abantu ba Isirayiri.
2  Mu nnaku ezo Kayisaali Agusito yayisa ekiragiro nti abantu bonna bagende beewandiise.
2  (Okwewandiisa kuno okwasooka kwaliwo nga Kiriniyo ye gavana wa Busuuli.)
3  Abantu bonna ne bagenda okwewandiisa, buli omu mu kibuga ky’ewaabwe.
4  Ne Yusufu n’ava e Ggaliraaya mu kibuga ky’e Nazaaleesi, n’agenda e Buyudaaya mu kibuga kya Dawudi ekiyitibwa Besirekemu, kubanga yali wa mu nnyumba ya Dawudi era wa mu lunyiriri lwe.
5  Yagenda yeewandiise wamu ne Maliyamu gwe yali awasizza mu kiseera ekyo, era eyali anaatera okuzaala.
6  Bwe baali bali eyo, ekiseera kye eky’okuzaala ne kituuka.
7  N’azaala omwana we omubereberye, nga wa bulenzi, n’amubikka mu ngoye n’amuzazika mu lutiba ebisolo mwe biriira, kubanga tebaafuna wa kusula mu nnyumba y’abagenyi.
8  Era mu kitundu ekyo waaliwo abasumba abaali ku ttale nga bakuuma ebisibo byabwe ekiro.
9  Amangu ago malayika wa Yakuwa n’ajja n’ayimirira mu maaso gaabwe, era ekitiibwa kya Yakuwa ne kyakaayakana awo wonna we baali, era ne batya nnyo.
10  Naye malayika n’abagamba nti: “Temutya, kubanga mbategeeza amawulire amalungi ag’essanyu eringi abantu bonna lye bajja okufuna.
11  Kubanga olwa leero omulokozi, Kristo Mukama waffe, azaaliddwa mu kibuga kya Dawudi.
12  Kano ke kabonero kwe munaamutegeerera: Mujja kusanga omwana omuwere ng’abikiddwa mu ngoye, ng’azazikiddwa mu lutiba ebisolo mwe biriira.”
13  Amangu ago bamalayika abalala bangi ab’omu ggye ery’omu ggulu ne beegatta ku malayika oyo ne batendereza Katonda nga bagamba nti:
14  “Ekitiibwa kibeere eri Katonda mu ggulu, n’emirembe gibeere ku nsi mu bantu Katonda b’asiima.”
15  Bamalayika bwe baava awaali abasumba ne baddayo mu ggulu. Awo abasumba ne bagambagana nti: “Ka tugende e Besirekemu tulabe ekibaddewo, Yakuwa ky’atutegeezezza.”
16  Ne bagenda mangu ne basanga Maliyamu ne Yusufu, n’omwana omuwere ng’azazikiddwa mu lutiba ensolo mwe ziriira.
17  Bwe baakiraba, ne boogera bye baali babategeezezza ebikwata ku mwana.
18  Bonna abaawulira ne beewuunya ebintu abasumba bye baabagamba,
19  naye ebigambo ebyo Maliyamu n’abikuumira ku mutima gwe, era n’afumiitiriza ku makulu gaabyo.
20  Awo abasumba ne baddayo nga bagulumiza Katonda era nga bamutendereza olw’ebyo byonna bye baali bawulidde ne bye baali balabye, nga bwe byali bibagambiddwa.
21  Awo ennaku omunaana bwe zaatuuka omwana okukomolebwa, n’atuumibwa Yesu, erinnya malayika lye yamuyita nga tannaba kubeera mu lubuto lwa nnyina.
22  Era ennaku ez’okubatukuza bwe zaatuuka ng’Amateeka ga Musa bwe gaali galagira, ne batwala omwana e Yerusaalemi okumwanjula eri Yakuwa,
23  nga bwe kyawandiikibwa mu Mateeka ga Yakuwa nti: “Buli mwana ow’obulenzi omubereberye ateekwa okuyitibwa omutukuvu wa Yakuwa.”
24  Era baawaayo ssaddaaka nga bwe kyawandiikibwa mu Mateeka ga Yakuwa nti: “amayiba abiri oba enjiibwa bbiri ento.”
25  Mu Yerusaalemi mwalimu omusajja ayitibwa Simiyoni; omusajja oyo yali mutuukirivu era ng’atya Katonda, ng’alindirira ekiseera Katonda lwe yali ajja okubudaabuda Isirayiri, era yaliko omwoyo omutukuvu.
26  Ate era, Katonda yali amubikkulidde okuyitira mu mwoyo omutukuvu nti yali tajja kufa nga tannalaba Kristo eyatumibwa Yakuwa.
27  Ng’akulemberwa omwoyo omutukuvu, yayingira mu yeekaalu, era bazadde ba Yesu omuto bwe baamuleeta okumukola ng’empisa bwe yali mu Mateeka,
28  Simiyoni n’asitula omwana mu mikono gye, n’atendereza Katonda ng’agamba nti:
29  “Mukama Afuga Byonna, olese omuddu wo agende mirembe nga bwe wayogera,
30  kubanga amaaso gange galabye oyo aleeta obulokozi
31  gwe wateekawo mu maaso g’abantu bonna,
32  ekitangaala ekiggyawo ekizikiza ekibisse amawanga, era ekitiibwa ky’abantu bo Isirayiri.”
33  Taata w’omwana ne maama we ne beewuunya ebigambo ebyali bimwogerwako.
34  Era Simiyoni n’abawa omukisa, era n’agamba Maliyamu nnyina w’omwana nti: “Laba! Omwana ono alondeddwa okuviirako bangi okugwa n’okuyimuka mu Isirayiri, era n’okubeera akabonero akalinyoomebwa
35  (naye ggwe, ekitala ekiwanvu kirikuyitamu), kisobozese ebirowoozo ebiri mu mitima gy’abantu bangi okumanyika.”
36  Ate era waaliwo Ana nnabbi, muwala wa Fanweri, ow’omu kika kya Aseri. Omukazi ono yali akaddiye era yali abadde n’omwami we okumala emyaka musanvu okuva lwe baafumbiriganwa,
37  naye kati yali nnamwandu ng’alina emyaka 84. Teyayosanga kugenda mu yeekaalu, nga yeenyigira mu buweereza obutukuvu emisana n’ekiro, ng’asiiba era nga yeegayirira Katonda.
38  Mu kiseera ekyo kyennyini yajja we baali n’atandika okwebaza Katonda, era n’ayogera ebikwata ku mwana eri abo bonna abaali balindirira okununulibwa kwa Yerusaalemi.
39  Bwe baamala okutuukiriza byonna ebyali biragirwa mu Mateeka ga Yakuwa, ne baddayo e Ggaliraaya mu kibuga kyabwe eky’e Nazaaleesi.
40  Omwana n’agenda ng’akula era ne yeeyongera okuba ow’amaanyi, n’okujjuzibwa amagezi, era ne yeeyongera okusiimibwa Katonda.
41  Buli mwaka bazadde be baagendanga e Yerusaalemi ku mbaga ey’Okuyitako.
42  Bwe yaweza emyaka 12, ne bagenda ku mbaga nga bwe baakolanga.
43  Bwe baali bakomawo ng’ennaku z’embaga ziweddeko, Yesu n’asigala e Yerusaalemi, era bazadde be ne batakitegeera.
44  Nga balowooza nti yali ali mu kibiina ky’abantu be baali batambula nabo, baatambula olugendo lwa lunaku lulamba, oluvannyuma ne batandika okumunoonya mu b’eŋŋanda zaabwe ne mu mikwano gyabwe.
45  Naye bwe bataamulaba, ne baddayo e Yerusaalemi ne bamunoonya nnyo.
46  Oluvannyuma lw’ennaku ssatu ne bamusanga mu yeekaalu ng’atudde n’abayigiriza, ng’abawuliriza era ng’ababuuza ebibuuzo.
47  Naye abo bonna abaali bamuwuliriza ne beewuunya nnyo olw’okutegeera kwe, n’olw’ebyo bye yali addamu.
48  Bazadde be bwe baamulaba ne beewuunya nnyo, era maama we n’amugamba nti: “Mwana wange, lwaki otuyisizza bw’oti? Nze ne kitaawo tukunoonyezza buli wamu.”
49  Naye n’abagamba nti: “Lwaki mubadde munnoonya? Mubadde temumanyi nti nnina kubeera mu nnyumba ya Kitange?”
50  Naye ne batategeera makulu g’ebyo bye yabagamba.
51  Awo n’agenda nabo e Nazaaleesi, ne yeeyongera okubagondera. Era maama we n’akuumira ebigambo ebyo byonna ku mutima gwe.
52  Yesu ne yeeyongera okufuna amagezi n’okukula era n’okusiimibwa Katonda n’abantu.
3  Mu mwaka ogw’ekkumi n’etaano ogw’obufuzi bwa Tiberiyo Kayisaali, Pontiyo Piraato bwe yali nga ye gavana wa Buyudaaya, nga Kerode ye w’essaza ly’e Ggaliraaya, nga Firipo muganda we ye w’essaza ly’e Ituliya ne Tirakoniti, era nga Lusaniya ye w’essaza ly’e Abireeni,
2  mu biseera bya Anaasi kabona omukulu n’ebya Kayaafa, ekigambo kya Katonda ne kijjira Yokaana mutabani wa Zekkaliya ng’ali mu ddungu.
3  Awo n’atambula mu kitundu kyonna ekiriraanye Yoludaani, ng’abuulira abantu babatizibwe ng’akabonero akalaga nti beenenyezza okusobola okusonyiyibwa ebibi,
4  nga bwe kyawandiikibwa mu kitabo ky’ebigambo bya nnabbi Isaaya nti: “Eddoboozi ery’omwanguka ery’oyo ayogerera mu ddungu nti: ‘Muteeketeeke ekkubo lya Yakuwa! Mutereeze amakubo ge.
5  Buli kiwonvu kirina okujjuzibwa, na buli lusozi era na buli kasozi birina okufuulibwa eby’omuseetwe; amakubo agaakyama galina okutereezebwa, n’ag’ebisirikko galina okuseetezebwa;
6  era abantu bonna bajja kulaba Katonda bw’alokola.’”
7  Awo n’agamba abantu abaagendanga gy’ali okubatizibwa nti: “Mmwe abaana b’emisota egy’obusagwa, ani abalabudde okudduka obusungu obugenda okujja?
8  Kale nno, mubale ebibala ebiraga nti mwenenyezza. Temugamba nti, ‘Ibulayimu ye kitaffe.’ Kubanga mbagamba nti Katonda asobola okufunira Ibulayimu abaana okuva mu mayinja gano.
9  Mazima embazzi eteekeddwa ku kikolo ky’emiti. N’olwekyo buli muti ogutabala bibala birungi gujja kutemebwa gusuulibwe mu muliro.”
10  Abantu ne bamubuuza nti: “Kati olwo tukole ki?”
11  N’abaddamu nti: “Oyo alina ebyambalo ebibiri, ekimu akiwe oyo atalina, n’oyo alina emmere aweeko atalina.”
12  Abasolooza omusolo nabo ne bajja okubatizibwa ne bamubuuza nti: “Omuyigiriza, kiki kye tusaanidde okukola?”
13  N’abagamba nti: “Temusolooza musolo gusukka ku ogwo ogwagerekebwa.”
14  Abasirikale nabo ne bamubuuza nti: “Ffe tusaanidde kukola ki?” N’abagamba nti: “Temuyisanga muntu yenna bubi era temuwaayirizanga muntu yenna, naye mubeerenga bamativu n’empeera gye mufuna.”
15  Abantu baali basuubira okujja kwa Kristo era nga beebuuza mu mitima gyabwe ebikwata ku Yokaana nti: “Yandiba nga ye Kristo?”
16  Yokaana n’abaddamu bonna ng’agamba nti: “Nze mbabatiza na mazzi, naye ansinga obuyinza ajja, era sisaanira na kusumulula buguwa bwa ngatto ze. Ajja kubabatiza n’omwoyo omutukuvu n’omuliro.
17  Olugali lwe luli mu mukono gwe, okulongooseza ddala egguuliro lye era akuŋŋaanyize eŋŋaano mu tterekero lye, naye byo ebisusunku abyokye omuliro ogutayinza kuzikizibwa.”
18  Ate era waliwo n’ebintu ebirala bingi bye yabagamba, era ne yeeyongera okubuulira abantu amawulire amalungi.
19  Naye yanenya Kerode ow’essaza olwa Kerodiya muka muganda we n’olw’ebikolwa ebibi byonna bye yali akoze,
20  ate ku bikolwa ebyo Kerode yayongerako na kino: Yaggalira Yokaana mu kkomera.
21  Awo abantu bonna bwe baali babatizibwa, Yesu naye n’abatizibwa. Bwe yali asaba, eggulu ne libikkuka,
22  omwoyo omutukuvu ne gumukkako nga gulinga ejjiba, era eddoboozi ne liva mu ggulu nga ligamba nti: “Ggwe Mwana wange omwagalwa; nkusanyukira.”
23  Yesu we yatandikira omulimu gwe, yali aweza emyaka nga 30, era okusinziira ku ekyo abantu kye baali balowooza, yali mwanawa Yusufu,omwana wa Keri,
24  omwana wa Mattati,omwana wa Leevi,omwana wa Mereki,omwana wa Yanayi,omwana wa Yusufu,
25  omwana wa Mattasiya,omwana wa Amosi,omwana wa Nakkumu,omwana wa Esuli,omwana wa Naggayi,
26  omwana wa Maasi,omwana wa Mattasiya,omwana wa Semeyini,omwana wa Yoseki,omwana wa Yoda,
27  omwana wa Yowanani,omwana wa Lesa,omwana wa Zerubbaberi,omwana wa Seyalutyeri,omwana wa Neeri,
28  omwana wa Mereki,omwana wa Addi,omwana wa Kosamu,omwana wa Erumadamu,omwana wa Eli,
29  omwana wa Yesu,omwana wa Eriyeza,omwana wa Yolimu,omwana wa Mattati,omwana wa Leevi,
30  omwana wa Simiyoni,omwana wa Yuda,omwana wa Yusufu,omwana wa Yonamu,omwana wa Eriyakimu,
31  omwana wa Mereya,omwana wa Menna,omwana wa Mattasa,omwana wa Nasani,omwana wa Dawudi,
32  omwana wa Yese,omwana wa Obedi,omwana wa Bowaazi,omwana wa Salumooni,omwana wa Nakusoni,
33  omwana wa Amminadaabu,omwana wa Aluni,omwana wa Kezulooni,omwana wa Pereezi,omwana wa Yuda,
34  omwana wa Yakobo,omwana wa Isaaka,omwana wa Ibulayimu,omwana wa Teera,omwana wa Nakoli,
35  omwana wa Serugi,omwana wa Leewu,omwana wa Peregi,omwana wa Eberi,omwana wa Seera,
36  omwana wa Kayinaani,omwana wa Alupakusaadi,omwana wa Seemu,omwana wa Nuuwa,omwana wa Lameka,
37  omwana wa Mesuseera,omwana wa Enoka,omwana wa Yaledi,omwana wa Makalaleeri,omwana wa Kayinaani,
38  omwana wa Enosi,omwana wa Seezi,omwana wa Adamu,omwana wa Katonda.
12  Mu kiseera ekyo, abantu nkumi na nkumi baakuŋŋaana ne batuuka n’okulinnyaganako, n’asookera ku bayigirizwa be n’abagamba nti: “Mwegendereze ekizimbulukusa ky’Abafalisaayo, nga bwe bunnanfuusi.
2  Naye tewali kyakwekebwa ekitalikwekulwa, era tewali kyama ekitalimanyibwa.
3  N’olwekyo, ebyo bye mwogerera mu kizikiza biriwulirwa mu kitangaala, era bye mwogerera mu kaama nga muli mu bisenge, birirangirirwa waggulu ku nnyumba.
4  Ate era mbagamba mmwe mikwano gyange, temutya abo abatta omubiri naye ng’oluvannyuma lw’ekyo tebalina kisingawo kye bayinza kukola.
5  Naye ka mbalage gwe mulina okutya: Mutye Oyo amala okutta ate n’aba n’obuyinza okusuula omuntu mu Ggeyeena. Mbagamba nti, mutye Oyo.
6  Enkazaluggya ttaano tezigula ssente bbiri ez’omuwendo omutono ennyo? Kyokka tewali n’emu ku zo Katonda gye yeerabira.
7  Naye mmwe n’omuwendo gw’enviiri eziri ku mitwe gyammwe gumanyiddwa. Temutya; muli ba muwendo nnyo okusinga enkazaluggya ennyingi.
8  “Mbagamba nti, buli anjatula mu maaso g’abantu, Omwana w’omuntu naye alimwatula mu maaso ga bamalayika ba Katonda.
9  Naye buli anneegaanira mu maaso g’abantu, Omwana w’omuntu naye alimwegaanira mu maaso ga bamalayika ba Katonda.
10  Era buli muntu ayogera obubi ku Mwana w’omuntu, alisonyiyibwa; naye avvoola omwoyo omutukuvu talisonyiyibwa.
11  Bwe babatwalanga mu nkiiko z’abantu n’eri abakungu ba gavumenti n’ab’obuyinza, temweraliikiriranga ngeri gye muneewozaako oba kye munaayogera;
12  kubanga omwoyo omutukuvu gulibayigiriza ku ssaawa eyo yennyini ebintu bye musaanidde okwogera.”
13  Omu ku abo abaali mu kibiina ky’abantu n’amugamba nti: “Omuyigiriza, gamba muganda wange angabanyize ku by’obusika.”
14  N’amugamba nti: “Ani yannonda okuba omulamuzi wammwe oba oyo ow’okubagabanyizaamu ebyammwe?”
15  N’abagamba nti: “Mutunule era mwekuume okwegomba okwa buli ngeri, kubanga omuntu ne bw’aba n’ebintu ebingi, ebintu ebingi by’aba nabyo si bye bimuwa obulamu.”
16  Awo n’abagerera olugero ng’agamba nti: “Ennimiro y’omusajja omu omugagga yabala nnyo.
17  N’atandika okulowooza mu mutima gwe nti: ‘Nnaakola ntya kati nga sirina we nkuŋŋaanyiza birime byange?’
18  Awo n’agamba nti, ‘Nja kukola bwe nti: Nja kumenya amawanika gange nzimbe agasingako obunene era omwo mwe nja okukuŋŋaanyiza ebirime byange byonna eby’empeke n’ebintu byange byonna ebirungi;
19  era nja kwegamba nti: “Olina ebintu ebirungi bingi ebinaakumazaako emyaka mingi; weewummulire, olye, onywe, era osanyuke.”’
20  Naye Katonda n’amugamba nti, ‘Musirusiru ggwe, mu kiro kino bagenda kukuggyako obulamu bwo. Kati olwo ani agenda okutwala ebintu by’oterese?’
21  Bwe kityo bwe kibeera eri omuntu eyeeterekera eby’obugagga naye nga si mugagga mu maaso ga Katonda.”
22  Awo n’agamba abayigirizwa be nti: “Kyenva mbagamba nti, mulekere awo okweraliikirira ebikwata ku bulamu bwammwe, nti munaalya ki, oba ebikwata ku mibiri gyammwe, nti munaayambala ki.
23  Kubanga obulamu bwa muwendo okusinga emmere, n’omubiri gwa muwendo okusinga eby’okwambala.
24  Mutunuulire nnamuŋŋoona: tezisiga, tezikungula, era tezirina ggwanika, kyokka Katonda aziriisa. Mmwe temuli ba muwendo nnyo okusinga ebinyonyi?
25  Ani ku mmwe bwe yeeraliikirira ayinza okwongerako wadde akatono ku kiseera ky’obulamu bwe?
26  N’olwekyo, bwe muba nga temuyinza kukola kintu kitono ng’ekyo, lwaki mweraliikirira ebintu ebirala?
27  Mulowooze ku ngeri amalanga gye gakulamu: Tegakuluusana, wadde okuluka engoye; naye mbagamba nti ne Sulemaani mu kitiibwa kye kyonna teyayambala ng’erimu ku go.
28  Bwe kiba nti bw’atyo Katonda bw’ayambaza omuddo ogw’oku ttale, ogubeerawo leero ate enkya ne gusuulibwa mu kikoomi, taasingewo nnyo okubambaza mmwe, mmwe abalina okukkiriza okutono!
29  Kale, mulekere awo okweraliikirira kye munaalya ne kye munaanywa;
30  kubanga ebintu ebyo byonna amawanga ag’ensi bye geemaliddeko okunoonya; Kitammwe akimanyi nti ebintu ebyo mubyetaaga.
31  Wabula munoonyenga Obwakabaka bwe, era ebintu ebyo biribongerwako.
32  “Temutya mmwe ekisibo ekitono, kubanga Kitammwe asazeewo okubawa Obwakabaka.
33  Mutunde ebintu byammwe mugabire abaavu. Mwekolere ensawo ezitakaddiwa omuteekebwa ssente, eky’obugagga eky’olubeerera mu ggulu, omubbi gy’atatuuka era ebiwuka gye bitayinza kukiriira.
34  Kubanga eby’obugagga byammwe gye bibeera, n’emitima gyammwe gye gibeera.
35  “Mubeere nga mwambadde era nga mweteeseteese, era n’ettaala zammwe muzikuume nga zaaka,
36  era mubeere ng’abasajja abalindirira mukama waabwe okudda okuva ku mbaga ey’obugole ne kiba nti bw’atuuka n’akonkona, amangu ago bamuggulirawo.
37  Balina essanyu abaddu abo mukama waabwe b’asanga nga batunula! Mazima mbagamba nti, ajja kwambala ebyambalo eby’okuweererezaamu, abatuuze ku mmeeza, abaweereze.
38  Era bw’atuuka mu kisisimuka eky’okubiri, wadde eky’okusatu n’abasanga nga batunula, abaddu abo baba n’essanyu!
39  Naye mumanye kino nti, singa nnyini nnyumba yali amanyi ekiseera omubbi kye yandijjiddemu, teyandiganyizza nnyumba ye kumenyebwa.
40  Kale nammwe mubeere beetegefu, kubanga Omwana w’omuntu ajjira mu kiseera kye mutamusuubiriramu.”
41  Awo Peetero n’amugamba nti: “Mukama waffe, olugero luno olugeredde ffe oba olugeredde bonna?”
42  Mukama waffe n’agamba nti: “Ddala omuwanika omwesigwa era ow’amagezi y’ani, mukama we gw’alisigira abaweereza be okubawanga emmere ebamala mu kiseera ekituufu?
43  Omuddu oyo aba n’essanyu mukama we bw’ajja n’amusanga ng’akola bw’atyo!
44  Mazima mbagamba nti alimusigira ebintu bye byonna.
45  Naye singa omuddu oyo agamba mu mutima gwe nti, ‘Mukama wange aluddewo okujja,’ n’atandika okukuba abaddu n’abazaana, era n’okulya, n’okunywa, n’okutamiira,
46  mukama w’omuddu oyo alijjira ku lunaku lw’atamusuubirirako ne mu ssaawa gy’atamanyi, era alimubonereza nnyo era n’amuteeka wamu n’abo abatali beesigwa.
47  Omuddu oyo eyategeera mukama we ky’ayagala naye n’ateeteekateeka oba n’atakola nga mukama we bwe yamulagira, alikubibwa emiggo mingi.
48  Naye oyo ataategeera kyokka n’akola ebintu ebimugwanyiza okukubibwa emiggo, alikubibwa mitono. Mazima ddala oyo yenna eyaweebwa ebingi, alisabibwa bingi, era oyo eyakwasibwa ebingi, alisabibwa ebisingawo.
49  “Nnajja kukoleeza muliro ku nsi; bwe guba nga gumaze okukoleera, kiki ekirala kye mba nkyayagala?
50  Mazima ddala waliwo okubatizibwa kwe ŋŋenda okubatizibwa, era nga nnina ennaku ya maanyi okutuusa lwe kuliggwa!
51  Mulowooza nnajja kuleeta mirembe ku nsi? Nedda; mazima mbagamba nti sajja kuleeta mirembe wabula enjawukana.
52  Okuva leero abantu bataano mu nju emu baliba tebakwatagana; abasatu nga tebakwatagana n’ababiri, n’ababiri nga tebakwatagana n’abasatu.
53  Bano baliba tebakwatagana: taata ne mutabani we, mutabani ne taata we, maama ne muwala we, omuwala ne maama we, nnyazaala ne muka mwana, muka mwana ne nnyazaala we.”
54  Awo n’agamba n’ekibiina ky’abantu nti: “Bwe mulaba ebire nga biva ebugwanjuba, amangu ago mugamba nti, ‘Enkuba ey’amaanyi ejja,’ era bwe kityo bwe kiba.
55  Era bwe mulaba embuyaga eva mu bukiikaddyo ng’ekunta, mugamba nti, ‘Ebbugumu lijja kuba lingi,’ era bwe kityo bwe kiba.
56  Bannanfuusi mmwe, mumanyi okwekenneenya endabika y’ensi n’ey’eggulu, naye lwaki temumanyi kwekenneenya biseera bino?
57  Lwaki eky’obutuukirivu nakyo temukyesalirawo?
58  Ng’ekyokulabirako, ggwe n’oyo akuvunaana bwe muba mugenda ew’oyo ali mu buyinza, fuba okutabagana naye nga mukyali mu kkubo, aleme okukuwaayo eri omulamuzi, ate omulamuzi n’akuwaayo eri omuweereza w’omu kkooti, n’omuweereza w’omu kkooti n’akusuula mu kkomera.
59  Nkugamba nti, tolivaayo okutuusa ng’omaze okusasula ssente yo esembayo obutono.”
