10  Abo abaagikakasa nga bagiteekako akabonero kaabwe be bano: Nekkemiya gavana mutabani wa Kakaliya, Ne Zeddeekiya,
2  Seraya, Azaliya, Yeremiya,
3  Pasukuli, Amaliya, Malukiya,
4  Kattusi, Sebaniya, Maluki,
5  Kalimu, Meremoosi, Obadiya,
6  Danyeri, Ginnesoni, Baluki,
7  Mesulamu, Abiya, Miyamini,
8  Maaziya, Birugayi, ne Semaaya, era abo baali bakabona.
9  N’Abaleevi bano: Yesuwa mutabani wa Azaniya, Binnuyi ow’oku baana ba Kenadadi, Kadumyeri,
10  ne baganda baabwe bano: Sebaniya, Kodiya, Kerita, Peraya, Kanani,
11  Mikka, Lekobu, Kasukabiya,
12  Zakkuli, Serebiya, Sebaniya,
13  Kodiya, Bani, ne Beninu.
14  Ne bano abaali bakulira abantu: Palosi, Pakasu-mowaabu, Eramu, Zattu, Bani,
15  Bunni, Azugaadi, Bebayi,
16  Adoniya, Biguvayi, Adini,
17  Ateri, Keezeekiya, Azzuli,
18  Kodiya, Kasumu, Bezayi,
19  Kalifu, Anasosi, Nebayi,
20  Magupiyasi, Mesulamu, Keziri,
21  Mesezaberi, Zadooki, Yadduwa,
22  Peratiya, Kanani, Anaya,
23  Koseya, Kananiya, Kassubu,
24  Kalokesi, Piruka, Sobeki,
25  Lekumu, Kasabuna, Maaseya,
26  Akiya, Kanani, Anani,
27  Maluki, Kalimu, ne Bbaana.
28  Abantu abalala bonna—bakabona, Abaleevi, abakuumi b’oku miryango, abayimbi, abaweereza b’oku yeekaalu, na buli eyeeyawula ku bantu ab’omu bitundu ebitwetoolodde okukwata Amateeka ga Katonda ow’amazima, ne bakazi baabwe ne batabani baabwe ne bawala baabwe, buli eyali asobola okutegeera ekirayiro—
29  beegatta ku baganda baabwe, n’ab’ebitiibwa mu bo, ne balayira ekirayiro ekyali kisobola okubaleetako ekikolimo singa tebatambulira mu Mateeka ga Katonda ow’amazima agaaweebwa okuyitira mu Musa omuweereza wa Katonda ow’amazima, era singa tebakolera ku biragiro byonna ebya Yakuwa Mukama waffe, ne ku bye yasalawo, ne ku mateeka ge.
30  Abantu b’omu bitundu ebitwetoolodde tetujja kubawanga bawala baffe, ne batabani baffe tetujja kubawasizanga bawala baabwe.
31  Abantu b’omu bitundu ebitwetooledde bwe banaaleetanga ebintu byabwe n’emmere eya buli kika okubitunda ku lunaku lwa Ssabbiiti, tetujja kubagulangako kintu kyonna ku lunaku lwa Ssabbiiti oba ku lunaku olutukuvu. Era tujja kuwummuzanga ettaka mu mwaka ogw’omusanvu era tusonyiwenga ne be tubanja bonna.
32  Ate era tweteerawo etteeka buli omu ku ffe okuwangayo kimu kya kusatu ekya sekeri buli mwaka zikozesebwe ku mirimu gy’omu nnyumba ya Katonda waffe,
33  ku bintu bino: emigaati egipangibwa, n’ekiweebwayo ky’emmere ey’empeke, n’ekiweebwayo ekyokebwa ebya Ssabbiiti n’eby’oku kuboneka kw’omwezi, embaga ezaalagirwa, ebintu ebitukuvu, ebiweebwayo olw’ekibi okutangirira ebibi bya Isirayiri, ne ku mulimu gwonna ogw’ennyumba ya Katonda waffe.
34  Ate era twakuba akalulu ku bikwata ku nku bakabona n’Abaleevi n’abantu ze baalina okuleetanga mu nnyumba ya Katonda waffe, ng’ennyumba za bakitaffe bwe zaali, mu kiseera ekigereke buli mwaka, ez’okukozesanga ku kyoto kya Yakuwa Katonda waffe nga bwe kyawandiikibwa mu Mateeka.
35  Era tweyama okuleetanga mu nnyumba ya Yakuwa buli mwaka ebibala ebibereberye eby’ettaka lyaffe, n’ebibala ebibereberye ebya buli muti,
36  n’okuleetanga abaana baffe ab’obulenzi ababereberye n’ebibereberye by’ensolo zaffe—nga bwe kyawandiikibwa mu Mateeka—era n’ebibereberye by’amagana gaffe n’eby’ebisibo byaffe. Tujja kubireetanga mu nnyumba ya Katonda waffe, eri bakabona abaweereza mu nnyumba ya Katonda waffe.
37  Era nti obuwunga bwaffe obulimu empulunguse obw’emmere eneesookanga okukungulwa, n’ebintu bye tuwaayo, n’ebibala eby’emiti egya buli kika, n’omwenge omusu, n’amafuta, tujja kubireetanga eri bakabona mu materekero g’ennyumba ya Katonda waffe, era tuleetenga eri Abaleevi ekimu eky’ekkumi eky’ebyo ebiva mu ttaka lyaffe, kubanga Abaleevi be balina okuweebwa ekimu eky’ekkumi eky’ebyo ebiva mu bibuga byaffe byonna bye tulimiramu.
38  Kabona, omwana wa Alooni, anaabeeranga n’Abaleevi bwe banaabanga baweebwa ekimu eky’ekkumi; Abaleevi banaaleetanga mu nnyumba ya Katonda waffe, mu bisenge eby’etterekero, ekimu eky’ekkumi okuva ku kimu eky’ekkumi.
39  Mu bisenge ebyo Abayisirayiri n’abaana b’Abaleevi mwe banaaleetanga ebiweebwayo eby’emmere ey’empeke, n’omwenge omusu, n’amafuta, era eyo y’ebeera ebikozesebwa mu kifo ekitukuvu, ne bakabona ababa baweereza, n’abakuumi b’oku miryango, n’abayimbi. Tetujja kulagajjaliranga nnyumba ya Katonda waffe.
4  Awo Sanubalaati olwali okuwulira nti tuzzeemu okuzimba bbugwe, n’anyiiga era n’asunguwala nnyo, n’ajerega Abayudaaya.
2  N’ayogera mu maaso ga baganda be ne mu maaso g’eggye ly’e Samaliya nti: “Abayudaaya abanafu bakola ki? Banaasobola okwemalirira? Banaawaayo ssaddaaka? Omulimu banaagumala mu lunaku lumu? Amayinja agaayokebwa agali mu ntuumu z’ebisasiro banaasobola okugazza obuggya?”
3  Tobiya Omwamoni eyali naye, n’agamba nti: “Bbugwe ow’amayinja gwe bazimba n’ekibe kisobola okumusuula.”
4  Wulira Ai Katonda waffe bwe tunyoomebwa, era ebivumo byabwe bizze ku mitwe gyabwe. Baleetere okubeera ng’omunyago era bafuuke bawambe mu nsi endala.
5  Omusango gwe balina togubuusa maaso era n’ekibi kyabwe tokisangula, kubanga bavumye abazimbi.
6  Tweyongera okuzimba bbugwe okwetooloola ekibuga, ne tuziba amabanga gonna agaamulimu, ne tumutuusa wakati mu bugulumivu, era abantu beeyongera okukola n’omutima gwabwe gwonna.
7  Awo Sanubalaati ne Tobiya, n’Abawalabu, n’Abaamoni, n’Abasudodi olwali okuwulira nti omulimu gw’okuddaabiriza bbugwe wa Yerusaalemi gwali gugenda mu maaso, era nti amabanga gaali gazibibwa, ne basunguwala nnyo.
8  Bonna ne beekobaana okujja okulwanyisa Yerusaalemi n’okukikyankalanya.
9  Naye twasaba Katonda waffe era ne tussaawo abakuumi emisana n’ekiro okubeerinda.
10  Kyokka abantu b’omu Yuda baali bagamba nti: “Abakozi tebakyalina maanyi, ate ng’ebifunfugu bingi nnyo; tetugenda kusobola kuzimba bbugwe.”
11  Era abalabe baffe baagambanga nti: “Tujja kubatuukako nga tebamanyi era nga tebatulaba, tubatte, omulimu tuguyimirize.”
12  Abayudaaya abaali babeera okumpi nabo buli lwe bajjanga, nga batugamba enfunda n’enfunda nti: “Bajja kujja batulumbe nga bava mu njuyi zonna.”
13  Awo ne nteeka abantu emabega wa bbugwe mu bitundu ebisingayo okuba wansi, mu bifo ebyeyerudde; nnabassaawo okusinziira ku mpya zaabwe nga balina ebitala, amafumu, n’emitego gy’obusaale.
14  Bwe nnalaba nga batidde, amangu ago ne nsituka ne ŋŋamba abakungu, n’abaami, n’abantu abalala nti: “Temubatya. Mujjukire Yakuwa omukulu era ow’entiisa; mulwanirire baganda bammwe ne batabani bammwe ne bawala bammwe ne bakazi bammwe n’ennyumba zammwe.”
15  Abalabe baffe bwe baawulira nti twali tutegedde kye baali baagala okukola, era nti Katonda ow’amazima yali alemesezza enteekateeka zaabwe, ffenna ne tuddayo ku mulimu gw’okuzimba bbugwe.
16  Okuva ku lunaku olwo kimu kya kubiri eky’abasajja bange bwe baabanga bakola, ekimu eky’okubiri ekirala baabanga bakutte amafumu, engabo, n’emitego gy’obusaale, era nga balina n’ebyambalo by’olutalo; ate bo abaami baabanga bayimiridde emabega w’ab’ennyumba ya Yuda yonna
17  abaali bazimba bbugwe. Abo abaali basitula ebintu ebizito baakozesanga mukono gumu, ng’omulala gukutte kya kulwanyisa.
18  Buli muzimbi yazimbanga asibye ekitala mu kiwato, era n’oyo eyali ow’okufuuwa eŋŋombe yambeeranga ku lusegere.
19  Awo ne ŋŋamba abakungu n’abaami n’abantu abalala nti: “Omulimu munene nnyo ku bbugwe, era buli omu yeesudde munne ebbanga ddene.
20  Bwe munaawulira eŋŋombe ng’evuga, nga mujja we tuli. Katonda waffe ajja kutulwanirira.”
21  Bwe twabanga tukola, nga kimu kya kubiri eky’abasajja bakutte amafumu, okuva ku makya ng’emmambya esala okutuuka akawungeezi ng’emmunyeenye zitandise okulabika.
22  Ate era mu kiseera ekyo nnagamba abantu nti: “Abasajja basulenga mu Yerusaalemi nga buli omu ali n’omuweereza we, ekiro batukuumenga ate emisana bakolenga emirimu.”
23  Era nze ne baganda bange n’abaweereza bange n’abakuumi abangobereranga, tetwayambulangamu byambalo byaffe, era buli omu yabanga n’eky’okulwanyisa kye mu mukono gwe ogwa ddyo.
11  Abaami b’abantu baali babeera mu Yerusaalemi; naye abantu abalala bonna baakuba obululu okuleeta omuntu omu ku buli bantu kkumi okubeera mu Yerusaalemi, ekibuga ekitukuvu, ate abalala omwenda okubeera mu bibuga ebirala.
2  Era abantu baasiima nnyo abo bonna abeewaayo okubeera mu Yerusaalemi.
3  Bano be bakulu b’omu ssaza lya Yuda abaabeeranga mu Yerusaalemi. (Abayisirayiri abalala, bakabona, Abaleevi, abaweereza b’oku yeekaalu, n’abaana b’abaweereza ba Sulemaani, baabeeranga mu bibuga bya Yuda ebirala, buli omu ku butaka bwe, mu kibuga kye.
4  Era mu Yerusaalemi mwabeerangamu abamu ku bantu ba Yuda n’aba Benyamini.) Ku bantu ba Yuda mwabeerangamu Ataya mutabani wa Uzziya mutabani wa Zekkaliya mutabani wa Amaliya mutabani wa Sefatiya mutabani wa Makalaleeri ow’oku baana ba Pereezi,
5  ne Maaseya mutabani wa Baluki mutabani wa Kolukoze mutabani wa Kazaya mutabani wa Adaya mutabani wa Yoyalibu mutabani wa Zekkaliya mutabani w’Omuseera.
6  Abaana ba Pereezi bonna abaali babeera mu Yerusaalemi baali 468, era baali basajja ba maanyi.
7  Bano be bantu ba Benyamini: Salu mutabani wa Mesulamu mutabani wa Yowedi mutabani wa Pedaya mutabani wa Kolaya mutabani wa Maaseya mutabani wa Isiyeri mutabani wa Yesukaya;
8  era waaliwo ne Gabbayi ne Salayi. Bonna awamu baali 928;
9  Yoweeri mutabani wa Zikuli ye yali abakulira, era Yuda mutabani wa Kassenuwa ye yali addirira akulira ekibuga.
10  Ku bakabona waaliwo bano: Yedaya mutabani wa Yoyalibu, Yakini,
11  Seraya mutabani wa Kirukiya mutabani wa Mesulamu mutabani wa Zadooki mutabani wa Merayosi mutabani wa Akitubu, omukulu w’ennyumba ya Katonda ow’amazima,
12  ne baganda baabwe abaakolanga omulimu gw’oku nnyumba. Bonna awamu baali 822; ne Adaya mutabani wa Yerokamu mutabani wa Peraliya mutabani wa Amuzi mutabani wa Zekkaliya mutabani wa Pasukuli mutabani wa Malukiya,
13  ne baganda be, abakulu b’ennyumba za bakitaabwe. Bonna awamu baali 242; ne Amasusaayi mutabani wa Azaleri mutabani wa Azayi mutabani wa Mesiremoosi mutabani wa Immeri,
14  ne baganda be, abasajja abaali ab’amaanyi era abazira. Bonna awamu baali 128; Zabudyeri ow’omu luggya olumanyifu ye yali abakulira.
15  Ku Baleevi waaliwo bano: Semaaya mutabani wa Kassubu mutabani wa Azulikamu mutabani wa Kasukabiya mutabani wa Bunni,
16  ne Sabbesayi ne Yozabadi, abamu ku baali bakulira Abaleevi, abaalabiriranga emirimu egy’ebweru egy’ennyumba ya Katonda ow’amazima;
17  ne Mattaniya mutabani wa Mikka mutabani wa Zabudi mutabani wa Asafu, omukubiriza w’okuyimba, eyakulemberangamu ennyimba ez’okutendereza mu kiseera eky’okusaba; Bakubukiya ye yali amuddirira mu baganda be; ne Abuda mutabani wa Sammuwa mutabani wa Galali mutabani wa Yedusuni.
18  Abaleevi bonna abaali mu kibuga ekitukuvu baali 284.
19  Abaali abakuumi b’oku miryango be bano: Akkubu ne Talumoni ne baganda baabwe abaali bakuuma ku miryango; bonna awamu baali 172.
20  Abayisirayiri abalala bonna ne bakabona n’Abaleevi baali mu bibuga ebirala byonna ebya Yuda, buli omu mu busika bwe.
21  Abaweereza b’oku yeekaalu baali babeera mu Oferi, era Zika ne Gisupa be baali bakulira abaweereza b’oku yeekaalu.
22  Uzzi mutabani wa Bani mutabani wa Kasukabiya mutabani wa Mattaniya mutabani wa Mikka ow’oku baana ba Asafu, abayimbi, ye yakuliranga Abaleevi mu Yerusaalemi; ye yali akulira omulimu gw’ennyumba ya Katonda ow’amazima.
23  Waaliwo ekiragiro kya kabaka ku lw’abayimbi, era n’enteekateeka abayimbi okuweebwanga ebintu buli lunaku okusinziira ku bwetaavu bwabwe.
24  Pesakiya mutabani wa Mesezaberi ow’oku baana ba Zeera mutabani wa Yuda ye yawanga kabaka amagezi ku nsonga zonna ezikwata ku bantu.
25  Abamu ku bantu ba Yuda baagenda ne babeera mu Kiriyasu-aluba ne mu Diboni ne mu Yekabuzeeri. Baabeera ne mu bubuga era ne mu byalo ebyali biriraanye ebibuga ebyo.
26  Baabeera ne mu Yesuwa ne mu Molada ne mu Besu-pereti
27  ne mu Kazali-suwali ne mu Beeru-seba n’obubuga obukyetoolodde,
28  ne mu Zikulagi ne mu Mekona n’obubuga obukyetoolodde,
29  ne mu Eni-limmoni ne mu Zola ne mu Yalamusi
30  ne mu Zanowa ne mu Adulamu n’ebyalo ebibyetoolodde, ne mu Lakisi n’ebyalo ebikiriraanye, ne mu Azeka n’obubuga obukyetoolodde. Baali babeera okuva e Beeru-seba okutuukira ddala mu Kiwonvu kya Kinomu.
31  Abantu ba Benyamini baali babeera mu Geba, mu Mikumasi, mu Ayiya, mu Beseri n’obubuga obukyetoolodde,
32  mu Anasosi, mu Nobu, mu Ananiya,
33  mu Kazoli, mu Laama, mu Gittayimu,
34  mu Kadidi, mu Zeboyimu, mu Nebalati,
35  mu Loodi, mu Ono, ne mu kiwonvu ky’abakozi b’emirimu gy’emikono.
36  Ebimu ku bibinja by’Abaleevi ebyali bibeera mu Yuda byasenzebwa mu Benyamini.
8  Awo abantu bonna ne bakuŋŋaana wamu mu kibangirizi ekyali mu maaso g’Omulyango ogw’Amazzi nga bali bumu. Ne bagamba Ezera omukoppolozi aleete ekitabo ky’Amateeka ga Musa, Yakuwa ge yawa Isirayiri.
2  Ku lunaku olusooka olw’omwezi ogw’omusanvu, Ezera kabona n’aleeta Amateeka mu maaso g’ekibiina ky’abasajja n’abakazi n’abo bonna abaali basobola okuwulira ne bategeera.
3  N’asoma ekitabo ekyo mu ddoboozi ery’omwanguka ng’ali mu kibangirizi ekiri mu maaso g’Omulyango gw’Amazzi, okuva ku makya okutuuka mu ttuntu. Yakisomera mu maaso g’abasajja n’abakazi n’abo bonna abaali basobola okutegeera, era abantu bonna baawuliriza bulungi ebiri mu kitabo ky’Amateeka.
4  Ezera omukoppolozi yali ayimiridde ku kituuti eky’embaawo ekyali kikoleddwa olw’omukolo ogwo; era okumpi naye ku mukono gwe ogwa ddyo waali wayimiriddewo Mattisiya, Seema, Anaya, Uliya, Kirukiya, ne Maaseya; ate ku mukono gwe ogwa kkono waali wayimiriddewo Pedaya, Misayeri, Malukiya, Kasumu, Kasu-baddana, Zekkaliya, ne Mesulamu.
5  Awo Ezera n’abikkula ekitabo ng’abantu bonna balaba kubanga yali ayimiridde ku kituuti, era bwe yabikkula ekitabo abantu bonna ne bayimirira.
6  Ezera n’atendereza Yakuwa Katonda ow’amazima, Katonda Omukulu, era abantu bonna ne baddamu nti “Amiina! Amiina!” era ne bawanika emikono gyabwe. Awo abantu ne bavunnamira Yakuwa obwenyi bwabwe ne butuukira ddala ku ttaka.
7  Era Yesuwa, Bani, Serebiya, Yamini, Akkubu, Sabbesayi, Kodiya, Maaseya, Kerita, Azaliya, Yozabadi, Kanani, ne Peraya, abaali Abaleevi, baali bannyonnyola abantu Amateeka ng’abantu bayimiridde.
8  Ne beeyongera okusoma ekitabo, kwe kugamba, Amateeka ga Katonda ow’amazima, mu ddoboozi ery’omwanguka, ne bagannyonnyola bulungi era ne baggyayo amakulu; bwe batyo ne bayamba abantu okutegeera ebyali bisomebwa.
9  Nekkemiya, eyali gavana mu kiseera ekyo, ne Ezera kabona era omukoppolozi, n’Abaleevi abaali bayigiriza abantu ne bagamba abantu bonna nti: “Olunaku luno lutukuvu eri Yakuwa Katonda wammwe. Temunakuwala era temukaaba.” Kubanga abantu bonna baakaaba bwe baawulira ebigambo by’Amateeka.
10  Awo n’abagamba nti: “Mugende mulye ebya ssava, munywe ebiwoomerera, era mugabire n’oyo atalina ky’ateeseteese, kubanga olunaku luno lutukuvu eri Mukama waffe; temunakuwala kubanga essanyu lya Yakuwa kye kigo kyammwe.”
11  Awo Abaleevi ne bakkakkanya abantu bonna nga babagamba nti: “Musirike! kubanga olunaku luno lutukuvu, era temunakuwala.”
12  Abantu bonna ne bagenda ne balya ne banywa ne baweereza n’abalala eby’okulya era ne basanyuka nnyo kubanga baali bategedde ebigambo ebyali bibabuuliddwa.
13  Ku lunaku olw’okubiri, abakulu b’ennyumba za bakitaabwe b’abantu bonna, ne bakabona, n’Abaleevi, ne bakuŋŋaanira awaali Ezera omukoppolozi basobole okweyongera okutegeera ebigambo by’Amateeka.
14  Awo ne basanga nga kyawandiikibwa mu Mateeka nti Yakuwa yalagira ng’ayitira mu Musa nti Abayisirayiri balina okubeera mu nsiisira mu kiseera eky’embaga mu mwezi ogw’omusanvu,
15  era nti balina okulangirira mu bibuga byabwe byonna ne mu Yerusaalemi yonna nti: “Mugende mu nsozi muleete amatabi g’emizeyituuni, n’amatabi g’emiti egivaamu amafuta, n’amatabi g’emikadasi, n’ag’enkindu, n’ag’emiti emirala, muzimbe ensiisira nga bwe kyawandiikibwa.”
16  Awo abantu ne bagenda ne bagaleeta okuzimba ensiisira, buli omu waggulu ku nnyumba ye, mu mpya zaabwe, mu mpya z’ennyumba ya Katonda ow’amazima, mu kibangirizi eky’oku Mulyango gw’Amazzi, ne mu kibangirizi eky’oku Mulyango gwa Efulayimu.
17  Bwe kityo ekibiina kyonna eky’abo abaava mu buwambe ne bazimba ensiisira ne bazibeeramu. Abayisirayiri baali tebakolangako bwe batyo okuva mu kiseera kya Yoswa mutabani wa Nuuni okutuuka ku lunaku olwo, era waaliwo okusanyuka kwa maanyi nnyo.
18  Ekitabo ky’Amateeka ga Katonda ow’amazima kyasomebwanga buli lunaku, okuva ku lunaku olwasooka okutuuka ku lunaku olwasembayo. Baakwata embaga okumala ennaku musanvu, ku lunaku olw’omunaana ne wabaawo olukuŋŋaana olw’enjawulo nga bwe kyalagirwa.
9  Ku lunaku olw’abiri mu ennya olw’omwezi ogwo, Abayisirayiri baakuŋŋaana wamu ne basiiba, ne bambala ebibukutu, era ne beeyiira enfuufu.
2  Era ab’ezzadde lya Isirayiri beeyawula ku bagwira bonna ne bayimirira ne baatula ebibi byabwe n’ensobi za bakitaabwe.
3  Awo ne bayimirira mu bifo byabwe, ne basoma mu ddoboozi ery’omwanguka mu kitabo ky’Amateeka ga Yakuwa Katonda waabwe okumala essaawa ssatu, ate essaawa essatu ezaddirira ne baatula ebibi byabwe era ne bavunnamira Yakuwa Katonda waabwe.
4  Awo Yesuwa, Bani, Kadumyeri, Sebaniya, Bunni, Serebiya, Bani, ne Kenani ne bayimirira ku kituuti ky’Abaleevi ne bakoowoola Yakuwa Katonda waabwe mu ddoboozi ery’omwanguka.
5  Era Abaleevi bano: Yesuwa, Kadumyeri, Bani, Kasabuneya, Serebiya, Kodiya, Sebaniya, ne Pesakiya ne bagamba nti: “Musituke mutendereze Yakuwa Katonda wammwe emirembe n’emirembe. Ai Katonda, ka batendereze erinnya lyo ery’ekitiibwa erisinga ettendo n’emikisa gyonna abantu gye basobola okuwa.
6  “Ggwe wekka ggwe Yakuwa; ggwe wakola eggulu, eggulu erisingayo okuba waggulu, n’eggye lyamu lyonna, n’ensi ne byonna ebigiriko, n’ennyanja ne byonna ebizirimu, era byonna ggwe obibeesaawo nga biramu, era eggye ery’omu ggulu likuvunnamira.
7  Ggwe Yakuwa Katonda ow’amazima, eyalonda Ibulaamu n’omuggya mu Uli eky’Abakaludaaya n’omutuuma Ibulayimu.
8  Walaba ng’omutima gwe mwesigwa mu maaso go, kyewava okola naye endagaano okumuwa ensi y’Abakanani n’Abakiiti n’Abaamoli n’Abaperizi n’Abayebusi n’Abagirugaasi, ogiwe ezzadde lye, era watuukiriza bye wasuubiza kubanga oli mutuukirivu.
9  “Walaba okubonaabona kwa bajjajjaffe mu Misiri, era wawulira okuwanjaga kwabwe ku Nnyanja Emmyufu.
10  Awo n’okola obubonero n’ebyamagero ku Falaawo ne ku baweereza be bonna, ne ku bantu b’omu nsi ye bonna, kubanga wamanya nti baabonyaabonya abantu bo. Weekolera erinnya erikyaliwo ne leero.
11  Wayawuzaamu ennyanja mu maaso gaabwe, ne basomoka nga bayita ku ttaka ekkalu wakati mu nnyanja, era abaali babawondera wabakasuka mu buziba ng’ejjinja erikasukiddwa mu mazzi ageefuukuula.
12  Emisana wabakulemberanga ng’okozesa empagi ey’ekire, ate ekiro n’obakulembera ng’okozesa empagi ey’omuliro okubamulisiza ekkubo lye baalina okuyitamu.
13  Wakka ku Lusozi Sinaayi n’oyogera nabo ng’oyima mu ggulu, n’obabuulira bye wasalawo eby’obutuukirivu n’amateeka ag’amazima era n’ebiragiro ebirungi.
14  Wabamanyisa Ssabbiiti yo entukuvu, era n’obawa ebiragiro n’amateeka ng’oyitira mu Musa omuweereza wo.
15  Bwe baalumwa enjala, wabawa emmere okuva mu ggulu, era bwe baalumwa ennyonta wabawa amazzi okuva mu lwazi; wabagamba okuyingira batwale ensi gye walayira okubawa.
16  “Naye bo, kwe kugamba, bajjajjaffe, beekulumbaza era baawaganyala; tebaawuliriza biragiro byo.
17  Baagaana okuwuliriza, era tebajjukira bikolwa byo eby’ekitalo bye wabakolera, naye baawaganyala ne beerondera eyali ajja okubakulemberamu okuddayo mu buddu bwabwe e Misiri. Naye oli Katonda omwetegefu okusonyiwa, ow’ekisa, omusaasizi, alwawo okusunguwala, era alina okwagala kungi okutajjulukuka, era tewabaabulira.
18  Ne bwe beekolera ekifaananyi eky’ennyana ey’ekyuma ne bagamba nti: ‘Ono ye Katonda wo eyakuggya e Misiri,’ era ne bakola ebikolwa eby’obunyoomi ennyo,
19  olw’obusaasizi bwo obungi tewabaleka mu ddungu. Emisana empagi ey’ekire teyabavangako; yabakulemberanga mu kkubo. N’ekiro empagi ey’omuliro teyabavangako; yabamulisizanga ekkubo lye baalina okuyitamu.
20  Wabawa omwoyo gwo omulungi okubafuula ab’amagezi; tewalekayo kubawa mmaanu, era ennyonta bwe yabaluma wabawa amazzi.
21  Wabawa emmere mu ddungu okumala emyaka 40, era tewali na kimu kye baajula. Ebyambalo byabwe tebyakaddiwa era ebigere byabwe tebyazimba.
22  “Wabawa obwakabaka n’amawanga, ng’obibagabira kitundu ku kitundu, ne batwala ensi ya Sikoni, kwe kugamba, ensi ya kabaka wa Kesuboni, n’ensi ya Ogi kabaka wa Basani.
23  Wayaza abaana baabwe ne baba ng’emmunyeenye ez’oku ggulu, era wabaleeta mu nsi gye wali osuubizza bajjajjaabwe nti bandigiyingidde ne bagitwala.
24  Abaana baabwe baayingira ne batwala ensi eyo, n’owangula Abakanani, abaali babeera mu nsi eyo, nga balaba, n’owaayo mu mukono gwabwe bakabaka baabwe n’amawanga ag’omu nsi eyo, babakole nga bwe baagala.
25  Baawamba ebibuga ebiriko bbugwe n’ettaka eggimu, era baatwala ennyumba ezaali zijjudde ebintu ebirungi ebya buli ngeri, n’enzizi ensime, n’ennimiro ez’emizabbibu n’ez’emizeyituuni, n’emiti emingi egy’ebibala. Baalya ne bakkuta ne bagejja ne beeyagalira mu bulungi bwo obungi.
26  “Kyokka tebaali bawulize; baakujeemera era baava ku Mateeka go. Batta bannabbi bo abaabalabulanga basobole okubazza gy’oli, era baakolanga ebikolwa eby’obunyoomi ennyo.
27  Kyewava obawaayo mu mukono gw’abalabe baabwe abaabalabyanga ennaku. Naye mu kiseera mwe baalabiranga ennaku baakukaabiriranga era n’owuliriza ng’oyima mu ggulu; era olw’obusaasizi bwo obungi, wabawanga abalokozi okubalokola mu mukono gw’abalabe baabwe.
28  “Kyokka olwafunanga emirembe nga baddamu okukola ebibi mu maaso go, era ng’obawaayo mu mukono gw’abalabe baabwe abaabafuganga obumbula. Olwo baddanga gy’oli ne bakukaabirira obayambe, era wawulirizanga ng’oyima mu ggulu n’obanunula enfunda n’enfunda olw’obusaasizi bwo obungi.
29  Wadde wabalabulanga basobole okuddamu okukwata Amateeka go, beekulumbazanga ne bagaana okuwuliriza ebiragiro byo; era baamenyanga amateeka go, so ng’ate omuntu bw’agakwata abeera mulamu. Naye baawaganyala ne bagakuba amabega era ne bakakanyaza ensingo yaabwe, ne bagaana okuwuliriza.
30  Wabagumiikiriza okumala emyaka mingi, n’obalabulanga ng’okozesa omwoyo gwo okuyitira mu bannabbi bo, naye baagaana okuwuliriza. Ku nkomerero wabawaayo mu mukono gw’amawanga ag’omu nsi.
31  Olw’okusaasira kwo okungi tewabasaanyaawo wadde okubaabulira; kubanga oli Katonda ow’ekisa era omusaasizi.
32  “Kaakano Ai Katonda waffe, Katonda omukulu, ow’amaanyi, ow’entiisa, akuumye endagaano ye, era alaze okwagala okutajjulukuka, ebizibu byonna ebitutuuseeko ffe ne bakabaka baffe n’abaami baffe ne bakabona baffe ne bannabbi baffe ne bajjajjaffe era n’abantu bo bonna okuva mu biseera bya bakabaka ba Bwasuli n’okutuusa leero, tobitwala ng’ebitali bya maanyi mu maaso go.
33  Mu byonna ebitutuuseeko obadde mwenkanya gye tuli; obadde mwesigwa naye ffe tweyisizza bubi nnyo.
34  Bakabaka baffe n’abaami baffe ne bakabona baffe ne bajjajjaffe tebaakwata Mateeka go wadde okuwulira ebiragiro byo n’ebyo by’otujjukiza bye wakozesa okubalabula.
35  Ne mu kiseera we baabeerera mu bwakabaka bwabwe nga beeyagalira mu bintu ebirungi ebingi bye wabawa, era nga bali mu nsi engazi era engimu gye wabawa, tebaakuweereza era tebaalekayo bintu byabwe ebibi bye baakolanga.
36  Laba leero tuli baddu—tuli baddu mu nsi gye wawa bajjajjaffe balye ebibala byamu n’ebintu byamu ebirungi.
37  Ebibala byayo ebingi bigenda eri bakabaka be wassaawo okutufuga olw’ebibi byaffe. Bafuga emibiri gyaffe n’ebisolo byaffe nga bwe baagala; tuli mu nnaku ya maanyi nnyo.
38  “Olw’ebyo byonna kyetuva tukola endagaano ey’enkalakkalira mu buwandiike, era abaami baffe n’Abaleevi baffe ne bakabona baffe bagikakasizza nga bagiteekako akabonero.”
7  Bbugwe olwaggwa okuzimbibwa, ne mmuwangamu enzigi era abakuumi b’oku miryango n’abayimbi n’Abaleevi ne balondebwa.
2  Ne nteekawo muganda wange Kanani okulabiriranga Yerusaalemi ng’ali wamu ne Kananiya omukulu w’Ekigo, kubanga yali musajja mwesigwa era ng’atya Katonda ow’amazima okusinga abalala bangi.
3  Ne mbagamba nti: “Enzigi za Yerusaalemi tezirina kuggulwangawo okutuusa ng’omusana gukaalaamye, era abakuumi baziggalenga bazisibe ebinyolo nga bakyali ku mulimu. Mufune abakuumi okuva mu batuuze b’omu Yerusaalemi, abamu mubateeke mu bifo ebikuumirwamu ate abalala mu maaso g’ennyumba zaabwe.”
4  Ekibuga kyali kigazi era kinene, naye abantu abaakirimu baali batono era nga n’amayumba tegannaddamu kuzimbibwa.
5  Katonda wange yakiteeka mu mutima gwange nkuŋŋaanye abakungu n’abaami n’abantu bawandiikibwe okusinziira ku buzaale bwabwe. Ne nzuula ekitabo ekyalimu enkalala z’obuzaale bw’abo abaasooka okudda, era ne ndaba nga kiwandiikiddwamu bino:
6  “Bano be bantu b’omu ssaza abaava mu bawambe, Nebukadduneeza kabaka wa Babulooni be yatwala mu buwaŋŋanguse oluvannyuma ne bakomawo e Yerusaalemi ne mu Yuda, buli omu mu kibuga kye;
7  abo abajja ne Zerubbaberi, Yesuwa, Nekkemiya, Azaliya, Laamiya, Nakamani, Moluddekaayi, Birusani, Misuperesi, Biguvayi, Nekumu, ne Bbaana. Omuwendo gw’abasajja ba Isirayiri gwe guno:
8  Abaana ba Palosi, 2,172;
9  abaana ba Sefatiya, 372;
10  abaana ba Ala, 652;
11  abaana ba Pakasu-mowaabu ab’oku baana ba Yesuwa ne Yowaabu, 2,818;
12  abaana ba Eramu, 1,254;
13  abaana ba Zattu, 845;
14  abaana ba Zakkayi, 760;
15  abaana ba Binnuyi, 648;
16  abaana ba Bebayi, 628;
17  abaana ba Azugaadi, 2,322;
18  abaana ba Adonikamu, 667;
19  abaana ba Biguvayi, 2,067;
20  abaana ba Adini, 655;
21  abaana ba Ateri ow’omu nnyumba ya Keezeekiya, 98;
22  abaana ba Kasumu, 328;
23  abaana ba Bezayi, 324;
24  abaana ba Kalifu, 112;
25  abaana ba Gibiyoni, 95;
26  abasajja b’e Besirekemu n’e Netofa, 188;
27  abasajja b’e Anasosi, 128;
28  abasajja b’e Besu-azumavesi, 42;
29  abasajja b’e Kiriyasu-yalimu, Kefira, n’e Beerosi, 743;
30  abasajja b’e Laama n’e Geba, 621;
31  abasajja b’e Mikumasi, 122;
32  abasajja b’e Beseri n’e Ayi, 123;
33  abasajja b’e Nebo ekirala, 52;
34  abaana ba Eramu omulala, 1,254;
35  abaana ba Kalimu, 320;
36  abaana b’e Yeriko, 345;
37  abaana ba Loodi, Kadidi, ne Ono, 721;
38  abaana ba Sena, 3,930.
39  Bakabona: abaana ba Yedaya ow’omu nnyumba ya Yesuwa, 973;
40  abaana ba Immeri, 1,052;
41  abaana ba Pasukuli, 1,247;
42  abaana ba Kalimu, 1,017.
43  Abaleevi: abaana ba Yesuwa, ab’omu nnyumba ya Kadumyeri ow’oku baana ba Kodeva, 74.
44  Abayimbi: abaana ba Asafu, 148.
45  Abakuumi b’oku miryango: abaana ba Salumu, abaana ba Ateri, abaana ba Talumoni, abaana ba Akkubu, abaana ba Katita, abaana ba Sobayi, 138.
46  Abaweereza b’oku yeekaalu: abaana ba Zika, abaana ba Kasufa, abaana ba Tabbawoosi,
47  abaana ba Kerosi, abaana ba Siya, abaana ba Padoni,
48  abaana ba Lebana, abaana ba Kagaba, abaana ba Salumayi,
49  abaana ba Kanani, abaana ba Gidderu, abaana ba Gakali,
50  abaana ba Leyaya, abaana ba Lezini, abaana ba Nekoda,
51  abaana ba Gazzamu, abaana ba Uzza, abaana ba Paseya,
52  abaana ba Besayi, abaana b’Abamewuni, abaana ba Nefusesimu,
53  abaana ba Bakubuki, abaana ba Kakufa, abaana ba Kalukuli,
54  abaana ba Bazulisi, abaana ba Mekida, abaana ba Kalusa,
55  abaana ba Balukosi, abaana ba Sisera, abaana ba Tema,
56  abaana ba Neziya, abaana ba Katifa.
57  Abaana b’abaweereza ba Sulemaani: abaana ba Sotayi, abaana ba Soferesi, abaana ba Perida,
58  abaana ba Yaala, abaana ba Dalukoni, abaana ba Gidderu,
59  abaana ba Sefatiya, abaana ba Kattiri, abaana ba Pokeresu-kazzebayimu, abaana ba Amoni.
60  Abaweereza b’oku yeekaalu bonna n’abaana b’abaweereza ba Sulemaani baali 392.
61  Bano be baava e Teru-meera, n’e Teru-kalusa, n’e Kyerubu, n’e Yaddoni, n’e Immeri, naye nga baali tebamanyi nnyumba za bakitaabwe oba gye basibuka okukakasa nti Bayisirayiri:
62  abaana ba Deraya, abaana ba Tobiya, n’abaana ba Nekoda, 642.
63  Ku bakabona: abaana ba Kabaya, abaana ba Kakkozi, n’abaana ba Baluzirayi, eyawasa omukazi mu bawala ba Baluzirayi Omugireyaadi n’ayitibwa erinnya lyabwe.
64  Abo baanoonya amannya g’empya zaabwe mu biwandiiko okukakasa obuzaale bwabwe naye ne gatalabikamu; kyebaava batakkirizibwa kuweereza nga bakabona.
65  Gavana yabagamba nti baali tebalina kulya ku bintu ebitukuvu ennyo okutuusa nga waliwo kabona asobola okwebuuza ng’akozesa Ulimu ne Sumimu.
66  Ekibiina kyonna awamu kyalimu abantu 42,360,
67  nga tobaliddeeko baddu baabwe abasajja n’abakazi abaali 7,337; era baalina n’abayimbi abasajja n’abakazi 245.
68  Embalaasi zaabwe zaali 736, ennyumbu zaabwe zaali 245,
69  eŋŋamira zaabwe zaali 435, ate endogoyi zaabwe zaali 6,720.
70  Abamu ku bakulu b’ennyumba za bakitaabwe baaliko bye baawaayo okuwagira omulimu. Gavana naye yawaayo mu ggwanika dulakima eza zzaabu 1,000, ebbakuli 50, n’ebyambalo bya bakabona 530.
71  Era abamu ku bakulu b’ennyumba za bakitaabwe baawaayo mu ggwanika ly’omulimu gw’okuzimba, dulakima eza zzaabu 20,000 ne mina eza ffeeza 2,200.
72  Abantu abalala bonna baawaayo dulakima eza zzaabu 20,000, mina eza ffeeza 2,000, n’ebyambalo bya bakabona 67.
73  Awo bakabona, n’Abaleevi, n’abakuumi b’oku miryango, n’abayimbi, n’abamu ku bantu, n’abaweereza b’oku yeekaalu, n’Abayisirayiri abalala bonna, ne batuula mu bibuga byabwe. Omwezi ogw’omusanvu we gwatuukira Abayisirayiri baali mu bibuga byabwe.
6  Sanubalaati ne Tobiya ne Gesemu Omuwalabu n’abalabe baffe abalala olwagambibwa nti nnali nzimbye bbugwe era nti tasigaddeemu kituli na kimu (wadde nga mu kiseera ekyo nnali sinnaba kuwanga nzigi mu miryango),
2  amangu ago Sanubalaati ne Gesemu ne bampeereza obubaka nga bagamba nti: “Tukole enteekateeka tusisinkane mu kimu ku byalo ebiri mu Lusenyi lwa Ono.” Naye baali bakola olukwe okuntuusaako akabi.
3  Awo ne mbatumira ababaka nga ŋŋamba nti: “Sisobola kujja kubanga omulimu gwe ndiko munene. Nga lwaki ndeka omulimu okuyimirira ne nzija gye muli?”
4  Baampeereza obubaka bwe bumu emirundi ena, era ne mbaddamu mu ngeri y’emu ku buli mulundi.
5  Oluvannyuma Sanubalaati yantumira omuweereza we omulundi ogw’okutaano ng’alina obubaka bwe bumu, era ng’aleese n’ebbaluwa etaali nsibe.
6  Ebbaluwa eyo yali egamba nti: “Kiwuliddwa mu mawanga era ne Gesemu akyogera, nti ggwe n’Abayudaaya muteekateeka okujeema. Eyo ye nsonga lwaki ozimba bbugwe, era okusinziira ku ebyo ebyogerwa, ggwe ogenda okufuuka kabaka waabwe.
7  Olonze ne bannabbi bakulangirire mu Yerusaalemi yonna nga bagamba nti, ‘Mu Yuda mulimu kabaka!’ Ebintu bino bijja kutegeezebwa kabaka. Kaakano jjangu tubyogereko.”
8  Kyokka ne mmutumira nga ŋŋamba nti: “Ebintu ebyo by’oyogera tebibangawo, ggwe obyeyiiyirizza.”
9  Bonna baali bagezaako okututiisatiisa nga bagamba nti: “Bajja kuggwaamu amaanyi bave ku mulimu, era tegujja kumalirizibwa.” Naye kaakano Ai Katonda, nkusaba ompe amaanyi.
10  Awo ne nnyingira mu nnyumba ya Semaaya mutabani wa Deraya mutabani wa Meketaberi, era yali yeesibiddemu. N’aŋŋamba nti: “Tulagaane ekiseera tusisinkane mu nnyumba ya Katonda ow’amazima, munda mu yeekaalu, era tuggalewo enzigi za yeekaalu, kubanga bajja okukutta. Bagenda kujja ekiro bakutte.”
11  Naye ne ŋŋamba nti: “Omusajja nga nze nziruke? Omuntu alinga nze ayinza okuyingira mu yeekaalu n’asigala nga mulamu? Sijja kuyingirayo!”
12  Awo ne nkitegeera nti Katonda si ye yali amutumye, wabula nti Tobiya ne Sanubalaati be baali bamuguliridde aŋŋambe obunnabbi obwo.
13  Baamugulirira antiisetiise era andeetere okwonoona, olwo bafune kwe bandisinzidde okwonoona erinnya lyange, bwe batyo banvumirire.
14  Ai Katonda wange, teweerabira bintu ebyo Tobiya ne Sanubalaati bye bakoze, era jjukira ne nnabbi omukazi Nowadiya ne bannabbi abalala ababadde bagezaako okuntiisatiisa olutata.
15  Oluvannyuma bbugwe yaggwa okuzimbibwa ku lunaku olw’abiri mu ettaano olw’omwezi gwa Eruli; yazimbibwa mu nnaku 52.
16  Abalabe baffe bonna olwakiwulira era n’ab’amawanga gonna agaali gatuliraanye olwakiraba, obuswavu ne bujula okubatta, era ne bakitegeera nti Katonda waffe ye yatuyamba okukola omulimu ogwo.
17  Ate era mu nnaku ezo abakungu b’omu Yuda baaweerezanga Tobiya amabaluwa mangi, nga Tobiya naye agaddamu.
18  Bangi mu Yuda baali balayidde okukolagana naye, kubanga Sekaniya mutabani wa Ala ye yali kitaawe wa mukazi we, era nga ne Yekokanani mutabani we yali awasizza muwala wa Mesulamu mutabani wa Berekiya.
19  Ate era baamwogerangako bulungi gye ndi, era ne bamutwaliranga bye nnayogeranga. Tobiya yampeerezanga amabaluwa okuntiisatiisa.
13  Ku lunaku olwo ekitabo kya Musa ne kisomebwa ng’abantu bawulira, ne kizuulibwa nga kyawandiikibwa nti Omwamoni n’Omumowaabu tebalina kujja mu kibiina kya Katonda ow’amazima,
2  kubanga tebaawa Bayisirayiri mmere na mazzi, naye baapangisa Balamu abakolimire, kyokka Katonda waffe ekikolimo n’akifuula omukisa.
3  Abantu olwali okuwulira Amateeka, ne baggya mu Bayisirayiri abantu bonna ab’amawanga amalala.
4  Ekyo nga tekinnabaawo, kabona eyali avunaanyizibwa ku materekero g’ennyumba ya Katonda waffe yali Eriyasibu, era yalina oluganda ku Tobiya.
5  Yali amuwadde ekisenge ekinene ekiterekebwamu ebintu, edda mwe baateekanga ebiweebwayo eby’emmere ey’empeke, n’obubaani obweru, n’ebintu ebikozesebwa, n’ekimu eky’ekkumi eky’emmere ey’empeke, n’eky’omwenge omusu, n’eky’amafuta, ebyalagirwa okuweebwa Abaleevi n’abayimbi n’abakuumi b’oku miryango, era mwe baateekanga n’ebiweebwayo bya bakabona.
6  Ekiseera ekyo kyonna nnali siri mu Yerusaalemi, kubanga mu mwaka ogw’asatu mu ebiri ogw’obufuzi bwa Alutagizerugiizi kabaka wa Babulooni nnagenda eri kabaka; era nga wayiseewo ekiseera nnamusaba anzikirize nkomewo.
7  Bwe nnatuuka e Yerusaalemi ne ndaba ekintu ekibi ennyo Eriyasibu kye yali akoze; yali awadde Tobiya ekisenge ekiterekebwamu ebintu, mu luggya lw’ennyumba ya Katonda ow’amazima.
8  Ekyo kyannyiiza nnyo; kyennava nzigya ebintu bya Tobiya byonna eby’omu nnyumba ebyali mu kisenge ekyo ekiterekebwamu ebintu, ne mbikasuka ebweru.
9  Awo ne ndagira ne balongoosa ebisenge ebiterekebwamu ebintu, ne nzizaamu ebintu ebikozesebwa eby’omu nnyumba ya Katonda ow’amazima, n’ebiweebwayo eby’emmere ey’empeke, n’obubaani obweru.
10  Era nnakizuula nti Abaleevi baali tebakyaweebwa mugabo gwabwe, era ng’Abaleevi n’abayimbi abaali baweereza baali bazzeeyo buli omu mu kibanja kye.
11  Awo ne nvunaana abaami ne mbagamba nti: “Lwaki ennyumba ya Katonda ow’amazima eragajjaliddwa?” Awo ne nkuŋŋaanya Abaleevi ne mbazza ku mirimu gyabwe.
12  Awo abantu b’omu Yuda bonna ne baleeta mu materekero ekimu eky’ekkumi eky’emmere ey’empeke n’eky’omwenge omusu n’eky’amafuta.
13  Ne nteekawo Seremiya kabona ne Zadooki omukoppolozi, ne Pedaya, omu ku Baleevi, okulabirira amaterekero; Kanani mutabani wa Zakkuli mutabani wa Mattaniya ye yali abayambako. Abasajja abo baali baatwalibwa okuba nga beesigika, era be baali bakwasiddwa obuvunaanyizibwa obw’okugabiranga baganda baabwe omugabo gwabwe.
14  Onzijukiranga Ai Katonda wange olwa kino, era teweerabiranga ebikolwa ebyoleka okwagala okutajjulukuka bye nkoze ku lw’ennyumba ya Katonda wange n’olw’ebyo ebikolebwayo.
15  Mu nnaku ezo nnalaba mu Yuda abantu abasogola omwenge ku Ssabbiiti, era nga baleeta ebitereke by’emmere ey’empeke nga babitisse ku ndogoyi, era nga baleeta n’omwenge n’ezzabbibu n’ettiini n’emigugu egya buli ngeri mu Yerusaalemi ku Ssabbiiti. Awo ne mbalabula obutatunda bintu ku lunaku olwo.
16  Era Abatuulo abaabeeranga mu kibuga, baaleetanga eby’ennyanja n’ebyamaguzi ebya buli ngeri ne babiguza abantu ba Yuda mu Yerusaalemi ku Ssabbiiti.
17  Awo ne nnyombesa abakungu b’omu Yuda ne mbagamba nti: “Kibi ki kino kye mukola, ne mwonoona olunaku lwa Ssabbiiti?
18  Bajjajjammwe si bwe batyo bwe baakola, Katonda waffe n’atuleetako akabi kano konna era n’akaleeta ne ku kibuga kino? Kyokka kati mwongera okuleeta obusungu ku Isirayiri nga mwonoona olunaku lwa Ssabbiiti.”
19  Enzikiza bwe yali yaakatandika okukwata ku miryango gya Yerusaalemi, nga Ssabbiiti tennatandika, nnalagira enzigi ziggalwe. Era nnalagira nti teziggulwa okutuusa nga Ssabbiiti ewedde, era ne nteeka abamu ku baweereza bange ku miryango waleme kubaawo mugugu guyingizibwa ku lunaku lwa Ssabbiiti.
20  Abasuubuzi n’abatunzi b’ebintu ebya buli ngeri baasula wabweru wa Yerusaalemi omulundi gumu oba ebiri.
21  Awo ne mbalabula ne mbagamba nti: “Lwaki musula mu maaso ga bbugwe? Bwe munaakiddamu nja kukozesa lyanyi okubagobawo.” Okuva ku olwo tebaddamu kujja ku Ssabbiiti.
22  Awo ne ŋŋamba Abaleevi beetukuzenga era bajjenga bakuume emiryango, olunaku lwa Ssabbiiti lusobole okukuumibwa nga lutukuvu. N’olwa kino onzijukiranga, Ai Katonda wange, era n’onsaasira olw’okwagala kwo okungi okutajjulukuka.
23  Era mu nnaku ezo nnalaba Abayudaaya abaali bawasizza abakazi Abasudodi n’Abaamoni n’Abamowaabu.
24  Kimu kya kubiri eky’abaana baabwe baali boogera Lusudodi n’ennimi z’amawanga amalala, naye tewali n’omu ku bo yali amanyi kwogera Luyudaaya.
25  Awo ne mbayombesa era ne mbakolimira, ne nkuba abamu ku basajja ne nkuunyuula enviiri zaabwe era ne mbalayiza mu linnya lya Katonda nga mbagamba nti: “Bawala bammwe temubawanga batabani baabwe, era nammwe temuwasanga bawala baabwe wadde okubawasiza batabani bammwe.
26  Abo si be baaviirako Sulemaani kabaka wa Isirayiri okwonoona? Mu mawanga mangi temwalimu kabaka eyali nga ye, era Katonda we yali amwagala nnyo, bw’atyo n’amufuula kabaka wa Isirayiri yonna. Naye abakazi abagwira baamuleetera okwonoona.
27  Muyinza mutya okukola ekintu ekibi ennyo bwe kityo ekitawulirwangako, ne mutaba beesigwa eri Katonda waffe ne muwasa abakazi abagwira?”
28  Omu ku batabani ba Yoyada mutabani wa Eriyasibu kabona asinga obukulu yali awasizza muwala wa Sanubalaati Omukolooni, bwe ntyo ne mmugoba we ndi.
29  Obajjukiranga Ai Katonda wange, kubanga boonoonye obwakabona n’endagaano y’obwakabona n’ey’Abaleevi.
30  Awo ne ntukuza abantu ne mbaggyako eby’ab’amawanga byonna ebyali biboonoona, era ne mpa bakabona n’Abaleevi emirimu, buli omu omulimu gwe yalina okukola,
31  era ne nkola enteekateeka ey’okuleeta enku mu kiseera ekigereke n’ebibala ebibereberye. Ai Katonda wange, onzijukiranga n’ondaga ekisa.
5  Awo ne wabaawo abasajja ne bakazi baabwe abeemulugunya ennyo ku baganda baabwe Abayudaaya.
2  Abamu baali bagamba nti: “Ffe ne batabani baffe ne bawala baffe tuli bangi. Tulina okufuna emmere tulye tusobole okusigala nga tuli balamu.”
3  Abalala baali bagamba nti: “Ebibanja byaffe n’ennimiro zaffe ez’emizabbibu n’amayumba gaffe tubiwaayo ng’omusingo tusobole okufuna emmere mu kiseera eky’enjala.”
4  Ate abalala baali bagamba nti: “Twasingayo ebibanja byaffe n’ennimiro zaffe ez’emizabbibu okusobola okwewola ssente okusasula omusolo gwa kabaka.
5  Omubiri gwaffe n’omusaayi gwaffe bye bimu n’ebya baganda baffe, era abaana baffe balinga abaana baabwe; kyokka tulina okuwaayo batabani baffe ne bawala baffe mu buddu, era abamu ku bawala baffe baatandika dda okuweereza ng’abaddu. Naye tetulina kye tusobola kukola kukikomya, kubanga ebibanja byaffe n’ennimiro zaffe ez’emizabbibu biri mu mikono gya bantu balala.”
6  Bwe nnawulira okwemulugunya okwo n’ebigambo ebyo ne nsunguwala nnyo.
7  Awo ne nfumiitiriza ku bintu ebyo mu mutima gwange, ne nnyombesa abakungu n’abaami, era ne mbagamba nti: “Buli omu ku mmwe asaba muganda we amagoba ku ky’aba amuwola.” Ate era olw’ekyo kye baali bakoze nnakola enteekateeka wabeewo olukuŋŋaana olunene.
8  Awo ne mbagamba nti: “Twakola kyonna ekisoboka okununula baganda baffe Abayudaaya abaali batundiddwa mu mawanga, kyokka mmwe kaakano mwagala kutunda baganda bammwe, era ffe tuddemu tubanunule?” Ne basirika ne batabaako kye baddamu.
9  Awo ne mbagamba nti: “Kye mukola si kirungi. Temwanditambulidde mu kutya Katonda waffe, tuleme kuswala mu b’amawanga, abalabe baffe?
10  Nze ne baganda bange n’abaweereza bange naffe tuwola abalala ssente n’emmere. Mbeegayiridde, tulekere awo okusaba amagoba.
11  Mubaddize olwa leero ebibanja byabwe n’ennimiro zaabwe ez’emizabbibu n’ez’emizeyituuni n’ennyumba zaabwe. Mubaddize n’amagoba ge mwabaggyako olwa ssente n’emmere n’omwenge omusu n’amafuta bye mwabawola.”
12  Ne bagamba nti: “Tujja kubibaddiza era tetujja kubasaba kintu kyonna. Tujja kukolera ddala nga bw’ogambye.” Awo ne mpita bakabona, ne ndayiza abasajja abo okukola nga bwe baali basuubizza.
13  Era nnakunkumula n’olugoye lwange ne ŋŋamba nti: “Omuntu yenna ataakolere ku bigambo ebyo, Katonda ow’amazima bw’atyo bw’aba amukunkumula okumuggya mu nnyumba ye ne mu bintu bye, era bw’atyo bw’aba akunkumulwa asigale nga talina kantu.” Awo ekibiina kyonna ne kiddamu nti: “Amiina!” Ne batendereza Yakuwa, era abantu ne bakola nga bwe baali basuubizza.
14  Ate era, okuva kabaka lwe yannonda okuba gavana waabwe mu nsi ya Yuda, okuva mu mwaka ogw’amakumi abiri ogw’obufuzi bwa Kabaka Alutagizerugiizi okutuuka mu mwaka gwe ogw’amakumi asatu mu ebiri, gye myaka 12, nze ne baganda bange tetwalyanga mmere erina kuweebwa gavana.
15  Kyokka bo bagavana abansookawo baazitoowerezanga abantu era baabaggyangako sekeri za ffeeza 40 ez’emmere n’omwenge buli lunaku. N’abaweereza baabwe baanyigirizanga abantu. Naye nze saakola bwe ntyo olw’okuba ntya Katonda.
16  Ate era nneenyigira mu mulimu gw’okuzimba bbugwe oyo, era abaweereza bange bonna baakuŋŋaanira eyo okukola omulimu, era tetwefunira bibanja.
17  Waaliwo Abayudaaya n’abaami 150, awamu n’abo abajjanga gye tuli okuva mu mawanga agaali gatuliraanye, abaalyanga ku mmeeza yange.
18  Buli lunaku banfumbiranga ente ennume emu, endiga ennungi ennyo mukaaga, awamu n’enkoko, era buli luvannyuma lwa nnaku kkumi twabanga n’omwenge mungi ogwa buli kika. Wadde ng’ebyo byali bwe bityo, saasabanga mmere erina kuweebwa gavana olw’okuba abantu baali bazitoowereddwa nnyo.
19  Ai Katonda wange, onzijukiranga n’ondaga ekisa olw’ebyo byonna bye nkoledde abantu bano.
1  Ebigambo bya Nekkemiya mutabani wa Kakaliya: Mu mwezi gwa Kisulevu mu mwaka ogw’amakumi abiri ogw’obufuzi bwa kabaka, nnali mu lubiri lw’e Susani.
2  Awo Kanani omu ku baganda bange n’ajja ng’ali wamu n’abasajja abalala okuva mu Yuda, ne mbabuuza ebifa ku Bayudaaya abaali basigaddewo abaava mu buwambe, n’ebifa ku Yerusaalemi.
3  Ne banziramu nti: “Abo abaasigalawo abaava mu buwambe, abali mu ssaza lya Yuda, bali mu mbeera mbi nnyo era bawulira obuswavu; bbugwe wa Yerusaalemi yamenyekamenyeka era n’emiryango gyakyo gyayokebwa omuliro.”
4  Olwawulira ebigambo ebyo, ne ntuula wansi ne nkaaba, era ne mmala ennaku eziwerako nga ndi munakuwavu, nga nsiiba, era nga nsaba mu maaso ga Katonda w’eggulu.
5  Nnagamba nti: “Ai Yakuwa Katonda w’eggulu, Katonda omukulu era ow’entiisa, akuuma endagaano era alaga okwagala okutajjulukuka eri abo abakwagala era abakwata ebiragiro byo,
6  nkwegayiridde, amatu go ka gawulire n’amaaso go ka gatunule, owulire essaala omuweereza wo gy’asaba leero. Emisana n’ekiro nsaba ku lw’abaweereza bo Abayisirayiri, nga njatula ebibi abantu ba Isirayiri bye bakoze mu maaso go. Nze n’ab’ennyumba ya kitange twonoonye.
7  Tweyisizza bubi nnyo mu maaso go ne tutakwata biragiro byo n’amateeka go bye wawa omuweereza wo Musa.
8  “Jjukira kye wagamba Musa omuweereza wo nti, ‘Bwe mulikola ebitali bya bwesigwa, ndibasaasaanya mu mawanga.
9  Naye bwe mulidda gye ndi ne mukwata ebiragiro byange ne mubikolerako, wadde nga muliba musaasaanye okutuuka ensi gy’ekoma, ndibakuŋŋaanya ne mbaleeta mu kifo kye nnonze erinnya lyange libeeremu.’
10  Bano baweereza bo era bantu bo be wanunula ng’okozesa obuyinza bwo obungi n’omukono gwo ogw’amaanyi.
11  Ai Yakuwa, nkwegayiridde wulira okusaba kw’omuweereza wo era n’okw’abaweereza bo abasanyukira okutya erinnya lyo, era nkwegayiridde wa omuweereza wo omukisa leero, omusajja ono ankwatirwe ekisa.” Mu biseera ebyo nnali musenero wa kabaka.
2  Mu mwezi ogwa Nisaani, mu mwaka ogw’amakumi abiri ogw’obufuzi bwa Kabaka Alutagizerugiizi, nnakwata omwenge ogwali mu maaso ga kabaka ne ngumuwa nga bwe nnakolanga bulijjo. Naye nnali sibangako munyiikaavu mu maaso ge.
2  Kabaka n’ambuuza nti: “Lwaki oli munyiikaavu ng’ate toli mulwadde? Eno erina kuba nnyiike eri ku mutima.” Awo ne ntya nnyo.
3  Ne ŋŋamba kabaka nti: “Kabaka awangaale! Lwaki sinyiikaala ng’ekibuga, ekifo bajjajjange mwe baaziikibwa kiri matongo, era nga n’emiryango gyakyo gyayokebwa?”
4  Kabaka n’aŋŋamba nti: “Kiki ky’oyagala?” Amangu ago ne nsaba Katonda w’eggulu.
5  Awo ne ŋŋamba kabaka nti: “Bwe kiba nga kirungi mu maaso ga kabaka, era omuweereza wo bw’aba ng’asiimibwa mu maaso go, nsindika ŋŋende mu Yuda, mu kibuga bajjajjange mwe baaziikibwa, nkizimbe buggya.”
6  Awo kabaka ng’atudde wamu ne nnaabakyala n’ambuuza nti: “Olugendo lwo lunaatwala bbanga ki, era olikomawo ddi?” Kabaka n’akkiriza okunsindika, era ne mmubuulira ekiseera.
7  Awo ne ŋŋamba kabaka nti: “Bwe kiba nga kirungi mu maaso ga kabaka, ka mpeebwe amabaluwa ge nnaawa bagavana ab’Emitala w’Omugga, banzikirize okuyita mu bitundu byabwe okutuusa lwe nnaatuuka mu Yuda,
8  era n’ebbaluwa gye nnaawa Asafu akuuma ekibira kya kabaka ampe emiti egy’okuggyamu embaawo ez’enzigi z’Ekigo ky’Ennyumba ya Katonda n’eza bbugwe w’ekibuga n’ez’ennyumba gye nnaabeeramu.” Awo kabaka n’azimpa kubanga omukono omulungi ogwa Katonda wange gwandiko.
9  Awo ne ntuuka eri bagavana ab’Emitala w’Omugga ne mbawa amabaluwa agaali gavudde eri kabaka. Ate era kabaka yasindika abakulu b’amagye n’abeebagazi b’embalaasi okugenda nange.
10  Naye Sanubalaati Omukolooni ne Tobiya omukungu Omwamoni baanyiiga nnyo bwe baawulira nti waliwo omuntu eyali azze okukolera abantu ba Isirayiri ekintu ekirungi.
11  Oluvannyuma nnatuuka e Yerusaalemi ne mbeerayo okumala ennaku ssatu.
12  Awo ne nsituka ekiro nga ndi wamu n’abasajja batonotono, naye saabuulirako muntu yenna Katonda wange kye yali atadde mu mutima gwange okukolera Yerusaalemi, era saalina nsolo yonna okuggyako eyo gye nnali nneebagadde.
13  Ne nfulumira mu Mulyango ogw’Ekiwonvu nga bukyali kiro ne mpita mu maaso g’Oluzzi olw’Ogusota ne njolekera Omulyango ogw’Entuumu z’Evvu, ne nneekenneenya bbugwe wa Yerusaalemi eyali yamenyekamenyeka, n’emiryango gyakyo egyayokebwa.
14  Ne nneeyongerayo ne ntuuka ku Mulyango ogw’Oluzzi ne ku Kidiba kya Kabaka, naye olw’okuba waali wafunda, ensolo gye nnali nneebagadde yali tesobola kuyitawo.
15  Ne nneeyongerayo ne mpita mu kiwonvu nga bukyali kiro ne nneeyongera okwekenneenya bbugwe, oluvannyuma ne nkyusa okudda era ne nnyingirira mu Mulyango ogw’Ekiwonvu, bwe ntyo ne nkomawo.
16  Abaami tebaamanya gye nnali ndaze ne kye nnali nkola; era nnali sirina kye mbuulidde Bayudaaya wadde bakabona, oba abakungu oba abaami oba abalala bonna abaali bagenda okukola omulimu.
17  Oluvannyuma ne mbagamba nti: “Mulaba embeera embi gye tulimu; Yerusaalemi kyayonoonebwa era emiryango gyakyo gyayokebwa. Mujje tuddemu tuzimbe bbugwe wa Yerusaalemi tulekere awo okuswala.”
18  Era nnababuulira engeri omukono omulungi ogwa Katonda wange gye gwandiko, era ne mbabuulira n’ebyo kabaka bye yaŋŋamba. Awo ne bagamba nti: “Ka tusituke tuzimbe.” Ne bazziŋŋanamu amaanyi era ne beetegekera okukola omulimu omulungi.
19  Sanubalaati Omukolooni ne Tobiya omukungu Omwamoni ne Gesemu Omuwalabu bwe baakiwulira ne batandika okutujerega n’okutunyooma era ne bagamba nti: “Kiki ekyo kye mukola? Mujeemedde kabaka?”
20  Naye ne mbagamba nti: “Katonda w’eggulu y’ajja okutuyamba okutuuka ku buwanguzi, era ffe abaweereza be tujja kusituka tuzimbe; naye mmwe temulina mugabo mu Yerusaalemi, wadde obwannannyini, wadde ekijjukizo.”
3  Awo Eriyasibu kabona asinga obukulu ne baganda be bakabona ne basituka ne bazimba Omulyango gw’Endiga. Baagutukuza ne bawangamu enzigi. Beeyongera okuzimba ekitundu ekyo okutuuka ku Munaala gwa Meya ne bakitukuza, era n’okutuukira ddala ku Munaala gwa Kananeri.
2  Abasajja b’e Yeriko be baazimba ekitundu ekyaddako, ate Zakkuli mutabani wa Imuli n’azimba ekitundu ekyaddako.
3  Batabani ba Kassena be baazimba Omulyango ogw’Ebyennyanja; baaguteekamu omwango n’enzigi era ne bassaako ebinyolo n’ebisiba.
4  Meremoosi mutabani wa Uliya mutabani wa Kakkozi ye yaddaabiriza ekitundu ekyaddako, Mesulamu mutabani wa Berekiya mutabani wa Mesezaberi n’addaabiriza ekitundu ekyaddako, ate Zadooki mutabani wa Bbaana n’addaabiriza ekitundu ekyaddako.
5  Abatekowa be baddaabiriza ekitundu ekyaddako, naye ab’ebitiibwa mu bo tebeetoowaza kukola mirimu bakama baabwe gye baabawa.
6  Yoyada mutabani wa Paseya ne Mesulamu mutabani wa Besodeya be baddaabiriza Omulyango ogw’Ekibuga Ekikadde; baaguteekamu omwango n’enzigi era ne bassaako ebinyolo n’ebisiba.
7  Meratiya Omugibiyoni ne Yadoni Omumeronoosi be baddaabiriza ekitundu ekyaddako; baali basajja b’e Gibiyoni n’e Mizupa abaali wansi w’obuyinza bwa gavana ow’Emitala w’Omugga.
8  Wuziyeeri mutabani wa Kalukaya omu ku baweesi b’ebya zzaabu ye yaddaabiriza ekitundu ekyaddako, ate Kananiya omu ku batabuzi b’amafuta ag’akaloosa n’addaabiriza ekitundu ekyaddako. Baayalirira amayinja mu Yerusaalemi okutuukira ddala ku Bbugwe Omugazi.
9  Lefaya mutabani wa Kuli, omwami w’ekitundu ekimu eky’okubiri eky’eggombolola ly’e Yerusaalemi, ye yaddaabiriza ekitundu ekyaddako.
10  Yedaya mutabani wa Kalumafu ye yaddaabiriza ekitundu ekyaddako ekiri mu maaso g’ennyumba ye, ate Kattusi mutabani wa Kasabuneya n’addaabiriza ekitundu ekyaddako.
11  Malukiya mutabani wa Kalimu ne Kassubu mutabani wa Pakasu-mowaabu be baddaabiriza ekitundu ekirala ekya bbugwe n’Omunaala ogw’Obubiga.
12  Salumu mutabani wa Kalokesi, omwami w’ekitundu ekimu eky’okubiri eky’eggombolola ly’e Yerusaalemi, awamu ne bawala be, be baddaabiriza ekitundu ekyaddako.
13  Kanuni n’abantu b’omu Zanowa be baddaabiriza Omulyango gw’Ekiwonvu; baaguzimba ne baguteekamu enzigi era ne bassaako ebinyolo n’ebisiba. Era baddaabiriza ekitundu kya bbugwe kya mikono 1,000 okutuuka ku Mulyango ogw’Entuumu z’Evvu.
14  Malukiya mutabani wa Lekabu, omwami w’eggombolola ly’e Besu-kakkeremu, ye yaddaabiriza Omulyango ogw’Entuumu z’Evvu; yaguzimba n’aguteekamu enzigi era n’assaako ebinyolo n’ebisiba.
15  Saluni mutabani wa Kolukoze, omwami w’eggombolola ly’e Mizupa, ye yaddaabiriza Omulyango ogw’Oluzzi; yaguzimba n’agussaako akasolya era n’aguteekamu enzigi, n’assaako ebinyolo n’ebisiba; era yaddaabiriza ne bbugwe w’oku Kidiba kya Seera ekiriraanye Ennimiro ya Kabaka, okutuuka ku Madaala agaserengeta okuva mu Kibuga kya Dawudi.
16  Nekkemiya mutabani wa Azubuki, omwami w’ekitundu ekimu eky’okubiri eky’eggombolola ly’e Besu-zuli, ye yaddaabiriza ekitundu ekyaddako, okuva mu maaso g’Ebiggya bya Dawudi okutuuka ku kidiba ekyasimibwa, n’okweyongerayo okutuukira ddala ku Nnyumba y’ab’Amaanyi.
17  Abaleevi abaali bakulirwa Lekumu mutabani wa Bani be baddaabiriza ekitundu ekyaddako, ate Kasukabiya, omwami w’ekitundu ekimu eky’okubiri eky’eggombolola ly’e Keyira, n’addaabiriza ekitundu ekyaddako ku lw’eggombolola lye.
18  Baganda baabwe be baddaabiriza ekitundu ekyaddako. Baali bakulirwa Bavvayi mutabani wa Kenadadi, omwami w’ekitundu ekimu eky’okubiri eky’eggombolola ly’e Keyira.
19  Ezeri mutabani wa Yesuwa, omwami w’e Mizupa, ye yaddaabiriza ekitundu kya bbugwe ekyaddako ekiri mu maaso g’awambukirwa ku Tterekero ly’eby’Okulwanyisa, awali Empagi.
20  Baluki mutabani wa Zabbayi yakola n’obunyiikivu n’addaabiriza ekitundu kya bbugwe ekyaddako, okuva ku Mpagi okutuuka ku mulyango gw’ennyumba ya Eriyasibu kabona asinga obukulu.
21  Meremoosi mutabani wa Uliya mutabani wa Kakkozi ye yaddaabiriza ekitundu kya bbugwe ekyaddako, okuva ku mulyango gw’ennyumba ya Eriyasibu okutuuka w’ekoma.
22  Bakabona, abasajja b’omu kitundu kya Yoludaani, be baddaabiriza ekitundu ekyaddako.
23  Benyamini ne Kassubu be baddaabiriza ekitundu ekyaddako ekiri mu maaso g’ennyumba yaabwe. Azaliya mutabani wa Maaseya mutabani wa Ananiya ye yaddaabiriza ekitundu ekyaddako ekiri okumpi n’ennyumba ye.
24  Binnuyi mutabani wa Kenadadi ye yaddaabiriza ekitundu kya bbugwe ekyaddako, okuva ku nnyumba ya Azaliya okutuuka ku Mpagi, n’okweyongerayo okutuukira ddala ku nsonda.
25  Palali mutabani wa Uzayi ye yaddaabiriza ekitundu ekyaddako ekiri mu maaso g’Empagi n’omunaala ogw’oku Nnyumba ya Kabaka, ogw’ekyengulu mu Luggya lw’Abakuumi. Pedaya mutabani wa Palosi ye yali amuddiridde.
26  Abaweereza b’oku yeekaalu abaali babeera mu Oferi be baddaabiriza okutuuka mu maaso g’Omulyango gw’Amazzi ku luuyi olw’ebuvanjuba ne ku munaala oguyiseemu.
27  Abatekowa be baddaabiriza ekitundu kya bbugwe ekyaddako, okuva mu maaso g’omunaala omunene oguyiseemu, okutuuka ku bbugwe wa Oferi.
28  Bakabona be baddabiriza engulu w’Omulyango gw’Embalaasi; buli omu yaddaabiriza ekitundu ekiri mu maaso g’ennyumba ye.
29  Zadooki mutabani wa Immeri ye yaddaabiriza ekitundu ekyaddako, mu maaso g’ennyumba ye. Semaaya mutabani wa Sekaniya, omukuumi w’oku Mulyango gw’Ebuvanjuba, ye yaddaabiriza ekitundu ekyaddako.
30  Kananiya mutabani wa Seremiya ne Kanuni omwana wa Zalafu ow’omukaaga be baddaabiriza ekitundu kya bbugwe ekyaddako. Mesulamu mutabani wa Berekiya ye yaddaabiriza ekitundu ekyaddako, mu maaso g’ekisenge kye.
31  Malukiya ow’omu kibiina ky’abaweesi b’ebya zzaabu ye yali amuddiridde; yaddaabiriza okutuuka ku nnyumba y’abaweereza b’oku yeekaalu n’abasuubuzi, mu maaso g’Omulyango Ogukebererwako, n’okweyongerayo okutuukira ddala ku kisenge ekya waggulu ku nnyumba eky’oku nsonda.
32  Abaweesi b’ebya zzaabu n’abasuubuzi be baddaabiriza ekitundu ekiri wakati w’ekisenge ekya waggulu eky’oku nsonda n’Omulyango gw’Endiga.
12  Bano be bakabona n’Abaleevi abaava mu buwaŋŋanguse ne Zerubbaberi mutabani wa Seyalutyeri ne Yesuwa: Seraya, Yeremiya, Ezera,
2  Amaliya, Maluki, Kattusi,
3  Sekaniya, Lekumu, Meremoosi,
4  Iddo, Ginnesoyi, Abiya,
5  Miyamini, Maadiya, Biruga,
6  Semaaya, Yoyalibu, Yedaya,
7  Salu, Amoki, Kirukiya, ne Yedaya. Abo be baali abakulu ba bakabona ne baganda baabwe mu kiseera kya Yesuwa.
8  Abaleevi be bano: Yesuwa, Binnuyi, Kadumyeri, Serebiya, Yuda, ne Mattaniya eyali akulembera mu kuyimba ennyimba ez’okwebaza awamu ne baganda be.
9  Ate baganda baabwe, Bakubukiya ne Unni, bo baabanga ku luuyi lulala nga bakola omulimu gw’obukuumi.
10  Yesuwa yazaala Yoyakimu, Yoyakimu n’azaala Eriyasibu, Eriyasibu n’azaala Yoyada.
11  Yoyada yazaala Yonasaani, Yonasaani n’azaala Yadduwa.
12  Mu kiseera kya Yoyakimu bano be baali bakabona abaali bakulira ennyumba za bakitaabwe: Owa Seraya, Meraya; owa Yeremiya, Kananiya;
13  owa Ezera, Mesulamu; owa Amaliya, Yekokanani;
14  owa Maluki, Yonasaani; owa Sebaniya, Yusufu;
15  owa Kalimu, Aduna; owa Merayosi, Kerukayi;
16  owa Iddo, Zekkaliya; owa Ginnesoni, Mesulamu;
17  owa Abiya, Zikuli; owa Miniyamini, . . . ; owa Mowadiya, Pirutayi;
18  owa Biruga, Sammuwa; owa Semaaya, Yekonasaani;
19  owa Yoyalibu, Mattenayi, owa Yedaya, Uzzi;
20  owa Salayi, Kalayi; owa Amoki, Eberi;
21  owa Kirukiya, Kasukabiya; owa Yedaya, Nesaneeri.
22  Mu kiseera kya Eriyasibu, Yoyada, Yokanani, ne Yadduwa, abakulu b’ennyumba za bakitaabwe b’Abaleevi baawandiikibwa, era ne bakabona nabo baawandiikibwa, okutuukira ddala mu kiseera ky’obufuzi bwa Daliyo Omuperusi.
23  Abaleevi abaali abakulu b’ennyumba za bakitaabwe baawandiikibwa mu kitabo ky’ebyafaayo, okutuukira ddala mu kiseera kya Yokanani mutabani wa Eriyasibu.
24  Abakulu b’Abaleevi be bano: Kasukabiya, Serebiya, ne Yesuwa mutabani wa Kadumyeri, era baganda baabwe baayimiriranga ku luuyi olulala okuyimba ennyimba ez’okutendereza n’okwebaza ng’ekiragiro kya Dawudi omusajja wa Katonda bwe kyali, era buli kibinja ky’abakuumi kyabanga kiriraanye kinnaakyo.
25  Mattaniya, Bakubukiya, Obadiya, Mesulamu, Talumoni, ne Akkubu baali bakuumi b’oku miryango abaakuumanga amaterekero g’oku miryango.
26  Abo baaweereza mu kiseera kya Yoyakimu mutabani wa Yesuwa mutabani wa Yozadaki ne mu kiseera kya Nekkemiya gavana ne Ezera kabona era omukoppolozi.
27  Bbugwe wa Yerusaalemi bwe yali agenda okutongozebwa, baanoonya Abaleevi mu bitundu byonna gye baali babeera ne babaleeta e Yerusaalemi batongoze bbugwe nga bajaganya, nga bayimba ennyimba ez’okwebaza, era nga bakuba ebitaasa n’ebivuga eby’enkoba n’entongooli.
28  Abaana b’abayimbi baakuŋŋaana okuva mu kitundu ekiriraanyeewo, n’okuva mu Yerusaalemi, ne mu byalo by’Abanetofa,
29  ne mu Besu-girugaali, ne mu bitundu by’e Geba n’e Azumavesi, kubanga abayimbi baali beezimbidde ebyalo okwetooloola Yerusaalemi.
30  Bakabona n’Abaleevi beetukuza ne batukuza n’abantu n’emiryango ne bbugwe.
31  Awo ne ndeeta abaami ba Yuda waggulu ku bbugwe. Ne nteekawo ebibinja ebinene bibiri eby’abayimbi abayimba ennyimba ez’okwebaza n’ebibiina by’abantu ab’okubagoberera; ekimu kyali kitambula kidda ku mukono ogwa ddyo ku bbugwe okwolekera Omulyango gw’Entuumu z’Evvu.
32  Kosaaya n’ekimu kya kubiri eky’abaami ba Yuda ne batambula nga babagoberera,
33  awamu ne Azaliya ne Ezera ne Mesulamu
34  ne Yuda ne Benyamini ne Semaaya ne Yeremiya.
35  Baali wamu n’abamu ku baana ba bakabona bano abaali bakutte amakondeere: Zekkaliya mutabani wa Yonasaani mutabani wa Semaaya mutabani wa Mattaniya mutabani wa Mikaaya mutabani wa Zakkuli mutabani wa Asafu,
36  era ne baganda be Semaaya ne Azaleri ne Miralayi ne Giralayi ne Maayi ne Nesaneeri ne Yuda ne Kanani nga bakutte ebivuga bya Dawudi omusajja wa Katonda ow’amazima, era nga Ezera omukoppolozi abakulembeddemu.
37  Baayita ku Mulyango gw’Oluzzi ne bagenda butereevu, ne bayita ku Madaala g’Ekibuga kya Dawudi bbugwe w’ayambukira eky’engulu w’Ennyumba ya Dawudi, ne batuukira ddala ku Mulyango gw’Amazzi ebuvanjuba.
38  Ekibinja ekirala eky’abayimbi abaali bayimba ennyimba ez’okwebaza kyatambula kidda ku luuyi lulala, era nnali nkigoberera nga ndi wamu ne kimu kya kubiri eky’abantu. Kyayita ku bbugwe waggulu w’Omunaala gw’Obubiga ne kyeyongerayo ne kituuka ku Bbugwe Omugazi,
39  era ne kiyita waggulu ku Mulyango gwa Efulayimu ne ku Mulyango gw’Ekibuga Ekikadde ne ku Mulyango gw’Ebyennyanja ne ku Munaala gwa Kananeri ne ku Munaala gwa Meya ne kyeyongerayo okutuuka ku Mulyango gw’Endiga; awo ne kiyimirira ku Mulyango gw’Abakuumi.
40  Awo ebibinja byombi eby’abo abaali bayimba ennyimba ez’okwebaza ne biyimirira mu maaso g’ennyumba ya Katonda ow’amazima era nange bwe ntyo awamu ne kimu kya kubiri eky’abaami abaali nange,
41  ne bakabona bano: Eriyakimu, Maaseya, Miniyamini, Mikaaya, Eriwenayi, Zekkaliya, ne Kananiya, nga bakutte amakondeere,
42  ne Maaseya ne Semaaya ne Eriyazaali ne Uzzi ne Yekokanani ne Malukiya ne Eramu ne Ezeri. Abayimbi baayimba mu ddoboozi ery’omwanguka, era baali bakulirwa Izulakiya.
43  Ku lunaku olwo baawaayo ssaddaaka nnyingi nnyo era ne bajaganya, kubanga Katonda ow’amazima yali abaleetedde essanyu lingi nnyo. Abakazi n’abaana nabo baajaganya, era okujaganya kwa Yerusaalemi ne kuwulirwa wala nnyo.
44  Ate era ku lunaku olwo baalonda abantu abaali ab’okulabirira amaterekero g’ebyo ebiba biweereddwayo, n’ag’ebibala ebibereberye, n’ag’ekimu eky’ekkumi. Baali ba kugakuŋŋaanyizangamu ebintu ebivudde mu nnimiro z’omu bibuga, ebyalagirwa mu Mateeka okuba ebya bakabona n’Abaleevi; abantu ba Yuda baali basanyufu olw’okuba bakabona n’Abaleevi baali baweereza.
45  Awo bakabona n’Abaleevi ne batandika okukola omulimu gwa Katonda waabwe era n’ogw’okutukuza. Abayimbi n’abakuumi nabo ne bakola omulimu gwabwe nga bagoberera ebiragiro bya Dawudi ne mutabani we Sulemaani.
46  Kubanga edda mu kiseera kya Dawudi ne Asafu waalingawo abakulira abayimbi era waalingawo n’ennyimba ez’okutendereza n’okwebaza Katonda.
47  Abayisirayiri bonna mu kiseera kya Zerubbaberi ne mu kiseera kya Nekkemiya baawangayo emigabo gy’abayimbi n’abakuumi b’oku miryango ng’obwetaavu obwa buli lunaku bwe bwabanga. Era baawanga Abaleevi emigabo gyabwe, Abaleevi nabo ne batoola ku migabo egyo ne bawa bazzukulu ba Alooni.
