10  “Mazima ddala mbagamba nti omuntu atayita mu mulyango ng’ayingira mu kisibo naye n’alinnya n’ayita awalala, oyo aba mubbi era munyazi.
2  Naye oyo ayita mu mulyango ye musumba w’endiga.
3  Omukuumi w’oku mulyango amuggulirawo, era endiga ziwulira eddoboozi lye. Endiga ze aziyita amannya era n’azifulumya mu kisibo.
4  Bw’amala okuzifulumya zonna, azikulemberamu ne zimugoberera kubanga zimanyi eddoboozi lye.
5  Teziyinza kugoberera muntu gwe zitamanyi wabula zimudduka kubanga tezimanyi ddoboozi lye.”
6  Yesu yabawa ekyokulabirako kino naye tebaategeera bintu bye yali abagamba.
7  Awo Yesu n’addamu n’agamba nti: “Mazima ddala mbagamba nti nze mulyango endiga mwe ziyita.
8  Abo bonna abazze nga beeyita nze babbi era banyazi, era endiga tezibawulirizza.
9  Nze mulyango; buli ayingirira mu nze alirokolebwa, era omuntu oyo aliyingira era n’afuluma n’afuna omuddo ogw’okulya.
10  Omubbi ajjirira kubba, kutta, na kuzikiriza. Nze nnajja zisobole okufuna obulamu era zibufune mu bujjuvu.
11  Nze musumba omulungi; omusumba omulungi awaayo obulamu bwe ku lw’endiga.
12  Oyo akolera empeera, atali musumba era atali nnannyini ndiga, bw’alaba omusege nga gujja, endiga azireka awo n’adduka—omusege ne guzikwakkula era ne guzisaasaanya—
13  kubanga akolera mpeera era tafaayo ku ndiga.
14  Nze musumba omulungi. Mmanyi endiga zange era nazo zimmanyi,
15  nga Kitange bw’ammanyi era nga nange bwe mmumanyi; era mpaayo obulamu bwange ku lw’endiga.
16  “Era nnina endiga endala ezitali za mu kisibo kino; ezo nazo nnina okuzireeta; zijja kuwulira eddoboozi lyange era zonna zijja kufuuka ekisibo kimu, nga ziri wansi w’omusumba omu.
17  Kitange anjagala, olw’okuba mpaayo obulamu bwange nsobole okuddamu okubufuna.
18  Tewali muntu n’omu abunzigyako wabula mbuwaayo ku bwange. Nnina obuyinza okubuwaayo era nnina obuyinza okuddamu okubufuna. Ekiragiro kino nnakifuna okuva eri Kitange.”
19  Abayudaaya ne beeyawulamu nate olw’ebigambo ebyo.
20  Bangi ku bo baali bagamba nti: “Aliko dayimooni era agudde eddalu. Lwaki mumuwuliriza?”
21  Ate abalala baali bagamba nti: “Bino si bigambo bya muntu aliko dayimooni. Dayimooni esobola okuzibula amaaso ga bamuzibe?”
22  Mu kiseera ekyo ne wabaawo Embaga ey’Okuzza Obuggya mu Yerusaalemi. Kyali kiseera kya butiti,
23  era Yesu yali atambula mu yeekaalu mu lukuubo lwa Sulemaani.
24  Awo Abayudaaya ne bamwetooloola ne bamugamba nti: “Olituusa wa obutatubuulira ky’oli? Bw’oba nga ggwe Kristo, tubuulire.”
25  Yesu n’abaddamu nti: “Nnababuulira naye era temukkiriza. Ebyo bye nkola mu linnya lya Kitange bye bimpaako obujulirwa.
26  Naye temukkiriza kubanga temuli ndiga zange.
27  Endiga zange ziwulira eddoboozi lyange; nzimanyi, era zingoberera.
28  Nziwa obulamu obutaggwaawo; tezirizikirizibwa era tewali n’omu alizikwakkula mu mukono gwange.
29  Endiga Kitange z’ampadde  za muwendo okusinga ebintu ebirala byonna era tewali n’omu ayinza kuzikwakkula mu mukono gwa Kitange.
30  Nze ne Kitange tuli omu.”
31  Abayudaaya era ne baddamu okukwata amayinja bamukube.
32  Yesu n’abagamba nti: “Nnabalaga ebintu ebirungi bingi Kitange bye yalagira bikolebwe. Ku ebyo kiruwa kye munkubira amayinja?”
33  Abayudaaya ne bamuddamu nti: “Tewali kintu kirungi kye wakola kye tukukubira mayinja, wabula tugakukuba lwa kuvvoola; kubanga ggwe, wadde oli muntu, weefuula katonda.”
34  Yesu n’abaddamu nti: “Tekyawandiikibwa mu Mateeka gammwe nti, ‘Nnagamba nti: “Muli bakatonda”’?
35  Bwe kiba nti abo ekigambo kya Katonda be kyavumirira yabayita ‘bakatonda’—ate ng’ekyawandiikibwa tekiyinza kudibizibwa—
36  kati nze Kitange gwe yatukuza era n’atuma mu nsi muŋŋamba nti, ‘Ovvoola,’ olw’okuba ŋŋambye nti ‘ndi Mwana wa Katonda’?
37  Bwe mba nga sikola mirimu gya Kitange, temunzikiriza.
38  Naye bwe mba nga ngikola, ne bwe muba nga temunzikiriza, mukkirize emirimu egyo, musobole okumanya era mweyongere okumanya nti Kitange ali bumu nange, era nange ndi bumu ne Kitange.”
39  Awo ne bagezaako nate okumukwata, naye n’abeemululako.
40  N’addayo emitala wa Yoludaani, ekifo Yokaana gye yasooka okubatiriza, n’abeera eyo.
41  Era abantu bangi ne bajja gy’ali, ne bagamba nti: “Yokaana teyakola kyamagero na kimu, naye ebintu byonna bye yayogera ku musajja ono byali bituufu.”
42  Era bangi abaali eyo ne bamukkiririzaamu.
4  Yesu bwe yategeera nti Abafalisaayo baali bawulidde nti alina abayigirizwa bangi era nti yali abatiza abantu okusinga Yokaana—
2  wadde nga Yesu kennyini si ye yali abatiza wabula abayigirizwa be—
3  n’ava e Buyudaaya n’addayo e Ggaliraaya.
4  Naye yali alina kuyitira Samaliya.
5  Awo n’atuuka mu kibuga ky’e Samaliya ekiyitibwa Sukali, ekyali okumpi n’ekibanja Yakobo kye yawa mutabani we Yusufu.
6  Era eyo waaliyo oluzzi lwa Yakobo. Yesu n’atuula awo ku luzzi ng’akooye olw’olugendo. Zaali ssaawa nga mukaaga.
7  Omukazi ow’omu Samaliya n’ajja okusena amazzi. Yesu n’amugamba nti: “Mpa ku mazzi nnyweko.”
8  (Abayigirizwa be baali bagenze mu kibuga okugula emmere.)
9  Omukazi Omusamaliya n’amugamba nti: “Ggwe Omuyudaaya oyinza otya okunsaba amazzi ag’okunywa ng’ate nze ndi mukazi Musamaliya?” (Kubanga Abayudaaya tebakolagana na Basamaliya.)
10  Yesu n’amuddamu nti: “Singa obadde omanyi ekirabo kya Katonda n’oyo akugamba nti, ‘Mpa ku mazzi nnyweko,’ wandibadde omusaba, n’akuwa amazzi agawa obulamu.”
11  N’amugamba nti: “Ssebo, tolina na kalobo ka kusenesa mazzi, ate ng’oluzzi luwanvu; kati olwo amazzi ago agawa obulamu ogaggye wa?
12  Ggwe osinga jjajjaffe Yakobo eyatuwa oluzzi luno, ye n’abaana be kwe baanywanga awamu n’ente ze?”
13  Yesu n’amuddamu nti: “Buli anywa ku mazzi gano ajja kuddamu okulumwa ennyonta.
14  Buli anywa ku mazzi ge nnaamuwa, taliddamu kulumwa nnyonta, naye amazzi ago ge nnaamuwa gajja kufuuka mu ye ensulo eneevangamu amazzi agawa obulamu obutaggwaawo.”
15  Omukazi n’amugamba nti: “Ssebo, mpa ku mazzi ago nneme kuddamu kulumwa nnyonta wadde okujjanga mu kifo kino okusena amazzi.”
16  N’amugamba nti: “Genda oyite omwami wo okomewo wano.”
17  Omukazi n’amuddamu nti: “Sirina mwami.” Yesu n’amugamba nti: “Oli mutuufu bw’ogamba nti, ‘Sirina mwami.’
18  Kubanga waakabeera n’abaami bataano, era omusajja gw’oli naye kati si mwami wo. Ky’oyogedde kya mazima.”
19  Omukazi n’amugamba nti: “Ssebo, nkiraba nti oli nnabbi.
20  Bajjajjaffe baasinzizanga ku lusozi luno, naye mmwe mugamba nti Yerusaalemi kye kifo abantu gye balina okusinziza.”
21  Yesu n’amugamba nti: “Kkiriza kye nkugamba; ekiseera kijja lwe mutalisinziza Kitaffe ku lusozi luno wadde mu Yerusaalemi.
22  Musinza kye mutamanyi, naye ffe tusinza kye tumanyi, kubanga obulokozi busibuka mu Bayudaaya.
23  Naye ekiseera kijja era kituuse, abasinza mu ngeri entuufu lwe banaasinzanga Kitaffe mu mwoyo n’amazima, kubanga Kitaffe anoonya abalinga abo okumusinzanga.
24  Katonda Mwoyo, n’abo abamusinza bateekwa okumusinza mu mwoyo n’amazima.”
25  Omukazi n’amugamba nti: “Nkimanyi nti Masiya ayitibwa Kristo ajja. Oyo w’alijjira wonna, alitubuulira ebintu byonna.”
26  Yesu n’amugamba nti: “Ye nze ayogera naawe.”
27  Mu kiseera ekyo, abayigirizwa be ne batuuka, ne beewuunya olw’okuba yali ayogera n’omukazi. Naye tewali yagamba nti: “Onoonya ki?” oba nti, “Lwaki oyogera naye?”
28  Awo omukazi n’aleka awo ensuwa ye ey’amazzi n’agenda mu kibuga n’agamba abantu nti:
29  “Mujje mulabe omusajja ambuulidde ebintu byonna bye nnakola. Kyandiba nti ye Kristo?”
30  Awo ne bava mu kibuga ne bajja gy’ali.
31  Mu kiseera ekyo, abayigirizwa baali bamwegayirira nti: “Labbi, lya.”
32  Naye n’abagamba nti: “Nnina emmere ey’okulya gye mutamanyi.”
33  Awo abayigirizwa ne bagambagana nti: “Waliwo omuntu yenna amuleetedde eky’okulya?”
34  Yesu n’abagamba nti: “Emmere yange kwe kukola oyo eyantuma by’ayagala n’okumaliriza omulimu gwe.
35  Temugamba nti ebulayo emyezi ena amakungula gatuuke? Laba! Mbagamba nti: Muyimuse amaaso gammwe mutunuulire ennimiro; zituuse okukungula.
36  Omukunguzi kati afuna empeera ye era akuŋŋaanya ebibala eby’obulamu obutaggwaawo, omusizi n’omukunguzi basobole okusanyukira awamu.
37  N’olwekyo, enjogera eno ya mazima egamba nti: Asiga aba mulala n’akungula aba mulala.
38  Nnabatuma okukungula bye mutaateganira. Abalala be baategana, mmwe ne muganyulwa mu kutegana kwabwe.”
39  Abasamaliya bangi ab’omu kibuga ekyo baamukkiriza olw’ebigambo by’omukazi eyawa obujulirwa ng’agamba nti: “Ambuulidde ebintu byonna bye nnakola.”
40  Abasamaliya bwe bajja gy’ali ne bamusaba abeereko nabo; n’abeera nabo okumala ennaku bbiri.
41  N’ekyavaamu, abalala bangi ne bamukkiriza olw’ebyo bye yayogera,
42  ne bagamba omukazi nti: “Tetukkiriza lw’ebyo bye wayogedde; kubanga ffe kennyini twewuliriddeko era tumanyi nti omusajja ono, ddala ye mulokozi w’ensi.”
43  Oluvannyuma lw’ennaku ezo ebbiri, Yesu yavaayo n’agenda e Ggaliraaya.
44  Naye n’agamba nti nnabbi taweebwa kitiibwa mu nsi ye.
45  Awo bwe yatuuka e Ggaliraaya, Abagaliraaya ne bamusembeza olw’okuba baali balabye ebintu byonna bye yakola mu Yerusaalemi, kubanga nabo baaliyo ku mbaga.
46  Awo n’addayo e Kaana eky’omu Ggaliraaya, gye yafuulira amazzi omwenge. Waaliyo omukungu wa kabaka eyalina omwana omulwadde e Kaperunawumu.
47  Omusajja oyo bwe yawulira nti Yesu yali avudde mu Buyudaaya ng’azze e Ggaliraaya, n’agenda gy’ali n’amusaba agende naye awonye omwana we kubanga yali anaatera okufa.
48  Naye Yesu n’amugamba nti: “Okuggyako nga mulabye obubonero n’ebyamagero, temuyinza kukkiriza.”
49  Omukungu wa kabaka n’amugamba nti: “Mukama wange, jjangu ng’omwana wange tannafa.”
50  Yesu n’amugamba nti: “Genda; omwana wo awonye.” Omusajja n’akkiriza ebigambo Yesu bye yamugamba, n’agenda.
51  Naye bwe yali agenda, abaddu be ne bamusisinkana ne bamugamba nti omwana we yali awonye.
52  N’ababuuza essaawa ze yali awoneddeko. Ne bamuddamu nti: “Omusujja gwamuvuddeko jjo ku ssaawa musanvu.”
53  Awo kitaawe w’omwana n’akitegeera nti eyo ye ssaawa yennyini Yesu gye yali amugambiddeko nti: “Omwana wo awonye.” Era ye n’ab’ennyumba ye bonna ne bakkiriza.
54  Kino kye kyamagero eky’okubiri Yesu kye yakola ng’akomyewo e Ggaliraaya okuva mu Buyudaaya.
11  Awo ne wabaawo omusajja ayitibwa Laazaalo eyali omulwadde; yali wa mu kabuga Bessaniya, era eyo bannyina Maliyamu ne Maliza nabo gye baali babeera.
2  Maliyamu oyo ye yasiiga Mukama waffe amafuta ag’akaloosa era n’asiimuula ebigere bye ng’akozesa enviiri ze, era mwannyina Laazaalo ye yali omulwadde.
3  Awo bannyina Laazaalo ne baweereza Yesu obubaka, nga bamugamba nti: “Mukama waffe, oyo gw’oyagala ennyo mulwadde.”
4  Yesu bwe yawulira ekyo n’agamba nti: “Ekigendererwa ky’obulwadde buno si kutta, naye kugulumiza Katonda. Era okuyitira mu bwo Omwana wa Katonda ajja kugulumizibwa.”
5  Yesu yali ayagala nnyo Maliza ne muganda we, era ne Laazaalo.
6  Kyokka bwe yawulira nti Laazaalo mulwadde, yasigala gye yali ennaku endala bbiri.
7  Awo oluvannyuma n’agamba abayigirizwa be nti: “Tuddeyo mu Buyudaaya.”
8  Abayigirizwa ne bamugamba nti: “Labbi, emabegako awo Abayudaaya baali baagala kukukuba mayinja, kati ate eyo gy’oyagala okudda?”
9  Yesu n’addamu nti: “Ekitangaala eky’obudde obw’emisana tekibaawo okumala essaawa 12? Omuntu yenna bw’atambulira mu kitangaala ekyo teyeesittala ku kintu kyonna, kubanga aba alaba ekitangaala ky’ensi eno.
10  Naye omuntu yenna bw’atambula ekiro, yeesittala, kubanga taba na kitangaala.”
11  Bwe yamala okwogera ebyo, n’abagamba nti: “Laazaalo mukwano gwaffe yeebase, naye ŋŋendayo okumuzuukusa.”
12  Abayigirizwa ne bamugamba nti: “Mukama waffe, bw’aba yeebase, ajja kuba bulungi.”
13  Kyokka Yesu yali ayogera ku kufa kwe, naye bo ne balowooza nti ayogera ku kwebaka tulo.
14  Awo Yesu n’abagamba kaati nti: “Laazaalo afudde,
15  era ndi musanyufu ku lwammwe nti saabaddeyo, mulyoke musobole okukkiriza. Naye ka tugende gy’ali.”
16  Tomasi eyali ayitibwa Omulongo n’agamba bayigirizwa banne nti: “Naffe ka tugende, tusobole okufiira awamu naye.”
17  Yesu bwe yatuuka, yasanga Laazaalo amaze ennaku nnya mu ntaana.
18  Bessaniya kyali kumpi ne Yerusaalemi, nga kikyesudde mayiro nga bbiri.
19  Abayudaaya bangi baali bazze ewa Maliza ne Maliyamu okubakubagiza olw’okufiirwa mwannyinaabwe.
20  Maliza bwe yawulira nti Yesu ajja, n’agenda okumusisinkana, naye ye Maliyamu n’asigala awaka.
21  Awo Maliza n’agamba Yesu nti: “Mukama wange, singa waliwo, mwannyinaze teyandifudde.
22  Naye ne kaakano mmanyi nti kyonna ky’osaba, Katonda ajja kukikuwa.”
23  Yesu n’amugamba nti: “Mwannyoko ajja kuzuukira.”
24  Maliza n’amuddamu nti: “Mmanyi nti alizuukira mu kuzuukira kw’oku lunaku olw’enkomerero.”
25  Yesu n’amugamba nti: “Nze kuzuukira n’obulamu. Oyo anzikiririzaamu ne bw’afa, aliba mulamu nate,
26  era buli muntu omulamu anzikiririzaamu talifa. Kino okikkiriza?”
27  N’amugamba nti: “Yee, Mukama wange; nzikiriza nti ggwe Kristo Omwana wa Katonda, eyali ow’okujja mu nsi.”
28  Bwe yamala okwogera ebyo, n’agenda n’ayita muganda we Maliyamu n’amuzza ku bbali n’amugamba nti: “Omuyigiriza azze era akuyita.”
29  Maliyamu bwe yawulira ekyo, n’ayimuka mangu n’agenda gy’ali.
30  Yesu yali tannayingira mu kabuga, naye yali akyali mu kifo Maliza we yamusisinkana.
31  Awo Abayudaaya abaali ne Maliyamu mu nnyumba nga bamubudaabuda bwe baamulaba ng’asituse mangu n’afuluma, ne bamugoberera nga balowooza nti yali agenda ku ntaana kukaabira eyo.
32  Maliyamu bwe yatuuka mu kifo Yesu we yali n’amulaba, yavunnama mu maaso ge, n’amugamba nti: “Mukama wange, singa waliwo mwannyinaze teyandifudde.”
33  Yesu bwe yamulaba ng’akaaba era nga n’Abayudaaya be yali azze nabo bakaaba, n’asinda mu nda ye era n’anyolwa nnyo.
34  N’abagamba nti: “Mwamuteeka wa?” Ne bamuddamu nti: “Mukama waffe, jjangu olabeyo.”
35  Yesu n’akulukusa amaziga.
36  Awo Abayudaaya ne bagamba nti: “Laba bw’abadde amwagala!”
37  Naye abamu ne bagamba nti: “Omusajja ono eyazibula amaaso g’omuzibe yali tasobola kuziyiza ono kufa?”
38  Yesu bwe yamala okusinda nate, n’agenda ku ntaana. Yali mpuku era yali eteekeddwako ejjinja.
39  Yesu n’agamba nti: “Muggyeewo ejjinja.” Maliza, mwannyina w’omugenzi n’amugamba nti: “Mukama wange, kati ateekwa okuba ng’awunya kubanga waakayita ennaku nnya.”
40  Yesu n’amugamba nti: “Saakugambye nti bw’onokkiriza ojja kulaba ekitiibwa kya Katonda?”
41  Awo ne baggyawo ejjinja, Yesu n’atunula waggulu n’agamba nti: “Kitange, nkwebaza kubanga ompulidde.
42  Kituufu, nkimanyi nti bulijjo ompulira, naye kino nkyogedde abantu abayimiridde wano basobole okukkiriza nti ggwe wantuma.”
43  Bwe yamala okwogera ebyo, n’ayogera mu ddoboozi ery’omwanguka nti: “Laazaalo, fuluma!”
44  Omusajja eyali afudde n’afuluma ng’ebigere bye n’emikono gye bizingiddwako engoye era ng’asibiddwa ekitambaala ku maaso. Yesu n’abagamba nti: “Mumusumulule, mumuleke agende.”
45  Awo bangi ku Bayudaaya abaali bazze ne Maliyamu bwe baalaba kye yali akoze, ne bamukkiririzaamu,
46  naye abamu ne bagenda eri Abafalisaayo ne bababuulira Yesu kye yali akoze.
47  Awo bakabona abakulu n’Abafalisaayo ne batuuza Olukiiko Olukulu ne bagamba nti: “Tunaakola tutya, kubanga omusajja ono akola ebyamagero bingi?
48  Bwe tumuleka obulesi, abantu bonna bajja kumukkiririzaamu, era Abaruumi bajja kujja batwale ekifo kyaffe n’eggwanga lyaffe.”
49  Naye omu ku bo eyali ayitibwa Kayaafa, eyali kabona asinga obukulu omwaka ogwo, n’abagamba nti: “Temulina kye mumanyi,
50  era temukirowoozezzaako nti kiba kya muganyulo nnyo gye muli omuntu omu okufiirira abantu mu kifo ky’eggwanga lyonna okuzikirizibwa.”
51  Kyokka ekyo teyakyogera ku bubwe, naye olw’okuba ye yali kabona asinga obukulu omwaka ogwo, yali alagula nti Yesu yali agenda kufiirira eggwanga,
52  ate si kufiirira ggwanga kyokka, naye era n’okukuŋŋaanya awamu abaana ba Katonda abaali basaasaanye.
53  Okuva olwo, ne beekobaana okumutta.
54  Awo Yesu n’alekera awo okutambula kyere mu Bayudaaya, naye n’avaayo n’agenda mu kitundu ekiriraanye eddungu, mu kibuga ekiyitibwa Efulayimu, n’abeera eyo n’abayigirizwa be.
55  Embaga y’Abayudaaya ey’Okuyitako yali enaatera okutuuka, era abantu bangi baava mu byalo ne bagenda e Yerusaalemi ng’embaga eyo tennatuuka basobole okwetukuza.
56  Baali banoonya Yesu, era bwe baali bayimiridde mu yeekaalu beebuuzaganya nti: “Mulowooza mutya? Tajje ku mbaga?”
57  Bakabona abakulu n’Abafalisaayo baali bawadde ebiragiro nti singa wabaawo omuntu yenna amanya Yesu w’ali, abategeeze bamukwate.
8  12  Awo Yesu n’addamu okugamba nti: “Nze kitangaala ky’ensi. Buli angoberera tajja kutambulira mu kizikiza, naye ajja kubeera n’ekitangaala eky’obulamu.”
13  Abafalisaayo ne bamugamba nti: “Ggwe weewaako obujulirwa; obujulirwa bwo si bwa mazima.”
14  Yesu n’abaddamu nti: “Wadde nga nneewaako obujulirwa, obujulirwa bwange bwa mazima, kubanga mmanyi gye nnava ne gye ŋŋenda. Naye mmwe gye nnava ne gye ŋŋenda temumanyiiyo.
15  Musala omusango nga musinziira ku ndabika ya kungulu; nze sisalira muntu yenna musango.
16  Era ne bwe nsala omusango, omusango gwe mba nsaze guba gwa mazima, kubanga siri nzekka, naye ndi ne Kitange eyantuma.
17  Kyawandiikibwa ne mu Mateeka gammwe nti: ‘Obujulirwa obw’abantu ababiri buba bwa mazima.’
18  Nze nneewaako obujulirwa, era ne Kitange eyantuma naye ampaako obujulirwa.”
19  Awo ne bamugamba nti: “Kitaawo ali ludda wa?” Yesu n’abaddamu nti: “Temummanyi era ne Kitange temumumanyi. Singa mubadde mummanyi ne Kitange mwandibadde mumumanyi.”
20  Ebyo yabyogera ali mu kifo awali eggwanika bwe yali ayigiriza mu yeekaalu. Naye tewali n’omu yamukwata kubanga ekiseera kye kyali tekinnatuuka.
21  Awo n’addamu n’abagamba nti: “Ŋŋenda era mujja kunnoonya, kyokka mujja kufiira mu bibi byammwe. Gye ŋŋenda temusobola kujjayo.”
22  Abayudaaya ne batandika okugamba nti: “Agenda kwetta? Kubanga agambye nti, ‘Gye ŋŋenda temusobola kujjayo.’”
23  N’abagamba nti: “Mmwe muva wansi; nze nva waggulu. Mmwe muli ba mu nsi muno, nze siri wa mu nsi muno.
24  Kyenvudde mbagamba nti, mujja kufiira mu bibi byammwe. Bwe muba nga temukkiriza nti ye nze, mujja kufiira mu bibi byammwe.”
25  Awo ne bamubuuza nti: “Ggwe ani?” Yesu n’abagamba nti: “Ye lwaki njogera nammwe?
26  Nnina ebintu bingi eby’okuboogerako, era nnina ensonga nnyingi ez’okulamula. Mu butuufu, Oyo eyantuma wa mazima, era ebintu bye nnawulira okuva gy’ali bye njogera mu nsi.”
27  Tebaakitegeera nti yali ayogera ku Kitaawe.
28  Awo Yesu n’agamba nti: “Bwe mulimala okuwanika Omwana w’omuntu, awo mulimanya nti ye nze, era nti sirina kintu kyonna kye nkola ku bwange; naye ebintu bino mbyogera nga Kitange bwe yanjigiriza.
29  Oyo eyantuma ali nange; tanjabuliranga, kubanga bulijjo nkola ebintu ebimusanyusa.”
30  Bwe yali ayogera ebintu ebyo, bangi baamukkiririzaamu.
31  Awo Yesu n’agamba Abayudaaya abaali bamukkirizza nti: “Bwe musigala mu kigambo kyange, muba bayigirizwa bange ddala,
32  era mujja kumanya amazima, era amazima gajja kubafuula ba ddembe.”
33  Ne bamuddamu nti: “Ffe tuli bazzukulu ba Ibulayimu era tetubeerangako baddu ba muntu yenna. Oyinza otya okugamba nti, ‘Mujja kufuuka ba ddembe’?”
34  Yesu n’abaddamu nti: “Mazima ddala mbagamba nti, buli akola ekibi aba muddu wa kibi.
35  Ate era omuddu tabeera mu maka mirembe gyonna; omwana abeeramu emirembe gyonna.
36  N’olwekyo, singa Omwana abafuula ba ddembe, mujja kubeerera ddala ba ddembe.
37  Nkimanyi nti muli bazzukulu ba Ibulayimu. Naye mwagala kunzita, olw’okuba temukkiriza bye njigiriza.
38  Njogera ebintu bye nnalaba nga ndi ne Kitange, naye mmwe mukola ebintu bye mwawulira okuva eri kitammwe.”
39  Ne bamuddamu nti: “Kitaffe ye Ibulayimu.” Yesu n’abagamba nti: “Singa mubadde baana ba Ibulayimu, mwandibadde mukola ebyo bye yakolanga.
40  Naye kati mwagala kunzita, nze omuntu ababuulidde amazima ge nnawulira okuva eri Katonda. Kino Ibulayimu teyakikola.
41  Mukola ebyo kitammwe by’akola.” Ne bamugamba nti: “Tetwazaalibwa mu bwenzi; tulina Kitaffe omu, Katonda.”
42  Yesu n’abagamba nti: “Singa Katonda ye Kitammwe mwandibadde munjagala, kubanga nnava eri Katonda era ndi wano. Sajja ku bwange, naye Oyo ye yantuma.
43  Temutegeera bye njogera olw’okuba temwagala kukkiriza kigambo kyange.
44  Omulyolyomi ye kitammwe, era mwagala okukola ebyo by’ayagala. Oyo okuva ku lubereberye mussi, era teyanywerera mu mazima kubanga amazima tegaamuliimu. Bw’ayogera obulimba aba ayogera ekituukagana n’ekyo ky’ali, kubanga mulimba era ye kitaawe w’obulimba.
45  Ku luuyi olulala, olw’okuba nze njogera mazima, temunzikiriza.
46  Ani ku mmwe alina ekibi ky’annumiriza? Bwe mba nga njogera mazima, lwaki temunzikiriza?
47  Oyo ava eri Katonda, awuliriza Katonda by’agamba. Mmwe temuwuliriza olw’okuba temuva eri Katonda.”
48  Abayudaaya ne bamuddamu nti: “Tetuba batuufu bwe tugamba nti, ‘Oli Musamaliya era nti oliko dayimooni’?”
49  Yesu n’abaddamu nti: “Siriiko dayimooni, wabula mpa Kitange ekitiibwa, kyokka mmwe temumpa kitiibwa.
50  Naye nze seenoonyeza kitiibwa; Oyo akinoonya era alamula waali.
51  Mazima ddala mbagamba nti omuntu yenna bw’akwata ekigambo kyange taliraba kufa n’akatono.”
52  Abayudaaya ne bamugamba nti: “Kati tutegedde nti oliko dayimooni. Ibulayimu yafa era ne bannabbi, naye ggwe ogamba nti, ‘Omuntu yenna bw’akwata ekigambo kyange talirega ku kufa n’akatono.’
53  Osinga jjajjaffe Ibulayimu eyafa? Ne bannabbi baafa. Ggwe weeyita ani?”
54  Yesu n’abaddamu nti: “Bwe mba nga nneegulumiza, ekitiibwa kyange tekigasa. Kitange y’angulumiza, oyo gwe mugamba nti ye Katonda wammwe.
55  Kyokka mmwe temumumanyi, naye nze mmumanyi. Era bwe ŋŋamba nti simumanyi, mba mulimba nga mmwe. Naye mmumanyi, era nkolera ku kigambo kye.
56  Ibulayimu kitammwe yasanyuka nnyo olw’essuubi ery’okulaba olunaku lwange era yalulaba n’asanyuka.”
57  Awo Abayudaaya ne bamugamba nti: “Ggwe atannaweza myaka 50 n’ogamba nti walaba Ibulayimu?”
58  Yesu n’abagamba nti: “Mazima ddala mbagamba nti Ibulayimu nga tannabaawo, nze nnaliwo.”
59  Awo ne bakwata amayinja okumukuba, naye Yesu ne yeekweka n’afuluma mu yeekaalu.
16  “Mbabuulidde ebintu bino muleme kwesittala.
2  Abantu balibagoba mu makuŋŋaaniro. Mu butuufu, ekiseera kijja, buli anaabatta alowooze nti aweereza Katonda.
3  Naye bajja kukola ebintu ebyo kubanga Kitange tebamumanyi era nange tebammanyi.
4  Kyokka mbabuulidde ebintu bino, ekiseera kyabyo bwe kirituuka mujjukire nti nnabibabuulira. “Ebintu bino saabibabuulira mu kusooka kubanga nnali nammwe.
5  Naye kaakano ŋŋenda eri Oyo eyantuma; kyokka tewali n’omu ku mmwe ambuuza nti, ‘Ogenda wa?’
6  Naye olw’okuba mbabuulidde ebintu bino, emitima gyammwe gijjudde ennaku.
7  Kyokka, mbabuulira mazima nti okugenda kwange kuganyula mmwe. Kubanga bwe siigende omuyambi tajja kujja gye muli; naye bwe ŋŋenda nja kumubaweereza.
8  Era oyo bw’anajja ajja kuwa ensi obukakafu obumatiza obukwata ku kibi, ku butuukirivu, ne ku kusala omusango:
9  okusooka, obukwata ku kibi, kubanga tebanzikiririzaamu;
10  oluvannyuma, obukwata ku butuukirivu, kubanga ŋŋenda eri Kitange era temujja kuddayo kundaba;
11  era oluvannyuma, obukwata ku musango, kubanga omufuzi w’ensi eno asaliddwa omusango.
12  “Nkyalina ebintu bingi eby’okubabuulira naye temuyinza kubitegeera kati.
13  Naye oyo bw’anajja, omwoyo ogw’amazima, ajja kubawa obulagirizi musobole okutegeerera ddala amazima, kubanga tajja kwogera ku bubwe, naye ebintu by’awulira by’ajja okwogera, era ajja kubabuulira ebintu ebirina okujja.
14  Oyo ajja kungulumiza kubanga ajja kubabuulira by’ajja okufuna okuva gye ndi.
15  Ebintu byonna Kitange by’alina byange. Eyo ye nsonga lwaki ŋŋambye nti ajja kubabuulira by’ajja okufuna okuva gye ndi.
16  Mu kaseera katono mugenda kuba temukyandaba, ate wayitewo akaseera katono mundabe.”
17  Awo abamu ku bayigirizwa be ne bagambagana nti: “Ategeeza ki bw’atugamba nti, ‘Mu kaseera katono mugenda kuba temukyandaba, ate wayitewo akaseera katono mundabe,’ era nti ‘kubanga ŋŋenda eri Kitange’?”
18  Era ne bagamba nti: “Ategeeza ki bw’agamba nti, ‘mu kaseera katono’? Tetutegeera ky’ayogerako.”
19  Yesu yamanya nti baali baagala kumubuuza, kyeyava abagamba nti: “Mwebuuzaganya mmwekka na mmwekka olw’ekyo kye mbagambye nti: ‘Mu kaseera katono mugenda kuba temukyandaba, ate wayitewo akaseera katono mundabe?’
20  Mazima ddala mbagamba nti, mujja kukaaba era mukube ebiwoobe, naye ensi ejja kusanyuka; mujja kunakuwala, naye ennaku yammwe ejja kufuulibwa ssanyu.
21  Omukazi bw’aba azaala aba mu bulumi, kubanga ekiseera kye kiba kituuse; naye bw’amala okuzaala omwana aba takyajjukira bulumi olw’essanyu ly’aba nalyo olw’okuba omuntu azaaliddwa mu nsi.
22  Nammwe kati mulumwa; naye nja kuddamu okubalaba era emitima gyammwe gijja kusanyuka, era tewali ajja kubaggyako ssanyu lyammwe.
23  Ku lunaku olwo temugenda kumbuuza kibuuzo kyonna. Mazima ddala mbagamba nti bwe musaba Kitange ekintu kyonna, ajja kukibawa mu linnya lyange.
24  N’okutuusa kati tewali kintu kye mwali musabye mu linnya lyange. Musabe mujja kuweebwa, essanyu lyammwe liryoke lituukirire.
25  “Ebintu bino mbibabuulidde mu ngero. Ekiseera kijja kutuuka nga sikyayogera nammwe mu ngero, wabula nga mbabuulira butereevu ebifa ku Kitange.
26  Ku lunaku olwo mulisaba Kitange mu linnya lyange; bwe njogera bwe ntyo mba sitegeeza nti nja kubaako kye mbasabira.
27  Kitange kennyini abaagala olw’okuba munjagala era mukkirizza nti nnajja kukiikirira Kitange.
28  Nnajja kukiikirira Kitange era nnajja mu nsi. Kati nva mu nsi ŋŋenda eri Kitange.”
29  Abayigirizwa be ne bagamba nti: “Laba! Kati oyogera kaati, toyogerera mu ngero.
30  Kati tumanyi nti omanyi ebintu byonna era nti teweetaaga muntu yenna kukubuuza. Kyetuva tukkiriza nti wava eri Katonda.”
31  Yesu n’abaddamu nti: “Kati mukkiriza?
32  Laba! Ekiseera kijja era kituuse musaasaane buli omu adde ewuwe mundeke nzekka. Naye siri nzekka, kubanga Kitange ali nange.
33  Mbabuulidde ebintu bino musobole okuba n’emirembe okuyitira mu nze. Mujja kuba n’ennaku mu nsi, naye mugume! Nze mpangudde ensi.”
18  Yesu bwe yamala okwogera ebyo, n’agenda n’abayigirizwa be mu nnimiro eyali emitala w’Ekiwonvu Kidulooni.
2  Yuda eyamulyamu olukwe naye yali amanyi ekifo ekyo, kubanga emirundi mingi Yesu yagendangayo n’abayigirizwa be.
3  Awo Yuda n’ajja n’ekibinja ky’abasirikale n’abakuumi okuva eri bakabona abakulu n’Abafalisaayo nga bakutte emimuli, n’ettaala, n’eby’okulwanyisa.
4  Yesu yali amanyi byonna ebyali bigenda okumutuukako, era yeesowolayo, n’abagamba nti: “Munoonya ani?”
5  Ne bamuddamu nti: “Yesu Omunnazaaleesi.” N’abagamba nti: “Ye nze.” Yuda eyamulyamu olukwe, naye yali ayimiridde wamu nabo.
6  Kyokka bwe yabagamba nti: “Ye nze,” ne badda emabega ne bagwa wansi.
7  N’addamu n’ababuuza nti: “Munoonya ani?” Ne bamugamba nti: “Yesu Omunnazaaleesi.”
8  Yesu n’abaddamu nti: “Mbagambye nti ye nze. Kale bwe muba munoonya nze, bano mubaleke bagende.”
9  Kino kyali bwe kityo okusobola okutuukiriza kye yagamba nti: “Abo be wampa sibuzizzaako n’omu.”
10  Awo Simooni Peetero, eyalina ekitala, n’akisowolayo n’atema omuddu wa kabona asinga obukulu, n’amukutulako okutu okwa ddyo. Omuddu oyo yali ayitibwa Maluko.
11  Naye Yesu n’agamba Peetero nti: “Ekitala kizze mu kiraato kyakyo. Ekikopo Kitange ky’ampadde siikinywe?”
12  Awo abasirikale n’omuduumizi waabwe, n’abakuumi abaava eri Abayudaaya ne bakwata Yesu ne bamusiba emikono.
13  Ne basooka ne bamutwala ewa Anaasi, kubanga ye yali taata wa mukyala wa Kayaafa, eyali kabona asinga obukulu omwaka ogwo.
14  Mu butuufu, Kayaafa ye yali agambye Abayudaaya nti kyandibadde kiganyula bo ng’omuntu omu afiiriridde abantu.
15  Awo Simooni Peetero n’omuyigirizwa omulala ne bagoberera Yesu. Omuyigirizwa oyo yali amanyiddwa kabona asinga obukulu era yayingira ne Yesu mu luggya lwa kabona asinga obukulu.
16  Naye Peetero yayimirira wabweru ku mulyango. Awo omuyigirizwa oyo eyali amanyiddwa kabona asinga obukulu n’agenda n’ayogera n’omukuumi w’oku mulyango, Peetero n’akkirizibwa okuyingira.
17  Awo omuzaana, eyali omukuumi w’oku mulyango, n’agamba Peetero nti: “Naawe oli omu ku bayigirizwa b’omusajja oyo?” N’amuddamu nti: “Siri omu ku bo.”
18  Abaddu n’abakuumi baali bayimiridde awo we baali bakumye omuliro nga boota, kubanga obudde bwali bunnyogovu. Peetero naye yali ayimiridde nabo ng’ayota omuliro.
19  Awo kabona omukulu n’abuuza Yesu ebikwata ku bayigirizwa be ne ku njigiriza ye.
20  Yesu n’amuddamu nti: “Mbaddenga njogera eri ensi mu lujjudde. Mbaddenga njigiriza mu makuŋŋaaniro ne mu yeekaalu Abayudaaya bonna gye bakuŋŋaanira era sirina kye nnayogera mu kyama.
21  Lwaki ombuuza? Buuza abo abaawulira bye nnayogera. Abo bamanyi bye nnayogera.”
22  Yesu bwe yamala okwogera ebyo, omu ku bakuumi eyali ayimiridde awo n’amukuba oluyi ku ttama, n’amugamba nti: “Bw’otyo bw’oddamu kabona omukulu?”
23  Yesu n’amugamba nti: “Bwe mba nga nnina ekikyamu kye njogedde, kyogere; naye bwe mba nga njogedde kituufu, lwaki onkuba?”
24  Awo Anaasi n’amuweereza ng’asibiddwa emikono eri Kayaafa kabona asinga obukulu.
25  Mu kiseera ekyo Simooni Peetero yali ayimiridde awo ng’ayota omuliro. Ne bamubuuza nti: “Naawe toli omu ku bayigirizwa be?” Ne yeegaana n’agamba nti: “Siri omu ku bo.”
26  Omu ku baddu ba kabona asinga obukulu eyalina oluganda ku musajja Peetero gwe yali atemyeeko okutu n’amugamba nti: “Saakulabye ng’oli naye mu nnimiro?”
27  Kyokka Peetero n’addamu ne yeegaana, era amangu ago enkoko n’ekookolima.
28  Awo ne baggya Yesu ewa Kayaafa ne bamutwala ewa gavana era obudde bwali bwakakya. Naye bo tebaayingira munda baleme okufuuka abatali balongoofu, basobole okulya Okuyitako.
29  Piraato n’afuluma n’ajja gye bali n’abagamba nti: “Omusajja ono mumuvunaana ki?”
30  Ne bamuddamu nti: “Singa omusajja oyo tabadde mumenyi wa mateeka, tetwandimuleese gy’oli.”
31  Piraato n’abagamba nti: “Mmwe mumutwale mumusalire omusango ng’amateeka gammwe bwe galagira.” Abayudaaya ne bamugamba nti: “Amateeka tegatukkiriza kutta muntu yenna.”
32  Ekyo kyali bwe kityo okusobola okutuukiriza ebyo Yesu bye yayogera ku ngeri gye yandifuddemu.
33  Awo Piraato n’addayo munda n’ayita Yesu n’amubuuza nti: “Ggwe Kabaka w’Abayudaaya?”
34  Yesu n’amuddamu nti: “Ekyo okimbuuza ku bubwo oba abalala be bakubuulidde ebinkwatako?”
35  Piraato n’addamu nti: “Nze ndi Muyudaaya? Abantu b’eggwanga lyo ne bakabona abakulu be bakuleese gye ndi. Wakoze ki?”
36  Yesu n’amuddamu nti: “Obwakabaka bwange si bwa mu nsi muno. Singa Obwakabaka bwange bubadde bwa mu nsi muno, abantu bange bandirwanye ne siweebwayo eri Abayudaaya. Naye Obwakabaka bwange si bwa mu nsi muno.”
37  Awo Piraato n’amubuuza nti: “Kati olwo oli kabaka?” Yesu n’amuddamu nti: “Ggwe kennyini ggwe ogamba nti ndi kabaka. Kino kye nnazaalirwa era kino kye kyandeeta mu nsi nsobole okuwa obujulirwa ku mazima. Buli ali ku ludda lw’amazima awulira eddoboozi lyange.”
38  Piraato n’amubuuza nti: “Amazima kye ki?” Bwe yamala okwogera ekyo, n’afuluma nate n’agenda eri Abayudaaya n’abagamba nti: “Siraba musango gw’azzizza.
39  N’ekirala, ku buli mbaga ey’Okuyitako, mubaako omuntu gwe munsaba okubateera. Kati mwagala mbateere Kabaka w’Abayudaaya?”
40  Awo ne baddamu okuleekaana nga bagamba nti: “Totuteera musajja oyo, wabula tuteere Balabba!” Balabba oyo yali mubbi.
17  Yesu bwe yamala okwogera ebintu ebyo, n’ayimusa amaaso ge eri eggulu n’agamba nti: “Kitange, essaawa etuuse. Gulumiza omwana wo, omwana wo alyoke akugulumize.
2  Omuwadde obuyinza ku bantu bonna, asobole okuwa abo bonna b’omuwadde obulamu obutaggwaawo.
3  Okusobola okufuna obulamu obutaggwaawo, kibeetaagisa okukumanya ggwe Katonda omu ow’amazima n’oyo gwe watuma Yesu Kristo.
4  Nkugulumizza ku nsi kubanga mmalirizza omulimu gwe wampa okukola.
5  Kaakano Kitange, ngulumiza mbeere ku lusegere lwo mu kitiibwa kye nnalina nga ndi ku lusegere lwo ng’ensi tennabaawo.
6  “Erinnya lyo ndimanyisizza eri abantu be wampa mu nsi. Baali babo n’obampa era bakoledde ku kigambo kyo.
7  Kati bategedde nti ebintu byonna bye wampa byava gy’oli;
8  kubanga ebigambo bye wampa mbibawadde era babikkirizza; bategedde nti nnajja kukukiikirira era bakkirizza nti wantuma.
9  Mbasabira; sisabira nsi naye nsabira abo be wampa, kubanga babo;
10  ebyange byonna bibyo, n’ebibyo byange, era ngulumiziddwa mu bo.
11  “Nze sikyali mu nsi, naye bo bali mu nsi era nzija gy’oli. Kitange Omutukuvu, bakuume olw’erinnya lyo lye wampa, basobole okuba omu nga ffe bwe tuli omu.
12  Bwe nnali nabo nnabakuumanga olw’erinnya lyo lye wampa; mbakuumye era tewali n’omu ku bo azikiridde okuggyako omwana w’okuzikirira, ekyawandiikibwa kisobole okutuukirizibwa.
13  Naye kati nzija gy’oli, era ebintu bino mbyogerera mu nsi basobole okuba n’essanyu lye nnina mu bujjuvu.
14  Mbawadde ekigambo kyo, naye ensi ebakyaye, kubanga si ba nsi nga nange bwe siri wa nsi.
15  “Sikusaba kubaggya mu nsi, naye nkusaba obakuume olw’omubi.
16  Si ba nsi, nga nange bwe siri wa nsi.
17  Batukuze ng’okozesa amazima; ekigambo kyo ge mazima.
18  Nga bwe wantuma mu nsi, nange mbatumye mu nsi.
19  Era nneetukuza ku lwabwe nabo basobole okutukuzibwa okuyitira mu mazima.
20  “Sisabira bano bokka, naye era nsabira n’abo abananzikiririzaamu okuyitira mu kigambo kya bano,
21  bonna basobole okubeera omu, nga ggwe Kitange bw’oli obumu nange, era nga nange bwe ndi obumu naawe, nabo babeere bumu naffe, ensi eryoke ekkirize nti wantuma.
22  Mbawadde ekitiibwa kye wampa, basobole okubeera omu nga naffe bwe tuli omu.
23  Nze ndi bumu nabo era naawe oli bumu nange, basobole okubeerera ddala obumu, ensi etegeere nti wantuma era nti obaagala nga bw’onjagala.
24  Kitange, njagala abo be wampa babeere nange gye nnaabeera, basobole okulaba ekitiibwa kye wampa, kubanga wanjagala ng’ensi tennatandika.
25  Kitange Omutuukirivu, ensi tekutegedde; naye nze nkumanyi era na bano bategedde nti ggwe wantuma.
26  Mbamanyisizza erinnya lyo era nja kulimanyisa, okwagala kwe wandaga kubeere mu bo era nange mbeere bumu nabo.”
9  Bwe yali atambula, n’alaba omusajja eyazaalibwa nga muzibe.
2  Abayigirizwa be ne bamubuuza nti: “Labbi, omusajja ono okuzaalibwa nga muzibe ani yayonoona, ye kennyini oba bazadde be?”
3  Yesu n’addamu nti: “Omusajja ono teyayonoona, ne bazadde be tebaayonoona, wabula yazaalibwa bw’atyo Katonda by’akola bisobole okweyolekera mu ye.
4  Tuteekwa okukola emirimu gy’Oyo eyantuma ng’obudde bukyali misana; ekiro kijja omuntu yenna mw’atasobolera kukola.
5  Nga nkyali mu nsi, nze kitangaala ky’ensi.”
6  Bwe yamala okwogera ebyo, n’awanda amalusu ku ttaka, n’agatabula n’ettaka, n’alisiiga ku maaso g’omusajja
7  n’amugamba nti: “Genda onaabe mu kidiba ky’e Sirowamu” (ekivvuunulwa nti, “Agaatumibwa”). N’agenda n’anaaba, n’akomawo ng’alaba.
8  Awo baliraanwa be n’abo abaamulabanga ng’asabiriza ne bagamba nti: “Ono si ye musajja eyatuulanga n’asabiriza?”
9  Abamu ne bagamba nti: “Ye ye.” Abalala ne bagamba nti: “Nedda, naye amufaanana.” Omusajja n’agamba nti: “Ye nze.”
10  Awo ne bamubuuza nti: “Kati olwo amaaso go gaazibuka gatya?”
11  N’abaddamu nti: “Omusajja ayitibwa Yesu yaddira ettaka n’alitabulamu amalusu, n’alisiiga ku maaso gange, n’aŋŋamba nti: ‘Genda ku Sirowamu onaabe.’ Ne ŋŋenda ne nnaaba era ne ntandika okulaba.”
12  Ne bamubuuza nti: “Omusajja oyo ali ludda wa?” N’addamu nti: “Simanyi.”
13  Ne batwala omusajja oyo eyali azibuddwa amaaso eri Abafalisaayo.
14  Olunaku Yesu lwe yatabula amalusu n’ettaka n’amuzibula amaaso lwali lwa Ssabbiiti.
15  Abafalisaayo ne bamubuuza engeri gye yazibukamu amaaso. N’abagamba nti: “Yasiiga ku maaso gange ettaka lye yali atabuddemu amalusu, ne nnaaba, ne gazibuka.”
16  Awo abamu ku Bafalisaayo ne bagamba nti: “Omusajja ono tava eri Katonda kubanga takwata Ssabbiiti.” Abalala ne bagamba nti: “Omuntu omwonoonyi ayinza atya okukola ebyamagero eby’engeri eyo?” Awo ne wabaawo obutakkaanya mu bo.
17  Ne baddamu ne bagamba omusajja eyali omuzibe nti: “Oyo eyakuzibula amaaso omwogerako ki?” Omusajja n’addamu nti: “Nnabbi.”
18  Naye Abayudaaya tebakkiriza nti yali muzibe w’amaaso oluvannyuma n’azibuka, okutuusa lwe baayita bazadde be.
19  Baababuuza nti: “Ono ye mwana wammwe gwe mugamba nti yazaalibwa muzibe? Olwo kizze kitya okuba nga kati alaba?”
20  Bazadde be ne baddamu nti: “Tumanyi nti ono mwana waffe era nti yazaalibwa muzibe.
21  Naye eky’okuba nti amaaso ge kati galaba, tetumanyi kwe kyavudde, era n’oyo eyagamuzibula tetumumanyi. Mumubuuze. Muntu mukulu, asobola okweyogerera.”
22  Bazadde be baayogera bwe batyo olw’okuba baali batya Abayudaaya, kubanga Abayudaaya baali bakkiriziganyizza nti, singa wabaawo omuntu yenna agamba nti Yesu ye Kristo, omuntu oyo aba alina okugobebwa mu kkuŋŋaaniro.
23  Eyo ye nsonga lwaki bazadde be baagamba nti: “Mumubuuze. Muntu mukulu.”
24  Awo ne baddamu okuyita omusajja eyali azibuddwa amaaso ne bamugamba nti: “Gulumiza Katonda; tumanyi nti omuntu oyo mwonoonyi.”
25  N’abaddamu nti: “Oba mwonoonyi, nze simanyi. Kye mmanyi kiri nti nnali muzibe naye kati ndaba.”
26  Awo ne bamugamba nti: “Kiki kye yakukola? Yazibula atya amaaso go?”
27  N’abaddamu nti: “Nnababuulidde dda naye ne mutawuliriza. Lwaki mwagala okukiwulira nate? Nammwe mwagala kufuuka bayigirizwa be?”
28  Awo ne bamujerega era ne bamugamba nti: “Oli muyigirizwa wa musajja oyo, naye ffe tuli bayigirizwa ba Musa.
29  Tumanyi nti Katonda yayogera ne Musa, naye omusajja oyo tetumanyi gy’ava.”
30  Omusajja n’abagamba nti: “Kyewuunyisa okuba nti temumanyi gy’ava ate nga yanzibula amaaso.
31  Tumanyi nti Katonda tawuliriza boonoonyi, naye singa omuntu yenna aba ng’atya Katonda era ng’akola by’ayagala, oyo gw’awuliriza.
32  Okuva edda tekiwulirwangako nti waliwo omuntu yenna eyali azibudde amaaso g’omuntu eyazaalibwa nga muzibe.
33  Singa omusajja oyo tava eri Katonda, teyandisobodde kukola kintu kyonna.”
34  Awo ne bamugamba nti: “Ggwe eyazaalibwa mu kibi oyigiriza ffe?” Ne bamugoba!
35  Yesu n’awulira nti baali bamugobye, era bwe yamusanga n’amubuuza nti: “Okkiririza mu Mwana w’omuntu?”
36  Omusajja n’addamu nti: “Y’ani oyo ssebo mmukkiririzeemu?”
37  Yesu n’amugamba nti: “Omulabye, era mu butuufu y’oyo ayogera naawe.”
38  N’agamba nti: “Mukama wange, mmukkiririzaamu,” era n’amuvunnamira.
39  Yesu n’agamba nti: “Nnajja ku nsi abantu basalirwe omusango, abo abatalaba balabe, ate abo abalaba bazibe amaaso.”
40  Abafalisaayo abaali naye bwe baawulira ebintu ebyo, ne bamubuuza nti: “Naffe tuli bazibe?”
41  Yesu n’abaddamu nti: “Singa mubadde bazibe temwandibadde na kibi. Naye olw’okuba mugamba nti, ‘Tulaba,’ ekibi kyammwe kibasigalako.”
7  Oluvannyuma lw’ebyo, Yesu yasigala mu Ggaliraaya, kubanga yali tayagala kugenda mu Buyudaaya olw’okuba Abayudaaya baali baagala okumutta.
2  Embaga y’Abayudaaya ey’Ensiisira yali eneetera okutuuka.
3  Awo baganda be ne bamugamba nti: “Va wano ogende mu Buyudaaya, abayigirizwa bo nabo balabe by’okola.
4  Tewali muntu akola kintu kyonna mu kyama bw’aba ng’ayagala okumanyibwa mu lujjudde. Bw’oba ng’okola ebintu bino, weerage eri ensi.”
5  Baganda be baali tebamukkiririzaamu.
6  Yesu n’abagamba nti: “Ekiseera kyange tekinnatuuka, naye ekiseera ekyammwe bulijjo weekiri.
7  Ensi terina nsonga egireetera kubakyawa, naye nze enkyawa kubanga njogera nti ebikolwa byayo bibi.
8  Mmwe mugende ku mbaga; nze sinnatuusa kugenda kubanga ekiseera kyange tekinnatuuka.”
9  Bwe yamala okubagamba ebigambo ebyo, n’asigala mu Ggaliraaya.
10  Baganda be bwe baamala okugenda ku mbaga, awo naye n’agenda, wabula mu kyama.
11  Abayudaaya ne batandika okumunoonya ku mbaga nga bagamba nti: “Omusajja ono ali ludda wa?”
12  Ne wabaawo oluvuuvuumo lungi ku ye mu bantu, ng’abamu bagamba nti: “Musajja mulungi,” ate ng’abalala bagamba nti: “Si mulungi, abuzaabuza abantu.”
13  Kyokka tewali n’omu eyali ayinza okumwogerako mu lujjudde olw’okutya Abayudaaya.
14  Embaga bwe yali etuuse wakati, Yesu n’agenda mu yeekaalu n’atandika okuyigiriza.
15  Abayudaaya ne beewuunya, ne bagamba nti: “Omusajja ono ayinza atya okuba ng’amanyi Ebyawandiikibwa bw’ati ng’ate teyasomerako mu masomero ga bya ddiini?”
16  Yesu n’abaddamu nti: “Bye njigiriza si byange, naye by’oyo eyantuma.
17  Oyo yenna ayagala okukola Katonda by’ayagala ajja kumanya obanga bye njigiriza biva eri Katonda, oba njogera byange ku bwange.
18  Oyo ayogera ebibye ku bubwe yeenoonyeza kitiibwa; naye oyo anoonya ekitiibwa ky’oyo eyamutuma, aba wa mazima, era tabaamu butali butuukirivu.
19  Musa teyabawa Mateeka? Naye tewali n’omu ku mmwe agagondera. Lwaki mwagala okunzita?”
20  Ekibiina ky’abantu ne kimuddamu nti: “Oliko dayimooni. Ani ayagala okukutta?”
21  Yesu n’abaddamu nti: “Nnakola ekintu kimu mmwenna ne mwewuunya.
22  Musa kyeyava abawa etteeka erikwata ku kukomola—si lwa kuba nti lyava eri Musa, naye lwa kuba lyava mu bajjajjaffe—era mukomola abantu ku ssabbiiti.
23  Bwe kiba nti omuntu akomolebwa ku ssabbiiti Etteeka lya Musa lireme okumenyebwa, lwaki munsunguwalira olw’okuba mponyezza omuntu ku ssabbiiti?
24  Mulekere awo okusala omusango nga musinziira ku ndabika ya kungulu, naye musale omusango mu butuukirivu.”
25  Awo abamu ku bantu b’omu Yerusaalemi ne bagamba nti: “Ono si ye musajja gwe baagala okutta?
26  Naye laba! ayogera mu lujjudde, era tewali kye bamugamba. Kyandiba ng’abafuzi bategedde nti ono ye Kristo?
27  Ffe tumanyi omusajja ono gy’ava; naye Kristo bw’alijja, tewali n’omu alimanya gy’avudde.”
28  Awo Yesu bwe yali ayigiriza mu yeekaalu n’ayogera mu ddoboozi ery’omwanguka nti: “Mummanyi era mumanyi ne gye nva. Sajja ku bwange, naye Oyo eyantuma wa ddala, era temumumanyi.
29  Mmumanyi, kubanga nnajja okumukiikirira, era Oyo ye yantuma.”
30  Awo ne batandika okunoonya engeri y’okumukwatamu, naye tewali n’omu yamukwata kubanga ekiseera kye kyali tekinnatuuka.
31  Wadde kyali kityo, abantu bangi baamukkiririzaamu era baali bagamba nti: “Kristo bw’alijja alikola ebyamagero ebisinga ebyo omusajja ono by’akoze?”
32  Abafalisaayo ne bawulira abantu nga bamwogerako ebintu ebyo, era bakabona abakulu n’Abafalisaayo ne batuma abasirikale okugenda okumukwata.
33  Awo Yesu n’agamba nti: “Nja kubeera nammwe akaseera katono nga sinnagenda eri Oyo eyantuma.
34  Mujja kunnoonya naye temujja kundaba, era gye nnaabeera temuyinza kujjayo.”
35  Awo Abayudaaya ne bagambagana nti: “Omusajja ono ayagala kugenda wa gye tutayinza kumulabira? Ayagala kugenda eri Abayudaaya abaasaasaanira mu Bayonaani era ayigirize n’Abayonaani?
36  Ategeeza ki bw’agamba nti, ‘Mujja kunnoonya naye temujja kundaba, era gye nnaabeera temuyinza kujjayo’?”
37  Ku lunaku lw’embaga olusembayo era olusinga obukulu, Yesu n’ayimirira n’ayogera mu ddoboozi ery’omwanguka nti: “Bwe wabaawo alumwa ennyonta ajje gye ndi anywe.
38  Oyo anzikiririzaamu, ng’ekyawandiikibwa bwe kigamba nti: ‘Munda mu ye mulivaamu emigga egy’amazzi amalamu.’”
39  Kyokka kino yakyogera ng’ategeeza omwoyo abo abaamukkiririzaamu gwe baali banaatera okufuna; mu kiseera ekyo baali tebannafuna mwoyo kubanga Yesu yali tannaba kugulumizibwa.
40  Abamu ku bantu abaawulira ebigambo ebyo ne bagamba nti: “Mazima ddala ono ye Nnabbi.”
41  Abalala baali bagamba nti: “Ono ye Kristo.” Ate abalala baali bagamba nti: “Kristo wa kuva Ggaliraaya?
42  Ekyawandiikibwa tekigamba nti Kristo aliva mu zzadde lya Dawudi, era nti ajja kuva mu Besirekemu, ekibuga Dawudi gye yabeeranga?”
43  Awo ekibiina ky’abantu ne kyesalamu.
44  Kyokka abamu ku bo baali baagala okumukwata, naye tewali n’omu yamukwata.
45  Awo abasirikale ne baddayo eri bakabona abakulu n’Abafalisaayo era bano ne bababuuza nti: “Lwaki temumuleese?”
46  Abasirikale ne baddamu nti: “Tewali muntu eyali ayogedde bw’atyo.”
47  Abafalisaayo ne bagamba nti: “Nammwe ababuzaabuzizza?
48  Waliwo n’omu ku bafuzi oba ku Bafalisaayo amukkiririzzaamu?
49  Naye abantu bano abatamanyi Mateeka baakolimirwa.”
50  Nikodemu, eyagenda gy’ali emabegako, era eyali omu ku bo, n’abagamba nti:
51  “Amateeka gaffe gakkiriza okusalira omuntu omusango nga tebannamuwozesa era nga tebannategeera ky’akoze?”
52  Ne bamugamba nti: “Naawe ova Ggaliraaya? Noonyereza ojja kukiraba nti tewali nnabbi wa kuva Ggaliraaya.”
6  Oluvannyuma lw’ebyo, Yesu yagenda emitala w’Ennyanja ey’e Ggaliraaya, era eyitibwa Tiberiya.
2  Ekibiina ky’abantu kinene ne kimugoberera kubanga baali balaba ebyamagero bye yali akola ng’awonya abalwadde.
3  Awo Yesu n’agenda ku lusozi n’atuula eyo n’abayigirizwa be.
4  Embaga y’Abayudaaya ey’Okuyitako yali enaatera okutuuka.
5  Yesu bwe yayimusa amaaso ge n’alaba ekibiina ky’abantu kinene nga kijja gy’ali, n’agamba Firipo nti: “Tunaagula wa emigaati abantu bano gye banaalya?”
6  Kyokka, kino yakyogera kumugezesa, kubanga yali amanyi kye yali anaatera okukola.
7  Firipo n’amuddamu nti: “Emigaati egya ddinaali 200 tegiyinza kubamala, buli muntu ne bw’aba wa kulyako katono.”
8  Omu ku bayigirizwa be ayitibwa Andereya, muganda wa Simooni Peetero, n’amugamba nti:
9  “Wano waliwo omulenzi alina emigaati gya ssayiri etaano n’obwennyanja bubiri. Naye bino binaagasa ki ku bantu abangi bwe bati?”
10  Yesu n’abagamba nti: “Mutuuze abantu.” Olw’okuba waaliwo omuddo mungi abantu ne batuula wansi, era mu kibiina ekyo mwalimu abasajja 5,000.
11  Yesu n’akwata emigaati ne yeebaza, n’agigabira abo abaali batudde, era n’akola kye kimu ku bwennyanja, bonna ne bafuna ebibamala.
12  Bwe bakkuta, n’agamba abayigirizwa be nti: “Mukuŋŋaanye obutundutundu obufisseewo, waleme kubaawo kyonoonebwa.”
13  Ne bakuŋŋaanya obutundutundu bw’emigaati etaano egya ssayiri obwafikkawo nga bamaze okulya, ne bujjuza ebisero 12.
14  Abantu bwe baalaba ekyamagero kye yakola ne bagamba nti: “Ddala ono ye nnabbi eyali ow’okujja mu nsi.”
15  Yesu bwe yamanya nti baali banaatera okujja okumukwata bamufuule kabaka, n’addayo ku lusozi n’abeera eyo yekka.
16  Bwe bwawungeera, abayigirizwa be ne bagenda ku nnyanja,
17  ne balinnya eryato ne boolekera Kaperunawumu ekyali emitala w’ennyanja. Mu kiseera ekyo obudde bwali buzibye, era Yesu yali tannajja gye bali.
18  Awo ennyanja n’etandika okusiikuuka kubanga omuyaga ogw’amaanyi gwali gukunta.
19  Naye bwe baali baakasaabalako mayiro nga ssatu oba nnya, ne balaba Yesu ng’atambulira ku nnyanja era ng’ajja asemberera eryato, ne batya nnyo.
20  Naye n’abagamba nti: “Ye nze; temutya!”
21  Awo ne bamutwalako mu lyato, era mu kaseera katono eryato ne ligoba ku lukalu gye baali balaga.
22  Ku lunaku olwaddako, ekibiina ky’abantu abaali basigadde emitala w’ennyanja, baalaba nga tewali maato okuggyako akaato kamu akatono, era nga Yesu yali tagenze na bayigirizwa be mu lyato, wabula nga bagenze bokka.
23  Bwe baalaba amaato agaali gava e Tiberiya nga gazze okumpi n’ekifo we baaliira emigaati nga Mukama waffe amaze okwebaza,
24  ne bagendayo naye ne balaba nga Yesu n’abayigirizwa be tebaliiwo, ne balinnya amaato gaabwe ne bagenda e Kaperunawumu okunoonya Yesu.
25  Bwe baamusanga emitala w’ennyanja ne bamubuuza nti: “Labbi, watuuse ddi eno?”
26  Yesu n’abaddamu nti: “Mazima ddala mbagamba nti munnoonya, si lwa kuba mwalaba ebyamagero, wabula lwa kuba mwalya emigaati ne mukkuta.
27  Temukolerera mmere eggwaawo, wabula mukolerere emmere etaggwaawo ereeta obulamu obutaggwaawo, Omwana w’omuntu gy’alibawa; kubanga oyo Kitaffe, Katonda kennyini, amutaddeko akabonero okulaga nti amusiima.”
28  Awo ne bamugamba nti: “Tukole ki okutuukiriza Katonda by’ayagala?”
29  Yesu n’abaddamu nti: “Kino Katonda ky’ayagala, mmwe okukkiririza mu oyo gwe yatuma.”
30  Ne bamugamba nti: “Kati olwo, kyamagero ki ky’onookola, tukirabe tulyoke tukukkirize? Kiki ky’onookola?
31  Bajjajjaffe baalya emmaanu mu ddungu, nga bwe kyawandiikibwa nti: ‘Yabawa emmere okuva mu ggulu balye.’”
32  Yesu n’abagamba nti: “Mazima ddala mbagamba nti Musa teyabawa mmere okuva mu ggulu, naye Kitange y’abawa emmere eya ddala okuva mu ggulu.
33  Kubanga emmere eva ewa Katonda y’oyo ava mu ggulu n’awa ensi obulamu.”
34  Ne bamugamba nti: “Mukama waffe, tuwenga emmere eyo.”
35  Yesu n’abagamba nti: “Nze mmere ey’obulamu. Buli ajja gye ndi talirumwa njala n’akatono, era buli akkiririza mu nze talirumwa nnyonta n’akatono.
36  Naye mbagamba nti mundabye naye temunzikiriza.
37  Bonna Kitange b’ampa bajja kujja gye ndi, era oyo ajja gye ndi sirimugoba;
38  kubanga saava mu ggulu kukola bye njagala, wabula eby’oyo eyantuma.
39  Kino eyantuma ky’ayagala, ku bonna be yampa nneme kubuzaako n’omu, wabula mbazuukize ku lunaku olw’enkomerero.
40  Kitange ayagala buli muntu ategeera Omwana n’amukkiririzaamu afune obulamu obutaggwaawo, era ndimuzuukiza ku lunaku olw’enkomerero.”
41  Awo Abayudaaya ne batandika okwemulugunya kubanga yali agambye nti: “Nze mmere eyava mu ggulu.”
42  Ne bagamba nti: “Ono si ye Yesu mutabani wa Yusufu, era nga kitaawe ne nnyina tubamanyi? Kati olwo, lwaki agamba nti, ‘Nnava mu ggulu’?”
43  Yesu n’abagamba nti: “Mulekere awo okwemulugunya.
44  Tewali muntu ayinza kujja gye ndi okuggyako nga Kitange eyantuma y’amusise, era ndimuzuukiza ku lunaku olw’enkomerero.
45  Kyawandiikibwa mu biwandiiko bya Bannabbi nti: ‘Bonna baliyigirizibwa Yakuwa.’ Buli muntu awulirizza Kitange era n’ayiga ajja gye ndi.
46  Tewali muntu yenna eyali alabye ku Kitange, okuggyako oyo yekka eyava ewa Katonda; oyo ye yalaba Kitange.
47  Mazima ddala mbagamba nti oyo anzikiriza alina obulamu obutaggwaawo.
48  “Nze mmere ey’obulamu.
49  Bajjajjammwe baalya emmaanu mu ddungu naye ne bafa.
50  Eno ye mmere eva mu ggulu, buli muntu asobole okugiryako aleme okufa.
51  Nze mmere ennamu eyava mu ggulu. Omuntu yenna bw’alya ku mmere eno ajja kubeerawo emirembe gyonna; mazima ddala emmere gye nnaagaba ku lw’obulamu bw’ensi gwe mubiri gwange.”
52  Awo Abayudaaya ne batandika okuwakana bokka na bokka nga bagamba nti: “Omusajja ono ayinza atya okutuwa omubiri gwe okugulya?”
53  Yesu n’abagamba nti: “Mazima ddala mbagamba nti, okuggyako nga mulidde omubiri gw’Omwana w’omuntu era ne munywa n’omusaayi gwe, temulina bulamu.
54  Oyo alya omubiri gwange era n’anywa omusaayi gwange alina obulamu obutaggwaawo, era ndimuzuukiza ku lunaku olw’enkomerero;
55  kubanga omubiri gwange mmere ya ddala, n’omusaayi gwange kya kunywa kya ddala.
56  Oyo yenna alya omubiri gwange era n’anywa omusaayi gwange, nze naye tuba bumu.
57  Nga Kitange omulamu bwe yantuma, era nga ndi mulamu ku bubwe, n’oyo alya ku mubiri gwange ajja kuba mulamu ku bwange.
58  Eno ye mmere eyava mu ggulu. Teri ng’eyo bajjajjammwe gye baalya naye ne bafa. Oyo yenna alya ku mmere eno ajja kubeerawo emirembe gyonna.”
59  Ebintu bino yabyogera bwe yali ayigiriza mu kkuŋŋaaniro e Kaperunawumu.
60  Bangi ku bayigirizwa be bwe baawulira ekyo ne bagamba nti: “Ebigambo ebyo byesisiwaza; ani ayinza okubiwuliriza?”
61  Yesu bwe yamanya nti abayigirizwa be baali beemulugunya olw’ebyo bye yali ayogedde, n’ababuuza nti: “Bino bibeesittaza?
62  Kati olwo bwe munaalaba Omwana w’omuntu ng’addayo gye yava?
63  Omwoyo gwe guwa obulamu; omubiri teguliiko kye gugasa. Ebigambo bye mbagambye bya mwoyo era bya bulamu.
64  Naye waliwo abamu ku mmwe abatakkiriza.” Okuva ku lubereberye, Yesu yali amanyi abo abaali batakkiriza era n’oyo eyali ajja okumulyamu olukwe.
65  Era n’abagamba nti: “Eno ye nsonga lwaki mbagambye nti tewali ayinza kujja gye ndi okuggyako nga Kitange amukkirizza.”
66  Olw’ensonga eyo, bangi ku bayigirizwa baddira ebintu bye baali balese, ne balekera awo okutambula naye.
67  Awo Yesu n’agamba Ekkumi n’Ababiri nti: “Nammwe mwagala kugenda?”
68  Simooni Peetero n’amuddamu nti: “Mukama waffe, tunaagenda eri ani? Ggwe olina ebigambo eby’obulamu obutaggwaawo.
69  Tukkirizza era tutegedde nti ggwe Mutukuvu wa Katonda.”
70  Yesu n’abagamba nti: “Si nze nnabalonda mmwe ekkumi n’ababiri? Naye omu ku mmwe mulyolyomi.”
71  Mu butuufu yali ayogera ku Yuda mutabani wa Simooni Isukalyoti, kubanga oyo yali agenda kumulyamu olukwe wadde nga yali omu ku Kkumi n’Ababiri.
21  Oluvannyuma lw’ebyo, Yesu yaddamu n’alabikira abayigirizwa be, ku Nnyanja y’e Tiberiya. Yabalabikira mu ngeri eno:
2  Simooni Peetero ne Tomasi (ayitibwa Omulongo), ne Nassanayiri ow’e Kaana eky’e Ggaliraaya, ne batabani ba Zebedaayo n’abayigirizwa abalala babiri, bonna baali wamu.
3  Simooni Peetero n’abagamba nti: “Ŋŋenda kuvuba.” Ne bamuddamu nti: “Naffe ka tugende naawe.” Awo ne bagenda ne balinnya eryato, naye ekiro ekyo tebalina kye baakwasa.
4  Kyokka, obudde bwe bwali bukya, Yesu n’ayimirira ku lubalama lw’ennyanja, naye abayigirizwa be ne batamutegeera.
5  Yesu n’abagamba nti: “Abaana, mulinawo eky’okulya kyonna?” Ne bamuddamu nti: “Nedda!”
6  N’abagamba nti: “Musuule akatimba ku luuyi olwa ddyo olw’eryato, mujja kukwasa.” Ne bakasuula, naye ne batasobola kukasikayo olw’okuba ebyennyanja byali bingi.
7  Awo omuyigirizwa Yesu gwe yali ayagala ennyo n’agamba Peetero nti: “Oyo Mukama waffe!” Simooni Peetero olwawulira nti ye Mukama waffe, n’assaako olugoye olw’okungulu kubanga yali bwereere, ne yebbika mu nnyanja.
8  Naye abayigirizwa abalala ne bajjira mu kaato akatono, nga basika akatimba akaali kajjudde ebyennyanja, kubanga tebaali wala okuva ku lubalama; baali balwesudde ffuuti nga 300.
9  Bwe baatuuka ku lubalama, ne balaba omuliro ogw’amanda nga kuliko ebyennyanja n’omugaati.
10  Yesu n’abagamba nti: “Muleete ku byennyanja bye muva okuvuba.”
11  Awo Simooni Peetero n’alinnya mu lyato, n’asika akatimba n’akazza ku lubalama nga kajjudde ebyennyanja ebinene; byali 153. Wadde byali bingi, akatimba tekaakutuka.
12  Yesu n’abagamba nti: “Mujje mulye eky’enkya.” Tewali muyigirizwa n’omu eyafuna obuvumu okumubuuza nti: “Ggwe ani?” kubanga baali bakitegedde nti ye Mukama waffe.
13  Yesu n’ajja n’akwata omugaati n’abawa era n’akwata n’ebyennyanja n’abawa.
14  Guno gwali mulundi gwa kusatu nga Yesu alabikira abayigirizwa be oluvannyuma lw’okuzuukizibwa mu bafu.
15  Bwe baamala okulya eky’enkya, Yesu n’agamba Simooni Peetero nti: “Simooni mutabani wa Yokaana, onjagala okusinga bino?” N’amuddamu nti: “Yee, Mukama wange, omanyi nti nkwagala.” N’amugamba nti: “Liisanga endiga zange.”
16  N’addamu n’amubuuza omulundi ogw’okubiri nti: “Simooni mutabani wa Yokaana, onjagala?” N’amuddamu nti: “Yee, Mukama wange, omanyi nti nkwagala.” N’amugamba nti: “Lundanga endiga zange.”
17  N’amubuuza omulundi ogw’okusatu nti: “Simooni mutabani wa Yokaana, onjagala?” Peetero n’anakuwala olw’okuba yamubuuza omulundi ogw’okusatu nti: “Onjagala?” N’amuddamu nti: “Mukama wange, omanyi ebintu byonna; okimanyi nti nkwagala.” Yesu n’amugamba nti: “Liisanga endiga zange.
18  Mazima ddala nkugamba nti bwe wali omuto, wayambalanga n’ogenda gy’oyagala. Naye bw’olikaddiwa, oligolola emikono gyo omulala n’akwambaza era n’akutwala gy’otoyagala.”
19  Ekyo yakyogera ng’alaga engeri Peetero gy’alifaamu okugulumiza Katonda. Bwe yamala okwogera ekyo, n’amugamba nti: “Weeyongere okungoberera.”
20  Peetero bwe yakyuka, n’alaba omuyigirizwa Yesu gwe yali ayagala ennyo ng’abagoberera, era nga bwe baali ku kijjulo ye yasembera okumpi ne Yesu n’agamba nti: “Mukama waffe, ani agenda okukulyamu olukwe?”
21  Peetero bwe yamulaba, n’agamba Yesu nti: “Mukama waffe, ate ono?”
22  Yesu n’amugamba nti: “Bwe mba nga njagala abeerewo okutuusa lwe ndikomawo, ekyo kiba kikweraliikiririza ki? Ggwe weeyongere okungoberera.”
23  Awo ebigambo ebyo ne bibuna mu b’oluganda nti omuyigirizwa oyo yali tajja kufa. Naye Yesu teyagamba nti yali tajja kufa, wabula yagamba nti: “Bwe mba nga njagala abeerewo okutuusa lwe ndikomawo, ekyo kiba kikweraliikiririza ki?”
24  Oyo ye muyigirizwa awa obujulirwa ku bintu bino era eyabiwandiika, era tumanyi nti obujulirwa bw’awa bwa mazima.
25  Mu butuufu, waliwo ebintu ebirala bingi Yesu bye yakola era nga singa byonna byawandiikibwa, ndowooza ensi teyandisobodde kugyaamu mizingo egyandiwandiikiddwa.
13  Olw’okuba Yesu yakimanya ng’embaga ey’Okuyitako tennatuuka nti ekiseera kye kyali kituuse okuva mu nsi agende eri Kitaawe, ababe abaali mu nsi be yali ayagadde, yabaagala okutuukira ddala ku nkomerero.
2  Baali bali ku kya kiro, era Omulyolyomi yali amaze okuteeka mu mutima gwa Yuda Isukalyoti, mutabani wa Simooni ekirowoozo eky’okulya mu Yesu olukwe.
3  Awo Yesu, ng’akimanyi nti Kitaawe yali amukwasizza ebintu byonna, era nti yava eri Katonda era nga gye yali agenda okudda,
4  yasituka ku kijjulo n’aggyako ekyambalo kye eky’okungulu n’akissa ebbali. N’akwata ttawulo n’agyesiba mu kiwato.
5  Oluvannyuma n’ateeka amazzi mu bbenseni n’atandika okunaaza abayigirizwa be ebigere era n’abisiimuula ng’akozesa ttawulo gye yali yeesibye.
6  Awo n’atuuka ku Simooni Peetero. Peetero n’amugamba nti: “Mukama wange, ggwe onaaza nze ebigere?”
7  Yesu n’amuddamu nti: “Kye nkola toyinza kukitegeera kati, naye ojja kukitegeera oluvannyuma lw’ebintu bino.”
8  Peetero n’amugamba nti: “Tolinnaaza bigere n’omulundi n’ogumu.” Yesu n’amuddamu nti: “Okuggyako nga nkunaazizza, toyinza kuba na mugabo nange.”
9  Simooni Peetero n’amugamba nti: “Mukama wange, tonnaaza bigere byokka naye nnaaza n’emikono n’omutwe.”
10  Yesu n’amugamba nti: “Oyo aba anaabye aba muyonjo yenna, era aba yeetaaga kunaaba bigere byokka. Era nammwe muli bayonjo, naye si mmwenna.”
11  Yali amanyi omuntu eyali agenda okumulyamu olukwe. Eyo ye nsonga lwaki yagamba nti: “Muli bayonjo, naye si mmwenna.”
12  Bwe yamala okubanaaza ebigere n’okwambala ekyambalo kye eky’okungulu, yaddayo n’atuula era n’abagamba nti: “Mutegedde kye mbakoze?
13  Mumpita ‘Muyigiriza,’ era ‘Mukama waffe,’ era muli batuufu okumpita bwe mutyo kubanga ekyo kye ndi.
14  Kale, oba nga nze, Mukama wammwe era Omuyigiriza, mbanaazizza ebigere, nammwe mugwanidde buli omu okunaazanga ebigere bya munne.
15  Mbateereddewo ekyokulabirako; nga bwe nkoze nammwe bwe musaanidde okukola.
16  Mazima ddala mbagamba nti omuddu tasinga mukama we, n’oyo eyatumibwa tasinga oyo eyamutuma.
17  Bwe mumanya ebintu bino, muba basanyufu bwe mubikola.
18  Soogera ku mmwe mmwenna; mmanyi be nnalonda. Naye ekyawandiikibwa kirina okutuukirira ekigamba nti, ‘Oyo eyalyanga ku mmere yange anneefuulidde.’
19  Okuva kati, kino nkibabuulira nga tekinnabaawo, bwe kinaamala okubaawo mulyoke mukkirize nti ye nze.
20  Mazima ddala mbagamba nti, oyo asembeza omuntu yenna gwe ntuma, nange aba ansembezza, era oyo ansembeza aba asembeza n’Oyo eyantuma.”
21  Yesu bwe yamala okwogera ebyo, n’awulira ennaku ey’amaanyi, n’agamba nti: “Mazima ddala mbagamba nti, omu ku mmwe ajja kundyamu olukwe.”
22  Abayigirizwa ne batandika buli omu okutunula ku munne nga tebamanyi gw’ayogerako.
23  Omu ku bayigirizwa Yesu gwe yali ayagala ennyo, yali agalamidde kumpi naye.
24  Simooni Peetero n’amuwenyaako n’amugamba nti: “Tubuulire gw’ayogerako.”
25  Omuyigirizwa oyo n’asembera okumpi ne Yesu n’amubuuza nti: “Mukama waffe, ani oyo?”
26  Yesu n’amugamba nti: “Y’oyo gwe ŋŋenda okuwa ekitundu ky’omugaati kye ŋŋenda okukoza.” Awo bwe yamala okukoza omugaati, n’aguwa Yuda mutabani wa Simooni Isukalyoti.
27  Bwe yamala okuweebwa omugaati, Sitaani n’amuyingiramu. Yesu n’amugamba nti: “Ky’okola kikole mu bwangu.”
28  Naye tewali n’omu ku abo abaali batudde ku mmeeza eyamanya ensonga lwaki yali amugambye bw’atyo.
29  Abamu baali balowooza nti okuva Yuda bwe yali abeera n’akasanduuko mwe baaterekanga ssente, Yesu yali amugamba nti, “Gula ebintu bye twetaaga ku mbaga,” oba nti abeeko ky’awa abaavu.
30  Bwe yamala okuweebwa omugaati, amangu ago n’afuluma ebweru. Obudde bwali buzibye.
31  Bwe yamala okufuluma, Yesu n’agamba nti: “Kaakano Omwana w’omuntu agulumiziddwa, era ne Katonda agulumiziddwa okuyitira mu ye.
32  Katonda kennyini ajja kumugulumiza, era ajja kumugulumiza mangu ddala.
33  Abaana abaagalwa, nkyali nammwe akaseera katono. Mujja kunnoonya; naye nga bwe nnagamba Abayudaaya nti, ‘Gye ŋŋenda temuyinza kujjayo,’ nammwe ekyo kye mbagamba kati.
34  Mbawa etteeka eriggya, mwagalanenga; nga bwe mbadde mbaagala, nammwe bwe muba mwagalana.
35  Ku kino bonna kwe banaategeereranga nti muli bayigirizwa bange–bwe munaayagalananga.”
36  Simooni Peetero n’amugamba nti: “Mukama waffe, ogenda wa?” Yesu n’amuddamu nti: “Gye ŋŋenda toyinza kungoberera kati naye ojja kungoberera oluvannyuma.”
37  Peetero n’amugamba nti: “Mukama wange, lwaki siyinza kukugoberera kati? Nja kuwaayo obulamu bwange ku lulwo.”
38  Yesu n’amugamba nti: “Onoowaayo obulamu bwo ku lwange? Mazima ddala nkugamba nti enkoko eneegenda okukookolima leero, ng’omaze okunneegaana emirundi esatu.”
14  “Emitima gyammwe ka gireme kweraliikiriranga. Mukkiririze mu Katonda; nange munzikiririzeemu.
2  Mu nnyumba ya Kitange mulimu ebifo bingi. Singa tekibadde bwe kityo nnandibagambye. Ŋŋenda okubateekerateekera ekifo.
3  Era bwe nnaagenda ne mbateekerateekera ekifo, nja kukomawo mbatwale gye ndi, nammwe mubeere eyo gye ndi.
4  Era gye ŋŋenda ekkubo mulimanyi.”
5  Tomasi n’amugamba nti: “Mukama waffe, tetumanyi gy’ogenda. Tuyinza tutya okuba ng’ekkubo tulimanyi?”
6  Yesu n’amugamba nti: “Nze kkubo, n’amazima, n’obulamu. Tewali ajja eri Kitange okuggyako ng’ayitidde mu nze.
7  Singa mwali mummanyi, mwandibadde mumanyi ne Kitange; okuva kati mumumanyi era mumulabye.”
8  Firipo n’amugamba nti: “Mukama waffe, tulage Kitaawo ekyo kinaatumala.”
9  Yesu n’amugamba nti: “Firipo, ebbanga lino lyonna lye mbadde nammwe tommanyi? Buli aba andabye aba alabye ne Kitange. Oyinza otya okugamba nti, ‘Tulage Kitaawo’?
10  Temukikkiriza nti nze ndi bumu ne Kitange era nti ne Kitange ali bumu nange? Ebintu bye mbagamba sibyogera ku bwange, naye Kitange abeera obumu nange, akola emirimu gye.
11  Mukikkirize bwe ŋŋamba nti ndi bumu ne Kitange, era nti ne Kitange ali bumu nange; oba si ekyo, mukkirize olw’ebintu byennyini bye nkola.
12  Mazima ddala mbagamba nti oyo anzikiririzaamu alikola bye nkola, era alikola ebisinga na bino, kubanga ŋŋenda eri Kitange.
13  Ate era, buli kyonna kye musaba mu linnya lyange ndikikola, Kitange asobole okugulumizibwa okuyitira mu Mwana.
14  Bwe munaasabanga ekintu kyonna mu linnya lyange, nja kukikola.
15  “Bwe muba munjagala, mujja kukwatanga ebiragiro byange.
16  Nja kusaba Kitange era ajja kubawa omuyambi omulala abeere nammwe emirembe gyonna,
17  omwoyo ogw’amazima ensi gw’etayinza kufuna, kubanga tegulaba era tegumanyi. Mmwe mugumanyi kubanga gubeera nammwe era guli mu mmwe.
18  Sijja kubaleka nga bamulekwa. Nzija gye muli.
19  Mu kaseera katono ensi ejja kuba tekyandaba, naye mmwe mujja kundaba kubanga ndi mulamu era nammwe mujja kuba balamu.
20  Ku lunaku olwo mujja kumanya nti ndi bumu ne Kitange, era nti muli bumu nange, era nti nange ndi bumu nammwe.
21  Oyo akkiriza ebiragiro byange n’abikwata, y’oyo anjagala. Era oyo anjagala Kitange ajja kumwagala, era nange nja kumwagala era nneeyoleke gy’ali.”
22  Yuda, atali Isukalyoti, n’amubuuza nti: “Mukama waffe, kijja kitya okuba nti oyagala okweyoleka gye tuli so si eri ensi?”
23  Yesu n’amuddamu nti: “Omuntu yenna bw’aba ng’anjagala, ajja kukolera ku kigambo kyange, era Kitange ajja kumwagala, era tujja kujja gy’ali tubeere naye.
24  Oyo atanjagala takolera ku bigambo byange. Ekigambo kye muwulira si kyange, wabula kya Kitange eyantuma.
25  “Mbabuulidde ebintu bino nga nkyali nammwe.
26  Naye omuyambi, omwoyo omutukuvu, Kitange gw’ajja okusindika mu linnya lyange, ajja kubayigiriza ebintu byonna era abajjukize ebintu byonna bye nnabagamba.
27  Mbalekera emirembe; mbawa emirembe gyange. Sigibawa mu ngeri ensi gy’egiwaamu. Emitima gyammwe ka gireme kweraliikirira oba kutya.
28  Muwulidde bwe mbagambye nti, ‘Ŋŋenda era nkomawo gye muli.’ Singa munjagala mwandisanyuse olw’okuba ŋŋenda eri Kitange, kubanga Kitange ansinga obuyinza.
29  Nkibabuulidde nga tekinnabaawo, bwe kinaabaawo musobole okukkiriza.
30  Sijja kwogera bingi nammwe, kubanga omufuzi w’ensi ajja, era tanninaako buyinza.
31  Naye nkola nga Kitange bwe yandagira ensi esobole okumanya nti njagala Kitange. Musituke tuve wano.
19  Awo Piraato n’alagira ne batwala Yesu ne bamukuba.
2  Abasirikale ne bakola engule ey’amaggwa ne bagimuteeka ku mutwe, era ne bamwambaza olugoye olwa kakobe,
3  ne bajja w’ali nga bagamba nti: “Emirembe gibe naawe Kabaka w’Abayudaaya!” Era ne bamukuba empi ku matama.
4  Awo Piraato n’afuluma nate n’abagamba nti: “Laba! Mmuleese gye muli musobole okukitegeera nti siraba musango gw’azzizza.”
5  Awo Yesu n’afuluma ng’ayambadde engule ey’amaggwa n’olugoye olwa kakobe. Piraato n’abagamba nti: “Laba! Ono ye musajja!”
6  Naye bakabona abakulu n’abakuumi bwe baamulaba, ne baleekaana nti: “Mukomerere ku muti! Mukomerere ku muti!” Piraato n’abagamba nti: “Mmwe mumutwale mumutte, nze siraba musango gw’azzizza.”
7  Abayudaaya ne baddamu nti: “Tulina etteeka, era okusinziira ku tteeka eryo agwanidde okufa, kubanga yeeyita mwana wa Katonda.”
8  Piraato bwe yawulira bye baayogera ne yeeyongera okutya,
9  era n’addayo munda, n’abuuza Yesu nti: “Ewammwe wa?” Naye Yesu n’atamuddamu.
10  Piraato n’amugamba nti: “Ogaanye okunziramu? Tomanyi nti nnina obuyinza okukuta oba okukutta?”
11  Yesu n’amuddamu nti: “Tewandibadde na buyinza bwonna ku nze singa tebwakuweebwa kuva waggulu. Eno ye nsonga lwaki omusajja ampaddeyo gy’oli y’alina ekibi ekisinga obunene.”
12  Awo Piraato kyeyava yeeyongera okunoonya engeri ey’okumuta, naye Abayudaaya ne boogerera waggulu nti: “Bw’ota omusajja oyo, ojja kuba toli mukwano gwa Kayisaali. Buli muntu eyeefuula kabaka aba awakanya Kayisaali.”
13  Piraato bwe yawulira ebigambo ebyo, n’afulumya Yesu, n’atuula ku ntebe okusalirwa emisango mu kifo ekiyitibwa Amayinja Amaaliire, naye nga mu Lwebbulaniya kiyitibwa Gabbasa.
14  Lwali lunaku lwa Kuteekateeka Okuyitako, era zaali ssaawa nga mukaaga. N’agamba Abayudaaya nti: “Laba! Kabaka wammwe!”
15  Naye ne boogerera waggulu nti: “Mutwale! Mutwale! Mukomerere ku muti!” Piraato n’abagamba nti: “Nzite kabaka wammwe?” Bakabona abakulu ne baddamu nti: “Tetulina kabaka mulala wabula Kayisaali.”
16  N’amuwaayo gye bali akomererwe ku muti. Awo ne batwala Yesu.
17  Ne yeetikka omuti ogw’okubonaabona n’agenda mu kifo ekiyitibwa eky’Ekiwanga, mu Lwebbulaniya ekiyitibwa Ggologoosa.
18  Ne bamukomerera eyo ku muti, n’abasajja abalala babiri, omu ku luuyi olumu n’omulala ku luuyi olulala, nga Yesu ali wakati.
19  Era Piraato n’awandiika ebigambo ku kipande n’akiteeka ku muti ogw’okubonaabona. Byali bigamba nti: “Yesu Omunnazaaleesi Kabaka w’Abayudaaya.”
20  Abayudaaya bangi baasoma ebigambo ebyo kubanga ekifo Yesu we yakomererwa kyali kumpi n’ekibuga, era nga byali biwandiikiddwa mu Lwebbulaniya, mu Lulattini, ne mu Luyonaani.
21  Naye bakabona abakulu ab’Abayudaaya ne bagamba Piraato nti: “Towandiika nti ‘Kabaka w’Abayudaaya,’ wabula wandiika nti yagamba nti, ‘Nze Kabaka w’Abayudaaya.’”
22  Piraato n’addamu nti: “Kye mpandiise kye ky’enkomeredde.”
23  Abasirikale bwe baamala okukomerera Yesu ku muti, ne batwala ebyambalo bye eby’okungulu ne babigabanyaamu emirundi ena, buli musirikale n’atwalako; n’ekyambalo kye eky’omunda nakyo ne bakitwala. Naye kyo ekyambalo eky’omunda kyali tekyatungibwa wabula nga kyalukibwa bulukibwa okuva wansi okutuuka waggulu.
24  Awo ne bagambagana nti: “Tetukiyuzaamu, naye tukube akalulu tulabe anaakitwala.” Kino kyali kityo ekyawandiikibwa kisobole okutuukirira ekigamba nti: “Baagabana ebyambalo byange, era engoye zange baazikubira akalulu.” Ebyo byennyini abasirikale bye baakola.
25  Awo okumpi n’omuti ogw’okubonaabona Yesu kwe yali waali wayimiriddewo maama we ne muganda wa maama we, Maliyamu mukyala wa Kuloopa, ne Maliyamu Magudaleena.
26  Yesu bwe yalaba maama we n’omuyigirizwa gwe yali ayagala ennyo nga bayimiridde awo, n’agamba maama we nti: “Laba, mutabani wo!”
27  Ate n’agamba omuyigirizwa nti: “Laba, maama wo!” Okuva ku olwo omuyigirizwa oyo n’amutwala ewuwe.
28  Yesu bwe yamanya nti ebintu byonna byali bituukiriziddwa, n’agamba nti: “ennyonta ennuma,” okusobola okutuukiriza ekyawandiikibwa.
29  Waaliwo ekibya ekyali kijjudde envinnyo enkaatuufu. Awo ne bateeka ekisuumwa ekinnyikidde envinnyo ku kati ka ezobu ne bakiteeka ku mumwa gwe.
30  Yesu bwe yamala okukomba ku nvinnyo enkaatuufu n’agamba nti: “Kiwedde!” n’akutamya omutwe gwe, n’afa.
31  Olw’okuba lwali lunaku lwa Kuteekateeka, Abayudaaya baasaba Piraato amagulu g’abasajja gamenyebwe, era n’emirambo giwanulweyo gireme kusigala ku miti egy’okubonaabona ku lunaku lwa Ssabbiiti, (kubanga olunaku lwa Ssabbiiti eyo lwali lukulu).
32  Awo abasirikale ne bajja, ne bamenya amagulu g’abasajja abaali bakomereddwa ne Yesu.
33  Naye bwe baatuuka ku Yesu ne balaba nga yafudde dda, tebaamenya magulu ge.
34  Naye omu ku basirikale abo n’amufumita effumu mu mbiriizi, era amangu ago ne muvaamu omusaayi n’amazzi.
35  Oyo eyakiraba ye yakiwaako obujulirwa buno; obujulirwa bwe yawa butuufu era amanyi nti by’ayogera bya mazima nammwe musobole okukkiriza.
36  Mu butuufu, ebyo byabaawo ekyawandiikibwa kituukirire ekigamba nti: “Tewali ggumba lye lirimenyebwa.”
37  Ate era ekyawandiikibwa ekirala kigamba nti: “Balitunuulira oyo gwe baafumita.”
38  Oluvannyuma lw’ebyo, Yusufu ow’e Alimasaya, eyali omuyigirizwa wa Yesu, naye nga wa mu kyama olw’okuba yali atya Abayudaaya, yasaba Piraato amukkirize okutwala omulambo gwa Yesu, era Piraato n’amukkiriza. Awo n’ajja n’agutwala.
39  Nikodemu, olumu eyagenda eri Yesu ekiro, naye n’ajja ng’alina eby’akaloosa ebitabule, ebya miira ne alowe ebyali biweza laatiri nga 100.
40  Awo ne batwala omulambo gwa Yesu ne baguzinga mu ngoye eza kitaani wamu n’eby’akaloosa ebyo, ng’empisa y’Abayudaaya ey’okuziika bwe yali.
41  Era mu kifo we battira Yesu waaliwo ennimiro era nga mu nnimiro eyo mulimu entaana empya eyali teteekebwangamu muntu yenna.
42  Olw’okuba lwali lunaku lw’Abayudaaya olw’Okuteekateeka era nga n’entaana eyo eri kumpi, omwo mwe baateeka Yesu.
5  Oluvannyuma lw’ebyo, waaliwo embaga y’Abayudaaya era Yesu n’agenda e Yerusaalemi.
2  Mu Yerusaalemi ku Mulyango gw’Endiga waliwo ekidiba mu Lwebbulaniya ekiyitibwa Besuzasa, ekyetooloddwa ebigango bitaano.
3  Mu bigango ebyo mwagalamirangamu bangi abalwadde, abazibe b’amaaso, abalema, n’abo abaakoozimba emikono oba amagulu.
4  ​—
5  Naye waaliwo omusajja eyali amaze emyaka 38 nga mulwadde.
6  Yesu bwe yalaba omusajja oyo ng’agalamidde wansi era bwe yakitegeera nti yali amaze ekiseera kiwanvu nga mulwadde, n’amugamba nti: “Oyagala okuwona?”
7  Omusajja omulwadde n’amuddamu nti: “Ssebo, sirina muntu ayinza kunteeka mu kidiba ng’amazzi gasiikuddwa; bwe mba ŋŋenda okukkayo, ng’omulala ansookayo.”
8  Yesu n’amugamba nti: “Yimuka ositule ekiwempe kyo otambule.”
9  Amangu ago omusajja n’awona, n’asitula ekiwempe kye n’atambula. Olunaku olwo lwali lwa Ssabbiiti.
10  Awo Abayudaaya ne bagamba omusajja eyali awonyezeddwa nti: “Leero Ssabbiiti, tokkirizibwa kusitula kiwempe ekyo.”
11  N’abaddamu nti: “Oyo amponyezza y’aŋŋambye nti: ‘Situla ekiwempe kyo otambule.’”
12  Ne bamubuuza nti: “Ani oyo akugambye nti, ‘Kisitule otambule’?”
13  Naye omusajja eyali awonyezeddwa yali tategedde oyo eyali amuwonyezza, kubanga Yesu yali abulidde mu bantu abangi abaali mu kifo ekyo.
14  Oluvannyuma Yesu n’amusanga mu yeekaalu n’amugamba nti: “Laba, owonyezeddwa. Toddangamu okwonoona, ekintu ekisingawo obubi kireme kukutuukako.”
15  Omusajja n’agenda n’agamba Abayudaaya nti Yesu ye yali amuwonyezza.
16  Eno ye nsonga lwaki Abayudaaya baali bayigganya Yesu kubanga ebintu ebyo yali abikolera ku Ssabbiiti.
17  Naye n’abagamba nti: “N’okutuusa kaakano Kitange akola, era nange nkola.”
18  Awo Abayudaaya kyebaava beeyongera okusala amagezi okumutta, kubanga yali takomye ku kya kumenya tteeka lya Ssabbiiti kyokka, naye era yali ayita Katonda Kitaawe, ne yeefuula eyenkanankana ne Katonda.
19  Awo Yesu n’abagamba nti: “Mazima ddala mbagamba nti, Omwana tayinza kukola kintu kyonna ku bubwe, wabula ekyo ky’alaba Kitaawe ng’akola. Kubanga ebintu byonna Oyo by’akola n’Omwana by’akola.
20  Kubanga Kitaawe w’omwana ayagala Omwana era amulaga ebintu byonna by’akola, era ajja kumulaga emirimu egisinga ku gino, mulyoke mwewuunye.
21  Nga Kitange bw’azuukiza abafu ne baba balamu, n’Omwana buli gw’ayagala amufuula mulamu.
22  Kitange talina gw’asalira musango, wabula obuyinza bwonna obw’okusala omusango abukwasizza Omwana,
23  bonna basobole okuwa Omwana ekitiibwa nga bwe bakiwa Kitaawe. Oyo atawa Mwana kitiibwa aba tawa kitiibwa Kitaawe eyamutuma.
24  Mazima ddala mbagamba nti oyo awulira ekigambo kyange n’akkiriza Oyo eyantuma alina obulamu obutaggwaawo, era tasalirwa musango, wabula aba avudde mu kufa n’ayingira mu bulamu.
25  “Mazima ddala mbagamba nti ekiseera kijja era kituuse, abafu lwe baliwulira eddoboozi ly’Omwana wa Katonda era abo abataddeyo omwoyo baliba balamu.
26  Nga Kitange bw’alina obulamu mu ye, bw’atyo bw’awadde n’Omwana okuba n’obulamu mu ye.
27  Era amuwadde obuyinza okusala omusango, kubanga ye Mwana w’omuntu.
28  Temwewuunya kino, kubanga ekiseera kijja bonna abali mu ntaana lwe baliwulira eddoboozi lye
29  ne bavaamu; abo abaakolanga ebintu ebirungi balizuukirira obulamu, n’abo abaakolanga ebintu ebibi balizuukirira omusango.
30  Tewali kintu na kimu kye nnyinza kukola ku bwange. Nsala omusango nga Kitange bw’aŋŋamba; era engeri gye nsalamu omusango ya butuukirivu, kubanga sinoonya bye njagala wabula eby’oli eyantuma.
31  “Singa nze nneewaako nzekka obujulirwa, obujulirwa bwange tebuba bwa mazima.
32  Waliwo omulala ampaako obujulirwa, era nkimanyi nti obujulirwa bw’ampaako bwa mazima.
33  Mwatuma abantu eri Yokaana era n’awa obujulirwa ku mazima.
34  Naye seetaaga bujulirwa bwa muntu yenna, wabula njogera ebintu bino musobole okulokolebwa.
35  Omusajja oyo yali ttaala eyaka era emulisa, era mwali beetegefu okusanyukira mu kitangaala kye okumala akaseera.
36  Naye obujulirwa bwange businga obwa Yokaana, kubanga emirimu Kitange gye yampa okukola, gino gye nkola, gye gimpaako obujulirwa nti Kitange ye yantuma.
37  Ne Kitange eyantuma ampaddeko obujulirwa. Temuwuliranga ku ddoboozi lye era temumulabangako,
38  era ekigambo kye tekiri mu mmwe kubanga oyo gwe yatuma temumukkiriza.
39  “Munoonyereza mu Byawandiikibwa kubanga mulowooza nti okuyitira mu byo mujja kufuna obulamu obutaggwaawo; era ebyo byennyini bye bimpaako obujulirwa.
40  Kyokka temwagala kujja gye ndi musobole okufuna obulamu.
41  Sikkiriza kitiibwa kuva eri bantu,
42  naye nkimanyi bulungi nti temwagala Katonda.
43  Nzize mu linnya lya Kitange, naye temunsembezza. Singa omuntu omulala y’azze mu linnya lye, oyo mwandimusembezza.
44  Muyinza mutya okukkiriza nga buli omu ku mmwe agulumiza munne, era nga temunoonya kugulumizibwa okuva eri Katonda omu yekka?
45  Temulowooza nti nja kubavunaana omusango eri Kitange; waliwo abavunaana omusango, era oyo ye Musa, gwe mukkiririzaamu.
46  Mu butuufu, singa mwakkiriza Musa, mwandinzikirizza kubanga yawandiika ebinkwatako.
47  Bwe muba nga temukkiriza bye yawandiika, munakkiriza mutya bye njogera?”
15  “Nze muzabbibu ogw’amazima; Kitange ye mulimi.
2  Aggyawo buli ttabi eriri mu nze eritabala bibala, era alongoosa eryo eribala ebibala lisobole okweyongera okubala.
3  Mmwe muli balongoofu olw’ekigambo kye mbagambye.
4  Musigale nga muli bumu nange, era nange nja kusigala nga ndi bumu nammwe. Ng’ettabi bwe litayinza kubala bibala ku bwalyo okuggyako nga liri ku muzabbibu, nammwe temuyinza kubala bibala okuggyako nga musigadde nga muli bumu nange.
5  Nze muzabbibu; mmwe matabi. Oyo yenna asigala ng’ali bumu nange era nga nange ndi bumu naye, abala ebibala bingi; kubanga we siri temuyinza kukola kintu kyonna.
6  Omuntu yenna bw’atasigala ng’ali bumu nange, abeera ng’ettabi erisuulibwa ebweru ne likala. Era abantu bakuŋŋaanya amatabi ago ne bagasuula mu muliro ne gookebwa.
7  Bwe munaasigala nga muli bumu nange era ebigambo byange ne bisigala mu mmwe, mujja kusaba kyonna kye mwagala, era kijja kubaweebwa.
8  Kitange agulumizibwa bwe mweyongera okubala ebibala bingi era ne mulaga nti muli bayigirizwa bange.
9  Nga Kitange bw’anjagala nange bwe mbaagala; musigale mu kwagala kwange.
10  Bwe mukwata ebiragiro byange, mujja kusigala mu kwagala kwange, nga nze bwe nkutte ebiragiro bya Kitange ne nsigala mu kwagala kwe.
11  “Mbabuulidde ebintu bino, essanyu lyange lisobole okubeera mu mmwe era essanyu lyammwe libeere lijjuvu.
12  Kino kye kiragiro kye mbawa, nti mwagalanenga nga nange bwe mbaagadde.
13  Tewali alina kwagala kusinga kw’oyo awaayo obulamu bwe ku lwa mikwano gye.
14  Bwe mukwata bye mbalagira, muba mikwano gyange.
15  Sikyabayita baddu, kubanga omuddu tamanya mukama we ky’akola. Naye mbayise mikwano gyange kubanga mbategeezezza ebintu byonna bye nnawulira okuva eri Kitange.
16  Si mmwe mwannonda, wabula nze nnabalonda, musobole okubalanga ebibala era ebibala byammwe biremenga kuggwaawo, Kitange asobole okubawa buli kintu kye musaba mu linnya lyange.
17  “Ebintu bino mbibalagira, musobole okuba nga mwagalana.
18  Ensi bw’ebakyawanga, mukimanye nti yasooka kukyawa nze nga tennakyawa mmwe.
19  Singa mubadde ba nsi, ensi yandyagadde ekyayo. Naye olw’okuba temuli ba nsi, era nga nnabalonda okuva mu nsi, ensi ky’eva ebakyawa.
20  Mujjukire ekigambo kye nnabagamba nti: Omuddu tasinga mukama we. Bwe baba nga nze banjigganyizza, nammwe bajja kubayigganya; bwe baba nga bakutte ekigambo kyange, n’ekyammwe bajja kukikwata.
21  Naye bajja kubakola ebintu bino byonna olw’erinnya lyange, kubanga tebamanyi Oyo eyantuma.
22  Singa sajja ne njogera nabo tebandibadde na kibi. Naye kati tebalina kya kwekwasa.
23  Oyo ankyawa, aba akyaye ne Kitange.
24  Singa saakolera mu bo bikolwa omulala by’atakolangako, tebandibadde na kibi; naye bandaba ne bankyawa era ne bakyawa ne Kitange.
25  Naye kyali bwe kityo okusobola okutuukiriza ekyo ekyawandiikibwa mu Mateeka gaabwe nti: ‘Bankyawa awatali nsonga.’
26  Omuyambi gwe ndiweereza okuva eri Kitange bw’alijja, omwoyo ogw’amazima oguva eri Kitange, alimpaako obujulirwa;
27  era nammwe muli ba kumpaako obujulirwa kubanga mubadde nange okuva ku lubereberye.
20  Ku lunaku olusooka mu wiiki, Maliyamu Magudaleena yagenda ku ntaana ku makya ennyo ng’obudde tebunnasaasaana, n’alaba ng’ejjinja liggiddwa ku ntaana.
2  Awo n’adduka n’agenda eri Simooni Peetero n’eri omuyigirizwa Yesu gwe yali ayagala ennyo, n’abagamba nti: “Mukama waffe bamuggye mu ntaana era tetumanyi gye bamutadde.”
3  Awo Peetero n’omuyigirizwa oli omulala ne boolekera entaana.
4  Bombi ne batandika okudduka, naye omuyigirizwa oli omulala n’adduka nnyo okusinga Peetero n’amusooka ku ntaana.
5  Bwe yakutama n’alingizaamu, yalaba engoye eza kitaani nga ziri awo wansi, naye teyayingira.
6  Awo Simooni Peetero naye n’ajja ng’amugoberera, era n’ayingira mu ntaana, n’alaba engoye eza kitaani nga ziri awo wansi.
7  Olugoye olwali lusibiddwa ku mutwe gwe terwali wamu na ngoye ziri endala, wabula lwali luzingiddwa nga luli lwokka.
8  Awo omuyigirizwa oli omulala eyasooka okutuuka ku ntaana naye n’ayingira, n’alaba era n’akkiriza.
9  Kubanga baali tebannategeera kyawandiikibwa ekigamba nti ateekwa okuzuukira mu bafu.
10  Awo abayigirizwa ne baddayo ewaabwe.
11  Kyokka, Maliyamu yasigala ayimiridde wabweru okumpi n’entaana ng’akaaba. Bwe yali akyakaaba n’alingiza mu ntaana
12  n’alaba bamalayika babiri nga bambadde engoye enjeru, omu ng’ali mitwetwe w’ekifo awaali wabadde omulambo gwa Yesu, ate ng’omulala ali mirannamiro.
13  Ne bamubuuza nti: “Okaabira ki?” N’abaddamu nti: “Batutte Mukama wange era simanyi gye bamutadde.”
14  Oluvannyuma lw’okwogera ebyo, n’akyuka n’alaba Yesu ng’ayimiridde awo, naye n’atategeera nti ye Yesu.
15  Yesu n’amubuuza nti: “Okaabira ki? Onoonya ani?” Maliyamu yalowooza nti oyo ye yali alabirira ennimiro, era n’amugamba nti: “Ssebo, bw’oba nga gwe omuggyeemu, mbuulira gy’omutadde ŋŋende mmuggyeyo.”
16  Yesu n’amugamba nti: “Maliyamu!” Maliyamu n’akyuka, n’amugamba mu Lwebbulaniya nti “Labooni!” (ekitegeeza nti “Omuyigiriza!”)
17  Yesu n’amugamba nti: “Lekera awo okunneekwatako, kubanga sinnagenda eri Kitange. Naye genda eri baganda bange obagambe nti, ‘Ŋŋenda eri Kitange era Kitammwe, eri Katonda wange era Katonda wammwe.’”
18  Maliyamu Magudaleena n’agenda n’abuulira abayigirizwa nti: “Ndabye Mukama waffe!” era n’ababuulira bye yali amugambye.
19  Akawungeezi ku lunaku olusooka mu wiiki, abayigirizwa baali bakuŋŋaanidde mu nnyumba, era enzigi zaali nsibe olw’okuba baali batya Abayudaaya. Awo Yesu n’ajja n’ayimirira wakati waabwe n’abagamba nti: “Emirembe gibe nammwe.”
20  Oluvannyuma lw’okwogera bw’atyo, yabalaga ebibatu bye n’embiriizi ze. Awo abayigirizwa ne basanyuka olw’okulaba Mukama waabwe.
21  Yesu n’addamu n’abagamba nti: “Emirembe gibe nammwe. Nga Kitange bwe yantuma nange mbatuma.”
22  Bwe yamala okwogera ebyo n’abafuuwako omukka era n’abagamba nti: “Mufune omwoyo omutukuvu.
23  Bwe munaasonyiwanga ebibi by’omuntu yenna, binaabanga bimusonyiyiddwa; naye bwe mutaabimusonyiwenga, binaabanga tebimusonyiyiddwa.”
24  Naye Tomasi, omu ku Kkumi n’Ababiri, eyali ayitibwa Omulongo, teyali nabo ku olwo Yesu lwe yajja.
25  Awo abayigirizwa abalala ne bamugamba nti: “Tulabye Mukama waffe!” Naye n’abagamba nti: “Okuggyako nga ndabye enkovu z’emisumaali mu bibatu bye, ne nteeka olugalo lwange  ku nkovu ezo, era ne nkwata mu mbiriizi ze, siyinza kukkiriza n’akatono.”
26  Bwe waali wayiseewo ennaku munaana, abayigirizwa be era baali mu nnyumba, nga ne Tomasi ali wamu nabo. Wadde ng’enzigi zaali nzigale, Yesu yajja n’ayimirira wakati waabwe n’agamba nti: “Emirembe gibe nammwe.”
27  Awo n’agamba Tomasi nti: “Teeka olugalo lwo wano, era laba ebibatu byange. Era kwata mu mbiriizi zange olekere awo okubuusabuusa, naye okkirize.”
28  Tomasi n’amuddamu nti: “Mukama wange era Katonda wange!”
29  Yesu n’amugamba nti: “Olw’okuba ondabye kyova okkiriza? Balina essanyu abo abakkiriza nga tebalabyeko.”
30  Mu butuufu, Yesu yakola ebyamagero ebirala bingi ng’abayigirizwa be balaba, ebitawandiikiddwa mu muzingo guno.
31  Naye bino biwandiikiddwa musobole okukkiriza nti Yesu ye Kristo Omwana wa Katonda, era olw’okukkiriza musobole okufuna obulamu mu linnya lye.
1  Ku lubereberye waaliwo Kigambo. Kigambo yali ne Katonda, era Kigambo yali katonda.
2  Ono ku lubereberye yali ne Katonda.
3  Ebintu byonna byakolebwa okuyitira mu ye, era w’ataali tewali kintu kyonna kyakolebwa.
4  Obulamu okubaawo bwayitira mu ye, era obulamu bwali kitangaala eri abantu.
5  Era ekitangaala kyakira mu kizikiza, naye ekizikiza tekikisinzizza maanyi.
6  Waaliwo omusajja eyatumibwa ng’omubaka wa Katonda; yali ayitibwa Yokaana.
7  Omusajja ono yajja ng’omujulirwa okusobola okuwa obujulirwa ku kitangaala, abantu aba buli kika basobole okukkiriza nga bayitira mu ye.
8  Si ye yali ekitangaala ekyo, naye yajja okuwa obujulirwa ku kitangaala ekyo.
9  Ekitangaala eky’amazima ekyakira abantu aba buli kika kyali kinaatera okujja mu nsi.
10  Yali mu nsi, era ensi yakolebwa okuyitira mu ye, naye teyamumanya.
11  Yajja mu nsi ye, naye abantu be tebaamukkiriza.
12  Naye abo bonna abaamusembeza yabawa obuyinza okufuuka abaana ba Katonda, kubanga bakkiririza mu linnya lye.
13  Era okuzaalibwa kwabwe tekwava mu musaayi, oba mu kwagala okw’omubiri oba okw’abantu wabula kwava eri Katonda.
14  Kigambo yafuuka omuntu n’abeera mu ffe, era twalaba ekitiibwa kye, ekitiibwa ekiringa eky’omwana kitaawe gwe yazaala omu yekka; era yali ajjudde ekisa eky’ensusso n’amazima.
15  (Yokaana yamuwaako obujulirwa era yayogera mu ddoboozi ery’omwanguka nti: “Ono gwe nnayogerako nti ‘Oyo anvaako emabega ansinga, kubanga yansooka okubaawo.’”)
16  Ffenna twafuna ekisa eky’ensusso kingi okuva gy’ali olw’okuba ajjudde ekisa eky’ensusso.
17  Kubanga Amateeka gaaweebwa okuyitira mu Musa, naye ekisa eky’ensusso n’amazima byo byayitira mu Yesu Kristo.
18  Tewali muntu yali alabye Katonda; omwana eyazaalibwa omu yekka alinga Katonda, ali ku lusegere lwa Kitaawe, y’annyonnyola ebimukwatako.
19  Buno bwe bujulirwa Yokaana bwe yawa, Abayudaaya bwe baamutumira bakabona n’Abaleevi okuva e Yerusaalemi okumubuuza nti: “Ggwe ani?”
20  Teyagaana kwanukula, naye yayogera kaati nti: “Si nze Kristo.”
21  Ne bamubuuza nti: “Kati olwo ggwe ani? Ggwe Eriya?” N’abaddamu nti: “Nedda!” “Ggwe Nnabbi?” N’addamu nti: “Nedda!”
22  Awo ne bamugamba nti: “Ggwe ani? Tubuulire tusobole okubaako kye tuddamu abo abaatutumye. Ggwe weeyogerako otya?”
23  N’abagamba nti: “Nze ddoboozi ly’oyo ayogerera mu ddungu mu ddoboozi ery’omwanguka nti, ‘Mutereeze ekkubo lya Yakuwa,’ nga nnabbi Isaaya bwe yagamba.”
24  Abo baali batumiddwa Bafalisaayo.
25  Awo ne bamubuuza nti: “Kati olwo lwaki obatiza bw’oba nga si ggwe Kristo, oba Eriya, oba Nnabbi?”
26  Yokaana n’abaddamu nti: “Nze mbatiza mu mazzi. Waliwo ayimiridde wakati mu mmwe gwe mutamanyi,
27  y’oyo anvaako emabega, era sisaanira na kusumulula buguwa bwa ngatto ze.”
28  Ebintu bino byaliwo mu Bessaniya emitala wa Yoludaani, Yokaana gye yali abatiriza.
29  Olunaku olwaddako n’alaba Yesu ng’ajja gy’ali, n’agamba nti: “Laba Omwana gw’Endiga owa Katonda, aggyawo ebibi by’ensi!
30  Ono gwe nnayogerako nti: ‘Waliwo omuntu anvaako emabega ansinga, kubanga ye yansooka okubaawo.’
31  Nange nnali simumanyi, naye nnajja mbatiza mu mazzi asobole okumanyibwa eri Isirayiri.”
32  Era Yokaana yawa obujulirwa ng’agamba nti: “Nnalaba omwoyo nga gukka ng’ejjiba okuva mu ggulu, ne gumusigalako.
33  Nange nnali simumanyi, naye Oyo eyantuma okubatiza mu mazzi yaŋŋamba nti, ‘Gw’onoolaba ng’omwoyo gumukkako era ne gumusigalako, y’oyo abatiza n’omwoyo omutukuvu.’
34  Ekyo nnakiraba, era mpadde obujulirwa nti ono ye Mwana wa Katonda.”
35  Olunaku olwaddako Yokaana yali ayimiridde n’abayigirizwa be babiri,
36  era bwe yalaba Yesu ng’ayitawo, n’agamba nti: “Laba Omwana gw’Endiga owa Katonda!”
37  Abayigirizwa abo ababiri bwe baamuwulira ng’ayogera ekyo, ne bagoberera Yesu.
38  Yesu n’akyuka, n’abalaba nga bamugoberera, n’ababuuza nti: “Munoonya ki?” Ne bamugamba nti: “Labbi, (nga bwe kiba kivvuunuddwa kitegeeza, “Omuyigiriza”), obeera wa?”
39  N’abagamba nti: “Mujje mulabeyo.” Awo ne bagenda ne balaba gye yali abeera, ne babeera naye ku lunaku olwo; zaali ssaawa nga kkumi.
40  Andereya muganda wa Simooni Peetero y’omu ku abo ababiri abaawulira Yokaana bye yayogera, ne bagoberera Yesu.
41  Yasooka kusanga muganda we Simooni, n’amugamba nti: “Tuzudde Masiya” (nga bwe kiba kivvuunuddwa kitegeeza, “Kristo”),
42  era n’amutwala eri Yesu. Yesu bwe yamulaba n’amugamba nti: “Ggwe Simooni omwana wa Yokaana; ojja kuyitibwanga Keefa” (erivvuunulwa nti, “Peetero”).
43  Olunaku olwaddako, Yesu n’ayagala okugenda e Ggaliraaya. Awo n’asanga Firipo n’amugamba nti: “Beera mugoberezi wange.”
44  Firipo yali abeera Besusayida, ekibuga Andereya ne Peetero gye baali babeera.
45  Firipo n’asanga Nassanayiri n’amugamba nti: “Tusanze Yesu omwana wa Yusufu ow’e Nazaaleesi, Musa gwe yawandiikako mu Mateeka era ne Bannabbi gwe baawandiikako.”
46  Naye Nassanayiri n’amuddamu nti: “Waliwo ekirungi ekiyinza okuva e Nazaaleesi?” Firipo n’amugamba nti: “Jjangu olabe.”
47  Yesu bwe yalaba Nassanayiri ng’ajja gy’ali n’agamba nti: “Laba Omuyisirayiri wawu ataliimu bukuusa.”
48  Nassanayiri n’agamba nti: “Kijja kitya okuba nti ommanyi?” Yesu n’amuddamu nti: “Nnakulabye ng’otudde wansi w’omutiini nga Firipo tannakuyita.”
49  Nassanayiri n’amuddamu nti: “Labbi, ggwe Mwana wa Katonda, ggwe Kabaka wa Isirayiri.”
50  Yesu n’amuddamu nti: “Okkirizza olw’okuba nkugambye nti nnakulabye wansi w’omutiini? Ojja kulaba ebintu ebisinga bino.”
51  Era n’amugamba nti: “Mazima ddala mbagamba nti mujja kulaba eggulu nga libikkuse, nga bamalayika ba Katonda bambuka era nga bakka eri Omwana w’omuntu.”
2  Ku lunaku olw’okusatu waaliwo ekijjulo ky’embaga ey’obugole mu Kaana eky’e Ggaliraaya, era maama wa Yesu yaliyo.
2  Yesu n’abayigirizwa be nabo baali bayitiddwa ku kijjulo ekyo.
3  Omwenge bwe gwakendeera, maama wa Yesu n’amugamba nti: “Tebalina mwenge.”
4  Naye Yesu n’amugamba nti: “Ekyo nze naawe kitukwatirako wa? Ekiseera kyange tekinnatuuka.”
5  Maama we n’agamba abo abaali baweereza nti: “Kyonna ky’abagamba okukola mukikole.”
6  Waaliwo amatogero mukaaga ag’amayinja, agaali gateereddwawo nga bwe kyali kyetaagisa okusinziira ku mateeka g’Abayudaaya agakwata ku kutukuzibwa; buli limu lyali ligyaamu ebipimo bibiri oba bisatu.
7  Yesu n’abagamba nti: “Amatogero mugajjuze amazzi.” Awo ne bagajjuza okutuuka ku migo.
8  Awo n’abagamba nti: “Museneeko mutwalire kalabaalaba w’omukolo.” Ne bamutwalira.
9  Kalabaalaba bwe yalega ku mazzi agaali gafuuse omwenge, nga tamanyi gye guvudde, (wadde nga bo abaweereza abaali basenye amazzi baali bamanyi), n’ayita omugole omusajja
10  n’amugamba nti: “Buli muntu asooka kugabula mwenge mulungi, era abantu bwe bamala okutamiira n’alyoka aleeta ogutali mulungi. Naye ggwe omwenge omulungi obadde okyaguterese okutuusa kati.”
11  Kino Yesu yakikolera Kaana eky’e Ggaliraaya; kye kyamagero ekyasooka mu ebyo bye yakola, era yayolesa ekitiibwa kye, abayigirizwa be ne bamukkiriza.
12  Oluvannyuma lw’ebyo, ye ne maama we ne baganda be era n’abayigirizwa be baagenda e Kaperunawumu, naye tebaamalayo nnaku nnyingi.
13  Embaga y’Abayudaaya ey’Okuyitako bwe yali eneetera okutuuka, Yesu n’agenda e Yerusaalemi.
14  N’asanga mu yeekaalu abaali batunda ente, endiga, enjiibwa, era n’abaali bavungisa ssente nga bali mu bifo byabwe batudde.
15  Awo n’akwata emiguwa n’agikolamu embooko, n’agobamu bonna abaalina endiga n’ente, n’ayiwa ne ssente z’abo abaali bavungisa ssente era n’avuunika emmeeza zaabwe.
16  N’agamba abo abaali batunda enjiibwa nti: “Ebintu bino mubiggye wano! Ennyumba ya Kitange mulekere awo okugifuula akatale!”
17  Abayigirizwa be ne bajjukira nti kyawandiikibwa nti: “Okwagala ennyo ennyumba yo kulimmalawo.”
18  Awo Abayudaaya ne bamuddamu nti: “Kabonero ki k’oyinza okutulaga okukakasa nti olina obuyinza okukola ebintu bino?”
19  Yesu n’abaddamu nti: “Mumenye yeekaalu eno, nja kugizimbira mu nnaku ssatu.”
20  Abayudaaya ne bagamba nti: “Yeekaalu eno yazimbibwa mu bbanga lya myaka 46, ggwe ogizimbire mu nnaku ssatu?”
21  Kyokka yeekaalu gye yali ayogerako gwe mubiri gwe.
22  Naye bwe yamala okuzuukira, abayigirizwa be ne bajjukira nti ekyo yateranga okukyogera, ne bakkiriza ekyawandiikibwa n’ekyo Yesu kye yayogera.
23  Kyokka, bwe yali e Yerusaalemi ku mbaga ey’Okuyitako, abantu bangi ne bakkiririza mu linnya lye, bwe baalaba ebyamagero bye yali akola.
24  Naye Yesu teyabeewa olw’okuba bonna yali abamanyi,
25  era olw’okuba yali teyeetaaga muntu yenna kumubuulira bikwata ku muntu, kubanga yali amanyi ekiri mu mutima gw’omuntu.
3  Waaliwo omusajja Omufalisaayo ayitibwa Nikodemu, eyali omufuzi mu Bayudaaya.
2  Ono yajja eri Yesu ekiro n’amugamba nti: “Labbi, tumanyi nti oli muyigiriza eyava eri Katonda, kubanga tewali muntu ayinza kukola byamagero bino by’okola okuggyako nga Katonda ali naye.”
3  Yesu n’amuddamu nti: “Mazima ddala nkugamba nti okuggyako ng’omuntu azaaliddwa omulundi ogw’okubiri, tasobola kulaba Bwakabaka bwa Katonda.”
4  Nikodemu n’amugamba nti: “Omuntu ayinza atya okuzaalibwa nga mukulu? Ayinza okuyingira mu lubuto lwa nnyina omulundi ogw’okubiri n’azaalibwa?”
5  Yesu n’addamu nti: “Mazima ddala nkugamba nti okuggyako ng’omuntu azaaliddwa amazzi n’omwoyo, tayinza kuyingira mu Bwakabaka bwa Katonda.
6  Ekizaaliddwa omubiri kiba mubiri, n’ekizaaliddwa omwoyo, kiba mwoyo.
7  Teweewuunya kubanga nkugambye nti: Muteekwa okuzaalibwa omulundi ogw’okubiri.
8  Embuyaga ekuntira gy’eyagala, era owulira okuwuuma kwayo, naye tomanya gy’eva na gy’egenda. Bwe kityo bwe kiri eri oyo yenna azaaliddwa omwoyo.”
9  Nikodemu n’amuddamu nti: “Ebintu bino biyinzika bitya?”
10  Yesu n’amuddamu nti: “Ggwe oli muyigiriza mu Isirayiri n’oba nga tomanyi bintu bino?
11  Mazima ddala nkugamba nti, bye tumanyi bye twogera, era bye tulabye bye tuwaako obujulirwa, naye mmwe temukkiriza bujulirwa bwe tuwa.
12  Bwe mba nga mbabuulidde ebintu eby’oku nsi ne mutakkiriza, munakkiriza mutya bwe nnaababuulira eby’omu ggulu?
13  Ate era, tewali muntu yali alinnye mu ggulu wabula oyo eyava mu ggulu, Omwana w’omuntu.
14  Nga Musa bwe yawanika omusota mu ddungu, n’Omwana w’omuntu ateekwa okuwanikibwa,
15  buli muntu yenna amukkiririzaamu afune obulamu obutaggwaawo.
16  “Kubanga Katonda yayagala nnyo ensi n’awaayo Omwana we eyazaalibwa omu yekka, buli muntu yenna amukkiririzaamu aleme okuzikirira, wabula afune obulamu obutaggwaawo.
17  Katonda teyatuma Mwana we ku nsi kugisalira musango, wabula yamutuma ensi esobole okulokolebwa okuyitira mu ye.
18  Oyo yenna amukkiririzaamu si wa kusalirwa musango. Oyo atamukkiririzaamu amaze okusalirwa omusango, kubanga takkiririzza mu linnya lya Mwana wa Katonda eyazaalibwa omu yekka.
19  Ekisinziirwako okusala omusango kye kino: nti ekitangaala kizze mu nsi naye abantu baagadde ekizikiza mu kifo ky’ekitangaala, olw’okuba ebikolwa byabwe bibi.
20  Kubanga oyo akola ebintu ebibi akyawa ekitangaala era tajja eri kitangaala, ebikolwa bye bireme okuvumirirwa.
21  Naye oyo akola eby’amazima ajja eri ekitangaala, ebikolwa bye biryoke birabike nga bituukagana n’ebyo Katonda by’ayagala.”
22  Ebyo bwe byaggwa, Yesu n’abayigirizwa be ne bagenda mu byalo by’omu Buyudaaya, n’abeera eyo nabo okumala ekiseera ng’abatiza.
23  Ne Yokaana yali abatiriza mu Enoni okumpi n’e Salimu kubanga eyo waaliyo amazzi mangi, era abantu bajjanga okubatizibwa;
24  kubanga Yokaana yali tannaba kusibibwa mu kkomera.
25  Awo abayigirizwa ba Yokaana ne bakaayana n’Omuyudaaya omu ku bikwata ku kutukuzibwa.
26  Ne bajja eri Yokaana ne bamugamba nti: “Labbi, omusajja eyali naawe emitala wa Yoludaani gwe wawaako obujulirwa, abatiza, era abantu bonna bagenda gy’ali.”
27  Yokaana n’abaddamu nti: “Omuntu tayinza kufuna kintu na kimu okuggyako nga kimuweereddwa okuva mu ggulu.
28  Mmwe mmwennyini munjulira nga nnayogera nti, ‘Si nze Kristo, wabula nnatumibwa kumukulemberamu.’
29  Oyo alina omugole omukazi ye mugole omusajja. Naye mukwano gw’omugole omusajja bw’ayimirira okumpi n’omugole omusajja n’amuwulira ng’ayogera, asanyuka nnyo. N’olwekyo, essanyu lyange lituukiridde.
30  Oyo alina okugenda nga yeeyongera ate nze ŋŋende nga nkendeera.”
31  Oyo ava waggulu y’asinga abalala bonna. Oyo ow’oku nsi wa mu nsi, era ayogera bintu bya ku nsi. Oyo ava mu ggulu y’asinga abalala bonna.
32  Awa obujulirwa ku by’alabye ne by’awulidde, naye tewali akkiriza bujulirwa bw’awa.
33  Oyo aba akkirizza obujulirwa bw’awa, aba akakasizza nti Katonda wa mazima.
34  Oyo Katonda gwe yatuma ayogera bigambo bya Katonda, kubanga Katonda agaba omwoyo gwe mu bungi.
35  Kitaawe w’omwana ayagala Omwana era amukwasizza ebintu byonna.
36  Oyo akkiririza mu Mwana alina obulamu obutaggwaawo; oyo ajeemera Omwana talifuna bulamu, wabula Katonda alimwolekeza obusungu bwe.
12  Bwe waali wabulayo ennaku mukaaga embaga ey’Okuyitako etuuke, Yesu n’atuuka e Bessaniya awaali Laazaalo gwe yali azuukizza mu bafu.
2  Awo ne bamutegekera eyo ekyeggulo; Maliza yali abaweereza era nga Laazaalo yali omu ku abo abaali balya naye.
3  Awo Maliyamu n’addira laatiri y’amafuta ag’akaloosa agayitibwa naludo, ag’omuwendo omungi, agaali gatatabuddwamu kintu kyonna, n’agafuka ku bigere bya Yesu era n’abisiimuula ng’akozesa enviiri ze, ennyumba n’ejjula akaloosa k’amafuta ago.
4  Naye Yuda Isukalyoti, omu ku bayigirizwa be, eyali anaatera okumulyamu olukwe n’agamba nti:
5  “Lwaki amafuta ago ag’akaloosa tegaatundiddwa ddinaali 300 ne ziweebwa abaavu?”
6  Kino yakyogera, si lwa kuba nti yali alumirirwa abaavu, naye olw’okuba yali mubbi. Ye yalina akasanduuko omwaterekebwanga ssente, era yabbanga ssente ezaateekebwangamu.
7  Awo Yesu n’agamba nti: “Mumuleke akole bw’atyo ng’ateekerateekera olunaku olw’okunziika.
8  Abaavu mubeera nabo bulijjo, naye nze temujja kuba nange bulijjo.”
9  Mu kiseera ekyo Abayudaaya bangi baategeera nti yali ali Bessaniya, ne bajja, si lwa Yesu yekka, naye era balabe ne Laazaalo gwe yazuukiza mu bafu.
10  Bakabona abakulu ne beekobaana okutta ne Laazaalo,
11  kubanga ku lulwe Abayudaaya bangi baali bagendayo era nga bakkiririza mu Yesu.
12  Ku lunaku olwaddirira, ekibiina ky’abantu abaali bazze ku mbaga ne bawulira nti Yesu yali agenda kujja e Yerusaalemi.
13  Awo ne bakwata amatabi g’enkindu ne bagenda okumusisinkana era ne batandika okwogerera waggulu nti: “Tukusaba, olokole! Aweereddwa omukisa oyo ajjira mu linnya lya Yakuwa, era Kabaka wa Isirayiri!”
14  Yesu bwe yasanga endogoyi ento, n’agituulako, nga bwe kyawandiikibwa nti:
15  “Totya ggwe muwala wa Sayuuni. Laba! Kabaka wo ajja ng’atudde ku mwana gw’endogoyi.”
16  Okusooka abayigirizwa be tebaategeera bintu ebyo, naye Yesu bwe yamala okugulumizibwa ne bajjukira nti ebintu ebyo byamuwandiikibwako, era nti baabimukolera.
17  Abantu abaali naye bwe yayita Laazaalo okuva mu ntaana n’amuzuukiza mu bafu, beeyongera okumuwaako obujulirwa.
18  Era eyo ye nsonga lwaki ekibiina ky’abantu kyagenda okumusisinkana, kubanga baawulira nti yakola ekyamagero ekyo.
19  Awo Abafalisaayo ne bagambagana nti: “Mukiraba nti tuteganira bwereere? Laba! Ensi yonna emugoberedde.”
20  Mu abo abaali bazze ku mbaga okusinza mwalimu Abayonaani.
21  Abo ne batuukirira Firipo eyali ow’e Besusayida eky’e Ggaliraaya ne bamugamba nti: “Ssebo twagala kulaba Yesu.”
22  Firipo n’agenda n’abuulira Andereya. Andereya ne Firipo ne babuulira Yesu.
23  Yesu n’abaddamu nti: “Ekiseera kituuse Omwana w’omuntu agulumizibwe.
24  Mazima ddala mbagamba nti empeke y’eŋŋaano bw’etegwa ku ttaka n’efa, esigala eri emu; naye bw’efa ebala ebibala bingi.
25  Oyo ayagala obulamu bwe abuzikiriza, naye oyo akyawa obulamu bwe mu nsi eno ajja kubukuuma asobole okufuna obulamu obutaggwaawo.
26  Oyo yenna ayagala okumpeereza angoberere, era gye nnaabeera n’omuweereza wange gy’anaabeera. Oyo yenna ayagala okumpeereza, Kitange alimuwa ekitiibwa.
27  Kaakano ndi mweraliikirivu nnyo; era njogere ki? Kitange, ndokola okuva mu kaseera kano. Wadde kiri kityo, nnina okwolekagana n’akaseera kano.
28  Kitange, gulumiza erinnya lyo.” Awo eddoboozi ne liva mu ggulu ne ligamba nti: “Ndigulumizza era nja kuligulumiza nate.”
29  Ekibiina ky’abantu abaali bayimiridde awo bwe baaliwulira ne bagamba nti eggulu libwatuse. Abalala ne bagamba nti: “Malayika ayogedde naye.”
30  Yesu n’abagamba nti: “Eddoboozi lino teriwuliddwa ku lwange, wabula ku lwammwe.
31  Kaakano ensi eno esalirwa omusango, era omufuzi w’ensi eno ajja kugoberwa ebweru.
32  Era bwe nnaayimusibwa okuva ku nsi, nja kusika abantu aba buli kika okubazza gye ndi.”
33  Kino yakyogera okulaga engeri gye yali agenda okufaamu.
34  Awo ekibiina ky’abantu ne kimugamba nti: “Twawulira mu Mateeka nti Kristo wa kubeerawo emirembe n’emirembe. Oyinza otya okugamba nti Omwana w’omuntu agenda kuwanikibwa? Omwana w’omuntu oyo y’ani?”
35  Yesu n’abagamba nti: “Ekitangaala kijja kuba nammwe okumala akaseera katono. Mutambule nga mukyalina ekitangaala, ekizikiza kireme okubasinza amaanyi; oyo atambulira mu kizikiza tamanya gy’agenda.
36  Mukkiririze mu kitangaala nga mukyakirina musobole okubeera abaana b’ekitangaala.” Yesu bwe yamala okwogera ebyo, n’agenda n’abeekweka.
37  Wadde nga yali akoze ebyamagero bingi nga balaba, tebaamukkiririzaamu,
38  ebigambo bya nnabbi Isaaya bisobole okutuukirira, ebigamba nti: “Yakuwa, ani akkiririzza mu kigambo kye twawulira? Era ani abikkuliddwa omukono gwa Yakuwa?”
39  Era Isaaya yalaga ensonga lwaki tebakkiriza bwe yagamba nti:
40  “Azibye amaaso gaabwe era akakanyazza emitima gyabwe, baleme okulaba n’amaaso gaabwe era n’emitima gyabwe gireme okutegeera bakyuke mbawonye.”
41  Isaaya yayogera ebintu ebyo kubanga yalaba ekitiibwa kye era n’amwogerako.
42  Kyokka bangi ku bafuzi baamukkiririzaamu, naye olw’Abafalisaayo tebaakiraga, baleme okugobebwa mu kkuŋŋaaniro;
43  kubanga baayagala nnyo ekitiibwa ky’abantu n’okusinga ekya Katonda.
44  Kyokka Yesu n’ayogerera waggulu nti: “Oyo anzikiririzaamu aba takkiririza mu nze nzekka, naye era aba akkiririza ne mu oyo eyantuma;
45  era n’oyo andaba aba alaba n’Oyo eyantuma.
46  Nnajja ng’ekitangaala mu nsi, buli anzikiririzaamu aleme okusigala mu kizikiza.
47  Naye singa omuntu yenna awulira ebigambo byange n’atabikolerako simusalira musango; kubanga sajja kusalira nsi musango wabula okugirokola.
48  Oyo aŋŋaana era n’atakkiriza bigambo byange, waliwo ajja okumusalira omusango. Ekigambo kye njogedde kye kijja okumusalira omusango ku lunaku olw’enkomerero.
49  Kubanga soogedde ku bwange, naye Kitange mmwennyini eyantuma ye yandagira bye nteekwa okwogera.
50  Era mmanyi nti ekiragiro kye bwe bulamu obutaggwaawo. N’olwekyo, bye njogera mbyogera nga Kitange bwe yaŋŋamba.”
