10  Bwe yavaayo, n’agenda ku nsalo za Buyudaaya emitala wa Yoludaani, era ekibiina ky’abantu ne kiddamu okukuŋŋaanira w’ali. Era ng’enkola ye bwe yali, n’atandika okubayigiriza.
2  Awo Abafalisaayo ne bajja gy’ali okumukema, ne bamubuuza obanga kikkirizibwa omusajja okugoba mukazi we.
3  N’abaddamu nti: “Kiki Musa kye yabalagira?”
4  Ne bamugamba nti: “Musa yakkiriza omusajja okugoba mukazi we era n’okumuwa ebbaluwa eraga nti amugobye.”
5  Yesu n’abagamba nti: “Musa yawandiika etteeka eryo olw’obukakanyavu bw’emitima gyammwe.
6  Kyokka, okuva ku lubereberye lw’okutonda, ‘Yabatonda omusajja n’omukazi.
7  Omusajja kyanaavanga aleka kitaawe ne nnyina,
8  era ababiri abo banaabanga omubiri gumu,’ nga tebakyali babiri naye nga bali omubiri gumu.
9  N’olwekyo, Katonda ky’agasse awamu, omuntu yenna takyawulangamu.”
10  Bwe yaddayo mu nju abayigirizwa be ne bamubuuza ebikwata ku nsonga eyo.
11  N’abagamba nti: “Buli agoba mukazi we n’awasa omulala, aba ayenze era aba ayisizza bubi mukazi we,
12  era n’omukazi bw’amala okuleka bba n’afumbirwa omulala, aba ayenze.”
13  Awo abantu ne batandika okumuleetera abaana abato abakwateko, naye abayigirizwa be ne bababoggolera.
14  Ekyo Yesu bwe yakiraba n’asunguwala, era n’abagamba nti: “Muleke abaana abato bajje gye ndi; temubagaana, kubanga Obwakabaka bwa Katonda bw’abo abalinga abaana abato.
15  Mazima mbagamba nti, omuntu yenna atakkiriza Bwakabaka bwa Katonda ng’omwana omuto, talibuyingiramu.”
16  Awo n’awambaatira abaana n’abawa omukisa ng’abassaako emikono.
17  Bwe yali mu kkubo ng’atambula, omusajja omu n’ajja ng’adduka n’afukamira mu maaso ge n’amubuuza nti: “Omuyigiriza Omulungi, kiki kye nteekwa okukola okusobola okusikira obulamu obutaggwaawo?”
18  Yesu n’amugamba nti: “Lwaki ompita omulungi? Teri mulungi, okuggyako Katonda.
19  Amateeka ogamanyi: ‘Tottanga, toyendanga, tobbanga, towaayirizanga, tokumpanyanga, kitaawo ne nnyoko obassangamu ekitiibwa.’”
20  Omusajja n’amugamba nti: “Omuyigiriza, bino byonna mbadde mbikwata okuva mu buto.”
21  Yesu n’amutunuulira era n’awulira ng’amwagadde, n’amugamba nti, “Ekintu kimu kyokka ky’obuzaayo okukola: Genda otunde ebintu by’olina ogabire abaavu, oliba n’obugagga mu ggulu; bw’omala okukola ekyo, ojje ongoberere.”
22  Naye ebigambo ebyo byamunakuwaza, n’agenda ng’anakuwadde kubanga yalina ebintu bingi.
23  Oluvannyuma lw’okwebulunguluza abaaliwo amaaso, Yesu n’agamba abayigirizwa be nti: “Nga kijja kuba kizibu nnyo abagagga okuyingira mu Bwakabaka bwa Katonda!”
24  Naye abayigirizwa be ne beewuunya nnyo olw’ebigambo bye yayogera. Yesu n’addamu n’abagamba nti: “Baana bange, nga kizibu okuyingira mu Bwakabaka bwa Katonda!
25  Kyangu eŋŋamira okuyita mu katuli k’empiso okusinga omugagga okuyingira mu Bwakabaka bwa Katonda.”
26  Ne beeyongera okwewuunya, era ne bamugamba nti: “Ddala ani ayinza okulokolebwa?”
27  Yesu n’abatunuulira n’abagamba nti: “Eri abantu tekisoboka, naye eri Katonda ebintu byonna bisoboka.”
28  Peetero n’amugamba nti: “Laba! Twaleka ebintu byonna ne tukugoberera.”
29  Yesu n’agamba nti: “Mazima mbagamba nti, tewali muntu eyaleka ennyumba, baganda be, bannyina, nnyina, kitaawe, abaana, oba ebibanja ku lwange ne ku lw’amawulire amalungi
30  ataliweebwa emirundi 100 mu kiseera kino—amayumba, baganda be, bannyina, bamaama, abaana, ebibanja, awamu n’okuyigganyizibwa—era n’obulamu obutaggwaawo mu nteekateeka y’ebintu egenda okujja.
31  Naye bangi ab’olubereberye baliba ba luvannyuma n’ab’oluvannyuma baliba ba lubereberye.”
32  Awo bwe baali mu kkubo nga bagenda e Yerusaalemi, nga Yesu abakulembeddemu, ne beewuunya, naye abo abaali babagoberera ne batya. Awo n’azza nate Ekkumi n’Ababiri ebbali n’atandika okubabuulira ebintu bino ebyali bigenda okumutuukako:
33  “Laba, tugenda e Yerusaalemi era Omwana w’omuntu ajja kuweebwayo eri bakabona abakulu n’abawandiisi. Bajja kumusalira ogw’okufa era bamuweeyo eri ab’amawanga;
34  abo bajja kumusekerera, bamuwandulire amalusu, bamukube emiggo, era bamutte, naye oluvannyuma lw’ennaku ssatu azuukizibwe.”
35  Awo Yakobo ne Yokaana, batabani ba Zebedaayo, ne bajja w’ali ne bamugamba nti: “Omuyigiriza, twagala otukolere kyonna kye tunaakusaba.”
36  N’abagamba nti: “Kiki kye mwagala mbakolere?”
37  Ne bamuddamu nti: “Bw’oliba oli mu kitiibwa kyo, tukusaba otukkirize tutuule naawe, omu ku mukono gwo ogwa ddyo ate omulala ku gwa kkono.”
38  Yesu n’abagamba nti: “Temumanyi kye musaba. Musobola okunywa ekikopo kye nnywa, oba okubatizibwa mu kubatizibwa kwe mbatizibwamu?”
39  Ne bamugamba nti: “Tusobola.” Awo Yesu n’abagamba nti: “Ekikopo kye nnywa mujja kukinywa, n’okubatizibwa kwe mbatizibwamu kwe mujja okubatizibwamu.
40  Naye si nze asalawo alituula ku mukono gwange ogwa ddyo oba ku gwa kkono, wabula ky’abo be kyategekerwa.”
41  Abalala ekkumi bwe baakiwulira ne banyiigira Yakobo ne Yokaana.
42  Naye Yesu n’abayita n’abagamba nti: “Mumanyi nti abo abafuga amawanga bakajjala ku bantu, n’abakulu baabwe babafugisa bukambwe.
43  Naye tekirina kuba bwe kityo mu mmwe; buli ayagala okuba omukulu mu mmwe ateekeddwa okubeera omuweereza wammwe,
44  era buli ayagala okubeera ow’olubereberye mu mmwe ateekeddwa okubeera omuddu wa bonna.
45  Kubanga n’Omwana w’omuntu teyajja kuweerezebwa, wabula okuweereza n’okuwaayo obulamu bwe ng’ekinunulo ku lw’abangi.”
46  Awo ne bagenda e Yeriko. Naye Yesu n’abayigirizwa be awamu n’ekibiina ky’abantu bwe baali bava mu Yeriko, Battimaayo (mutabani wa Timaayo), omuzibe w’amaaso eyali asabiriza yali atudde ku mabbali g’ekkubo.
47  Bwe yawulira nti Yesu Omunnazaaleesi ayitawo, n’atandika okwogerera waggulu ng’agamba nti: “Yesu, Omwana wa Dawudi, nsaasira!”
48  Awo bangi ne bamuboggolera nga bamugamba asirike, naye ye ne yeeyongera okwogerera waggulu nti: “Omwana wa Dawudi, nsaasira!”
49  Yesu n’ayimirira n’abagamba nti: “Mumuyite.” Ne bamuyita ne bamugamba nti: “Guma! Yimuka; akuyita.”
50  N’asuula eri ekyambalo kye eky’okungulu, n’asituka, n’ajja eri Yesu.
51  Yesu n’amugamba nti: “Kiki ky’oyagala nkukolere?” Omusajja omuzibe w’amaaso n’amugamba nti: “Labooni, nzibula amaaso.”
52  Yesu n’amugamba nti: “Genda, okukkiriza kwo kukuwonyezza.” Amangu ago n’azibuka amaaso n’atandika okumugoberera.
4  Awo n’addamu nate okuyigiriza ng’ali ku lubalama lw’ennyanja. Ekibiina ky’abantu kinene nnyo ne kikuŋŋaanira w’ali; n’alinnya eryato n’atuula omwo ng’ali ku nnyanja naye ng’ekibiina kyonna kiri ku lubalama.
2  N’atandika okubayigiriza ebintu bingi ng’akozesa engero, n’abagamba nti:
3  “Muwulire. Omusizi yagenda okusiga,
4  era bwe yali asiga, ensigo ezimu ne zigwa ku mabbali g’ekkubo, ebinyonyi ne bijja ne bizirya.
5  Endala ne zigwa awali enjazi awataali ttaka lingi, amangu ago ne zimera kubanga ettaka lyali ttono.
6  Naye enjuba bwe yavaayo, n’ezookya ne zikala olw’okuba zaali tezirina mirandira.
7  Ate ensigo endala ne zigwa mu maggwa, amaggwa ne gakula ne gazitta ne zitabala bibala.
8  Naye endala ne zigwa ku ttaka eddungi ne zimera ne zeeyongera okukula era ne zitandika okubala ebibala, ne bikubisaamu emirundi 30, 60, ne 100.”
9  Awo n’abagamba nti: “Oyo alina amatu ag’okuwulira, awulire.”
10  Awo bwe yali yekka, abamu ku bayigirizwa awamu n’Ekkumi n’Ababiri ne bajja gy’ali ne batandika okumubuuza ebikwata ku ngero.
11  N’abagamba nti: “Mmwe muweereddwa okutegeera ekyama ekitukuvu eky’Obwakabaka bwa Katonda, naye eri abo ab’ebweru byonna bisigala mu ngero,
12  ne kiba nti wadde batunula, babe nga tebalaba, era wadde bawulira, babe nga tebategeera makulu gaabyo; era tebalisobola kukyuka basonyiyibwe.”
13  Ate era n’abagamba nti: “Olugero luno bwe muba temulutegeera, olwo munaayinza mutya okutegeera engero endala zonna?
14  “Omusizi asiga ekigambo.
15  Ensigo ezaagwa ku mabbali g’ekkubo be bantu abawulira ekigambo, naye amangu ddala nga baakakiwulira, Sitaani ajja n’atwala ekigambo ekibasigiddwamu.
16  Ate ezo ezaasigibwa awali enjazi, be bantu abawulira ekigambo, amangu ago ne bakikkiriza n’essanyu.
17  Naye tebaba na mirandira, era babeerawo okumala akaseera katono; kyokka amangu ddala nga wazzeewo okubonaabona oba okuyigganyizibwa olw’ekigambo, beesittala.
18  Ate era, waliwo endala ezaasigibwa mu maggwa. Zino, beebo ababa bawulidde ekigambo,
19  naye okweraliikirira okw’omu kiseera kino n’obulimba bw’obugagga n’okwegomba ebintu ebirala byonna biyingira ne bizisa ekigambo ne kitabala.
20  Ate ezo ezaasigibwa ku ttaka eddungi, beebo abawulira ekigambo ne bakisiima ne babala ebibala ebikubisaamu emirundi 30, 60, ne 100.”
21  Era ne yeeyongera okubagamba nti: “Ettaala tevuunikibwako kibbo, era teteekebwa wansi wa kitanda. Eteekebwa ku kikondo kyayo, si bwe kiri?
22  Kubanga tewali kintu kyonna kikwekeddwa ekitalikwekulwa; era tewali kintu kyonna kikisiddwa ekitalimanyika.
23  Buli alina amatu awulire.”
24  Era n’abagamba nti: “Musseeyo omwoyo ku ebyo bye muwulira. Ekipimo kye mukozesa okupimira abalala, nammwe kye kirikozesebwa okubapimira, era n’ebirala biribongerwako.
25  Kubanga buli alina alyongerwako; naye oyo atalina, n’ekyo ky’alina kirimuggibwako.”
26  Awo n’ayongera n’abagamba nti: “Obwakabaka bwa Katonda bulinga omuntu asiga ensigo mu ttaka.
27  Yeebaka ekiro, n’azuukuka ku makya, era ensigo zimera ne zikula, naye tamanya ngeri ekyo gye kibaawo.
28  Ettaka likuza mpolampola ebimera ne bibala; ebikoola bye bisooka, ne kuddako ebirimba ebito, ate oluvannyuma ne kuddako ebirimba ebirimu empeke ezikuze obulungi.
29  Naye amangu ddala ng’ebibala byengedde, abisala n’ekiwabyo kubanga ekiseera eky’okukungula kiba kituuse.”
30  Era ne yeeyongera okugamba nti: “Obwakabaka bwa Katonda tuyinza kubugeraageranya ku ki, oba lugero ki lwe tuyinza okukozesa okubunnyonnyola?
31  Bulinga akasigo ka kalidaali. Mu kiseera we kasigibwa mu ttaka ke kaba kasingayo obutono mu nsigo zonna eziri ku nsi.
32  Naye bwe kamala okusigibwa, kamera ne kagejja okusinga ebimera eby’enva byonna era ne kassaako amatabi amanene, ebinyonyi eby’omu bbanga ne biba nga bisobola okubeera mu kisiikirize kyago.”
33  Yakozesa engero nnyingi ng’ezo okubabuulira ekigambo okusinziira nga bwe baali bayinza okutegeera.
34  Mu butuufu, teyayogeranga nabo nga takozesezza ngero; kyokka bo abayigirizwa be yabannyonnyolanga ebintu byonna nga bali bokka.
35  Awo bwe bwawungeera ku lunaku olwo, n’abagamba nti: “Tusomoke tugende emitala.”
36  Bwe baamala okusiibula ekibiina, ne bamutwala mu lyato, era waaliwo n’amaato amalala.
37  Awo omuyaga ogw’amaanyi ne gujja, amayengo ne geeyiwa mu lyato ne libulako katono okubbira.
38  Naye ye yali mu kifo eky’emabega mu lyato nga yeebase ku mutto. Ne bamuzuukusa nga bamugamba nti: “Omuyigiriza, tofaayo ng’olaba tunaatera okusaanawo?”
39  Awo n’ayimuka n’aboggolera omuyaga era n’agamba ennyanja nti: “Sirika! Teeka!” Omuyaga ne gukkakkana, ennyanja n’eteeka.
40  Awo n’abagamba nti: “Lwaki mutidde nnyo? Temunnaba kufuna kukkiriza kwonna?”
41  Naye ne batya nnyo, era ne beebuuzaganya nti: “Ono ddala y’ani, omuyaga n’ennyanja nabyo bimuwulira?”
11  Bwe baali banaatera okutuuka e Yerusaalemi, nga batuuse e Besufaage era n’e Bessaniya ku Lusozi olw’Emizeyituuni, n’atuma abayigirizwa be babiri
2  n’abagamba nti: “Mugende mu kabuga kali ke mulengera, era amangu ddala nga mwakakayingiramu, mujja kulaba omwana gw’endogoyi ogusibiddwa, oguteebagalwangako muntu yenna. Mugusumulule muguleete.
3  Omuntu yenna bw’ababuuza nti, ‘Lwaki mugusumulula?’ mumugambe nti, ‘Mukama waffe agwetaaga, era gujja kukomezebwawo mangu.’”
4  Ne bagenda ne basanga omwana gw’endogoyi nga gusibiddwa ku mulyango, ku mabbali g’oluguudo, ne bagusumulula.
5  Naye abamu ku abo abaali bayimiridde awo ne bababuuza nti: “Lwaki musumulula omwana gw’endogoyi ogwo?”
6  Ne babaddamu nga Yesu bwe yali abagambye, ne babaleka ne bagenda.
7  Awo ne baleeta omwana gw’endogoyi eri Yesu, ne baguteekako ebyambalo byabwe eby’okungulu, n’agutuulako.
8  Era bangi ne baalirira ebyambalo byabwe eby’okungulu mu kkubo ate abalala ne batema amatabi ku miti egy’oku ttale.
9  Abo abaali bakulembedde n’abo abaali bava emabega ne boogerera waggulu nga bagamba nti: “Tukusaba, olokole! Aweereddwa omukisa oyo ajjira mu linnya lya Yakuwa!
10  Obwakabaka bwa kitaffe Dawudi obugenda okujja buweereddwa omukisa! Tukusaba, lokola ggwe ali waggulu!”
11  Awo n’atuuka mu Yerusaalemi n’ayingira mu yeekaalu, n’atunuulira ebintu byonna ebyalimu, naye olw’okuba obudde bwali bunaatera okuwungeera, n’afuluma n’agenda e Bessaniya ng’ali n’Ekkumi n’Ababiri.
12  Ku lunaku olwaddako, bwe baali nga bava e Bessaniya, enjala n’emuluma.
13  N’alengera omutiini ogwaliko ebikoola, era n’agenda okulaba obanga anaasangako ebibala. Naye bwe yagutuukako, n’atasangako kibala kyonna okuggyako ebikoola, kubanga ekyo si kye kyali ekiseera emitiini mwe gibalira.
14  N’agugamba nti: “Tewabangawo alya ku bibala byo emirembe n’emirembe.” Era abayigirizwa be baali bawulira.
15  Awo ne batuuka e Yerusaalemi. N’ayingira mu yeekaalu, n’agobamu abaali batundiramu ebintu n’abo abaali babigula, n’avuunika emmeeza z’abo abaali bavungisa ssente era n’entebe z’abo abaali batunda amayiba,
16  era n’atakkiriza muntu yenna kuyisa kintu kyonna mu yeekaalu.
17  Era n’ayigiriza abantu ng’agamba nti: “Tekyawandiikibwa nti, ‘Ennyumba yange eriyitibwa nnyumba ya kusabirwamu amawanga gonna’? Naye mmwe mugifudde mpuku ya banyazi.”
18  Bakabona abakulu n’abawandiisi bwe baakiwulira, ne banoonya engeri gye bayinza okumuttamu; kubanga baali bamutya olw’okuba abantu baawuniikiriranga olw’engeri gye yayigirizangamu.
19  Bwe bwawungeera, ne bava mu kibuga.
20  Era bwe baali batambula ku makya ennyo ne balaba omutiini nga gukaze okuviira ddala ku mirandira.
21  Peetero bwe yajjukira ebyali bibaddewo n’amugamba nti: “Labbi, laba! omutiini gwe wakolimidde gukaze.”
22  Yesu n’addamu nti: “Mube n’okukkiriza mu Katonda.
23  Mazima mbagamba nti buli anaagambanga olusozi luno nti, ‘Siguukulukuka ogwe mu nnyanja,’ kijja kuba bwe kityo singa aba tabuusabuusa mu mutima gwe, naye ng’alina okukkiriza nti ky’ayogedde kijja kutuukirira.
24  Kyenva mbagamba nti ebintu byonna bye musaba, mube n’okukkiriza nti mubifunye, era mulibifuna.
25  Bwe muba musaba, musonyiwenga buli aba abakoze ekibi, nammwe Kitammwe ali mu ggulu asobole okubasonyiwa ebibi byammwe.”
26  ​—
27  Awo ne bakomawo nate e Yerusaalemi. Era bwe yali atambula mu luggya lwa yeekaalu, bakabona abakulu n’abawandiisi n’abakadde ne bajja
28  ne bamubuuza nti: “Oggya wa obuyinza okukola ebintu bino? Era ani eyakuwa obuyinza okubikola?”
29  Yesu n’abaddamu nti: “Nange ka mbabuuze ekibuuzo kimu. Bwe munanziramu, nange nja kubabuulira gye nzigya obuyinza okukola ebintu bino.
30  Yokaana yaggya wa obuyinza okubatiza, mu ggulu oba mu bantu? Munziremu.”
31  Ne batandika okwogera bokka na bokka nti: “Singa tugamba nti ‘Yabuggya mu ggulu,’ ajja kugamba nti, ‘Lwaki temwamukkiriza?’
32  Oba tugambe nti ‘Yabuggya mu bantu’?” Baatya okwogera bwe batyo olw’ekibiina ky’abantu kubanga abantu abo bonna baali bakitwala nti Yokaana yali nnabbi.
33  Ne baddamu Yesu nti: “Tetumanyi.” Yesu n’abagamba nti: “Nange sijja kubabuulira gye nzigya buyinza kukola bintu bino.”
8  Mu nnaku ezo, abantu baddamu ne bakuŋŋaana bangi era tebaalina kya kulya. Bw’atyo n’ayita abayigirizwa be n’abagamba nti:
2  “Abantu bano mbasaasira, kubanga kati ziweze ennaku ssatu nga bali nange naye nga tebalina kya kulya;
3  bwe mbasiibula baddeyo ewaabwe nga tebalina kye balidde, bajja kugwa ku kkubo, kubanga abamu bava wala.”
4  Naye abayigirizwa be ne bamugamba nti: “Mu kifo kino ekyesudde, omuntu anaggya wa emigaati egiyinza okukkusa abantu bano?”
5  N’ababuuza nti: “Mulinawo emigaati emeka?” Ne bagamba nti: “Musanvu.”
6  N’agamba abantu okutuula wansi. Awo n’akwata emigaati omusanvu ne yeebaza, n’agimenyamu, n’agiwa abayigirizwa be okugigaba era ne bagigabira abantu.
7  Baalinawo n’eby’ennyanja bitono; era bwe yamala okwebaza, n’abagamba nabyo babigabe.
8  Ne balya ne bakkuta, ne bakuŋŋaanya obutundutundu obwafikkawo ne bujjuza ebisero ebinene musanvu.
9  Abasajja baali nga 4,000. Awo n’abasiibula.
10  Amangu ago n’alinnya eryato n’abayigirizwa be ne bagenda mu kitundu ky’e Dalumanusa.
11  Ng’ali eyo, Abafalisaayo bajja ne batandika okumuwakanya, nga bamusaba abawe akabonero okuva mu ggulu, olw’okwagala okumukema.
12  N’awulira ennaku ya maanyi nnyo, era n’agamba nti: “Lwaki omulembe guno gwagala okulaba akabonero? Mazima mbagamba nti, tewali kabonero kajja kuguweebwa.”
13  Bwe yamala okwogera ebyo, n’abaviira n’alinnya eryato nate, n’agenda emitala.
14  Kyokka abayigirizwa beerabira okutwala emigaati, era mu lyato tebaalinamu kya kulya kyonna okuggyako omugaati gumu.
15  N’abagamba nti: “Mutunule; mwegendereze ekizimbulukusa ky’Abafalisaayo n’ekya Kerode.”
16  Ne batandika okukaayana bokka na bokka olw’okuba tebaalina migaati.
17  Bwe yakiraba n’abagamba nti: “Lwaki mukaayana olw’okuba temulina migaati? Temunnafuna makulu era temunnategeera? Emitima gyammwe gikyazibuwaliddwa okutegeera?
18  ‘Wadde nga mulina amaaso, temulaba? Era wadde nga mulina amatu, temuwulira?’ Temujjukira?
19  Bwe nnagabira abasajja 5,000 emigaati etaano, mwakuŋŋaanya ebisero by’obutundutundu bw’emigaati bimeka?” Ne bamugamba nti: “Kkumi na bibiri.”
20  “Ate bwe nnagabira abasajja 4,000 emigaati omusanvu, mwakuŋŋaanya ebisero by’obutundutundu bw’emigaati bimeka?” Ne bamugamba nti “Musanvu.”
21  Awo n’abagamba nti: “Era temunnategeera?”
22  Awo ne batuuka e Besusayida era abantu ne bamuleetera omusajja omuzibe w’amaaso ne bamwegayirira amukwateko.
23  Awo n’akwata omuzibe w’amaaso ku mukono n’amutwala ebweru w’akabuga ako. Bwe yamala okuwanda amalusu ku maaso ge n’amussaako emikono n’amubuuza nti: “Olina ekintu kyonna ky’olaba?”
24  Omusajja n’atunula waggulu n’agamba nti: “Ndaba abantu, naye balinga emiti egitambula.”
25  N’addamu okuteeka emikono gye ku maaso g’omusajja oyo era omusajja n’atandika okulaba obulungi. Amaaso ge gaazibuka n’aba nga buli kimu akiraba bulungi.
26  N’amusiibula addeyo ewaabwe, kyokka n’amugamba nti: “Togenda mu kabuga.”
27  Awo Yesu n’abayigirizwa be ne boolekera obubuga bw’e Kayisaliya ekya Firipo, era bwe baali nga batambula n’abuuza abayigirizwa be nti: “Abantu bagamba nti nze ani?”
28  Ne bamugamba nti: “Abamu bagamba nti Yokaana Omubatiza, abalala nti Eriya, ate abalala nti omu ku bannabbi.”
29  N’ababuuza nti: “Ate mmwe mugamba nti nze ani?” Peetero n’amuddamu nti: “Ggwe Kristo.”
30  Awo n’abakuutira obutakibuulirako muntu n’omu.
31  Ate era n’abagamba nti Omwana w’omuntu ateekwa okubonyaabonyezebwa ennyo, era abakadde ne bakabona abakulu n’abawandiisi bamwegaane, era attibwe, naye oluvannyuma lw’ennaku ssatu azuukire.
32  Ekyo yakyogera kaati. Naye Peetero n’amuzza ebbali n’amunenya.
33  Awo Yesu n’akyuka, n’atunuulira abayigirizwa be, n’agamba Peetero nti: “Dda ennyuma wange Sitaani, kubanga endowooza yo si ya Katonda, wabula ya bantu.”
34  Awo n’ayita ekibiina n’abayigirizwa be n’abagamba nti: “Omuntu yenna bw’aba ayagala okungoberera, alekere awo okwetwala yekka, asitule omuti gwe ogw’okubonaabona angobererenga.
35  Kubanga buli ayagala okulokola obulamu bwe alibufiirwa, naye buli afiirwa obulamu bwe ku lwange ne ku lw’amawulire amalungi alibulokola.
36  Ddala kigasa ki omuntu okufuna ensi yonna naye n’afiirwa obulamu bwe?
37  Kiki ddala omuntu ky’ayinza okuwaayo okununula obulamu bwe?
38  Buli ankwatirwa ensonyi nze era n’ebigambo byange mu mulembe guno omwonoonyi era ogutali mwesigwa eri Katonda, n’Omwana w’omuntu alimukwatirwa ensonyi bw’alijjira mu kitiibwa kya Kitaawe ng’ali wamu ne bamalayika abatukuvu.”
16  Ssabbiiti bwe yaggwa, Maliyamu Magudaleena, Maliyamu maama wa Yakobo, ne Saalome, ne bagula eby’akaloosa bagende babimusiige.
2  Awo ku makya ennyo ng’enjuba evuddeyo, ku lunaku olusooka mu wiiki, ne bagenda ku ntaana.
3  Ne beebuuzaganya nti: “Ani anaatuyiringisiza ejjinja okuliggya ku mulyango gw’entaana?”
4  Naye bwe beetegereza obulungi, ne balaba ng’ejjinja lyaggiddwawo, wadde nga lyali ddene nnyo.
5  Bwe baayingira mu ntaana, ne balaba omuvubuka ng’atudde ku mukono ogwa ddyo, ng’ayambadde olugoye oluwanvu olweru, ne beewuunya nnyo.
6  N’abagamba nti: “Temwewuunya. Mmanyi nti munoonya Yesu Omunnazaaleesi eyakomererwa ku muti. Yazuukiziddwa, taliiwo wano. Mulabe! Kino kye kifo we baamuteeka.
7  Naye mugende mutegeeze abayigirizwa be ne Peetero nti, ‘Agenze Ggaliraaya. Eyo gye munaamulabira nga bwe yabagamba.’”
8  Bwe baava mu ntaana ne badduka kubanga baali bakwatiddwa ensisi era nga bawuniikiridde. Era tebaabuulirako muntu yenna kubanga baali batidde nnyo.
9  Era n’ayongera n’abagamba nti: “Mazima mbagamba nti, waliwo abamu ku bali wano abatalirega ku kufa okutuusa nga bamaze okulaba Obwakabaka bwa Katonda nga buzze n’amaanyi.”
2  Oluvannyuma lw’ennaku mukaaga, Yesu yatwala Peetero, Yakobo, ne Yokaana ku lusozi oluwanvu. Tewaaliyo muntu mulala okuggyako bo. Awo n’afuusibwa nga balaba;
3  ebyambalo bye eby’okungulu ne bitandika okumasamasa, era ne bifuuka byeru nnyo nga tewali mwozi wa ngoye n’omu ku nsi asobola kubyoza ne bifuuka byeru bwe bityo.
4  Era ne balaba Eriya ne Musa nga banyumya ne Yesu.
5  Amangu ago Peetero n’agamba Yesu nti: “Labbi, kirungi ffe okubeera wano. N’olwekyo, ka tusimbe weema ssatu, ng’emu yiyo, endala nga ya Musa, ate endala nga ya Eriya.”
6  Mu butuufu, yali tamanyi kya kwogera kubanga baali batidde nnyo.
7  Awo ekire ne kijja, ne kibasiikiriza era eddoboozi ne liva mu kire nga ligamba nti: “Ono ye Mwana wange omwagalwa. Mumuwulire.”
8  Kyokka, amangu ago ne batunulatunula ne batalabawo muntu n’omu okuggyako Yesu.
9  Bwe baali bava ku lusozi, n’abakuutira obutabuulirako muntu n’omu bye baali balabye, okutuusa Omwana w’omuntu lwe yandimaze okuzuukira mu bafu.
10  Ebigambo ebyo ne babikuumira ku mitima gyabwe, naye ne bakubaganya ebirowoozo ku kuzuukira mu bafu kye kyali kitegeeza.
11  Awo ne bamubuuza nti: “Lwaki abawandiisi bagamba nti Eriya y’alina okusooka okujja?”
12  N’abagamba nti: “Eriya y’ajja okusooka okujja azzeewo ebintu byonna. Naye lwaki kyawandiikibwa nti Omwana w’omuntu alina okubonyaabonyezebwa ennyo era anyoomebwe?
13  Naye mbagamba nti, Eriya yajja era ne bamukola byonna bye baayagala, ng’Ebyawandiikibwa bwe byamwogerako.”
14  Bwe baagenda awaali abayigirizwa abalala, ne balaba ng’ekibiina ky’abantu kibeetoolodde era ng’abawandiisi babawakanya.
15  Naye abantu olwamulaba, ne beewuunya era ne badduka okugenda gy’ali bamulamuse.
16  N’ababuuza nti: “Kiki kye muwakana nabo?”
17  Omu ku bo n’amuddamu nti: “Omuyigiriza, nnaleese omwana wange gy’oli kubanga aliko omwoyo omubi ogumulemesa okwogera.
18  Buli lwe gumukwata gumukuba wansi n’abimba ejjovu, n’aluma amannyo, era n’aggwaamu amaanyi. Nnasabye abayigirizwa bo bagugobe naye ne batasobola.”
19  N’abagamba nti: “Mmwe ab’omulembe guno ogutalina kukkiriza, ndibeera nammwe kutuusa ddi? Ndimala nammwe kiseera kyenkana wa nga mbagumiikiriza? Mumundeetere.”
20  Ne bamuleetera omwana, naye omwoyo omubi bwe gwamulaba, ne gumujugumiza, n’agwa wansi ne yeevulungula, era n’abimba ejjovu.
21  Awo Yesu n’abuuza kitaawe w’omwana nti: “Amaze bbanga ki ng’ali bw’ati?” N’amuddamu nti: “Okuviira ddala nga muto,
22  era emirundi mingi gwamusuulanga mu muliro ne mu mazzi nga gwagala okumutta. Bw’oba osobola okubaako ky’okolawo, tusaasire otuyambe.”
23  Yesu n’amugamba nti: “Ogambye nti, ‘Bw’oba osobola’? Ebintu byonna bisoboka singa omuntu aba n’okukkiriza.”
24  Amangu ago kitaawe w’omwana n’ayogerera waggulu ng’agamba nti: “Nnina okukkiriza! Naye nnyamba okukkiriza kwange kweyongereko!”
25  Yesu bwe yalaba ng’ekibiina ky’abantu kidduka okujja gye bali, n’aboggolera omwoyo omubi ng’agamba nti: “Mwoyo ggwe oguziba omuntu omumwa n’amatu, nkulagira nti muveeko era tomuddangako.”
26  Era oluvannyuma lw’okuleekaana n’okumujugumiza ne gumuvaako; omwana n’aba ng’afudde, era abantu abasinga obungi ne bagamba nti: “Afudde!”
27  Naye Yesu n’amukwata ku mukono n’ayimuka.
28  Bwe yamala okuyingira mu nnyumba abayigirizwa be ne bamubuuza nga bali bokka nti: “Lwaki twalemereddwa okugugoba?”
29  N’abagamba nti: “Omwoyo ogw’ekika kino tegusobola kuva ku muntu awatali kusaba.”
30  Bwe baava eyo ne bayitira e Ggaliraaya, naye n’atayagala muntu yenna kukitegeera.
31  Kubanga yali ayigiriza abayigirizwa be ng’abagamba nti: “Omwana w’omuntu agenda kuliibwamu olukwe aweebweyo mu mikono gy’abantu bamutte, naye wadde ng’ajja kuttibwa, ajja kuzuukira oluvannyuma lw’ennaku ssatu.”
32  Kyokka bye yali abagamba baali tebabitegeera, ate nga batya okumubuuza.
33  Awo ne batuuka e Kaperunawumu. Bwe yali mu nnyumba n’ababuuza nti: “Kiki ekibadde kibakaayanya mu kkubo?”
34  Ne basirika, kubanga baali bakaayana ani ku bo asinga obukulu.
35  Awo n’atuula, n’ayita Ekkumi n’Ababiri n’abagamba nti: “Ayagala okuba ow’olubereberye y’alina okusembayo mu bonna, era alina okuweereza banne bonna.”
36  Awo n’ayita omwana omuto, n’amuteeka wakati waabwe, n’amuwambaatira n’abagamba nti:
37  “Buli asembeza omu ku baana abato ng’ono ku lw’erinnya lyange, nange aba ansembezza, era buli ansembeza, tasembeza nze nzekka, wabula aba asembezza n’Oyo eyantuma.”
38  Yokaana n’amugamba nti: “Omuyigiriza, twalaba omuntu agoba dayimooni mu linnya lyo ne tugezaako okumugaana, kubanga yali tayita naffe.”
39  Naye Yesu n’agamba nti: “Temumugaana kubanga tewali n’omu akola kyamagero mu linnya lyange ate amangu ago n’anjogerako bubi.
40  Oyo atatuziyiza aba ku ludda lwaffe.
41  Mazima mbagamba nti buli abawa ekikopo ky’amazzi okunywa olw’okuba muli ba Kristo, talirema kufuna mpeera ye.
42  Naye buli eyeesittaza omu ku bato bano abalina okukkiriza, kyandisinzeeko singa asibibwa mu bulago olubengo olusikibwa endogoyi n’asuulibwa mu nnyanja.
43  “Era singa omukono gwo gukuleetera okwesittala, gutemeko. Kisingako okufuna obulamu ng’ekitundu kyo ekimu eky’omubiri kitemeddwako, okusinga lw’oba n’emikono ebiri naye n’osuulibwa mu Ggeyeena, mu muliro ogutayinza kuzikizibwa.
44  ​—
45  Era singa ekigere kyo kikuleetera okwesittala, kitemeko; kisingako okufuna obulamu ng’olina ekigere kimu, okusinga lw’oba n’ebigere ebibiri naye n’osuulibwa mu Ggeyeena.
46  ​—
47  Era singa eriiso lyo likuleetera okwesittala, liggyeemu. Kisingako okuyingira mu Bwakabaka bwa Katonda ng’olina eriiso limu, okusinga lw’oba n’amaaso abiri naye n’osuulibwa mu Ggeyeena,
48  awali envunyu ezitafa n’omuliro gye gutazikizibwa.
49  “Buli omu ateekwa okumansirwako omunnyo ogw’omuliro.
50  Omunnyo mulungi, naye singa omunnyo guggwaamu obuka bwagwo, munaakozesa ki okubuzzaamu? Mubeereemu omunnyo, era mube n’emirembe buli omu ne munne.”
7  Awo Abafalisaayo n’abamu ku bawandiisi abaali bavudde e Yerusaalemi ne bajja ne bakuŋŋaanira w’ali.
2  Ne balaba ng’abamu ku bayigirizwa be balya emmere n’engalo ezitali nnongoofu, kwe kugamba, ze batanaabye.
3  (Kubanga Abafalisaayo n’Abayudaaya bonna tebaalyanga okuggyako nga banaabye engalo zaabwe okutuukira ddala ku nkokola, nga bagoberera obulombolombo bwa bajjajjaabwe;
4  era bwe baavanga mu katale tebaalyanga okuggyako nga bamaze kunaaba. Era waliwo n’obulombolombo obulala bungi bwe baagobereranga, gamba ng’okunnyika ebikopo, ensumbi, n’ebibya eby’ebikomo.)
5  Awo Abafalisaayo n’abawandiisi ne bamubuuza nti: “Lwaki abayigirizwa bo tebagoberera bulombolombo bwa bajjajjaffe naye ne balya emmere n’engalo ezitali nnongoofu?”
6  N’abagamba nti: “Isaaya bye yayogera ku mmwe bannanfuusi bituufu, nga bwe kyawandiikibwa nti, ‘Abantu bano banzisaamu ekitiibwa kya ku mimwa, naye emitima gyabwe gindi wala.
7  Batawaanira bwereere okunsinza, kubanga bayigiriza biragiro bya bantu.’
8  Muleka amateeka ga Katonda ne mugoberera obulombolombo bw’abantu.”
9  Era n’ayongera n’abagamba nti: “Mukozesa olukujjukujju okuleka amateeka ga Katonda musobole okugoberera obulombolombo bwammwe.
10  Ng’ekyokulabirako, Musa yagamba nti, ‘Kitaawo ne nnyoko obassangamu ekitiibwa,’ era nti, ‘Oyo avuma kitaawe oba nnyina attibwenga.’
11  Naye mmwe mugamba nti, ‘Omuntu bw’agamba kitaawe oba nnyina nti: “Kyonna kye nnandikuwadde okukuyamba ye kolubaani (kwe kugamba, kirabo ekiweereddwayo eri Katonda),”’
12  era temumukkiriza kubaako kintu kyonna ky’akolera kitaawe oba nnyina.
13  Bwe mutyo mudibya ekigambo kya Katonda olw’obulombolombo bwe mwateekawo, era mukola n’ebirala bingi ebiri ng’ebyo.”
14  Awo n’addamu nate okuyita ekibiina ky’abantu, n’abagamba nti: “Mumpulirize mmwe mmwenna, era mutegeere amakulu g’ebigambo byange.
15  Tewali kintu ekiyingira mu muntu ekiyinza okumwonoona, wabula ebyo ebiva mu muntu bye bimwonoona.”
16  ​—
17  Bwe yava awali ekibiina ky’abantu, n’ayingira mu nju, abayigirizwa be ne bamubuuza ebikwata ku kyokulabirako ekyo.
18  N’abagamba nti: “Nammwe temutegedde nga bo? Temumanyi nti tewaliiwo kiyingira mu muntu ekisobola okumwonoona?
19  Ky’alya tekiyita mu mutima gwe, wabula kiyita mu lubuto ne kifuluma” Mu ngeri eyo yakiraga nti eby’okulya byonna birongoofu.
20  Era n’ayongera n’abagamba nti: “Ekyo ekiva mu muntu kye kimwonoona.
21  Kubanga munda mu mitima gy’abantu mwe muva ebirowoozo ebibi, ebikolwa eby’obugwenyufu, obubbi, obutemu,
22  obwenzi, okwegomba, ebikolwa ebibi, obulimba, obugwagwa, eriiso ery’obuggya, okuvvoola, amalala, n’obusirusiru.
23  Ebintu ebyo byonna ebibi biva munda ne byonoona omuntu.”
24  Bwe yava awo n’agenda mu kitundu ky’e Ttuulo n’eky’e Sidoni. Bwe yatuuka eyo n’ayingira mu nnyumba era n’atayagala muntu yenna kukimanya. Kyokka abantu baakitegeera.
25  Amangu ago omukazi eyalina muwala we omuto eyaliko omwoyo omubi n’awulira ebyogerwa ku Yesu, era n’ajja n’avunnama mu maaso ge.
26  Omukazi yali Muyonaani, ng’ava mu Foyiniikiya eky’omu Busuuli; awo n’amwegayirira agobe dayimooni ku muwala we.
27  Naye n’amugamba nti: “Leka abaana bamale okukkuta, kubanga tekiba kituufu okuddira emmere y’abaana n’ogisuulira obubwa obuto.”
28  Omukazi n’amuddamu nti: “Kituufu ssebo, naye obubwa obuba wansi w’emmeeza bulya obukunkumuka obuva ku mmere y’abaana.”
29  Awo Yesu n’amugamba nti: “Olw’okuba oyogedde bw’otyo, genda; dayimooni evudde ku muwala wo.”
30  Omukazi n’agenda ewuwe n’asanga ng’omwana agalamidde ku kitanda nga dayimooni emuvuddeko.
31  Bwe yakomawo okuva mu bitundu by’e Ttuulo, n’ayita mu Sidoni ne mu bitundu by’e Dekapoli n’atuuka ku nnyanja y’e Ggaliraaya.
32  Ng’ali eyo, ne bamuleetera omusajja eyali kiggala era nga tasobola kwogera bulungi; ne bamwegayirira amusseeko emikono.
33  Awo n’amuggya mu bantu n’amuzza ebbali. N’ateeka engalo ze mu matu g’omusajja, era bwe yamala okuwanda amalusu n’akwata ku lulimi lwe.
34  N’atunula waggulu, n’assa ekikkowe n’amugamba nti: “Efasa,” ekitegeeza nti, “Zibuka.”
35  Awo amatu ge ne gazibuka n’olulimi lwe ne lusumulukuka n’atandika okwogera obulungi.
36  Awo n’abakuutira obutabuulirako muntu n’omu; naye gye yakomya okubakuutira gye baakoma okukibuulira abalala.
37  Baawuniikirira nnyo ne bagamba nti: “Byonna by’akola byewuunyisa. Asobozesa ne bakiggala okuwulira, n’abatayogera okwogera.”
6  Eyo n’avaayo n’agenda mu kitundu ky’ewaabwe era abayigirizwa be ne bamugoberera.
2  Ssabbiiti bwe yatuuka, n’atandika okuyigiriza mu kkuŋŋaaniro, era bangi ku abo abaali bamuwuliriza ne bawuniikirira ne bagamba nti: “Omusajja ono yaggya wa ebintu bino? Lwaki yaweebwa amagezi nga gano, era lwaki akola ebyamagero ebifaanana bwe biti?
3  Ono si ye mubazzi, mutabani wa Maliyamu era muganda wa Yakobo, ne Yusufu, ne Yuda, ne Simooni? Ne bannyina tebali naffe wano?” Ne bagaana okumukkiririzaamu.
4  Naye Yesu n’abagamba nti: “Nnabbi assibwamu ekitiibwa buli wamu okuggyako mu kitundu ky’ewaabwe, ne mu b’eŋŋanda ze, ne mu b’omu nnyumba ye.”
5  N’olwekyo, teyakolerayo byamagero okuggyako okussa emikono ku balwadde abatonotono n’abawonya.
6  Mazima ddala yeewuunya abantu abo olw’obutaba na kukkiriza. Awo n’ayitaayita mu byalo by’omu kitundu ekyo ng’agenda ayigiriza.
7  Awo n’ayita Ekkumi n’Ababiri n’abatuma babiri babiri, era n’abawa obuyinza okugoba emyoyo emibi.
8  Era yabalagira obutatwala kintu kyonna ku lugendo okuggyako omuggo. Ate era yabalagira obutatwala migaati, wadde ensawo omuba eby’okulya, wadde ssente,
9  wadde ebyambalo bibiri, naye n’abalagira bagende nga bambadde engatto.
10  Ate era yabagamba nti: “Buli we mutuuka omuntu n’abaaniriza, mubeerenga mu maka ge okutuusa lwe muliva mu kifo ekyo.
11  Era mu kifo gye bataabasembezenga oba gye bataabawulirizenga, bwe mubanga muvaayo, mwekunkumulangako enfuufu ku bigere byammwe okuba obujulirwa gye bali.”
12  Awo ne bagenda ne babuulira abantu nga babagamba beenenye;
13  ne bagoba dayimooni nnyingi, era ne basiiga abalwadde bangi amafuta ne babawonya.
14  Awo Kabaka Kerode n’awulira ku bintu ebyo, kubanga erinnya lya Yesu lyali limanyiddwa nnyo, era ng’abantu bagamba nti: “Yokaana Omubatiza azuukiziddwa mu bafu, era eno ye nsonga lwaki akola ebyamagero.”
15  Naye abalala baali bagamba nti: “Ye Eriya.” Ate abalala nga bagamba nti: “Oyo nnabbi, nga bannabbi abalala.”
16  Naye Kerode bwe yabiwulira n’agamba nti: “Yokaana gwe nnatemako omutwe azuukiziddwa.”
17  Kubanga Kerode yali yalagira Yokaana akwatibwe era asibibwe mu kkomera olwa Kerodiya, muka muganda we Firipo. Kerode yali awasizza Kerodiya
18  era Yokaana yamugambanga nti: “Tekikkirizibwa mu mateeka kweddiza muka muganda wo.”
19  Kerodiya yalina empalana ku Yokaana era yali ayagala kumutta, kyokka nga talina bw’akikola.
20  Kerode yali atya Yokaana olw’okuba yali musajja mutuukirivu era mutukuvu, era ng’afuba okulaba nti tatuukibwako kabi. Buli lwe yawuliranga Yokaana by’ayogera, yasoberwanga n’aba nga tamanyi kya kukola, naye era yeeyongera okumuwulirizanga n’essanyu.
21  Naye lwali olwo Kerodiya n’afuna akakisa, Kerode bwe yategekera abakungu, abaduumizi b’amagye, n’abantu abatutumufu ab’omu Ggaliraaya ekijjulo ku mazaalibwa ge.
22  Muwala wa Kerodiya yajja n’azina era n’asanyusa nnyo Kerode n’abo abaali balya naye. Kabaka n’agamba omuwala oyo nti: “Nsaba kyonna ky’oyagala nja kukikuwa.”
23  N’amulayirira ng’agamba nti: “Kyonna kyonna ky’ononsaba nja kukikuwa, ne bwe kinaaba kitundu kimu kya kubiri eky’obwakabaka bwange.”
24  Awo omuwala n’afuluma n’agamba nnyina nti: “Nsabe ki?” Nnyina n’amugamba nti: “Omutwe gwa Yokaana Omubatiza.”
25  Amangu ago n’ayanguwa n’agenda eri kabaka n’amutegeeza kye yali ayagala ng’agamba nti: “Njagala ompe kati omutwe gwa Yokaana Omubatiza ku lusaniya.”
26  Wadde nga kabaka yanyolwa nnyo, naye olw’ebirayiro bye yali akoze n’olw’abagenyi be teyayagala kumumma kye yasaba.
27  Amangu ago kabaka n’atuma omusirikale n’amulagira aleete omutwe gwa Yokaana. Omusirikale n’agenda mu kkomera n’amutemako omutwe
28  n’aguleetera ku lusaniya, n’aguwa omuwala, era omuwala n’aguwa nnyina.
29  Abayigirizwa ba Yokaana bwe baakiwulira ne bagenda ne baggyayo omulambo gwe ne baguteeka mu ntaana.
30  Awo abatume ne bajja awaali Yesu ne bamubuulira ebintu byonna bye baali bakoze ne bye baali bayigirizza.
31  N’abagamba nti: “Mujje tugende mu kifo etali bantu muwummuleko.” Kubanga waaliwo abantu bangi abajjanga ng’abalala bwe baagenda, era ne batafuna na kiseera kya kuwummulamu wadde eky’okulya emmere.
32  Awo ne balinnya eryato ne bagenda bokka mu kifo etaali bantu.
33  Naye abantu baabalaba nga bagenda era bangi ne bakimanyaako, era ne bava mu bibuga byonna nga badduka ne babasookayo.
34  Bwe yava mu lyato, n’alaba ekibiina ky’abantu ekinene n’abasaasira kubanga baali ng’endiga ezitalina musumba. Awo n’atandika okubayigiriza ebintu bingi.
35  Obudde bwe bwawungeera, abayigirizwa be ne bajja gy’ali ne bamugamba nti: “Ekifo kye tulimu kyesudde, era n’obudde buwungedde.
36  Basiibule bagende mu byalo ebiriraanye wano beegulire eky’okulya.”
37  N’abaddamu nti: “Mmwe mubawe eky’okulya.” Awo ne bamugamba nti: “Tugende tugule emigaati gya ddinaali 200 tugiwe abantu bano balye?”
38  N’abagamba nti: “Mulinawo emigaati emeka? Mugende mulabe!” Bwe baamala okumanya emigaati gye baalina, ne bamugamba nti: “Etaano n’ebyennyanja bibiri.”
39  N’alagira abantu bonna batuule ku muddo mu bibinja.
40  Ne batuula mu bibinja bya bantu kikumi kikumi, n’ataano ataano.
41  N’akwata emigaati etaano n’ebyennyanja ebibiri n’atunula waggulu, n’asaba, n’amenyaamenyamu emigaati n’agiwa abayigirizwa be ne bagigabira abantu; era n’amenyaamenyamu ebyennyanja ebibiri, bonna ne bafuna.
42  Bonna ne balya ne bakkuta,
43  era ne bakuŋŋaanya obutundutundu bw’emigaati obwali bufisseewo ne bujjuza ebisero 12, ng’okwo tobibaliddeeko byannyanja.
44  Abo abaalya emigaati baali abasajja 5,000.
45  Amangu ago n’agamba abayigirizwa be okulinnya eryato bamukulemberemu bagende emitala w’ennyanja okwolekera Besusayida, nga ye bw’asiibula ekibiina ky’abantu.
46  Bwe yamala okubasiibula n’agenda ku lusozi okusaba.
47  Awo bwe bwawungeera, eryato lyali wakati mu nnyanja, naye ye ng’ali yekka ku lukalu.
48  Bwe yabalaba nga bategana nnyo okukuba enkasi olw’omuyaga ogwali gubava mu maaso, n’agenda gye bali ng’atambulira ku mazzi, awo nga mu kisisimuka eky’okuna; naye yalabika ng’agenda okubayitako.
49  Bwe baamulaba ng’atambulira ku nnyanja ne bagamba nti: “Oyo si muntu!” Era ne baleekaana.
50  Kubanga bonna baamulaba ne batya nnyo. Naye amangu ago n’ayogera nabo n’abagamba nti: “Mugume, ye nze; temutya.”
51  N’alinnya eryato mwe baali era omuyaga ne gukkakkana. Awo ne bawuniikirira nnyo,
52  kubanga baali tebategedde makulu g’ekyamagero eky’emigaati, era mu mitima gyabwe baasigala tebategedde.
53  Bwe baatuuka emitala w’ennyanja, mu kitundu ky’e Genesaleeti, ne basuula ennanga.
54  Bwe baali nga baakava mu lyato, abantu ne bamutegeera,
55  ne bagenda buli wamu mu kitundu ekyo, ne batandika okusomba abalwadde nga babasitulidde ku butanda, ne babatwala gye baali bawulidde nti gy’ali.
56  Mu bibuga ne mu byalo gye yagendanga, baaleetanga abalwadde baabwe mu butale era ne bamwegayiriranga waakiri bakwateko bukwasi ku lukugiro lw’ekyambalo kye eky’okungulu, era abo bonna abaakikwatako baawona.
13  Awo bwe yali afuluma mu yeekaalu, omu ku bayigirizwa be n’amugamba nti: “Omuyigiriza, laba! amayinja gano n’ebizimbe nga byewuunyisa!”
2  Kyokka Yesu n’amugamba nti: “Ebizimbe bino ebirungi ennyo obiraba? Tewali jjinja lirisigala ku linnaalyo; gonna galisuulibwa wansi.”
3  Bwe yali atudde ku Lusozi olw’Emizeyituuni mu kifo we yali alengerera yeekaalu, Peetero, Yakobo, Yokaana, ne Andereya ne bamubuuza ekibuuzo nga bali bokka:
4  “Tubuulire, ebintu bino biribaawo ddi, era kabonero ki akaliraga nti ebintu ebyo byonna binaatera okubaawo?”
5  Awo Yesu n’abagamba nti: “Mwekuume waleme kubaawo ababuzaabuza.
6  Bangi balijjira mu linnya lyange, nga bagamba nti ‘Nze nzuuyo,’ era balibuzaabuza bangi.
7  Ate era bwe muwuliranga entalo mu bifo ebitali bimu, temutyanga; ebintu ebyo birina okubaawo, naye enkomerero eriba ekyali.
8  “Eggwanga lirirumba eggwanga n’obwakabaka bulirumba obwakabaka; walibaawo musisi mu bifo ebitali bimu; era walibaawo enjala. Bino byonna ye ntandikwa y’obuyinike.
9  “Naye mmwe mubeere bulindaala. Abantu balibawaayo mu mbuga z’amateeka, balibakubira mu makuŋŋaaniro, era mulisimbibwa mu maaso ga bagavana ne bakabaka ku lwange, bube obujulirwa gye bali.
10  Era amawulire amalungi galina okusooka okubuulirwa mu mawanga gonna.
11  Bwe baliba babatwala mu mbuga z’amateeka, temweraliikiriranga kye mulyogera; naye kyonna kye muliweebwa mu kiseera ekyo, kye mubanga mwogera, kubanga si mmwe muliba mukyogera wabula omwoyo omutukuvu.
12  Ate era, omuntu aliwaayo muganda we okuttibwa, ne kitaawe w’omwana aliwaayo omwana we, era n’abaana balyefuulira bazadde baabwe ne babawaayo okuttibwa.
13  Mulikyayibwa abantu bonna olw’erinnya lyange. Naye oyo agumiikiriza okutuuka ku nkomerero y’alirokolebwa.
14  “Kyokka, bwe mulabanga eky’omuzizo ekizikiriza nga kiri we kitalina kuba (omusomi akozese okutegeera), abo abaliba mu Buyudaaya baddukiranga mu nsozi.
15  Oyo aliba waggulu ku nnyumba tavangayo, wadde okuyingira mu nnyumba ye okuggyamu ekintu kyonna;
16  n’oyo aliba mu nnimiro taddangayo okunona ekyambalo kye eky’okungulu.
17  Mu kiseera ekyo zirisanga abakazi abaliba embuto n’abo abaliba bayonsa!
18  Musabe ebyo bireme kubaawo mu biseera bya butiti,
19  kubanga mu nnaku ezo walibaawo ekibonyoobonyo ekitabangawo kasookedde ensi Katonda gye yatonda ebaawo, okutuusa mu kiseera ekyo, era tekiribaawo nate.
20  Mu butuufu, singa Yakuwa teyakendeeza ku nnaku ezo, tewandibaddewo awonawo. Naye olw’abalonde, ennaku ezo yazikendeezaako.
21  “Ate era, omuntu yenna bw’abagambanga nti, ‘Laba! Kristo ali wano,’ oba nti, ‘Laba! Ali wali,’ temukkirizanga.
22  Kubanga Bakristo ab’obulimba ne bannabbi ab’obulimba balijja, era balikola obubonero n’ebyewuunyisa, bwe kiba kisoboka bakyamye n’abalonde.
23  Naye mmwe mwekuume. Ebintu byonna mbibabuulidde nga bukyali.
24  “Mu nnaku ezo ng’ekibonyoobonyo kiwedde, enjuba erijjako ekizikiza, omwezi tegulyaka,
25  emmunyeenye ziriwanuka waggulu ne zigwa, era n’amaanyi g’omu ggulu galinyeenyezebwa.
26  Awo baliraba Omwana w’omuntu ng’ajjira mu bire n’amaanyi mangi n’ekitiibwa.
27  Alituma bamalayika era balikuŋŋaanya abalonde be okuva ku njuyi ennya, okuva ku nkomerero y’ensi okutuuka ku nkomerero y’eggulu.
28  “Mulabire ku mutiini muyige: Amatabi gaagwo bwe gatandika okutojjera ne gassaako ebikoola, mumanya nti ekiseera eky’omusana kinaatera okutuuka.
29  Bwe kityo nammwe bwe mulabanga ebintu bino nga bibaawo, mumanyanga nti ali kumpi, ku luggi.
30  Mazima ddala mbagamba nti omulembe guno teguliggwaawo okutuusa ng’ebintu bino byonna bimaze okubaawo.
31  Eggulu n’ensi biriggwaawo, naye ebigambo byange tebiriggwaawo.
32  “Naye eby’olunaku olwo oba ekiseera, tewali abimanyi, ka babe bamalayika mu ggulu, oba Omwana, wabula Kitange.
33  Mutunulenga, mubeerenga bulindaala, kubanga temumanyi kiseera ekigereke we kinaatuukira.
34  Kifaananako omusajja eyaleka ennyumba ye bwe yali agenda mu nsi ey’ewala. Yawa abaddu be obuyinza okugirabirira, buli omu n’amuwa omulimu ogw’okukola era n’alagira omukuumi w’oku mulyango okubeera obulindaala.
35  N’olwekyo, mubeere bulindaala, kubanga temumanyi kiseera nnyini nnyumba w’alijjira, oba kawungeezi, oba kiro mu ttumbi, oba awo enkoko we zikookolimira, oba ku makya ennyo;
36  singa agwa bugwi aleme kubasanga nga mwebase.
37  Naye kye mbabuulira mmwe, nkibuulira bonna: Mubeere bulindaala.”
14  Mu kiseera ekyo waali wabulayo ennaku bbiri embaga ey’Okuyitako n’ey’Emigaati Egitali Mizimbulukuse zituuke. Bakabona abakulu n’abawandiisi baali bakola olukwe olw’okumukwata, bamutte;
2  baali bagamba nti: “Tetumukwata ku lunaku lwa mbaga; abantu bayinza okwegugunga.”
3  Bwe yali e Bessaniya ng’alya mu nnyumba ya Simooni omugenge, omukazi n’ajja n’eccupa y’amafuta ag’akaloosa agayitibwa naludo, ag’omuwendo omungi, agaali gatatabuddwamu kintu kyonna. N’asumulula eccupa n’agafuka ku mutwe gwa Yesu.
4  Awo abamu ne basunguwala, ne bagamba nti: “Lwaki amafuta gano ag’akaloosa goonooneddwa?
5  Gandibadde gatundibwa eddinaali ezisukka mu 300 era ssente ezo ne ziweebwa abaavu!” Omukazi ne bamusunguwalira nnyo.
6  Naye Yesu n’abagamba nti: “Mumuleke. Lwaki mumumalako emirembe? Ankoledde ekintu ekirungi.
7  Abaavu mubeera nabo bulijjo, era musobola okubakolera ebirungi buli lwe muba mwagadde, naye temujja kuba nange bulijjo.
8  Akoze ky’asobola; asiize omubiri gwange amafuta ag’akaloosa ng’aguteekateeka okuziikibwa.
9  Mazima mbagamba nti, yonna mu nsi amawulire amalungi gye galibuulirwa, omukazi ono ky’akoze nakyo kiryogerwako okumujjukira.”
10  Awo Yuda Isukalyoti, omu ku Kkumi n’Ababiri, n’agenda eri bakabona abakulu ng’ayagala okumuwaayo gye bali.
11  Bwe baawulira kye yabagamba, ne basanyuka era ne bamusuubiza okumuwa ssente eza ffeeza. Awo n’atandika okunoonya engeri y’okumulyamu olukwe.
12  Awo ku lunaku olusooka olw’embaga ey’Emigaati Egitali Mizimbulukuse, kwe baaweerangayo ssaddaaka ey’embaga ey’Okuyitako, abayigirizwa be ne bamubuuza nti: “Oyagala tugende tukutegekere wa gy’onooliira Okuyitako?”
13  Awo n’atuma abayigirizwa be babiri n’abagamba nti: “Mugende mu kibuga, era mujja kusanga omusajja eyeetisse ensuwa y’amazzi. Mumugoberere,
14  era mugambe nnannyini nnyumba mw’anaayingira nti: ‘Omuyigiriza agambye nti: “Ekisenge ky’abagenyi mwe nnaaliira Okuyitako n’abayigirizwa bange kiri ludda wa?”’
15  Ajja kubalaga ekisenge ekinene ekya waggulu ekitegeke; eyo gye muba mututegekera.”
16  Awo abayigirizwa ne bagenda, ne bayingira mu kibuga ne basanga nga byonna biringa bwe yali abagambye, ne bategeka embaga ey’Okuyitako.
17  Obudde bwe bwawungeera, n’ajja n’Ekkumi n’Ababiri.
18  Bwe baali batudde ku mmeeza nga balya, Yesu n’abagamba nti: “Mazima ddala mbagamba nti, omu ku mmwe alya nange, ajja kundyamu olukwe.”
19  Ne banakuwala era kinnoomu ne bamubuuza nti: “Ye nze?”
20  N’abagamba nti: “Y’oyo omu ku Kkumi n’Ababiri, akoza nange mu kibya.
21  Mazima ddala Omwana w’omuntu agenda ng’Ebyawandiikibwa bwe bimwogerako, naye zisanze omuntu oyo alyamu Omwana w’omuntu olukwe! Kyandisinzeeko singa omuntu oyo teyazaalibwa.”
22  Bwe baali balya, n’akwata omugaati n’asaba, n’agumenyamu, era n’agubawa ng’agamba nti: “Mukwate; guno gukiikirira omubiri gwange.”
23  Ate era n’akwata ekikopo, ne yeebaza, n’akibawa, bonna ne banywako.
24  N’abagamba nti: “Kino kikiikirira ‘omusaayi gwange ogw’endagaano,’ ogugenda okuyiibwa ku lw’abangi.
25  Mazima mbagamba nti sirinywa nate ku mwenge gwa mizabbibu okutuusa ku lunaku luli lwe ndigunywa nga musu mu Bwakabaka bwa Katonda.”
26  Bwe baamala okuyimba ennyimba ezitendereza Katonda, ne bagenda ku Lusozi olw’Emizeyituuni.
27  Yesu n’abagamba nti: “Mmwenna mujja kwesittala, kubanga kyawandiikibwa nti, ‘Ndikuba omusumba, endiga ne zisaasaana.’
28  Naye bwe ndimala okuzuukizibwa, ndibakulemberamu okugenda e Ggaliraaya.”
29  Naye Peetero n’amugamba nti: “Abalala bonna ne bwe baneesittala, nze sijja kwesittala.”
30  Yesu n’amugamba nti: “Mazima ddala nkugamba nti leero, mu kiro kino kyennyini, enkoko bw’eneeba tennakookolima mirundi ebiri, ojja kunneegaana emirundi esatu.”
31  Naye Peetero ne yeeyongera okukikkaatiriza nti: “Ne bwe kinaaba nga kitegeeza kufiira wamu naawe, sijja kukwegaana.” N’abalala bonna ne boogera ekintu kye kimu.
32  Awo ne batuuka mu kifo ekiyitibwa Gesusemane, n’agamba abayigirizwa be nti: “Mutuule wano, ŋŋende nsabe.”
33  N’atwala Peetero ne Yakobo ne Yokaana, n’atandika okuwulira ennaku ey’amaanyi era ne yeeraliikirira nnyo.
34  N’abagamba nti: “Nnina ennaku ya maanyi, ejula okunzita. Musigale wano, mutunule.”
35  Ne yeeyongerako katono mu maaso n’avunnama n’atandika okusaba nti bwe kiba kisoboka essaawa eyo ereme kumutuukako.
36  N’agamba nti: “Abba, ebintu byonna biyinzika gy’oli; nzigyaako ekikopo kino. Naye si nga nze bwe njagala, wabula nga ggwe bw’oyagala.”
37  Awo n’akomawo n’abasanga nga beebase, n’agamba Peetero nti: “Simooni, weebase? Tosobodde kusigala ng’otunula wadde essaawa emu bw’eti?
38  Musigale nga mutunula era musabe, muleme kugwa nga mukemeddwa. Kyo kituufu omwoyo gwagala naye omubiri munafu.”
39  N’addayo nate, n’asaba ng’ayogera ebigambo bye bimu.
40  N’akomawo nate n’abasanga nga beebase, kubanga amaaso gaali gabazitoye, ne batamanya kya kumuddamu.
41  N’akomawo omulundi ogw’okusatu n’abagamba nti: “Mu kiseera nga kino mwebase era muwummudde! Ekyo kimala! Essaawa etuuse! Laba! Omwana w’omuntu agenda kuliibwamu olukwe aweebweyo mu mikono gy’aboonoonyi.
42  Musituke tugende. Laba! Andyamu olukwe atuuse.”
43  Bwe yali akyayogera, amangu ago Yuda, omu ku Kkumi n’Ababiri, n’atuuka ng’ali n’ekibinja ky’abantu nga balina ebitala n’emiggo, nga batumiddwa bakabona abakulu, abawandiisi, n’abakadde.
44  Oyo eyamulyamu olukwe yali abawadde akabonero kwe baali bajja okumutegeerera ng’agamba nti: “Gwe nnaanywegera nga y’oyo; mumukwate, mumutwale.”
45  Awo n’ajja butereevu w’ali n’amugamba nti: “Labbi!” era n’amunywegera.
46  Ne bamukwata.
47  Naye, omu ku abo abaali bayimiridde awo n’asowolayo ekitala kye n’atema omuddu wa kabona asinga obukulu, n’amukutulako okutu.
48  Naye Yesu n’abagamba nti: “Muzze n’ebitala n’emiggo okunkwata ng’abakwata omubbi?
49  Buli lunaku nnabeeranga nammwe mu yeekaalu nga njigiriza naye ne mutankwata. Naye kino kibaddewo Ebyawandiikibwa bisobole okutuukirira.”
50  Awo abayigirizwa be bonna ne bamwabulira ne badduka.
51  Naye omuvubuka eyali yeebikkiridde ku mubiri gwe olugoye lwa kitaani lwokka, n’amugoberera; ne bagezaako okumukwata,
52  naye n’abeesimattulako, n’abalekera olugoye, n’adduka ng’ali bwereere.
53  Awo ne batwala Yesu eri kabona asinga obukulu, era bakabona abakulu bonna, abakadde, n’abawandiisi ne bakuŋŋaana.
54  Naye Peetero n’amugoberera ng’amwesudde akabanga akawerako, n’atuuka mu luggya lwa kabona asinga obukulu, n’atuula wamu n’abaweereza n’ayota omuliro.
55  Mu kiseera ekyo, bakabona abakulu n’ab’Olukiiko Olukulu bonna baali banoonya obujulizi bwe bandisinziddeko okutta Yesu, naye ne batabufuna.
56  Bangi baamuwaako obujulizi obw’obulimba naye nga tebukwatagana.
57  Era abamu baasituka ne bawa obujulizi obw’obulimba nga bagamba nti:
58  “Twamuwulira ng’agamba nti: ‘Nja kumenya yeekaalu eno eyazimbibwa n’emikono, era mu nnaku ssatu nja kuzimba endala, etazimbiddwa na mikono gy’abantu.’”
59  Naye n’obujulizi obwo nabwo bwali tebukwatagana.
60  Awo kabona asinga obukulu n’ayimirira n’abuuza Yesu nti: “Tolina na kimu ky’oddamu? Kiki ky’oyogera ku ebyo abasajja bano bye bakulumiriza?”
61  Naye n’asirika n’ataddamu kigambo kyonna. Nate kabona asinga obukulu n’amubuuza nti: “Ggwe Kristo Omwana w’Oyo Atenderezebwa?”
62  Yesu n’addamu nti: “Ye nze; era mugenda kulaba Omwana w’omuntu ng’atudde ku mukono ogwa ddyo ogw’Oyo ow’Amaanyi, era ng’ajjira ku bire eby’eggulu.”
63  Olwawulira ebyo kabona asinga obukulu n’ayuza ebyambalo bye n’agamba nti: “Tukyetaaga obujulizi obulala?
64  Muwulidde bw’avvoola. Mulowooza mutya?” Bonna ne bagamba nti agwanidde kufa.
65  Abamu ne batandika okumuwandulira amalusu, ne bamubikka ku maaso era ne bamukuba ebikonde nga bagamba nti: “Bw’oba oli nnabbi, tubuulire akukubye!” Abaweereza b’omu kkooti ne bamukuba empi mu maaso era ne bamutwala.
66  Awo Peetero bwe yali mu luggya, omu ku bawala abaweereza aba kabona asinga obukulu n’ajja,
67  bwe yalaba Peetero ng’ayota omuliro, n’amutunuulira n’amugamba nti: “Naawe wabadde ne Yesu Omunnazaaleesi.”
68  Naye ne yeegaana ng’agamba nti: “Simumanyi era ne bye mwogera sibitegeera,” n’afuluma n’agenda okumpi n’omulyango.
69  Ng’ali eyo, omuwala omuweereza n’amulaba, era n’agamba abaali bayimiridde awo nti: “Ono y’omu ku bo.”
70  Era Peetero ne yeegaana. Oluvannyuma lw’akaseera katono, abo abaali bayimiridde awo ne bagamba Peetero nti: “Mazima ddala oli omu ku bo kubanga oli Mugaliraaya.”
71  Naye n’atandika okukolima n’okulayira nti: “Omuntu oyo gwe mwogerako simumanyi!”
72  Amangu ago enkoko n’ekookolima omulundi ogw’okubiri. Awo Peetero n’ajjukira Yesu kye yali amugambye nti: “Enkoko bw’eneeba tennakookolima mirundi ebiri, ojja kunneegaana emirundi esatu.” Awo n’atulika n’akaaba.
5  Awo ne batuuka emitala w’ennyanja mu kitundu ky’Abagerasene.
2  Amangu ddala nga Yesu yaakava mu lyato, omusajja eyaliko omwoyo omubi yajja gy’ali ng’ava mu kifo awaali entaana.
3  Eyo gye yabeeranga; era okutuusiza ddala mu kiseera ekyo, tewali muntu yali ayinza kumusiba n’amunyweza wadde ng’akozesezza lujegere.
4  Emirundi mingi yasibibwanga empingu n’enjegere, naye ng’abikutulakutula; era tewali muntu yenna yali amusobola.
5  Bulijjo emisana n’ekiro, yaleekaaniranga mu kifo awaali entaana ne mu nsozi, era yeesalaasalanga amayinja.
6  Naye bwe yalengera Yesu, n’adduka n’avunnama mu maaso ge.
7  N’aleekaana nnyo ng’agamba nti: “Onnanga ki ggwe Yesu, Omwana wa Katonda Asingayo Okuba Waggulu? Nkulayiza mu linnya lya Katonda obutambonyaabonya.”
8  Kubanga Yesu yali agugamba nti: “Ggwe omwoyo omubi, va mu musajja ono.”
9  Naye Yesu n’agubuuza nti: “Erinnya lyo ggwe ani?” Ne gumuddamu nti: “Erinnya lyange nze Liigyoni, kubanga tuli bangi.”
10  Ne gumwegayirira emirundi mingi obutagoba myoyo mu nsi eyo.
11  Ku lusozi awo waaliwo eggana ly’embizzi eddene nga zirya.
12  Emyoyo ne gimwegayirira nga gigamba nti: “Tusindike mu mbizzi tuyingire omwo.”
13  N’agikkiriza. Awo emyoyo emibi ne gimuvaamu ne giyingira mu mbizzi, era eggana eryo eryali liweramu embizzi nga 2,000 ne lifubutuka ne ligenda ku kagulungujjo k’olusozi, ne liwanukayo ne ligwa mu nnyanja ne lisaanawo lyonna.
14  Naye abo abaali bazirunda ne badduka ne bategeeza ab’omu kibuga n’ab’omu byalo, era abantu ne bajja okulaba ekyali kibaddewo.
15  Bwe baatuuka awaali Yesu, ne balaba omusajja eyaliko dayimooni, oyo eyali agobeddwako Eggye, ng’atudde ng’ayambadde era ng’ategeera bulungi, ne batya nnyo.
16  Abo abaali balabye ekyali kibaddewo ne babategeeza ebyali bituuse ku musajja eyaliko dayimooni era ne ku mbizzi.
17  Awo ne batandika okwegayirira Yesu ave mu kitundu kyabwe.
18  Awo bwe yali alinnya eryato, omusajja eyali agobeddwako dayimooni n’amwegayirira agende naye.
19  Kyokka, teyamukkiriza, naye n’amugamba nti: “Genda eka mu b’eŋŋanda zo obabuulire byonna Yakuwa by’akukoledde n’ekisa ky’akulaze.”
20  Omusajja oyo n’agenda n’atandika okulangirira mu Dekapoli ebintu byonna Yesu bye yali amukoledde era abantu bonna ne beewuunya.
21  Yesu bwe yasaabala mu lyato n’addayo emitala, ekibiina ekinene ne kikuŋŋaanira we yali ku lubalama lw’ennyanja.
22  Awo omu ku bakulu b’ekkuŋŋaaniro ayitibwa Yayiro n’ajja, era bwe yamulaba n’avunnama mu maaso ge.
23  N’amwegayirira nnyo ng’agamba nti: “Muwala wange mulwadde nnyo. Nkwegayiridde, jjangu omuteekeko emikono awone aleme okufa.”
24  Awo Yesu n’agenda naye, era abantu bangi nnyo ne bamugoberera nga bagenda bamunyigiriza.
25  Waaliwo omukazi eyali alwadde ekikulukuto ky’omusaayi okumala emyaka 12.
26  Yali abonyeebonye nnyo olw’obujjanjabi abasawo bangi bwe baamuwanga, era ng’asaasaanyizza ssente ze zonna, naye n’atafunawo njawulo, wabula nga yeeyongera kuba bubi.
27  Bwe yawulira ebikwata ku Yesu, n’ajjira mu kibiina ky’abantu abaali bamugoberera, n’akwata ku kyambalo kye eky’okungulu,
28  kubanga yali agamba nti: “Ne bwe nnaakwata obukwasi ku kyambalo kye eky’okungulu nja kuwona.”
29  Amangu ago n’alekera awo okukulukuta omusaayi, era n’awulira mu mubiri gwe nti yali awonyezeddwa obulwadde obwo obwali bumubonyaabonya.
30  Amangu ago Yesu n’awulira ng’amaanyi gamuvuddemu, n’akyuka n’abuuza ekibiina ky’abantu nti: “Ani akutte ku kyambalo kyange eky’okungulu?”
31  Naye abayigirizwa be ne bamugamba nti: “Olaba ekibiina ky’abantu kikunyigiriza ate n’obuuza nti, ‘Ani ankutteko?’”
32  Naye n’atunulatunula okulaba eyali amukutteko.
33  Omukazi ng’ategedde ekimutuuseeko, yatya nnyo era n’akankana; n’ajja n’afukamira mu maaso ge n’amubuulira buli kimu.
34  Yesu n’amugamba nti: “Muwala, okukkiriza kwo kukuwonyezza. Genda mirembe era wonera ddala obulwadde obubadde bukubonyaabonya.”
35  Bwe yali akyayogera, abasajja abamu abaava mu maka g’omukulu w’ekkuŋŋaaniro ne bajja ne bagamba nti: “Muwala wo afudde! Lwaki otawaanya omuyigiriza?”
36  Naye Yesu bwe yawulira bye baayogera, n’agamba omukulu w’ekkuŋŋaaniro nti: “Totya, wabula laga okukkiriza.”
37  Awo n’atakkiriza muntu yenna kumugoberera okuggyako Peetero, Yakobo, ne Yokaana muganda wa Yakobo.
38  Awo ne batuuka mu maka g’omukulu w’ekkuŋŋaaniro n’alaba abantu ng’abaaziirana, ng’abakaaba, era ng’abakuba ebiwoobe.
39  Bwe yayingira n’abagamba nti: “Lwaki mwaziirana, era lwaki mukaaba? Omwana tafudde, wabula yeebase.”
40  Awo ne batandika okumusekerera. Naye oluvannyuma lw’okubafulumya bonna wabweru, n’agenda ne kitaawe w’omwana ne nnyina n’abo be yajja nabo, n’ayingira omwana gye yali.
41  N’akwata omukono gw’omwana n’amugamba nti: “Talisa kumi,” ekivvuunulwa nti: “Muwala, nkugamba nti Yimuka.”
42  Amangu ago omuwala n’ayimuka, n’atandika okutambula. (Yali wa myaka 12.) Awo bonna ne basanyuka nnyo.
43  Naye n’abakuutira obutabuulirako muntu yenna, era n’abagamba bawe omuwala eky’okulya.
15  Amangu ddala ng’obudde bwakakya, bakabona abakulu, abakadde, n’abawandiisi, kwe kugamba, ab’Olukiiko Olukulu bonna, baakuŋŋaana wamu ne bateesa era ne basiba Yesu, ne bamutwala ne bamuwaayo eri Piraato.
2  Piraato n’amubuuza nti: “Ggwe Kabaka w’Abayudaaya?” Yesu n’amuddamu nti: “Ggwe kennyini okyogedde.”
3  Naye bakabona abakulu ne bamulumiriza ebintu bingi.
4  Piraato n’addamu n’amubuuza nti: “Tolina kya kuddamu? Laba emisango gye bakuwawaabira bwe giri emingi!”
5  Naye Yesu n’atayongera kumuddamu kintu kyonna, era Piraato ne yeewuunya.
6  Buli mbaga ey’okuyitako lwe yatuukanga, yabateeranga omusibe omu gwe baabanga bamusabye.
7  Mu kiseera ekyo, omusajja ayitibwa Balabba yali mu kkomera awamu n’abalala abaali bajeemedde gavumenti, era nga mu kujeemera gavumenti baali basse n’abantu.
8  Awo ekibiina ky’abantu ne kijja, ne basaba Piraato abakolere kye yabakoleranga bulijjo.
9  Piraato n’ababuuza nti: “Mwagala mbateere Kabaka w’Abayudaaya?”
10  Kubanga yali akimanyi nti bakabona abakulu baamuwaayo olw’okuba baali bamukwatiddwa buggya.
11  Naye bakabona abakulu ne bafukuutirira abantu bagambe Piraato abateere Balabba mu kifo kya Yesu.
12  Piraato n’addamu n’amubuuza nti: “Kati olwo oyo gwe muyita Kabaka w’Abayudaaya mmukole ki?”
13  Ne boogerera waggulu nate nti: “Mukomerere ku muti!”
14  Naye Piraato n’ababuuza nti: “Lwaki, kibi ki kye yakola?” Kyokka ne beeyongera okwogerera waggulu nti: “Mukomerere ku muti!”
15  Awo Piraato olw’okwagala okusanyusa abantu, n’abateera Balabba; era oluvannyuma lw’okulagira Yesu akubibwe kibooko, n’amuwaayo akomererwe ku muti.
16  Awo abasirikale ne bamutwala mu luggya, mu mbuga ya gavana, era ne bayita abasirikale bonna.
17  Ne bamwambaza olugoye olwa kakobe, era ne bakola engule ey’amaggwa ne bagimwambaza.
18  Ne batandika okumugamba nti: “Emirembe gibe naawe, Kabaka w’Abayudaaya!”
19  Ne bamukuba olumuli ku mutwe, ne bamuwandulira amalusu, era ne bakka ku maviivi ne bamuvunnamira.
20  Bwe baamala okumuduulira, ne bamuggyamu ekyambalo ekya kakobe ne bamwambaza ebyambalo bye eby’okungulu, ne bamutwala okumukomerera ku muti.
21  Awo omusajja ayitibwa Simooni ow’e Kuleene, kitaawe wa Alekizanda ne Luufo, yali ayitawo ng’ava mu kyalo, ne bamuwaliriza okusitula omuti gwa Yesu ogw’okubonaabona.
22  Awo ne bamutuusa mu kifo ekiyitibwa Ggologoosa, nga bwe kiba kivvuunuddwa kitegeeza, “Ekifo ky’Ekiwanga.”
23  Nga bali eyo ne bagezaako okumuwa omwenge ogulimu miira, naye n’agaana okugunywa.
24  Ne bamukomerera ku muti era ne bagabana ebyambalo bye eby’okungulu nga babikubira akalulu okulaba buli omu ky’anaatwala.
25  Awo ne bamukomerera ku muti ku ssaawa ssatu.
26  Omusango ogwali gumuvunaanibwa ne guwandiikibwa ku kapande mu bigambo bino: “Kabaka w’Abayudaaya.”
27  Ate era, baawanika abanyazi babiri ku miti okumpi naye, omu ku mukono gwe ogwa ddyo ate omulala ku gwa kkono.
28  —
29  Abo abaali bayitawo ne bamuvuma, ne banyeenya emitwe nga bwe bagamba nti: “Ggwe eyagamba okumenya yeekaalu ogizimbire mu nnaku ssatu,
30  weerokole ove ku muti ogw’okubonaabona okke wansi.”
31  Ne bakabona abakulu n’abawandiisi nabo ne bamukudaalira nga bagamba nti: “Yalokolanga balala; naye ye tasobola kwerokola!
32  Kristo Kabaka wa Isirayiri ave ku muti ogw’okubonaabona akke, tukirabe tulyoke tukkirize.” N’abo abaali bawanikiddwa ku miti okumpi naye ne bamuvuma.
33  Essaawa bwe zaawera omukaaga, ensi eyo yonna n’ekwata ekizikiza okutuusa ku ssaawa mwenda.
34  Ku ssaawa mwenda Yesu n’ayogera mu ddoboozi ery’omwanguka nti: “Eli, Eli, lama sabakusaani?” ng’ebigambo ebyo bwe biba bivvuunuddwa bitegeeza: “Katonda wange, Katonda wange, lwaki onjabulidde?”
35  Abamu ku abo abaali bayimiridde okumpi awo bwe baawulira, ne bagamba nti: “Wulira! Ayita Eriya.”
36  Naye ne wabaawo omuntu eyadduka n’annyika ekisuumwa mu mwenge omukaatuufu, n’akiteeka ku lumuli n’amuwa anywe, ng’agamba nti: “Mumuleke! Ka tulabe obanga Eriya anajja n’amuwanulayo.”
37  Awo Yesu n’ayogera mu ddoboozi ery’omwanguka n’afa.
38  Olutimbe lw’omu yeekaalu ne luyulikamu wakati, okuva waggulu okutuuka wansi.
39  Omukulu w’ekibinja ky’abasirikale eyali ayimiridde awo ng’amutunuulidde bwe yalaba ebyaliwo ng’afa, n’agamba nti: “Mazima ddala, omuntu ono abadde Mwana wa Katonda.”
40  Waaliwo n’abakazi abaali balaba ebigenda mu maaso nga bali walako, era nga mu bano mwalimu Maliyamu Magudaleena awamu ne Maliyamu maama wa Yakobo Omuto ne Yose, era ne Saalome,
41  abaatambulanga ne Yesu era abaamuweerezanga ng’ali e Ggaliraaya, era n’abakazi abalala bangi abajja naye e Yerusaalemi.
42  Olw’okuba lwali lunaku lwa Kuteekateeka, kwe kugamba, ng’enkeera Ssabbiiti, era nga n’obudde bwali buwungedde,
43  Yusufu ow’e Alimasaya n’ajja; yali mukiise mu Lukiiko Olukulu, ng’assibwamu ekitiibwa, era nga naye yali alindirira Obwakabaka bwa Katonda. Yafuna obuvumu n’agenda ewa Piraato n’amusaba omulambo gwa Yesu.
44  Naye Piraato n’ayagala okumanya obanga Yesu yali afudde, era n’ayita omukulu w’ekibinja ky’abasirikale n’amubuuza obanga ddala yali afudde.
45  Piraato bwe yamala okufuna obukakafu okuva eri omusirikale nti Yesu yali afudde, n’akkiriza Yusufu okutwala omulambo gwe.
46  Awo n’agula olugoye olwa kitaani, n’amuwanulayo, n’amuzinga mu lugoye olwo n’amuteeka mu ntaana eyasimibwa mu lwazi; oluvannyuma n’ayiringisa ejjinja n’aliteeka ku mulyango gw’entaana.
47  Naye Maliyamu Magudaleena ne Maliyamu maama wa Yose ne beeyongera okutunuulira ekifo we baali batadde omulambo gwe.
1  Wano amawulire amalungi agakwata ku Yesu Kristo, Omwana wa Katonda we gatandikira:
2  Nga bwe kyawandiikibwa mu kitabo kya nnabbi Isaaya nti: “(Laba! Ntuma omubaka wange akukulemberemu; oyo ajja kukuteekerateekera ekkubo.)
3  Eddoboozi ery’omwanguka ery’oyo ayogerera mu ddungu nti: ‘Muteeketeeke ekkubo lya Yakuwa! Mutereeze amakubo ge.’”
4  Yokaana Omubatiza yali mu ddungu ng’abuulira abantu babatizibwe ng’akabonero akalaga nti beenenyezza okusobola okusonyiyibwa ebibi.
5  Era ab’omu bitundu byonna ebya Buyudaaya n’ab’omu Yerusaalemi bonna baagenda gy’ali n’ababatiza mu Mugga Yoludaani, era ne baatula ebibi byabwe mu lujjudde.
6  Yokaana yayambalanga ebyambalo ebyakolebwa mu byoya by’eŋŋamira, era nga yeesiba olukoba olw’eddiba mu kiwato; yalyanga nzige na mubisi gwa njuki.
7  Era yabuuliranga ng’agamba nti: “Waliwo ansinga obuyinza anvaako emabega, era sisaanira na kukutama kusumulula buguwa bwa ngatto ze.
8  Nze nnababatiza na mazzi naye ye ajja kubabatiza na mwoyo mutukuvu.”
9  Mu nnaku ezo, Yesu yajja okuva e Nazaaleesi eky’e Ggaliraaya, Yokaana n’amubatiza mu Yoludaani.
10  Amangu ddala nga yaakava mu mazzi, yalaba eggulu nga libikkuka, era n’omwoyo nga gumukkako nga gulinga ejjiba.
11  Era eddoboozi ne liva mu ggulu nga ligamba nti: “Ggwe Mwana wange omwagalwa; nkusanyukira.”
12  Amangu ago omwoyo ne gumuwaliriza okugenda mu ddungu.
13  Bw’atyo n’abeera mu ddungu okumala ennaku 40 ng’akemebwa Sitaani. Yali wamu n’ensolo ez’omu nsiko, naye bamalayika baali bamuweereza.
14  Yokaana bwe yamala okusibibwa, Yesu n’agenda e Ggaliraaya ng’abuulira amawulire amalungi agakwata ku Katonda
15  ng’agamba nti: “Ekiseera ekigereke kituuse, era Obwakabaka bwa Katonda busembedde. Mwenenye era mukkirize amawulire amalungi.”
16  Awo bwe yali atambula ku lubalama lw’Ennyanja ey’e Ggaliraaya, n’alaba Simooni ne muganda we Andereya nga basuula obutimba bwabwe mu nnyanja, kubanga baali bavubi.
17  Awo Yesu n’abagamba nti: “Mungoberere, nja kubafuula abavubi b’abantu.”
18  Amangu ago ne baleka awo obutimba bwabwe ne bamugoberera.
19  Bwe yeeyongerako mu maaso, n’alaba Yakobo mutabani wa Zebedaayo ne muganda we Yokaana nga bali mu lyato lyabwe baddaabiriza obutimba bwabwe,
20  amangu ago n’abayita. Awo ne baleka kitaabwe Zebedaayo mu lyato n’abapakasi, ne bamugoberera;
21  ne bagenda naye e Kaperunawumu. Nga Ssabbiiti yaakatandika, yagenda mu kkuŋŋaaniro n’atandika okuyigiriza.
22  Ne bawuniikirira olw’engeri gye yali ayigirizaamu, kubanga yali abayigiriza ng’oyo alina obuyinza so si ng’abawandiisi.
23  Era mu kiseera ekyo kyennyini waaliwo omusajja mu kkuŋŋaaniro lyabwe eyaliko omwoyo omubi, eyaleekaana ng’agamba nti:
24  “Otulanga ki ggwe Yesu Omunnazaaleesi? Wajja kutuzikiriza? Nkumanyi; ggwe Mutukuvu wa Katonda.”
25  Naye Yesu n’aguboggolera ng’agamba nti: “Sirika, era muveeko!”
26  Awo omwoyo omubi bwe gwamala okumujugumiza, ne guleekaanira waggulu, ne gumuvaako.
27  Abantu bonna ne beewuunya nnyo era ne batandika okwebuuzaganya nti: “Kiki kino? Njigiriza mpya! Alina n’obuyinza okulagira emyoyo emibi ne gimugondera.”
28  Amawulire agamukwatako ne gabuna mangu nnyo wonna mu bitundu by’e Ggaliraaya.
29  Awo ne bava mu kkuŋŋaaniro, ne bagenda mu nju ya Simooni ne Andereya nga bali wamu ne Yakobo ne Yokaana.
30  Maama wa muka Simooni yali agalamidde ng’omusujja gumuluma, era amangu ddala ne babuulira Yesu.
31  Yesu n’agenda gy’ali n’amukwata ku mukono n’amuyimusa. Omusujja ne guwona n’atandika okubaweereza.
32  Awo akawungeezi ng’enjuba emaze okugwa, abantu ne batandika okumuleetera abalwadde bonna n’abo abaaliko dayimooni;
33  abantu b’omu kibuga ekyo bonna ne bakuŋŋaanira ku mulyango.
34  N’awonya bangi abaalina endwadde ezitali zimu era n’agoba dayimooni nnyingi, naye nga tazikkiriza kwogera kubanga zaali zimanyi nti ye Kristo.
35  Awo ku makya ennyo ng’obudde bukyakutte, n’azuukuka, n’afuluma ebweru n’agenda mu kifo etali bantu n’atandika okusaba.
36  Kyokka, Simooni n’abo abaali naye ne bamunoonya
37  era ne bamuzuula, ne bamugamba nti: “Abantu bonna bakunoonya.”
38  Naye ye n’abagamba nti: “Tugende awalala mu bubuga obuliraanye wano, nayo nsobole okubuulirayo, kubanga kino kye kyandeeta.”
39  N’agenda ng’abuulira mu makuŋŋaaniro gaabwe mu Ggaliraaya yonna era ng’agoba dayimooni.
40  Awo omugenge n’ajja gy’ali n’afukamira n’amwegayirira nti: “Bw’oba oyagala, osobola okunfuula omulongoofu.”
41  N’amusaasira, n’agolola omukono gwe, n’amukwatako, n’amugamba nti: “Njagala! Fuuka mulongoofu.”
42  Amangu ago ebigenge ne bimuvaako n’afuuka mulongoofu.
43  Awo n’amuwa ebiragiro, era amangu ago n’amusiibula,
44  ng’amugamba nti: “Tobuulirako muntu yenna, naye genda weeyanjule eri kabona era olw’okulongoosebwa kwo, oweeyo ebintu Musa bye yalagira, balyoke bakakase nti owonye.”
45  Naye omusajja bwe yagenda, n’atandika okulangirira ebyali bibaddewo n’okubibunyisa wonna, Yesu n’aba nga takyasobola kuyingira kyere mu kibuga, era n’asigala mu bifo etaali bantu. Kyokka abantu ne beeyongera okujja gy’ali okuva ku njuyi zonna.
2  Naye ennaku bwe zaayitawo n’addayo e Kaperunawumu, era abantu ne bawulira nti yali ali waka.
2  Ne bakuŋŋaana bangi nnyo ne waba nga tewakyali kifo wadde ku mulyango, n’atandika okubabuulira ekigambo kya Katonda.
3  Awo abasajja bana ne bajja nga basitudde omuntu eyali yasannyalala, ne bamumuleetera.
4  Naye olw’obutasobola kumutuusa Yesu we yali olw’abantu abangi, baasereekulula akasolya k’ennyumba Yesu mwe yali, ne bayisaamu omusajja eyali yasannyalala, ng’agalamidde ku katanda kwe baamuleetera.
5  Yesu bwe yalaba okukkiriza kwabwe, n’agamba oyo eyali yasannyalala nti: “Mwana wange, osonyiyiddwa ebibi byo.”
6  Abamu ku bawandiisi baali awo nga batudde era nga balowooza mu mitima gyabwe nti:
7  “Lwaki omusajja ono ayogera bw’atyo? Avvoola. Ani ayinza okusonyiwa ebibi okuggyako Katonda yekka?”
8  Naye amangu ago Yesu n’akitegeera nti baali balowooza bwe batyo, era n’abagamba nti: “Lwaki mulowooza ebintu bino mu mitima gyammwe?
9  Kiki ekisinga obwangu, okugamba omusajja ono eyasannyalala nti, ‘Osonyiyiddwa ebibi byo,’ oba okugamba nti ‘Yimuka ositule akatanda ko otambule’?
10  Naye mmwe okusobola okukimanya nti Omwana w’omuntu alina obuyinza okusonyiwa ebibi ku nsi—” n’agamba oyo eyali yasannyalala nti:
11  “Nkugamba nti, Yimuka ositule akatanda ko ogende ewammwe.”
12  Amangu ago n’ayimuka n’asitula akatanda ke, n’afuluma nga bonna bamulaba, ne beewuunya era ne bagulumiza Katonda nga bagamba nti: “Kino tetukirabangako.”
13  Awo Yesu n’addayo nate ku lubalama lw’ennyanja, era ekibiina kyonna ne kijja gy’ali n’atandika okubayigiriza.
14  Era bwe yali ng’atambula, n’alaba Leevi mutabani wa Alufaayo ng’atudde we basolooleza omusolo, n’amugamba nti: “Beera mugoberezi wange.” Awo n’ayimuka n’amugoberera.
15  Oluvannyuma, Yesu bwe yali alya emmere mu nnyumba ya Leevi, abasolooza omusolo n’aboonoonyi bangi baali balya naye n’abayigirizwa be, kubanga bangi ku bo baali bafuuse bagoberezi be.
16  Naye abawandiisi n’Abafalisaayo bwe baalaba ng’alya n’aboonoonyi era n’abasolooza omusolo, ne batandika okugamba abayigirizwa be nti: “Alya n’abasolooza omusolo era n’aboonoonyi?”
17  Yesu bwe yawulira ebyo n’abagamba nti: “Abalamu tebeetaaga musawo; abalwadde be bamwetaaga. Sajja kuyita batuukirivu wabula aboonoonyi.”
18  Abayigirizwa ba Yokaana n’Abafalisaayo baasiibanga. Awo ne bajja ne bamugamba nti: “Lwaki abayigirizwa ba Yokaana n’ab’Abafalisaayo basiiba ng’ate bo abayigirizwa bo tebasiiba?”
19  Yesu n’abagamba nti: “Mikwano gy’omugole omusajja bayinza okusiiba ng’omugole oyo akyali nabo? Bwe baba nga bakyali naye tebasobola kusiiba.
20  Naye ekiseera kijja kutuuka omugole omusajja abaggibweko, era mu kiseera ekyo bajja kusiiba.
21  Tewali atunga kiwero kipya ku kyambalo eky’okungulu ekikadde; bw’akitungako, kyesika okuva ku kyambalo ekikadde, ekituli ne kiba kinene n’okusingawo.
22  Ate era, tewali muntu ateeka mwenge musu mu nsawo z’amaliba enkadde; bw’aguteekamu, omwenge guzaabya ne guyiika, n’ensawo ne zoonooneka. Naye abantu bateeka omwenge omusu mu nsawo z’amaliba empya.”
23  Awo bwe yali ayita mu nnimiro z’eŋŋaano ku Ssabbiiti, abayigirizwa be ne banoga ku birimba by’eŋŋaano.
24  Abafalisaayo ne bamugamba nti: “Lwaki bakola ekitakkirizibwa ku Ssabbiiti?”
25  Naye n’abagamba nti: “Temusomangako ekyo Dawudi kye yakola bwe yali mu bwetaavu, ng’enjala emuluma, ye n’abasajja be yali nabo?
26  Bwe yayingira mu nnyumba ya Katonda, nga bwe kiri mu byawandiikibwa ebyogera ku Abiyasaali kabona omukulu, n’alya emigaati egy’okulaga, omuntu yenna gy’atakkirizibwa kulyako okuggyako bakabona, era n’awaako n’abasajja abaali naye?”
27  Awo n’abagamba nti: “Ssabbiiti yajjawo ku lwa muntu so si omuntu ku lwa Ssabbiiti.
28  N’olwekyo Omwana w’omuntu ye Mukama wa Ssabbiiti.”
3  Awo n’ayingira nate mu kkuŋŋaaniro; mu kkuŋŋaaniro eryo mwalimu omusajja eyalina omukono ogwakala.
2  Abafalisaayo baali bamwekaliriza okulaba obanga anaawonya omusajja oyo ku Ssabbiiti basobole okumuvunaana.
3  N’agamba omusajja eyalina omukono ogwakala nti: “Situka ojje wano mu makkati.”
4  Awo n’ababuuza nti: “Ku Ssabbiiti kikkirizibwa okukola ekintu ekirungi oba ekibi, okuwonya oba okutta?” Naye ne batamuddamu.
5  Bwe yamala okubeebulunguluza amaaso, nga munyiivu era nga munakuwavu nnyo olw’emitima gyabwe emikakanyavu, n’agamba omusajja nti: “Golola omukono gwo.” N’agugolola ne guwona.
6  Awo Abafalisaayo ne bafuluma era amangu ago ne bateesa n’abagoberezi ba Kerode okumutta.
7  Naye Yesu n’abayigirizwa be ne bagenda ku nnyanja era ekibiina ky’abantu kinene okuva e Ggaliraaya n’e Buyudaaya ne kimugoberera.
8  N’abantu abalala bangi okuva e Yerusaalemi, Idumaya, emitala wa Yoludaani, ne mu bitundu ebyetooloodde Ttuulo ne Sidoni, bwe baawulira ebintu bye yali akola, ne bajja gy’ali.
9  Awo n’agamba abayigirizwa be bamufunire akaato abantu baleme kumwenyigirizaako.
10  Olw’okuba yawonya bangi, abo bonna abaalina endwadde ez’amaanyi baali beenyigiriza, basobole okumukwatako.
11  N’emyoyo emibi buli lwe gyamulabanga, nga gigwa wansi mu maaso ge ne giwoggana nga gigamba nti: “Ggwe Mwana wa Katonda.”
12  Naye emirundi mingi yagiragiranga obutamumanyisa.
13  Awo n’alinnya ku lusozi, n’ayita abamu ku bayigirizwa be ne bagenda gy’ali.
14  N’alondako 12, n’abayita abatume. Abo be baali ab’okutambulanga naye, era abo be yali ajja okutumanga okugenda okubuulira
15  n’okuba n’obuyinza okugoba dayimooni.
16  Era ekkumi n’ababiri be yalonda be bano: Simooni, gwe yatuuma Peetero,
17  Yakobo mutabani wa Zebedaayo, Yokaana muganda wa Yakobo, (era bano yabatuuma erinnya Bowanerege, amakulu gaalyo nti, “Baana ba Kubwatuka”),
18  Andereya, Firipo, Battolomaayo, Matayo, Tomasi, Yakobo mutabani wa Alufaayo, Saddayo, Simooni Omukananaayo,
19  ne Yuda Isukalyoti, oluvannyuma eyamulyamu olukwe. Awo Yesu n’ayingira mu nnyumba,
20  era nate abantu ne bakuŋŋaana bangi, Yesu n’abayigirizwa be ne batafuna na kaseera ka kulya mmere.
21  Naye ab’eŋŋanda ze bwe baawulira ekyaliwo, ne bajja bamutwale, kubanga baali bagamba nti: “Atabuse omutwe.”
22  N’abawandiisi abaava e Yerusaalemi baali bagamba nti: “Aliko Beeruzebuli era agoba dayimooni ng’akozesa maanyi ga mufuzi wa badayimooni.”
23  Awo bwe yabayita okujja gy’ali, n’atandika okwogera nabo ng’akozesa ebyokulabirako, n’agamba nti: “Sitaani ayinza atya okugoba Sitaani?
24  Obwakabaka bwe bweyawulamu, tebusobola kusigalawo;
25  n’amaka bwe geeyawulamu, tegasobola kusigalawo.
26  Ne Sitaani bwe yeerwanyisa yekka obwakabaka bwe ne bweyawulamu tayinza kubeerawo, era eyo y’eba enkomerero ye.
27  Mu butuufu, tewali ayinza kuyingira mu nnyumba ya musajja ow’amaanyi n’abbamu ebintu bye, okuggyako ng’asoose kumusiba. Olwo aba asobola okunyaga eby’omu nnyumba ye.
28  Mazima ddala mbagamba nti, ebintu byonna bijja kusonyiyibwa abaana b’abantu, ka bibeere bibi bya ngeri ki, oba kuvvoola kwa ngeri ki kwe bavvoola.
29  Naye oyo yenna avvoola omwoyo omutukuvu talisonyiyibwa emirembe gyonna, naye aba n’ekibi emirembe n’emirembe.”
30  Bino yabyogera olw’okuba baali bagamba nti: “Aliko omwoyo omubi.”
31  Awo nnyina ne baganda be ne bajja, ne bayimirira wabweru, ne batuma omuntu munda okumuyita.
32  Abantu bangi baali batudde nga bamwetoolodde, ne bamugamba nti: “Laba! Maama wo ne baganda bo bali wabweru baagala okukulaba.”
33  Naye n’abaddamu nti: “Maama wange ne baganda bange be baani?”
34  Awo n’atunuulira abo abaali batudde nga bamwetoolodde, n’agamba nti: “Laba, maama wange ne baganda bange be bano!
35  Buli akola Katonda by’ayagala, ye muganda wange, mwannyinaze era maama wange.”
12  Awo era n’atandika okwogera nabo ng’akozesa engero, n’agamba nti: “Waaliwo omuntu eyasimba ennimiro y’emizabbibu, n’agissaako olukomera, n’ateekamu essogolero ly’envinnyo, n’azimbamu omunaala; awo n’agipangisa abalimi, n’agenda mu nsi ey’ewala.
2  Ekiseera ky’amakungula bwe kyatuuka, n’atuma omuddu eri abalimi amuleetere ku bibala eby’omu nnimiro ye ey’emizabbibu.
3  Naye ne bamukwata ne bamukuba era ne bamugoba n’addayo ngalo nsa.
4  N’addamu n’abatumira omuddu omulala, era ono ne bamutema olubale era ne bamuswazaswaza.
5  N’abatumira n’omuddu omulala, ono ne bamutta. N’abatumira n’abalala bangi, era abamu ne babakuba, ate abalala ne babatta.
6  Yali akyalinayo omuntu omulala omu, ng’ono ye mwana we omwagalwa. Ono gwe yasembayo okubatumira ng’agamba nti, ‘Omwana wange bajja kumussaamu ekitiibwa.’
7  Naye abalimi abo ne bagambagana nti, ‘Ono ye musika. Mujje tumutte, obusika bube bwaffe.’
8  Ne bamukwata ne bamutta, ne bamusuula ebweru w’ennimiro y’emizabbibu.
9  Kiki nnannyini nnimiro y’emizabbibu ky’anaakola? Ajja kujja atte abalimi abo, ennimiro agiwe abalala.
10  Temusomanga ku kyawandiikibwa kino ekigamba nti: ‘Ejjinja abazimbi lye baagaana lye lifuuse ejjinja ekkulu ery’oku nsonda.
11  Kino Yakuwa y’akikoze era kitwewuunyisa nnyo’?”
12  Awo ne baagala okumukwata kubanga baakitegeera nti olugero lwe yali ageze lwali lukwata ku bo, naye ne batya ekibiina ky’abantu, ne bamuleka, ne bagenda.
13  Ne bamutumira abamu ku Bafalisaayo n’abagoberezi ba Kerode, bamukwase mu by’ayogera.
14  Bwe baatuuka w’ali, ne bamugamba nti: “Omuyigiriza, tumanyi nti oli wa mazima era totwalirizibwa ndowooza ya muntu yenna, kubanga totunuulira ndabika ya kungulu, wabula oyigiriza ekkubo lya Katonda mu mazima. Kiba kituufu okusasula Kayisaali omusolo oba nedda?
15  Tusasule, oba tetusasula?” Bwe yategeera obunnanfuusi bwabwe, n’abagamba nti: “Lwaki munkema? Mundeetere eddinaali.”
16  Ne bagimuleetera. N’ababuuza nti: “Ekifaananyi n’ebigambo ebigiriko by’ani?” Ne bamugamba nti: “Bya Kayisaali.”
17  Yesu n’abagamba nti: “Ebya Kayisaali mubiwe Kayisaali, naye ebya Katonda mubiwe Katonda.” Ne beewuunya olw’ebyo bye yayogera.
18  Awo Abasaddukaayo abagamba nti teri kuzuukira, ne bajja ne bamubuuza nti:
19  “Omuyigiriza, Musa yatugamba nti omusajja bw’afa n’aleka mukyala we, naye nga tazadde mwana, muganda we asaanidde okutwala omukyala oyo, azaalire muganda we abaana.
20  Waaliwo ab’oluganda musanvu. Ow’olubereberye yawasa, naye n’afa nga tazadde mwana.
21  Ow’okubiri n’atwala mukyala we, era naye n’afa nga tazadde mwana; n’ow’okusatu bw’atyo.
22  Bonna omusanvu tebaaleka baana. Oluvannyuma omukazi naye yafa.
23  Mu kuzuukira, aliba mukyala w’ani? Kubanga bonna omusanvu baamuwasa.”
24  Yesu n’abagamba nti “Mwabula, kubanga temumanyi Byawandiikibwa wadde amaanyi ga Katonda.
25  Kubanga abantu bwe balizuukira, tebaliwasa era tebalifumbirwa, naye baliba nga bamalayika mu ggulu.
26  Naye ku bikwata ku kuzuukizibwa kw’abafu, temusomangako mu kitabo kya Musa ng’ayogera ku byaliwo ku kisaka, Katonda bwe yamugamba nti, ‘Nze Katonda wa Ibulayimu, Katonda wa Isaaka, era Katonda wa Yakobo’?
27  Si Katonda wa bafu naye wa balamu. Mwabula nnyo.”
28  Awo omu ku bawandiisi eyali azze era eyali abawulidde nga bawakana, bwe yalaba ng’abazzeemu bulungi, n’amubuuza nti: “Tteeka ki erisinga obukulu mu gonna?”
29  Yesu n’addamu nti: “Erisinga obukulu lye lino, ‘Wulira ggwe Isirayiri, Yakuwa Katonda waffe ye Yakuwa omu,
30  era oyagalanga Yakuwa Katonda wo n’omutima gwo gwonna, n’obulamu bwo bwonna, n’amagezi go gonna, n’amaanyi go gonna.’
31  Eriddako lye lino, ‘Oyagalanga muliraanwa wo nga bwe weeyagala.’ Tewali tteeka lisinga gano bukulu.”
32  Omuwandiisi n’amugamba nti: “Omuyigiriza, oyogedde mazima, ‘Katonda ali Omu, era teri mulala okuggyako ye’;
33  era okumwagala n’omutima gwo gwonna, n’amagezi go gonna, n’amaanyi go gonna era n’okwagala muliraanwa wo nga bwe weeyagala, kisinga ebiweebwayo byonna ebyokebwa ne ssaddaaka.”
34  Yesu bwe yalaba ng’omuwandiisi azzeemu mu ngeri ey’amagezi, n’amugamba nti: “Toli wala n’Obwakabaka bwa Katonda.” Naye tewaali muntu yenna eyafuna obuvumu okubaako ekirala ky’amubuuza.
35  Kyokka Yesu bwe yali ayigiriza mu yeekaalu yababuuza nti: “Lwaki abawandiisi bagamba nti Kristo mwana wa Dawudi?
36  Dawudi kennyini yaluŋŋamizibwa omwoyo omutukuvu n’agamba nti, ‘Yakuwa yagamba Mukama wange nti: “Tuula ku mukono gwange ogwa ddyo okutuusa lwe nditeeka abalabe bo wansi w’ebigere byo.”’
37  Dawudi kennyini amuyita Mukama we, kati olwo ayinza atya okuba omwana we?” Ekibiina ky’abantu kyali kinyumirwa by’ayogera.
38  Era bwe yali ayigiriza n’agamba nti: “Mwegendereze abawandiisi abaagala okutambula nga bambadde amaganduula, era abaagala okulamusibwa mu butale
39  n’okutuula mu bifo eby’omu maaso mu makuŋŋaaniro era ne mu bifo ebisingayo okuba eby’ekitiibwa ku bijjulo.
40  Banyaga ebintu bya bannamwandu, era basaba essaala empanvu olw’okweraga. Bano bajja kuweebwa ekibonerezo ekisinga obunene.”
41  Awo n’atuula okumpi n’obusanduuko omusuulibwa ssente n’alaba abantu nga basuulamu ssente, era abagagga bangi baali basuulamu ssente nnyingi.
42  Awo nnamwandu omwavu n’ajja n’asuulamu obusente bubiri obw’omuwendo omutono ennyo.
43  N’ayita abayigirizwa be n’abagamba nti: “Mazima ddala mbagamba nti nnamwandu ono omwavu ataddemu kingi okusinga abalala bonna abatadde ssente mu busanduuko.
44  Abalala bonna bataddemu ku bibafikkiridde, naye ye, wadde ng’ali mu bwetaavu, ataddemu byonna by’abadde alina.”
