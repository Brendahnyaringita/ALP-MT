1  Obubaka nnabbi Kaabakuuku bwe yafuna mu kwolesebwa:
2  Ai Yakuwa, ndituusa wa okukukoowoola onnyambe, naye n’otowuliriza? Ndituusa wa okukukoowoola otuwonye ebikolwa eby’obukambwe, naye n’otobaako ky’okolawo?
3  Lwaki ondeka okulaba ebikolwa ebibi? Era lwaki ogumiikiriza ebikolwa eby’okubonyaabonya abalala? Lwaki okuzikiriza n’ebikolwa eby’obukambwe biri mu maaso gange? Era lwaki ennyombo n’enkaayana bingi nnyo?
4  Amateeka tegakyakolaEra tewakyali bwenkanya. Ababi bakajjala ku batuukirivu,Eyo ye nsonga lwaki obwenkanya bunyooleddwanyooleddwa.
5  “Mutunuulire amawanga, mwetegereze! Musamaalirire era muwuniikirire;Waliwo ekijja okubaawo mu nnaku zammweKye mutajja kukkiriza ne bwe kinaabagambibwa.
6  Laba ndeeta Abakaludaaya,Eggwanga ekkambwe era eribama obubami. Batalaaga ebitundu by’ensi eby’ewalaOkutwala ensi ezitali zaabwe.
7  Ba ntiisa era abantu babatya. Beeteerawo amateeka era beewa obuyinza.
8  Embalaasi zaabwe zidduka okusinga engo,Era nkambwe okusinga emisege bwe gibeera ekiro. Embalaasi zaabwe ez’olutalo ziwenyuka;Embalaasi zaabwe ziva wala nnyo. Zikka ng’empungu eyanguwa okukwata eky’okulya.
9  Bonna bajja nga bamaliridde okukola eby’obukambwe. Amaaso gaabwe gatunudde gye balaga ng’embuyaga ey’ebuvanjuba. Era bakuŋŋaanya abawambe ng’omusenyu.
10  Banyooma bakabaka,Era basekerera abaami. Basekerera buli kigo;Batuuma ettaka ne bakiwamba.
11  Oluvannyuma beeyongerayo nga balinga embuyaga ne bayita mu nsi,Naye balibaako omusangoOlw’okuba bagamba nti katonda waabwe y’abawa amaanyi.”
12  Ai Yakuwa, tobaddeewo okuva edda n’edda? Ai Katonda wange, Omutukuvu wange, ggwe tofa. Ai Yakuwa, wabalonda okutuukiriza omusango ogwasalibwa;Ai ggwe Olwazi, wabateekawo okutubonereza.
13  Amaaso go malongoofu nnyo, tegasobola kutunuulira bintu bibi,Era tosobola kugumiikiriza bintu bibi. Kati lwaki ogumiikiriza abakuusakuusaEra n’osirika busirisi ng’omubi amira oyo amusinga obutuukirivu?
14  Lwaki oleka abantu okuyisibwa ng’ebyenyanja ebiri mu nnyanja,Ng’ebyewalula ebitalina abifuga?
15  Abo bonna abaggyayo ng’akozesa eddobo. Abawalulira mu kitimba kye,Era abakuŋŋaanyiza mu katimba ke. Eyo ye nsonga lwaki asanyuka nnyo.
16  Eyo ye nsonga lwaki awaayo ssaddaaka eri ekitimba kye,Era awaayo ssaddaaka eri akatimba ke;Kubanga bireetera omugabo gwe okuba omusava,N’emmere ye nnungi nnyo.
17  Kati olwo aneeyongera bweyongezi kufukumula ebiri mu kitimba kye? Anaagenda mu maaso okutta amawanga awatali kusaasira?
2  Nja kuyimirira we nkuumira,Era nja kuyimirira ku kigo. Nja kutunula ndabe ky’anaayogera ng’ayitira mu nze,Era ne kye nnaddamu nga nnenyezebwa.
2  Awo Yakuwa n’aŋŋamba nti: “Wandiika by’olaba mu kwolesebwa, era biwandiike bulungi ku bipande,Oyo abisoma mu ddoboozi ery’omwanguka asobole okwanguyirwa okubisoma.
3  Kubanga okwolesebwa okwo kwa mu kiseera kyakwo ekigereke,Era kwanguwa kutuuke ku nkomerero yaakwo; era tekujja kulimba. Ne bwe kunaalwa, kulindirire! Kubanga kujja kutuukirira. Tekujja kulwa!
4  Laba omuntu ow’amalala;Munda mu ye si mugolokofu. Naye omutuukirivu anaabanga mulamu lwa bwesigwa bwe.
5  Olw’okuba omwenge mukuusa,Omuntu ow’amalala tajja kutuuka ku kiruubirirwa kye. Agaziyizza okwegomba kwe okukirako amagombe;Alinga okufa, era tasobola kumatira. Akuŋŋaanya amawanga gonnaEra yeekuŋŋaanyiza abantu bonna.
6  Abo bonna tebalimwogerako nga bagereesa, nga bamuyita ebbali, era nga bakozesa ebikokyo? Baligamba nti: ‘Zimusanze oyo akuŋŋaanya ebitali bibye—Anaakikolera bbanga ki?— Oyo ayongera ku bunene bw’ebbanja lye!
7  Abo abakubanja tebalisituka omulundi gumu? Balisituka ne bakuyuuguumya,Era gye bali olifuuka kya kunyaga.
8  Olw’okuba wanyaga amawanga mangi,Abantu b’amawanga ago bonna abaasigalawo balikunyaga,Kubanga wayiwa omusaayi gw’abantuEra n’okola eby’obukambwe ku nsi,Ne ku bibuga, ne ku abo bonna ababibeeramu.
9  Zimusanze oyo afunira ennyumba ye ebintu mu makubo amakyamu,Asobole okuzimba ekisu kye waggulu,Awone akabi!
10  Oteeserezza ennyumba yo ekintu ekiswaza. Mu kusaanyaawo amawanga mangi, oyonoonye.
11  Ejjinja lirikoowoolera ku kisenge,Era omuti ogw’oku kasolya guliryanukula.
12  Zimusanze oyo azimba ekibuga ng’ayiwa omusaayi,Era anyweza ekibuga ng’akola ebitali bya butuukirivu!
13  Laba! Yakuwa ow’eggye si y’aleetera amawanga okutegana ennyo nga bakola ebintu ebijja okwokebwa omuliro,Era si y’aleetera amawanga okuteganira obwereere?
14  Ensi erijjula okumanya okukwata ku kitiibwa kya YakuwaNg’amazzi bwe gajjula ennyanja.
15  Zimusanze oyo awa banne eky’okunywaNg’akitaddemu obusungu n’ekiruyi asobole okubatamiiza,Atunuulire obwereere bwabwe!
16  Mu kifo ky’okubeera n’ekitiibwa, oliweebuulwa nnyo nnyini ddala. Naawe olinywa n’oyolesa obutali bukomole bwo. Ekikopo ekiri mu mukono gwa Yakuwa ogwa ddyo naawe kirikutuukako,Era obuswavu bulibikka ku kitiibwa kyo;
17  Ebikolwa eby’obukambwe ebyakolebwa ku Lebanooni birikubikka,Era okuzikiriza okwatiisanga ensolo kulikutuukako,Olw’okuyiwa omusaayi gw’abantu,N’olw’ebikolwa eby’obukambwe bye wakola ku nsi,Ku bibuga, ne ku abo bonna ababibeeramu.
18  Ekifaananyi kiba na mugaso kiNg’omukozi waakyo akikoze? Ekifaananyi eky’ekyuma kigasa ki, era n’oyo ayigiriza eby’obulimba agasa ki,Wadde ng’omukozi waakyo akyesiga,N’akola bakatonda abatalina mugaso era abatayogera?
19  Zimusanze oyo agamba ekiti nti, “Golokoka!” Oba agamba ejjinja eritayogera nti, “Zuukuka! Tuyigirize!” Laba! Kibikkiddwako zzaabu ne ffeeza,Era tekiriimu mukka gwa bulamu.
20  Naye Yakuwa ali mu yeekaalu ye entukuvu. Ggwe ensi yonna, sirika mu maaso ge!’”
3  Okusaba kwa nnabbi Kaabakuuku, mu bigambo eby’okukungubaga:
2  Ai Yakuwa, mpulidde ebikukwatako. Ai Yakuwa, ntidde olw’ebikolwa byo. Ddamu obikole wakati mu myaka! Bimanyise wakati mu myaka. Jjukira okusaasira mu kiseera ekya kazigizigi.
3  Katonda yajja ng’ava mu Temani,Omutukuvu yava ku Lusozi Palani. (Seera) Ekitiibwa kye kyabikka eggulu;Ensi yajjula ettendo lye.
4  Yali ayaka nnyo ng’omusana. Ebimyanso bibiri byava mu mukono gwe,Amaanyi ge mwe gaali gakwekeddwa.
5  Obulwadde obw’amaanyi bwamukulemberamu,Omusujja ne gumuvaako emabega.
6  Yayimirira n’akankanya ensi. Yatunuulira amawanga n’agaleetera okukankana. Ensozi ez’olubeerera zaabetentebwa,Obusozi obw’edda bwavunnama. Amakubo ag’edda gage.
7  Nnalaba omutawaana mu weema za Kusani. Engoye za weema z’ensi ya Midiyaani zaakankana.
8  Ai Yakuwa, emigga gy’osunguwalidde,Obusungu bwo bubuubuukira migga? Oba ennyanja gy’olinako ekiruyi? Weebagala embalaasi zo;Amagaali go gaawangula.
9  Omutego gwo ogw’obusaale gubikkuddwa era guteekeddwateekeddwa. Emiggo giweereddwa emirimu gyagyo okusinziira ku kirayiro. (Seera) Ensi wagyasaamu ng’okozesa emigga.
10  Ensozi zaakulaba ne zeenyoola olw’obulumi obw’amaanyi. Enkuba ey’amaanyi yabuna wonna. Obuziba bwawuluguma. Bwayimusa emikono gyabwo waggulu.
11  Enjuba n’omwezi byayimirira mu bifo byabyo waggulu. Obusaale bwo obutemegana bwafubutukayo. Effumu lyo lyali litemagana ng’ekimyanso.
12  Watambula n’oyita mu nsi ng’osunguwadde. Walinnyirira amawanga mu busungu.
13  Wagenda okulokola abantu bo, okulokola owuwo eyafukibwako amafuta. Wabetenta omukulembeze w’ennyumba y’omubi. Ennyumba yamenyebwamenyebwa okuva ku musingi okutuuka ku kasolya. (Seera)
14  Wakozesa eby’okulwanyisa bye n’ofumita omutwe gw’abalwanyi be,Bwe baafubutuka okujja okunsaasaanya. Baasanyuka nnyo okusaanyaawo omunaku mu kyama.
15  Wayita mu nnyanja n’ogirinnyirira n’embalaasi zo,Wayita mu mazzi amangi agabimba.
16  Nnawulira, olubuto lwange ne lukankana;Emimwa gyange gyakankana olw’amawulire. Okuvunda kwayingira mu magumba gange;Amagulu gange gaakankana. Naye nnindirira n’obukkakkamu olunaku olw’obuyinike,Kubanga lujjira abo abatulumba.
17  Omutiini ne bwe gutaamulise,Era n’emizabbibu ne gitabala;Emizeyituuni ne bwe gitasseeko bibala,N’ennimiro ne zitabaamu mmere;Ebisibo ne bwe bitaabeemu bisolo,Era n’ebiraalo ne bitabaamu nte;
18  Nze nja kusanyukira mu Yakuwa;Nja kujaguliza mu Katonda ow’obulokozi bwange.
19  Yakuwa Mukama Afuga Byonna ge maanyi gange;Ebigere byange ajja kubifuula ng’eby’empeewo,Antambulize ku bifo ebigulumivu.
