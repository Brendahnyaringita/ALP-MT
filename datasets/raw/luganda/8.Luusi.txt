4  Awo Bowaazi n’agenda ku mulyango gw’ekibuga n’atuula eyo. Era laba! omununuzi Bowaazi gwe yali ayogeddeko yali ayitawo. Awo Bowaazi n’amugamba nti: “Gundi, kyama otuuleko wano.” N’akyama n’atuula.
2  Bowaazi n’ayita abakadde kkumi ab’omu kibuga n’abagamba nti: “Mutuule wano.” Bwe batyo ne batuula.
3  Awo n’agamba omununuzi oyo nti: “Nawomi eyadda okuva mu nsi ya Mowaabu atunda ekibanja ekyali ekya muganda waffe Erimereki.
4  Mbadde njagala okukutegeeza nti, ‘Kigulire mu maaso g’abantu ne mu maaso g’abakadde b’abantu bange. Bw’oba ng’onookinunula, kinunule; bw’oba nga tookinunule, mbuulira nkimanye, kubanga ggwe olina obuyinza obusooka obw’okukinunula nze ne nkuddirira.’” Awo n’agamba nti: “Nja kukinunula.”
5  Bowaazi n’amugamba nti: “Ku lunaku lw’onookigula ku Nawomi, era ojja kuba okiguze ne ku Luusi Omumowaabu nnamwandu w’omusajja eyafa, erinnya ly’omugenzi lisobole okuzzibwawo mu busika bwe.”
6  Awo omununuzi n’agamba nti: “Sijja kukinunula nneme okwonoona obusika bwange. Obuyinza mbukulekedde; ggwe kinunule kubanga nze sijja kukinunula.”
7  Edda mu Isirayiri eno ye yabanga empisa ku bikwata ku kununula n’okuwanyisiganya ebintu, okusobola okukakasa ekyo ekyabanga kikoleddwa: Omusajja yalinanga okuggyamu engatto ye n’agiwa munne; era mu Isirayiri eyo ye ngeri gye baakakasangamu endagaano eyabanga ekoleddwa.
8  Omununuzi bwe yagamba Bowaazi nti: “Ggwe kigule,” n’aggyamu engatto ye.
9  Bowaazi n’agamba abakadde n’abantu bonna nti: “Muli bajulizi olwa leero nti nguze ku Nawomi ebyo byonna ebyali ebya Erimereki ne Kiriyoni ne Maloni.
10  Ne Luusi Omumowaabu eyali muka Maloni naye mmututte abeere mukazi wange okusobola okuzzaawo erinnya ly’omugenzi mu busika bwe, erinnya ly’omugenzi lireme kusaanawo mu baganda be ne mu mulyango gw’ekibuga ky’ewaabwe. Muli bajulizi leero.”
11  Awo abantu bonna abaali ku mulyango gw’ekibuga era n’abakadde ne bagamba nti: “Tuli bajulizi! Yakuwa awe omukisa omukazi ajja mu nnyumba yo, abeere nga Laakeeri ne Leeya, bannakazadde b’ennyumba ya Isirayiri. K’oyitimuke mu Efulaasa era okole erinnya eddungi mu Besirekemu.
12  Ennyumba yo eneeva mu zzadde Yakuwa ly’anaakuwa mu mukazi ono k’ebeere ng’ennyumba ya Pereezi, Tamali gwe yazaalira Yuda.”
13  Awo Bowaazi n’atwala Luusi n’aba mukazi we, ne yeegatta naye. Yakuwa n’asobozesa Luusi okufuna olubuto, n’azaala omwana ow’obulenzi.
14  Abakazi ne bagamba Nawomi nti: “Yakuwa atenderezebwe, atalemye kukuwa mununuzi leero; erinnya lye ka lirangirirwe mu Isirayiri!
15  Muka mwana wo akwagala ennyo, era akusingira abaana ab’obulenzi omusanvu, azadde omwana; omwana oyo azzizzaawo obulamu bwo era ajja kukulabirira mu bukadde bwo.”
16  Nawomi n’asitula omwana n’amuteeka mu kifuba kye, era n’amulabiriranga.
17  Awo abakazi ab’oku muliraano ne bamutuuma erinnya. Baagamba nti: “Nawomi bamuzaalidde omwana ow’obulenzi.” Omwana ne bamutuuma Obedi. Ye kitaawe wa Yese, taata wa Dawudi.
18  Luno lwe lunyiriri lwa Pereezi: Pereezi yazaala Kezulooni;
19  Kezulooni n’azaala Laamu; Laamu n’azaala Amminadaabu;
20  Amminadaabu n’azaala Nakusoni; Nakusoni n’azaala Salumooni;
21  Salumooni n’azaala Bowaazi; Bowaazi n’azaala Obedi;
22  Obedi n’azaala Yese; Yese n’azaala Dawudi.
1  Abalamuzi bwe baali nga be bakulembera abantu, enjala yagwa mu nsi era waaliwo omusajja eyava mu Besirekemu eky’omu Yuda n’agenda okubeera mu nsi ya Mowaabu ng’omugwira, ye ne mukyala we ne batabani be ababiri.
2  Omusajja oyo yali ayitibwa Erimereki, nga mukyala we ye Nawomi, ate batabani baabwe ababiri, omu yali ayitibwa Maloni ate omulala ng’ayitibwa Kiriyoni. Baali Beefulaasa ab’e Besirekemu eky’omu Yuda. Oluvannyuma baatuuka mu nsi ya Mowaabu ne babeera eyo.
3  Bwe waayitawo ekiseera, Erimereki bba wa Nawomi n’afa, Nawomi n’asigala ne batabani be ababiri.
4  Oluvannyuma abasajja abo baawasa abakazi Abamowaabu. Omu yali ayitibwa Olupa ate omulala ng’ayitibwa Luusi, era baabeera eyo okumala emyaka nga kkumi.
5  Nga wayise ekiseera, Maloni ne Kiriyoni nabo baafa, bw’atyo Nawomi n’asigalira awo nga talina baana be ababiri ne bba.
6  Awo n’asituka ne baka baana be okuva mu nsi ya Mowaabu addeyo, kubanga bwe yali eyo yawulira nti Yakuwa yali ajjukidde abantu be n’abawa emmere.
7  Awo n’ava mu kifo gye yali abeera ne baka baana be bombi. Bwe baali mu kkubo nga batambula okuddayo mu nsi ya Yuda,
8  Nawomi n’agamba baka baana be bombi nti: “Muddeeyo buli omu mu nnyumba ya nnyina. Yakuwa k’abalage okwagala okutajjulukuka nga nammwe bwe mwakulaga babbammwe abaafa, era nga nange bwe mukundaze.
9  Yakuwa abawe ekiwummulo buli omu mu nnyumba ya bba.” Awo n’abanywegera, naye ne batema emiranga.
10  Ne bamugamba nti: “Nedda, tujja kugenda naawe eri abantu bo.”
11  Naye Nawomi n’abagamba nti: “Muddeeyo baana bange. Lwaki mugenda nange? Nkyasobola okuzaala abaana ab’obulenzi abayinza okufuuka babbammwe?
12  Muddeeyo baana bange. Mugende, kubanga nze nkaddiye nnyo sikyasobola kufumbirwa. Ne bwe nnandibadde nga nsuubira okufumbirwa ekiro kya leero era ne nzaala abaana ab’obulenzi,
13  mwandibalinze okutuusa lwe bandikuze? Mwandyekuumye ku lwabwe ne mutafumbirwa? Nedda baana bange, nnumwa nnyo ku lwammwe, kubanga omukono gwa Yakuwa gunzitooweredde.”
14  Awo ne baddamu okutema emiranga. Oluvannyuma Olupa n’anywegera nnyazaala we n’agenda, naye ye Luusi n’amunywererako.
15  Nawomi n’agamba Luusi nti: “Laba! Nnamwandu wa mulamu wo azzeeyo eri abantu be ne bakatonda be. Ddayo naye.”
16  Luusi n’amugamba nti: “Tonneegayirira kukuleka nneme kugenda naawe; gy’onoogendanga nange gye nnaagendanga, gy’onoosulanga nange gye nnaasulanga. Abantu bo be banaaba abantu bange, ne Katonda wo y’anaaba Katonda wange.
17  Gy’olifiira nange gye ndifiira, era eyo gye ndiziikibwa. Yakuwa k’ambonereze nnyo singa wanaabaawo ekintu kyonna ekitwawukanya, okuggyako okufa.”
18  Nawomi bwe yalaba nga Luusi akalambidde ku ky’okugenda naye, n’alekera awo okumwegayirira okuddayo ewaabwe.
19  Bombi ne beeyongera okutambula okutuusa lwe baatuuka e Besirekemu. Olwali okutuuka e Besirekemu, ekibuga kyonna ne kisasamala era abakazi ne bagamba nti: “Ono ye Nawomi?”
20  Nawomi n’agamba abakazi nti: “Temumpita Nawomi. Mumpite Mala, kubanga Omuyinza w’Ebintu Byonna azibuwazza nnyo obulamu bwange.
21  Nnalina bingi we nnagendera, naye Yakuwa ankomezzaawo ngalo nsa. Lwaki mumpita Nawomi, ng’ate Yakuwa yannwanyisa, era ng’Omuyinza w’Ebintu Byonna yandabya ennaku?”
22  Bw’atyo Nawomi bwe yakomawo okuva mu nsi ya Mowaabu ng’ali ne Luusi Omumowaabu, muka mwana we. Baatuuka e Besirekemu ng’amakungula ga ssayiri gatandika.
2  Nawomi yalina omu ku b’eŋŋanda za bba eyali ayitibwa Bowaazi, omusajja ow’omu nnyumba ya Erimereki eyali omugagga ennyo.
2  Awo Luusi Omumowaabu n’agamba Nawomi nti: “Nzikiriza ŋŋende mu nnimiro nnonderere ebirimba nga ngoberera oyo yenna anankwatirwa ekisa.” Nawomi n’amuddamu nti: “Genda mwana wange.”
3  Awo n’agenda mu nnimiro n’atandika okulonderera ebirimba ng’agoberera abakunguzi. Era yeesanga ng’ennimiro gye yagendamu yali ya Bowaazi ow’omu nnyumba ya Erimereki.
4  Awo Bowaazi n’atuuka ng’ava e Besirekemu n’agamba abakunguzi nti: “Yakuwa abeere nammwe.” Nabo ne bamuddamu nti: “Yakuwa akuwe omukisa.”
5  Bowaazi n’abuuza omusajja eyali akulira abakunguzi nti: “Omukazi ono ava mu maka g’ani?”
6  Omusajja eyali akulira abakunguzi n’amuddamu nti: “Ono ye mukazi Omumowaabu eyajja ne Nawomi okuva mu nsi ya Mowaabu.
7  Yaŋŋambye nti, ‘Nkusaba onzikirize nnonderere ebirimba abakunguzi bye bagenda baleka emabega.’ Era okuva lwe yazze ku makya abadde akola okutuusa kati lw’atuddeko wano mu nsiisira awummuleko.”
8  Oluvannyuma Bowaazi n’agamba Luusi nti: “Wuliriza mwana wange. Togenda mu nnimiro ndala kulonderera birimba, era togenda walala wonna. Beera kumpi n’abakozi bange abakazi.
9  Tunula olabe gye bagenda okukungula ogende nabo. Ndagidde abasajja bange obutakukwatako. Ennyonta bw’eneekuluma, ojja kugenda awali ensumbi z’amazzi onywe ku mazzi abasajja ge banaaba bakimye.”
10  Awo Luusi n’avunnama wansi, n’agamba nti: “Kivudde ku ki ggwe okunzisaako omwoyo n’onkwatirwa ekisa ate nga ndi mugwira?”
11  Bowaazi n’amuddamu nti: “Bambuulira byonna bye wakolera nnyazaala wo oluvannyuma lw’okufa kwa balo, era nga bwe waleka kitaawo ne nnyoko n’ensi y’ab’eŋŋanda zo n’ojja mu bantu b’otomanyi.
12  Yakuwa akusasule olw’ebyo bye wakola, era Yakuwa Katonda wa Isirayiri akuwe empeera enzijuvu, kubanga oddukidde wansi w’ebiwaawaatiro bye okufuna obukuumi.”
13  Awo Luusi n’agamba nti: “Ka nneeyongere okusiimibwa mu maaso go mukama wange, kubanga oŋŋumizza era oyogedde ebigambo ebizzaamu omuweereza wo amaanyi, wadde nga siri omu ku baweereza bo.”
14  Ekiseera eky’okulya bwe kyatuuka, Bowaazi n’amugamba nti: “Sembera wano olye ku mugaati era okoze mu nvinnyo enkaatuufu.” Bw’atyo n’atuula n’abakunguzi, era Bowaazi n’amuwa ssayiri ensiike n’alya, n’akkuta, era n’afissanawo.
15  Bwe yayimuka okugenda okulonderera ebirimba, Bowaazi n’alagira abasajja be nti: “Mumuleke alonderere ebirimba okuva ne mu ebyo ebisaliddwa, era temumuyisa bubi.
16  Ne mu binywa ebisibiddwa mumusowoleremu ebirimba mubireke emabega abikuŋŋaanye, era temubaako kintu kyonna kye mwogera okumulemesa.”
17  Awo ne yeeyongera okulonderera ebirimba mu nnimiro okutuukira ddala akawungeezi, era oluvannyuma n’akuba ebyo bye yali alonderedde ne bivaamu efa nnamba eya ssayiri.
18  Awo n’agisitula n’agenda mu kibuga, era nnyazaala we n’alaba bye yali alonderedde. Luusi era yaggyayo n’emmere gye yali afissizzaawo ng’amaze okukkuta, n’agimuwa.
19  Nnyazaala we n’amubuuza nti: “Olondereredde wa leero, era okoledde wa? Oyo akussizzaako omwoyo aweebwe omukisa.” Awo n’abuulira nnyazaala we nnannyini nnimiro gye yali akoledde, era n’amugamba nti: “Erinnya ly’omusajja nnannyini nnimiro gye nkoledde ye Bowaazi.”
20  Awo Nawomi n’agamba muka mwana we nti: “Yakuwa ataleseeyo kulaga abalamu n’abafu okwagala okutajjulukuka, amuwe omukisa.” Era Nawomi n’ayongerako nti: “Omusajja oyo atulinako oluganda. Y’omu ku banunuzi baffe.”
21  Awo Luusi Omumowaabu n’agamba nti: “Era yaŋŋambye nti, ‘Beeranga kumpi n’abakozi bange okutuusa lwe balimala okukungula ebirime byange byonna.’”
22  Nawomi n’agamba Luusi muka mwana we nti: “Mwana wange, kirungi ogende n’abakozi be abakazi oleme okutawaanyizibwa mu nnimiro endala.”
23  Luusi ne yeeyongera okulondereranga ebirimba ng’ali wamu n’abakozi ba Bowaazi abakazi okutuusa amakungula ga ssayiri n’ag’eŋŋaano lwe gaggwaako. Era ne yeeyongera okubeera ne nnyazaala we.
3  Awo Nawomi nnyazaala we n’amugamba nti: “Mwana wange, tekiŋŋwanira kukufunira wa kubeera osobole okuba obulungi?
2  Bowaazi si omu ku b’eŋŋanda zaffe? Ye nnannyini bawala b’obadde okola nabo. Ekiro kya leero agenda mu gguuliro kuwewa ssayiri.
3  Naaba, weesige amafuta ag’akaloosa era oyambale ebyambalo byo oserengete mu gguuliro. Teweeyoleka gy’ali okutuusa ng’amaze okulya n’okunywa.
4  Bw’anaatuuka okwebaka, weetegereze ekifo w’anaagalamira, ogende omubikkule ku bigere ogalamire awo, era ajja kukutegeeza ky’osaanidde okukola.”
5  Luusi n’amugamba nti: “Byonna by’oŋŋambye nja kubikola.”
6  Awo n’aserengeta mu gguuliro n’akola byonna nnyazaala we bye yali amulagidde.
7  Awo Bowaazi n’alya, n’anywa, era n’asanyuka. Oluvannyuma n’agenda ku mabbali g’entuumu ya ssayiri n’agalamira wansi. Luusi n’agenda kasoobo n’amubikkula ku bigere n’agalamira awo.
8  Olwatuuka ekiro mu ttumbi omusajja n’atandika okukankana. N’atuula n’akutamako, n’alaba omukazi ng’agalamidde okumpi n’ebigere bye.
9  Awo Bowaazi n’amubuuza nti: “Ggwe ani?” N’amuddamu nti: “Nze Luusi omuweereza wo; bikka omuweereza wo ekyambalo kyo kubanga oli mununuzi.”
10  Bowaazi n’amugamba nti: “Yakuwa akuwe omukisa mwana wange. Okwagala okutajjulukuka kw’olaze ku nkomerero kusinze okwo kwe walaga mu kusooka, kubanga togenze kunoonya musajja mu bavubuka, ka babe baavu oba bagagga.
11  Kati nno mwana wange, totya. Byonna by’ogamba nja kubikukolera, kubanga abantu bonna mu kibuga bakimanyi nti oli mukazi wa mpisa nnungi nnyo.
12  Kyokka, wadde nga kituufu nti ndi mununuzi, waliwo omununuzi omulala abalinako oluganda olw’okumpi okusinga nze.
13  Sula wano ekiro kino era ku makya bw’anaakununula, sikirinaako mutawaana, akununule. Naye bw’anaaba tayagala kukununula, nga Yakuwa bw’ali omulamu, nze nja kukununula. Galamira wano okutuusa ku makya.”
14  N’agalamira okumpi n’ebigere bya Bowaazi okutuusa ku makya, n’agolokoka nga bukyakutte, ng’omuntu tasobola kutegeera munne. Awo Bowaazi n’agamba nti: “Tekimanyibwa nti omukazi yazze mu gguuliro.”
15  N’agamba Luusi nti: “Leeta olugoye olwo lwe weesuulidde, olwanjuluze.” Awo n’alwanjuluza n’amuteeramu ebigera bya ssayiri mukaaga, n’abimutikka. Oluvannyuma Bowaazi n’agenda mu kibuga.
16  Awo Luusi n’agenda ewa nnyazaala we, era nnyazaala we n’amubuuza nti: “Bigenze bitya mwana wange?” Luusi n’amubuulira byonna omusajja bye yali amukoledde.
17  Era n’amugamba nti: “Ampadde ebigera bino omukaaga ebya ssayiri n’aŋŋamba nti, ‘Togenda wa nnyazaala wo ngalo nsa.’”
18  Awo Nawomi n’agamba nti: “Tuula wano mwana wange okutuusa lw’onoomanya gye binakkira, kubanga omusajja oyo tajja kuweera okutuusa ng’amaze okukola ku nsonga eyo leero.”
