10  Abimereki bwe yamala okufa, Tola mutabani wa Puwa, mutabani wa Dodo, omusajja wa Isakaali, ye yajja okulokola Isirayiri. Yali abeera mu Samiri ekiri mu kitundu kya Efulayimu eky’ensozi.
2  Yalamula Isirayiri okumala emyaka 23, oluvannyuma n’afa n’aziikibwa mu Samiri.
3  Oluvannyuma lwa Tola waddawo Yayiri Omugireyaadi, era yalamula Isirayiri okumala emyaka 22.
4  Yalina abaana ab’obulenzi 30 abaatambuliranga ku ndogoyi 30, era baalina ebibuga 30. Ebibuga ebyo bakyabiyita Kavosu-yayiri n’okutuusa leero; biri mu kitundu ky’e Gireyaadi.
5  Oluvannyuma Yayiri yafa n’aziikibwa mu Kamoni.
6  Abayisirayiri ne baddamu okukola ebintu ebibi mu maaso ga Yakuwa, era ne batandika okuweereza Babbaali, n’ebifaananyi bya Asutoleesi, ne bakatonda b’e Alamu, ne bakatonda b’e Sidoni, ne bakatonda ba Mowaabu, ne bakatonda b’Abaamoni, ne bakatonda b’Abafirisuuti. Bwe batyo ne bava ku Yakuwa ne batamuweereza.
7  Awo obusungu bwa Yakuwa ne bubuubuukira Isirayiri, n’abatunda mu mukono gw’Abafirisuuti ne mu mukono gw’Abaamoni.
8  Ne babonyaabonya era ne banyigiriza nnyo Abayisirayiri mu mwaka ogwo—okumala emyaka 18 baanyigiriza Abayisirayiri bonna abaali emitala wa Yoludaani mu kitundu ekyali eky’Abaamoli mu Gireyaadi.
9  Abaamoni baasomokanga ne Yoludaani okulwanyisa Yuda ne Benyamini n’ennyumba ya Efulayimu; Isirayiri n’ebeera mu nnaku ey’amaanyi ennyo.
10  Abayisirayiri ne bakoowoola Yakuwa abayambe nga bagamba nti: “Twonoonye mu maaso go, kubanga tukuvuddeko ggwe Katonda waffe ne tuweereza Babbaali.”
11  Awo Yakuwa n’agamba Abayisirayiri nti: “Saabalokola mu mukono gw’Abamisiri n’Abaamoli n’Abaamoni n’Abafirisuuti
12  n’Abasidoni n’Abamaleki n’Abamidiyaani bwe baali nga babanyigiriza? Bwe mwankaabirira, nnabalokola mu mukono gwabwe.
13  Naye mmwe munvuddeko ne muweereza bakatonda abalala. Eyo ye nsonga lwaki sijja kuddamu kubalokola.
14  Mugende mukoowoole bakatonda be mwalonda, babayambe; be baba babalokola mu nnaku yammwe.”
15  Naye Abayisirayiri ne bagamba Yakuwa nti: “Twonoonye. Tukole kyonna ky’oyagala. Tukwegayiridde tununule olwa leero.”
16  Awo ne beggyako bakatonda abalala ne baweereza Yakuwa, n’aba nga takyasobola kugumiikiriza kubonaabona kwa Isirayiri.
17  Awo Abaamoni ne bakuŋŋaana wamu ne beeteekerateekera olutalo mu Gireyaadi. N’Abayisirayiri nabo ne bakuŋŋaana ne beeteekerateekera olutalo mu Mizupa.
18  Abantu n’abaami ba Gireyaadi ne beebuuzaganya nti: “Ani anaatukulemberamu okulwanyisa Abaamoni? Oyo y’anaabeera omukulu w’abatuuze b’omu Gireyaadi bonna.”
4  Ekudi bwe yamala okufa, Abayisirayiri ne baddamu okukola ebintu ebibi mu maaso ga Yakuwa.
2  Yakuwa n’abatunda mu mukono gwa Yabini kabaka wa Kanani eyali afugira mu Kazoli. Omukulu w’eggye lye yali ayitibwa Sisera, era yali abeera Kalosesi eky’amawanga.
3  Abayisirayiri ne bakaabirira Yakuwa, kubanga Yabini yalina amagaali ag’olutalo 900 agaaliko ebyuma ebisala, era yabanyigiriza nnyo okumala emyaka 20.
4  Debola nnabbi, muka Lapidosi, ye yali alamula Isirayiri mu kiseera ekyo.
5  Yatuulanga wansi w’olukindu lwa Debola wakati wa Laama ne Beseri mu kitundu kya Efulayimu eky’ensozi, era Abayisirayiri baagendanga gy’ali okubalamula.
6  Yatumya Balaka mutabani wa Abinowamu okuva mu Kedesi-nafutaali, n’amugamba nti: “Yakuwa Katonda wa Isirayiri akulagidde nti: ‘Genda ku Lusozi Taboli, era twala abasajja ba Nafutaali n’aba Zebbulooni 10,000.
7  Nja kukuleetera Sisera, omukulu w’amagye ga Yabini, ku Kagga Kisoni, ng’ali n’amagaali ge ag’olutalo n’eggye lye, era nja kumuwaayo mu mukono gwo.’”
8  Balaka n’amuddamu nti: “Bw’onoogenda nange, nja kugenda; naye bw’otoogende nange, sijja kugenda.”
9  N’amuddamu nti: “Mazima nja kugenda naawe. Naye olutabaalo luno lw’ogendamu terugenda kukuweesa kitiibwa, kubanga Sisera Yakuwa agenda kumuwaayo mu mukono gwa mukazi.” Awo Debola n’asituka n’agenda ne Balaka e Kedesi.
10  Balaka n’ayita Zebbulooni ne Nafutaali bajje e Kedesi, era abasajja 10,000 ne bamugoberera. Ne Debola yagenda naye.
11  Keberi Omukeeni yali yeeyawudde ku Bakeeni, abaana ba Kobabu, kitaawe wa muka Musa, era weema ye yali kumpi n’omuti omunene mu Zaanannimu ekiri mu Kedesi.
12  Awo ne babuulira Sisera nti Balaka mutabani wa Abinowamu yali ayambuse ku Lusozi Taboli.
13  Amangu ago Sisera n’akuŋŋaanya amagaali ge gonna ag’olutalo—amagaali 900 agaaliko ebyuma ebisala—era n’eggye lyonna eryali naye okuva mu Kalosesi eky’amawanga okugenda ku Kagga Kisoni.
14  Awo Debola n’agamba Balaka nti: “Situka, kubanga leero Yakuwa lw’agenda okuwaayo Sisera mu mukono gwo. Yakuwa si y’akukulembeddemu?” Balaka n’aserengeta okuva ku Lusozi Taboli ng’abasajja 10,000 bamugoberera.
15  Yakuwa n’atabulatabula Sisera n’amagaali ge gonna ag’olutalo n’eggye lyonna, n’abazikiriza n’ekitala kya Balaka. Sisera n’ava ku ggaali lye n’addusa bigere.
16  Balaka n’awondera amagaali g’olutalo n’eggye okutuukira ddala e Kalosesi eky’amawanga, era eggye lya Sisera lyonna ne littibwa n’ekitala; tewali n’omu yasigalawo.
17  Sisera n’addusa bigere n’agenda awaali weema ya Yayeeri muka Keberi Omukeeni, kubanga waaliwo emirembe wakati wa Yabini kabaka wa Kazoli n’ennyumba ya Keberi Omukeeni.
18  Yayeeri n’afuluma okusisinkana Sisera, n’amugamba nti: “Yingira mukama wange, yingira muno. Totya.” Awo n’ayingira mu weema ya Yayeeri, Yayeeri n’amubikka bulangiti.
19  Bwe waayita ekiseera Sisera n’amugamba nti: “Nkwegayiridde mpa ku tuzzi nnyweko kubanga ennyonta ennuma.” Awo Yayeeri n’asumulula ensawo ey’eddiba ey’amata n’amuwa n’anywa; olwamala n’addamu n’amubikka.
20  Sisera n’amugamba nti: “Yimirira ku mulyango gwa weema, era bwe wabaawo ajja n’akubuuza nti, ‘Muno mulimu omusajja?’ Ogamba nti, ‘Nedda!’”
21  Awo Sisera bwe yali yeebase era ng’akooye, Yayeeri muka Keberi n’akwata enninga ya weema n’ennyondo mu mukono gwe, n’agenda we yali ng’asooba, n’amukomerera enninga mu mutwe n’eyitamu n’eyingira mu ttaka. Bw’atyo n’afa.
22  Awo Balaka n’ajja ng’awondera Sisera. Yayeeri n’agenda okumusisinkana n’amugamba nti: “Jjangu nkulage omusajja gw’onoonya.” N’ayingira naye, era n’alaba Sisera ng’ali awo wansi afudde, ng’enninga ya weema eri mu mutwe gwe.
23  Bw’atyo Katonda n’asobozesa Abayisirayiri okuwangula Yabini kabaka wa Kanani ku lunaku olwo.
24  Omukono gw’Abayisirayiri gweyongera okuba ogw’amaanyi ku Yabini kabaka wa Kanani okutuusa lwe baamuzikiriza.
11  Yefusa Omugireyaadi yali mulwanyi wa maanyi. Yali mwana wa mukazi malaaya, era Gireyaadi ye yali kitaawe wa Yefusa.
2  Muka Gireyaadi naye yamuzaalira abaana ab’obulenzi. Abaana ba mukazi we bwe baakula ne bagoba Yefusa ne bamugamba nti: “Tojja kufuna busika mu nnyumba ya kitaffe kubanga oli mwana wa mukazi mulala.”
3  Bw’atyo Yefusa n’adduka baganda be n’agenda n’abeera mu nsi y’e Tobu. Abasajja abataalina bya kukola ne bamwegattako ne bamugoberera.
4  Bwe waayitawo ekiseera, Abaamoni ne balwanyisa Isirayiri.
5  Era Abaamoni bwe baalwanyisa Isirayiri, amangu ago abakadde b’omu Gireyaadi ne bagenda okunona Yefusa mu nsi y’e Tobu.
6  Ne bagamba Yefusa nti: “Jjangu obeere omuduumizi waffe tulwanyise Abaamoni.”
7  Naye Yefusa n’abaddamu nti: “Si mmwe mwankyawa ennyo ne mungoba mu nnyumba ya kitange? Kati lwaki muzze gye ndi nga muli mu buzibu?”
8  Awo abakadde b’omu Gireyaadi ne bamugamba nti: “Eyo ye nsonga lwaki kaakano tuzze gy’oli. Bw’onoogenda naffe ne tulwanyisa Abaamoni, ojja kufuuka mukulembeze waffe akulira abantu b’omu Gireyaadi bonna.”
9  Awo Yefusa n’agamba abakadde b’omu Gireyaadi nti: “Bwe muba nga munzizaayo olw’okulwanyisa Abaamoni era Yakuwa n’ansobozesa okubawangula, nja kubeera mukulembeze wammwe.”
10  Abakadde b’omu Gireyaadi ne bagamba Yefusa nti: “Yakuwa k’abeere omujulirwa wakati waffe bwe tutaakole nga bw’oyogedde.”
11  Awo Yefusa n’agenda n’abakadde b’omu Gireyaadi, abantu ne bamufuula omukulembeze waabwe era omuduumizi waabwe. Yefusa n’addamu okwogera ebigambo bye byonna mu maaso ga Yakuwa e Mizupa.
12  Yefusa n’atuma ababaka eri kabaka w’Abaamoni, n’amugamba nti: “Lwaki onnumbye mu nsi yange okunnwanyisa?”
13  Kabaka w’Abaamoni n’agamba ababaka ba Yefusa nti: “Kubanga Isirayiri yatwala ensi yange bwe baava e Misiri, okuva ku Alunoni okutuuka ku Yabboki n’okutuukira ddala ku Yoludaani. Kaakano ginzirize mu mirembe.”
14  Naye Yefusa n’addamu n’atuma ababaka eri kabaka w’Abaamoni,
15  bamugambe nti: “Yefusa bw’ati bw’agambye, ‘Isirayiri teyatwala nsi y’Abamowaabu na nsi y’Abaamoni,
16  kubanga Abayisirayiri bwe baava e Misiri, baayita mu ddungu ne batuuka ku Nnyanja Emmyufu, ne bagguka e Kadesi.
17  Awo Isirayiri n’atuma ababaka eri kabaka wa Edomu ng’agamba nti: “Tukkirize tuyite mu nsi yo,” naye kabaka wa Edomu teyawuliriza. Ne kabaka wa Mowaabu baamuweereza obubaka, naye teyakkiriza. Awo Abayisirayiri ne basigala mu Kadesi.
18  Bwe beeyongerayo mu ddungu, baayita bbali w’ensi ya Edomu n’ensi ya Mowaabu ne bagenda ebuvanjuba w’ensi ya Mowaabu ne basiisira mu kitundu kya Alunoni; naye tebaasala nsalo ya Mowaabu, kubanga Alunoni ye nsalo ya Mowaabu.
19  “‘Oluvannyuma lw’ebyo, Isirayiri yatuma ababaka eri Sikoni kabaka w’Abaamoli, kabaka wa Kesuboni, n’amugamba nti: “Tukusaba otukkirize tuyite mu nsi yo tugende ewaffe.”
20  Naye Sikoni teyeesiga Isirayiri kuyita mu nsi ye, era Sikoni yakuŋŋaanya abantu be bonna ne basiisira e Yakazi ne balwanyisa Isirayiri.
21  Awo Yakuwa Katonda wa Isirayiri n’awaayo Sikoni n’abantu be bonna mu mukono gwa Isirayiri, ne babatta era Isirayiri n’etwala ensi yonna ey’Abaamoli abaali babeera mu nsi eyo.
22  Bwe batyo ne batwala ensi yonna ey’Abaamoli okuva ku Alunoni okutuuka ku Yabboki, n’okuva mu ddungu okutuuka ku Yoludaani.
23  “‘Yakuwa Katonda wa Isirayiri ye yagoba Abaamoli mu maaso g’abantu be Isirayiri, kati ate ggwe oyagala kubagobamu?
24  Ekyo kyonna katonda wo Kemosi ky’akuwa si ky’otwala? Bwe kityo, buli yenna Yakuwa Katonda waffe gwe yagoba mu maaso gaffe gwe tujja okugobamu.
25  Ggwe osinga Balaki mutabani wa Zipoli, kabaka wa Mowaabu? Yawakanyaako Isirayiri era yabalwanyisaako?
26  Isirayiri bwe yali ebeera mu Kesuboni n’obubuga obukyetoolodde, ne mu Aloweri n’obubuga obukyetoolodde, ne mu bibuga byonna ebiri ku mbalama za Alunoni okumala emyaka 300, lwaki temwabibaggyaako mu kiseera ekyo?
27  Nze sirina kibi kye nkukoze, naye ggwe okola kikyamu okunnumba. Yakuwa Omulamuzi k’alamule leero wakati w’abantu ba Isirayiri n’abantu ba Amoni.’”
28  Naye kabaka w’Abaamoni teyawuliriza bubaka Yefusa bwe yamuweereza.
29  Awo omwoyo gwa Yakuwa ne gujja ku Yefusa, n’ayita mu Gireyaadi ne Manase okugenda e Mizupe eky’e Gireyaadi, era n’ava e Mizupe eky’e Gireyaadi n’agenda eri Abaamoni.
30  Awo Yefusa ne yeeyama eri Yakuwa n’agamba nti: “Bw’onoowaayo Abaamoni mu mukono gwange,
31  oyo yenna anaafuluma mu mulyango gw’ennyumba yange okunsisinkana nga nkomyewo mirembe nga nva okulwana n’Abaamoni, anaaba wa Yakuwa, era nja kumuwaayo ng’ekiweebwayo ekyokebwa.”
32  Awo Yefusa n’agenda okulwanyisa Abaamoni, era Yakuwa n’abawaayo mu mukono gwe.
33  N’atta bangi nnyo, okuva mu Aloweri okutuuka e Minnisi (ebibuga 20) n’okutuukira ddala e Aberu-keramimu. Bwe batyo Abaamoni ne bawangulwa mu maaso g’Abayisirayiri.
34  Oluvannyuma Yefusa yakomawo mu maka ge e Mizupa, era laba! muwala we n’ajja okumusisinkana ng’akuba akagoma era ng’azina. Ye yali omwana we yekka. Teyalinaayo mwana wa bulenzi oba wa buwala okuggyako oyo.
35  Bwe yamulaba n’ayuza ebyambalo bye n’agamba nti: “Zinsanze, muwala wange! Onnakuwazza nnyo, kubanga ofuuse oyo gwe ngobye. Nnayasamya akamwa kange eri Yakuwa era siyinza kukyusa.”
36  Naye omuwala n’amugamba nti: “Taata, bw’oba nga weeyama eri Yakuwa, nkola nga bwe wasuubiza, okuva bwe kiri nti Yakuwa awooledde eggwanga ku balabe bo, Abaamoni.”
37  Era n’agamba kitaawe nti: “Kino kye kiba kinkolerwa: Ndeka mbeere nzekka okumala emyezi ebiri, era ndeka ŋŋende mu nsozi ne bawala bannange nkaabe olw’okusigala nga ndi mbeerera.”
38  Awo n’amugamba nti: “Genda!” Bw’atyo n’amuleka agende okumala emyezi ebiri, n’agenda ne bawala banne ku nsozi okukaaba olw’okusigala nga mbereera.
39  Emyezi ebiri bwe gyaggwaako n’akomawo eri kitaawe, era kitaawe n’atuukiriza obweyamo bwe yali yeeyamye obukwata ku muwala we. Omuwala oyo teyeegattako na musajja yenna. Era mu Isirayiri ne wabangawo empisa eno:
40  Buli mwaka abawala Abayisirayiri baagendanga okusiima muwala wa Yefusa Omugireyaadi, ennaku nnya mu mwaka.
8  Abasajja ba Efulayimu ne bamugamba nti: “Kiki kino ky’otukoze? Lwaki tewatuyise ng’ogenda okulwanyisa Midiyaani?” Ne bamuyombesa nnyo.
2  Naye n’abagamba nti: “Kiki kye nkoze ekiyinza okugeraageranyizibwa ku kye mukoze? Ezzabbibu Efulayimu ly’alonderera terisinga eryo Abi-yezeri ly’akungula?
3  Katonda awaddeyo Olebu ne Zeebu, abaami ba Midiyaani, mu mukono gwammwe; kale nze kiki kye nkoze ekiyinza okugeraageranyizibwa ku kye mukoze?” Bwe yayogera bw’atyo ne bakkakkana.
4  Awo Gidiyoni n’atuuka ku Yoludaani n’asomoka. Ye n’abasajja ebisatu abaali naye, baali bakooye naye nga bakyawondera abalabe baabwe.
5  N’agamba abasajja b’omu Sukkosi nti: “Mbeegayiridde, abantu abangoberera mubawe ku migaati kubanga bakooye, ate nga ngoba Zeba ne Zalumunna, bakabaka ba Midiyaani.”
6  Naye abaami b’omu Sukkosi ne bagamba nti: “Omaze okukwata Zeba ne Zalumunna tulyoke tuwe eggye lyo emigaati?”
7  Gidiyoni n’agamba nti: “Yakuwa bw’anaawaayo Zeba ne Zalumunna mu mukono gwange, nja kubakubisa amaggwa n’emiyonza eby’omu ddungu.”
8  N’avaayo eyo n’agenda e Penuweri era n’ayogera n’abaayo mu ngeri y’emu, naye abasajja b’omu Penuweri ne bamuddamu ng’abasajja b’omu Sukkosi bwe baali bamuzzeemu.
9  Bw’atyo n’agamba abasajja b’omu Penuweri nti: “Bwe nnaakomawo mirembe nja kumenyaamenya omunaala guno.”
10  Zeba ne Zalumunna baali mu Kalukoli n’amagye gaabwe, abantu nga 15,000. Bano bokka be baali basigaddewo ku ggye lyonna ery’abantu b’ebuvanjuba, kubanga abasajja 120,000, abaakwatanga ekitala baali bamaze okufa.
11  Gidiyoni ne yeeyongera okwambuka ng’ayita mu kkubo ly’abo ababeera mu weema ebuvanjuba wa Noba ne Yogubeka, n’alumba eggye, era yaligwako nga terimwetegekedde.
12  Zeba ne Zalumunna bwe badduka, n’abawondera era n’akwata bakabaka ba Midiyaani abo ababiri, Zeba ne Zalumunna; eggye lyonna n’alisuulamu entiisa.
13  Awo Gidiyoni mutabani wa Yowaasi n’akomawo okuva mu lutalo ng’ayita mu kkubo erigenda e Keresi.
14  Bwe yali akomawo n’awamba omuvubuka w’omu Sukkosi, n’abaako by’amubuuza. Omuvubuka n’amuwandiikira amannya g’abaami b’omu Sukkosi n’ag’abakadde baamu, abasajja 77.
15  Awo Gidiyoni n’agenda eri abasajja b’omu Sukkosi n’abagamba nti: “Zeba ne Zalumunna baabano kwe mwasinziira okunduulira nga mugamba nti, ‘Omaze okukwata Zeba ne Zalumunna tulyoke tuwe abasajja bo abakooye emigaati?’”
16  Awo n’atwala abakadde b’omu kibuga, n’addira amaggwa n’emiyonza eby’omu ddungu n’abikozesa okuyigiriza abasajja b’omu Sukkosi essomo.
17  Era n’amenyaamenya omunaala gw’e Penuweri, n’atta n’abasajja b’omu kibuga ekyo.
18  N’abuuza Zeba ne Zalumunna nti: “Abasajja be mwatta e Taboli baali bafaanana batya?” Ne bamuddamu nti: “Baali nga ggwe; buli omu ku bo yali afaanana ng’omwana wa kabaka.”
19  N’agamba nti: “Baali baganda bange, abaana ba mmange. Nga Yakuwa bw’ali omulamu, singa temwabatta, nange sandibasse.”
20  N’agamba Yeseri mutabani we omubereberye nti: “Situka obatte.” Naye omuvubuka teyasowolayo kitala kye olw’okutya, kubanga yali akyali muto.
21  Awo Zeba ne Zalumunna ne bagamba nti: “Ggwe kennyini situka otutte, kubanga omusajja bamulabira ku maanyi ge.” Awo Gidiyoni n’asituka n’atta Zeba ne Zalumunna, era n’atwala obujolobero obulinga omwezi ogwakaboneka obwali mu nsingo z’eŋŋamira zaabwe.
22  Oluvannyuma abasajja ba Isirayiri ne bagamba Gidiyoni nti: “Tufuge, ggwe ne mutabani wo ne muzzukulu wo, kubanga otulokodde mu mukono gwa Midiyaani.”
23  Naye Gidiyoni n’abagamba nti: “Nze sijja kubafuga, ne mutabani wange tajja kubafuga. Yakuwa y’ajja okubafuga.”
24  Gidiyoni era n’abagamba nti: “Ka mbeeko kye mbasaba: buli omu ku mmwe aggye ku munyago gwe empeta ey’omu nnyindo agimpe.” (Abo be baali bawangudde baalina empeta ez’omu nnyindo eza zzaabu olw’okuba baali Bayisimayiri.)
25  Ne bamuddamu nti: “Tujja kuzikuwa.” Awo ne banjuluza olugoye, buli omu n’asuulako empeta ey’omu nnyindo gye yali aggye ku munyago gwe.
26  Obuzito bw’empeta ez’omu nnyindo eza zzaabu ze yasaba bwali sekeri za zzaabu 1,700, nga totaddeeko bujolobero obulinga omwezi ogwakaboneka, n’emikuufu, n’ebyambalo ebya wuzi eza kakobe bakabaka ba Midiyaani bye baayambalanga, era n’emikuufu egyali ku ŋŋamira.
27  Gidiyoni n’addira zzaabu oyo n’amukolamu efodi n’agiteeka mu kibuga kye, mu Ofula; Isirayiri yonna n’etandika okugisinziza eyo, bw’etyo n’ebeera ekyambika eri Gidiyoni n’ab’omu nnyumba ye.
28  Bwe batyo Abamidiyaani ne bawangulwa mu maaso g’Abayisirayiri, era tebaddamu kubalumba; ensi n’ebaamu emirembe okumala emyaka 40 mu kiseera kya Gidiyoni.
29  Yerubbaali mutabani wa Yowaasi n’addayo ewuwe n’abeera eyo.
30  Gidiyoni yalina abaana ab’obulenzi 70, kubanga yawasa abakazi bangi.
31  N’omuzaana we eyali mu Sekemu yamuzaalira omwana ow’obulenzi, Gidiyoni n’amutuuma Abimereki.
32  Oluvannyuma Gidiyoni mutabani wa Yowaasi n’afa ng’akaddiye bulungi, n’aziikibwa gye baaziika Yowaasi kitaawe mu Ofula eky’Ababi-yezeri.
33  Gidiyoni olwali okufa, Abayisirayiri ne baddamu okwenda mu by’omwoyo ku Babbaali, era ne bafuula Bbaali-berisi katonda waabwe.
34  Abayisirayiri tebajjukira Yakuwa Katonda waabwe eyabanunula mu mukono gw’abalabe baabwe bonna abaali babeetoolodde;
35  era tebaalaga kisa ekitajjulukuka eri ab’ennyumba ya Yerubbaali, ng’ono ye Gidiyoni, olw’ebirungi byonna bye yakolera Isirayiri.
16  Lumu Samusooni yagenda e Gaaza n’alabayo omukazi malaaya n’agenda mu nnyumba ye.
2  Ne babuulira ab’omu Gaaza nti: “Samusooni azze eno.” Ne beetooloola ekifo, ne bamuteega ekiro kyonna ku mulyango gw’ekibuga. Ne basirika ekiro kyonna nga bagamba nti: “Obudde bwe bunaatangaala nga tumutta.”
3  Kyokka Samusooni ne yeebaka okutuusa mu ttumbi. Awo n’agolokoka mu ttumbi n’akwata enzigi z’omulyango gw’ekibuga n’ebikondo byakwo ebibiri n’abisimbulayo n’ekisiba kyakwo, n’abiteeka ku bibegaabega bye n’abitwala ku ntikko y’olusozi oluli mu maaso ga Kebbulooni.
4  Oluvannyuma lw’ebyo n’aganza omukazi ow’omu Kiwonvu ky’e Soleki, eyali ayitibwa Derira.
5  Abafuzi b’Abafirisuuti ne bajja eri omukazi oyo ne bamugamba nti: “Mukemekkereze otegeere wa gy’aggya amaanyi amangi bwe gatyo, ne kye tuyinza okukola okumusinza amaanyi ne tumusiba n’aba nga takyalina ky’asobola kukola; buli omu ku ffe ajja kukuwa ebitundu bya ffeeza 1,100.”
6  Oluvannyuma Derira n’agamba Samusooni nti: “Nkwegayiridde, mbuulira ensibuko y’amaanyi go amangi, na ki ekiyinza okukozesebwa okukusiba n’oba nga tokyalina ky’osobola kukola.”
7  Samusooni n’amugamba nti: “Bwe bansibisa emiguwa emibisi musanvu egy’omutego, egitakaziddwa, amaanyi ganzigwaamu ne mba ng’omuntu omulala yenna.”
8  Awo abafuzi b’Abafirisuuti ne baleetera omukazi emiguwa emibisi musanvu egy’omutego, egitakaziddwa, n’agimusibisa.
9  Ne bateeka abasajja mu kisenge okumuteega, omukazi n’amugamba nti: “Samusooni, Abafirisuuti baabano!” Awo n’akutula emiguwa gy’omutego ng’akagoogwa bwe kakutukamu nga kakoonye ku muliro. Ensibuko y’amaanyi ge n’etamanyibwa.
10  Era Derira n’agamba Samusooni nti: “Laba! Ombuzaabuza bubuzaabuza era onnimba. Kaakano nkwegayiridde mbuulira kye bayinza okukusibisa.”
11  N’amugamba nti: “Bwe bansibisa emiguwa emipya egitakozesebwangako mulimu gwonna, amaanyi ganzigwaamu ne mba ng’omuntu omulala yenna.”
12  Derira n’addira emiguwa emipya n’agimusiba n’amugamba nti: “Samusooni, Abafirisuuti baabo!” (Ekiseera ekyo kyonna waaliwo abasajja abaali bamuteeze mu kisenge.) Awo n’agikutulamu ng’akutula wuzi ne giva ku mikono gye.
13  Derira n’agamba Samusooni nti: “N’okutuusa kaakano ombuzaabuza bubuzaabuza era onnimba. Mbuulira kye bayinza okukusibisa.” N’amugamba nti: “Bw’osiba emiguwa omusanvu egy’enviiri zange ng’okozesa wuzi ez’oku muti okulukirwa.”
14  Awo n’agisiba n’aginyweza ng’akozesa olubambo, oluvannyuma n’amugamba nti: “Samusooni, Abafirisuuti baabo!” N’azuukuka n’asikamu olubambo n’ewuzi ez’oku muti okulukirwa.
15  Derira n’amugamba nti: “Lwaki ogamba nti onjagala naye ng’omutima gwo tegundiiko? Emirundi gino esatu obadde ombuzaabuza bubuzaabuza era tombuulidde nsibuko y’amaanyi go amangi.”
16  Olw’okuba yamubeebanga buli lunaku, Samusooni yeetamwa n’ajula okufa.
17  Ddaaki yamubuulira byonna ebyali ku mutima gwe n’amugamba nti: “Akamweso tekayitangako ku mutwe gwange, kubanga ndi Munaziri wa Katonda okuva lwe nnazaalibwa. Bwe nsalibwako enviiri, amaanyi ganzigwaamu ne nnafuwa ne mba ng’abantu abalala bonna.”
18  Derira bwe yakitegeera nti Samusooni yali amubuulidde byonna ebyali ku mutima gwe, amangu ago n’atumya bayite abafuzi b’Abafirisuuti ng’agamba nti: “Ku luno mujje, kubanga ambuulidde byonna ebiri ku mutima gwe.” Abafuzi b’Abafirisuuti ne bajja ne bamuleetera ssente.
19  Awo n’amwebasa ku maviivi ge; n’ayita omusajja n’amusalako emiguwa omusanvu egy’enviiri ze. Awo Derira n’atandika okuba n’obuyinza ku Samusooni, kubanga amaanyi gaagenda gamuggwaamu.
20  Derira n’agamba nti: “Samusooni, Abafirisuuti baabo!” Awo n’azuukuka mu tulo n’agamba nti: “Nja kufuluma nneetakkuluze nga bwe mbaddenga nkola ku mirundi emirala.” Naye teyamanya nti Yakuwa yali takyali naye.
21  Abafirisuuti ne bamukwata ne bamuggyamu amaaso ne bamutwala e Gaaza ne bamusiba empingu bbiri ez’ekikomo; n’akolanga ogw’okusa emmere ey’empeke mu kkomera.
22  Naye enviiri z’oku mutwe gwe zaddamu okumera oluvannyuma lw’okuzimusalako.
23  Abaami b’Abafirisuuti ne bakuŋŋaana okuwaayo ssaddaaka nnyingi eri Dagoni katonda waabwe, n’okujaguza, era ne bagamba nti: “Katonda waffe agabudde Samusooni omulabe waffe mu mukono gwaffe!”
24  Abantu bwe baamulaba ne batandika okutendereza katonda waabwe nga bagamba nti: “Katonda waffe agabudde mu mukono gwaffe omulabe waffe eyayonoona ensi yaffe era eyatuttira abantu baffe abangi.”
25  Olw’okuba emitima gyabwe gyali gisanyuse, baagamba nti: “Muyite Samusooni atusanyuseemu.” Ne bayita Samusooni okuva mu kkomera abasanyuseemu; ne bamuyimiriza wakati w’empagi.
26  Samusooni n’agamba omulenzi eyali amukutte ku mukono nti: “Leka nkwate ku mpagi eziwaniridde ekizimbe, nzeesigameko.”
27  (Ennyumba yali ejjudde abasajja n’abakazi, era n’abafuzi b’Abafirisuuti bonna baaliwo; waggulu ku nnyumba waaliyo abasajja n’abakazi nga 3,000 abaali batunuulira Samusooni ng’abasanyusaamu.)
28  Samusooni n’akoowoola Yakuwa n’agamba nti: “Yakuwa Mukama Afuga Byonna, nkwegayiridde, nzijukira ompe amaanyi omulundi guno gwokka, Ai Katonda, mpoolere eggwanga ku Bafirisuuti olw’erimu ku maaso gange.”
29  Awo Samusooni ne yeesigama empagi ebbiri eza wakati ezaali ziwaniridde ennyumba, n’azikwatako, emu n’omukono gwe ogwa ddyo ate endala n’omukono gwe ogwa kkono.
30  Samusooni n’agamba nti: “Ka nfiire wamu n’Abafirisuuti!” Awo n’asindika empagi n’amaanyi ge gonna, ennyumba n’egwa ku baami ne ku bantu bonna abaagirimu, bw’atyo n’atta abantu bangi mu kufa kwe okusinga abo be yatta nga mulamu.
31  Oluvannyuma baganda be n’ab’ennyumba ya kitaawe bonna ne bajja okumunona. Ne bamutwala ne bamuziika wakati wa Zola ne Esutawoli gye baaziika kitaawe Manowa. Yali alamulidde Isirayiri emyaka 20.
18  Mu nnaku ezo tewaaliwo kabaka mu Isirayiri, era mu nnaku ezo ab’ekika kya Ddaani baali banoonya obusika obw’okubeeramu; kubanga n’okutuusa mu kiseera ekyo baali tebannafuna busika mu bika bya Isirayiri.
2  Awo Abadaani ne batuma abasajja bataano ab’ekika kyabwe, abasajja abazira, okuva mu Zola ne mu Esutawoli, okugenda okuketta ensi n’okugirambula. Ne babagamba nti: “Mugende mulambule ensi.” Oluvannyuma baatuuka mu kitundu kya Efulayimu eky’ensozi ku nnyumba ya Mikka, ne basula eyo.
3  Bwe baali okumpi n’ennyumba ya Mikka baawulira eddoboozi ly’omuvubuka Omuleevi, ne bagenda gy’ali ne bamubuuza nti: “Ani yakuleeta eno? Okola ki mu kifo kino, era kiki ky’oyagalayo?”
4  N’abaddamu nti: “Kino na kiri Mikka bye yankolera, n’ampangisa mbeere kabona we.”
5  Ne bamugamba nti; “Tukwegayiridde tubuulize Katonda tumanye obanga olugendo lwaffe lunaaba lulungi.”
6  Kabona n’abagamba nti: “Mugende mirembe. Yakuwa ali nammwe mu lugendo lwammwe.”
7  Abasajja abataano ne beeyongerayo ne batuuka e Layisi, ne balaba ng’abantu baayo beemalirira ng’empisa y’Abasidoni bw’eri. Baali batudde ntende, nga tebalina kye beekengera, era nga mu nsi yaabwe temuli mufuzi mukambwe abakijjanya. Ate era baali wala okuva awaali Abasidoni era nga tebalina kakwate konna na bantu balala.
8  Bwe baddayo eri baganda baabwe mu Zola ne mu Esutawoli, baganda baabwe ne bababuuza nti: “Byagenze bitya?”
9  Ne babaddamu nti: “Tugende tubalumbe. Ensi tugirabye; nnungi nnyo. Lwaki mulonzalonza? Temulwa kugenda kugitwala.
10  Bwe munaatuukayo mujja kusanga abantu abatalina kye beekengera, era ensi ngazi. Katonda agiwaddeyo mu mukono gwammwe, era erimu buli kintu ekiri ku nsi.”
11  Awo abasajja 600 ab’omu kika kya Ddaani ne bava mu Zola ne mu Esutawoli nga balina eby’okulwanyisa.
12  Ne bagenda ne basiisira okumpi ne Kiriyasu-yalimu mu Yuda. Eyo ye nsonga lwaki ekifo ekyo ekiri ebugwanjuba wa Kiriyasu-yalimu bakiyita Makanedani n’okutuusa leero.
13  Oluvannyuma baavaayo ne bagenda mu kitundu kya Efulayimu eky’ensozi ne batuuka ku nnyumba ya Mikka.
14  Abasajja abataano abaagenda okuketta ensi y’e Layisi ne bagamba baganda baabwe nti: “Mubadde mukimanyi nti mu nnyumba zino mulimu efodi n’ebifaananyi bya baterafi n’ekifaananyi ekyole n’ekifaananyi eky’ekyuma? Kaakano mulowooze ku kye mugwanidde okukola.”
15  Ne bakyama ne bagenda ku nnyumba y’omuvubuka Omuleevi eyali okumpi n’ennyumba ya Mikka, ne bamubuuza bw’ali.
16  Abasajja ba Ddaani olukaaga abaalina eby’okulwanyisa baali bayimiridde ku mulyango.
17  Abasajja abataano abaagenda okuketta ensi ne bayingira okuggyamu ekifaananyi ekyole ne efodi n’ebifaananyi bya baterafi n’ekifaananyi eky’ekyuma. (Kabona yali ayimiridde ku mulyango n’abasajja olukaaga abaalina eby’okulwanyisa.)
18  Baayingira mu nnyumba ya Mikka ne baggyamu ekifaananyi ekyole ne efodi n’ebifaananyi bya baterafi n’ekifaananyi eky’ekyuma. Kabona n’ababuuza nti: “Mukola ki ekyo?”
19  Ne bamuddamu nti: “Sirika. Teeka engalo zo ku mumwa gwo ogende naffe obeere kitaffe era kabona waffe. Kiki ekisinga obulungi, ggwe okubeera kabona w’ennyumba y’omuntu omu, oba okubeera kabona w’ekika ekiramba n’oluggya mu Isirayiri?”
20  Kabona n’akkiriza, n’atwala efodi n’ebifaananyi bya baterafi n’ekifaananyi ekyole, n’agenda nabo.
21  Awo ne bakyusa, ne bagenda nga bakulembezzaamu abaana abato n’ensolo n’ebintu eby’omuwendo.
22  Bwe baali batambuddeko akabanga okuva ku nnyumba ya Mikka, abasajja abaali mu mayumba agaali okumpi n’ennyumba ya Mikka ne bakuŋŋaana wamu ne bawondera Abadaani ne babasanga.
23  Bwe baakoowoola Abadaani, Abadaani ne bakyuka ne batunula gye bali, ne bagamba Mikka nti: “Mutawaana ki? Lwaki mukuŋŋaanye wamu?”
24  N’abaddamu nti: “Mututte bakatonda bange be nnakola era mugenze ne kabona. Kaakano nsigazza ki? Kale muyinza mutya okumbuuza nti, ‘Mutawaana ki?’”
25  Abadaani ne bamugamba nti: “Totuleekaanira, si kulwa ng’abasajja abaliko ekiruyi babalumba, n’ofiirwa obulamu bwo ggwe n’ab’ennyumba yo.”
26  Awo Abadaani ne beeyongerayo; Mikka bwe yalaba nga bamusinga amaanyi, n’akyuka n’addayo ewuwe.
27  Bwe baamala okutwala bakatonda Mikka be yali akoze era ne kabona we, ne boolekera Layisi okulumba abantu abaali batudde entende nga tebalina kye beekengera. Ne babatta n’ekitala era ekibuga ne bakyokya omuliro.
28  Tewaaliwo ayinza kukinunula kubanga kyali wala okuva e Sidoni, era ng’abantu baamu tebalina bantu balala be bakolagana nabo; kyali mu lusenyi lwa Besu-lekobu. Abadaani ne baddamu okuzimba ekibuga ekyo ne bakibeeramu.
29  Era ekibuga ekyo baakituuma Ddaani, erinnya lya kitaabwe Ddaani mutabani wa Isirayiri. Kyokka edda kyayitibwanga Layisi.
30  Oluvannyuma Abadaani beeteerawo ekifaananyi ekyole; era Yonasaani mutabani wa Gerusomu, mutabani wa Musa, awamu n’abaana be ne baba bakabona b’ekika kya Ddaani okutuusa ku lunaku abantu b’omu nsi eyo lwe baatwalibwa mu buwaŋŋanguse.
31  Bassaawo ekifaananyi ekyole Mikka kye yakola, era ne kisigala eyo ennaku zonna ennyumba ya Katonda ow’amazima ze yamala ng’eri mu Siiro.
17  Waaliwo omusajja eyali ayitibwa Mikka, ow’omu kitundu kya Efulayimu eky’ensozi.
2  N’agamba nnyina nti: “Ebitundu bya ffeeza 1,100 bye baakutwalako era n’okolimira eyabibba nga mpulira, nze nnabitwala era mbirina.” Awo nnyina n’agamba nti: “Yakuwa akuwe omukisa mwana wange.”
3  N’addiza nnyina ebitundu bya ffeeza 1,100; naye nnyina n’agamba nti: “Nja kutukuza ffeeza eri Yakuwa okuva mu mukono gwange ku lwa mutabani wange, ffeeza oyo akozesebwe okukola ekifaananyi ekyole n’ekifaananyi eky’ekyuma. Kaakano mmukuddizza.”
4  Bwe yamala okuddiza nnyina ffeeza, nnyina n’addira ebitundu bya ffeeza 200 n’abiwa omuweesi. Omuweesi n’akola ekifaananyi ekyole n’ekifaananyi eky’ekyuma, ne biteekebwa mu nnyumba ya Mikka.
5  Mikka yalina ennyumba ya bakatonda, era yakola efodi n’ebifaananyi bya baterafi, n’assaawo omu ku batabani be okuweereza nga kabona we.
6  Mu nnaku ezo tewaaliwo kabaka mu Isirayiri. Buli muntu yakolanga ekyo kye yalabanga nga kye kituufu mu maaso ge.
7  Waaliwo omuvubuka Omuleevi eyali abeera mu Besirekemu eky’omu Yuda. Okumala ekiseera yali abeera n’ab’omu luggya lwa Yuda.
8  Omuvubuka oyo n’ava mu kibuga Besirekemu eky’omu Yuda n’agenda abeere mu kifo ekirala. Awo bwe yali atambula n’atuuka ku nnyumba ya Mikka mu kitundu kya Efulayimu eky’ensozi.
9  Mikka n’amubuuza nti: “Ova wa?” N’amuddamu nti: “Ndi Muleevi, nva mu Besirekemu eky’omu Yuda, era nnoonya wa kubeera.”
10  Mikka n’amugamba nti: “Beera nange obeere nga kitange era kabona wange, nange nja kukuwanga ebitundu bya ffeeza kkumi omwaka, n’ebyambalo ebyetaagisa, n’eby’okulya.” Awo Omuleevi n’ayingira.
11  Bw’atyo Omuleevi n’akkiriza okubeera n’omusajja oyo, era n’aba ng’omu ku batabani be.
12  Mikka n’assaawo Omuleevi oyo okuweereza nga kabona we era n’abeera mu nnyumba ye.
13  Awo Mikka n’agamba nti: “Kaakano nkimanyi nti Yakuwa ajja kunkolera ebirungi, kubanga Omuleevi afuuse kabona wange.”
9  Bwe waayitawo ekiseera, Abimereki mutabani wa Yerubbaali yagenda e Sekemu eri bannyina ba maama we n’ab’ennyumba ya jjajjaawe bonna n’abagamba nti:
2  “Mbeegayiridde mubuuze abakulembeze b’omu Sekemu bonna nti, ‘Kiki ekisinga obulungi gye muli, batabani ba Yerubbaali bonna ensanvu okubafuga, oba omusajja omu okubafuga? Era mukijjukire nti ndi ggumba lyammwe era mubiri gwammwe.’”
3  Awo bannyina ba maama we ne bamwogererayo ebigambo ebyo eri abakulembeze b’omu Sekemu bonna, emitima gyabwe ne gyekubiira eri Abimereki, kubanga baagamba nti: “Muganda waffe.”
4  Ne bawa Abimereki ebitundu bya ffeeza 70 okuva mu nnyumba ya Bbaali-berisi, n’abiwa abasajja abaali batalina bye bakola era abatawa balala kitiibwa basobole okumugoberera.
5  Oluvannyuma n’agenda mu nnyumba ya kitaawe mu Ofula n’atta baganda be, batabani ba Yerubbaali 70, era bonna yabattira ku jjinja limu. Yosamu mutabani wa Yerubbaali eyali asembayo obuto ye yawonawo yekka, kubanga yeekweka.
6  Awo abakulembeze b’omu Sekemu bonna ne Besu-miiro yenna ne bakuŋŋaana ne bafuula Abimereki kabaka, nga bali kumpi n’omuti omunene era n’empagi eyali mu Sekemu.
7  Ekyo bwe baakibuulira Yosamu, amangu ago n’agenda n’ayimirira ku ntikko y’Olusozi Gerizimu n’ayimusa eddoboozi lye n’abagamba nti: “Mumpulirize mmwe abakulembeze b’omu Sekemu, ne Katonda alyoke abawulire:
8  “Olwatuuka emiti ne gigenda okulonda kabaka okugifuga. Ne gigamba omuzeyituuni nti, ‘Tufuge.’
9  Naye omuzeyituuni ne gugigamba nti, ‘Ndeke amafuta gange amalungi ge bakozesa okugulumiza Katonda n’abantu ŋŋende nneewuubirewuubire waggulu w’emiti emirala?’
10  Awo emiti ne gigamba omutiini nti, ‘Jjangu otufuge.’
11  Naye omutiini ne gugigamba nti, ‘Ndeke ebibala byange ebiwooma ŋŋende nneewuubirewuubire waggulu w’emiti emirala?’
12  Awo emiti ne gigamba omuzabbibu nti, ‘Jjangu otufuge.’
13  Omuzabbibu ne gugigamba nti, ‘Ndeke omwenge gwange omusu ogusanyusa Katonda n’abantu ŋŋende nneewuubirewuubire waggulu w’emiti emirala?’
14  Ku nkomerero emiti gyonna ne gigamba akati k’amaggwa nti, ‘Jjangu otufuge.’
15  Awo akati k’amaggwa ne kagamba emiti nti, ‘Bwe muba nga ddala munnonze okuba kabaka wammwe, mujje mwewogome wansi w’ekisiikirize kyange. Naye bwe kiba nga si bwe kiri, omuliro ka guve mu kati k’amaggwa gwokye emiti gy’entolokyo egy’omu Lebanooni.’
16  “Naye ddala kye mukoze kya mazima era kiweesa ekitiibwa okufuula Abimereki kabaka, era Yerubbaali n’ab’ennyumba ye mubakoledde ebirungi, era mumukoledde ekyo ekimugwanira?
17  Kitange bwe yabalwanirira, yateeka obulamu bwe mu kabi asobole okubanunula mu mukono gwa Midiyaani.
18  Kyokka leero mwefuulidde ab’ennyumba ya kitange, ne muttira batabani be, abasajja 70, ku jjinja limu, ne mufuula Abimereki omwana w’omuzaana we okuba kabaka w’abakulembeze b’omu Sekemu olw’okuba muganda wammwe.
19  Kale bwe kiba nga kye mukoledde Yerubbaali n’ab’ennyumba ye leero kya mazima era nga kibaweesa ekitiibwa, mujaguze olwa Abimereki era naye ajaguze ku lwammwe.
20  Naye bwe kiba nga si bwe kiri, omuliro ka guve mu Abimereki gwokye abakulembeze b’omu Sekemu ne Besu-miiro, era omuliro ka guve mu bakulembeze b’omu Sekemu ne Besu-miiro gwokye Abimereki.”
21  Awo Yosamu n’adduka n’agenda e Beeri, n’abeera eyo olw’okutya muganda we Abimereki.
22  Abimereki yafuga Isirayiri okumala emyaka esatu.
23  Awo Katonda n’aleetawo obukyayi wakati wa Abimereki n’abakulembeze b’omu Sekemu, abakulembeze b’omu Sekemu ne bakolera Abimereki olukwe.
24  Ekyo kyali bwe kityo ettemu eryakolebwa ku batabani ba Yerubbaali ensanvu lisobole okusasulirwa, era omusaayi gwabwe gusobole okubeera ku Abimereki muganda waabwe olw’okuba yabatta, era gusobole okubeera ne ku bakulembeze b’omu Sekemu olw’okuba baamuyamba okutta baganda be.
25  Awo abakulembeze b’omu Sekemu ne bassaawo abasajja okumuteega ku ntikko z’ensozi, ne banyaganga buli eyabayitangako ku luguudo. Kino oluvannyuma kyategeezebwa Abimereki.
26  Awo Gaali mutabani wa Ebedi ne baganda be ne bajja mu Sekemu, abatuuze b’omu Sekemu ne bamussaamu obwesige.
27  Ne bagenda mu nnimiro ne bakungula ezzabbibu ly’omu nnimiro zaabwe ez’emizabbibu, ne balisogolamu omwenge ne bakola embaga, oluvannyuma ne bagenda mu nnyumba ya katonda waabwe ne balya ne banywa ne bakolimira Abimereki.
28  Gaali mutabani wa Ebedi n’agamba nti: “Abimereki y’ani, era Sekemu y’ani ffe okumuweereza? Si mutabani wa Yerubbaali, era Zebbuli si mukungu we? Muweereze abasajja ba Kamoli, kitaawe wa Sekemu! Naye ffe lwaki tumuweereza?
29  Singa abantu bano nze mbadde mbalinako obuyinza, nnandiggyeeko Abimereki.” Awo n’agamba Abimereki nti: “Eggye lyo lyongeremu abalwanyi ofulume tulwane.”
30  Zebbuli omukulu w’ekibuga bwe yawulira ebigambo bya Gaali mutabani wa Ebedi, obusungu bwe ne bubuubuuka.
31  N’atuma ababaka eri Abimereki mu kyama okumugamba nti: “Laba! Gaali mutabani wa Ebedi ne baganda be bali mu Sekemu era bakunga ab’omu kibuga okukulwanyisa.
32  Kale jjangu ekiro, ggwe n’abantu abali naawe, muteege ku ttale.
33  Ku makya ng’enjuba yaakavaayo ojja kusituka olumbe ekibuga; era ye n’abantu abali naye bwe banaafuluma okukulwanyisa, ojja kukola kyonna ky’osobola okumuwangula.”
34  Awo Abimereki n’abantu bonna abaali naye ne basituka ekiro ne bateegera ebweru wa Sekemu nga beeyawuddemu ebibinja bina.
35  Gaali mutabani wa Ebedi bwe yafuluma n’ayimirira ku mulyango gw’ekibuga, Abimereki n’abantu abaali naye ne basituka okuva gye baali bateegedde.
36  Gaali bwe yalaba abantu, n’agamba Zebbuli nti: “Laba! Abantu baserengeta nga bava ku ntikko z’ensozi.” Naye Zebbuli n’amugamba nti: “Ebisiikirize by’ensozi by’olaba ng’ebifaanana abantu.”
37  Oluvannyuma Gaali yagamba nti: “Laba! Abantu bava mu masekkati g’ensi, era ekibinja ekimu kiyise mu kkubo eriyita ku muti omunene ogw’Abameyoneni.”
38  Awo Zebbuli n’amugamba nti: “Weerabidde kye wagamba nti, ‘Abimereki y’ani ffe okumuweereza?’ Bano si be bantu be wayogerako obubi? Kaakano genda obalwanyise.”
39  Awo Gaali n’akulemberamu abakulembeze b’omu Sekemu n’alwanyisa Abimereki.
40  Abimereki n’agoba Gaali, Gaali n’amuddukako, abattibwa ne bagwa bangi okutuukira ddala ku mulyango gw’ekibuga.
41  Abimereki ne yeeyongera okubeera mu Aluma, era Zebbuli n’agoba Gaali ne baganda be mu Sekemu.
42  Ku lunaku olwaddako abantu ne bagenda ku ttale, era ekyo ne bakibuulira Abimereki.
43  Awo n’atwala abantu n’abagabanyaamu ebibinja bisatu, n’ateega ku ttale. Bwe yalaba abantu nga bafuluma mu kibuga n’abalumba n’abatta.
44  Abimereki n’ebibinja ebyali naye ne bafubutuka ne bagenda ne bayimirira ku mulyango gw’ekibuga, ate bo abaali mu bibinja ebibiri ne balumba abo bonna abaali ku ttale, ne babatta.
45  Abimereki n’alwanyisa ekibuga olunaku olwo lwonna era n’akiwamba, n’atta abantu abaakirimu, oluvannyuma n’akimenyaamenya n’akiyiwamu omunnyo.
46  Abakulembeze bonna ab’oku munaala gw’e Sekemu olwakiwulira ne bagenda mu kisenge ekyekwekebwamu eky’oku nnyumba ya Eru-berisi.
47  Abimereki olwali okutegeezebwa nti abakulembeze b’oku munaala gw’e Sekemu bonna baali bakuŋŋaanye wamu,
48  n’ayambuka ku Lusozi Zalumoni n’abantu bonna abaali naye. Abimereki n’akwata embazzi mu mukono gwe n’atema ettabi ly’omuti n’alisitula n’aliteeka ku kibegaabega kye, n’agamba abantu abaali naye nti: “Kye mulabye nkola, nammwe mwanguwe mukikole!”
49  Abantu bonna ne batema amatabi ne bagoberera Abimereki. Ne bateeka amatabi ku kisenge ekyekwekebwamu ne bakikumako omuliro, abantu bonna abaabeeranga mu munaala gw’e Sekemu ne bafa, abasajja n’abakazi nga 1000.
50  Abimereki n’agenda e Sebezi n’akirwanyisa n’akiwamba.
51  Mu kibuga ekyo wakati mwalimu omunaala omugumu, abasajja bonna n’abakazi n’abakulembeze b’omu kibuga bonna ne baddukira omwo, ne beggaliramu ne bagenda waggulu ku kasolya k’omunaala.
52  Abimereki n’agenda ku munaala n’agulwanyisa, era n’asembera ku mulyango gw’omunaala okugwokya omuliro.
53  Ne wabaawo omukazi eyasuula enso ku mutwe gwa Abimereki n’emwasa akawanga.
54  Amangu ago Abimereki n’ayita omuweereza we eyali akutte eby’okulwanyisa bye n’amugamba nti: “Sowolayo ekitala kyo onzite, baleme kunjogerako nti, ‘Omukazi ye yamutta.’” Awo omuweereza we n’amufumita n’afa.
55  Abasajja ba Isirayiri bwe baalaba nga Abimereki afudde, buli omu n’addayo ewuwe.
56  Bw’atyo Katonda n’asasula Abimereki ebintu ebibi bye yakola kitaawe, bwe yatta baganda be 70.
57  N’ebintu ebibi byonna abantu b’omu Sekemu bye baakola, Katonda yabikomyawo ku mitwe gyabwe, ekikolimo kya Yosamu mutabani wa Yerubbaali ne kituukirira ku bo.
7  Awo Yerubbaali, kwe kugamba, Gidiyoni, n’abantu bonna abaali naye ne bagolokoka ku makya ennyo ne basiisira ku luzzi lwa Kalodi; olusiisira lwa Midiyaani lwali bukiikakkono w’olusiisira lwa Gidiyoni ku Kasozi Moole mu lusenyi.
2  Yakuwa n’agamba Gidiyoni nti: “Abantu abali naawe bangi nnyo nze okuwaayo Midiyaani mu mukono gwabwe. Isirayiri eyinza okunneewaanirako ng’egamba nti, ‘Omukono gwange gwe gwandokodde.’
3  Kaakano langirira mu maaso g’abantu nti: ‘Buli awulira ng’atidde era ng’akankana, addeyo ewuwe.’” Awo Gidiyoni n’abagezesa. Abantu 22,000 ne baddayo ewaabwe, ne wasigalawo 10,000.
4  Era Yakuwa n’agamba Gidiyoni nti: “Abantu bakyali bangi nnyo. Baserengese ku mazzi mbakulonderemu eyo. Buli gwe nnaakugamba nti, ‘Ono ajja kugenda naawe,’ y’anaagenda naawe, naye buli gwe nnaakugamba nti, ‘Ono tajja kugenda naawe,’ y’ataagende naawe.”
5  Bw’atyo n’aserengesa abantu ku mazzi. Awo Yakuwa n’agamba Gidiyoni nti: “Buli anaakomba amazzi n’olulimi lwe ng’embwa bw’egakomba, mwawule ku abo abanaafukamira ku maviivi gaabwe okunywa.”
6  Abo abaanywera amazzi mu ngalo zaabwe baali abasajja 300. Naye abalala bonna baafukamira ku maviivi gaabwe okunywa amazzi.
7  Yakuwa n’agamba Gidiyoni nti: “Nja kubalokola nga nkozesa abasajja 300 abanyweredde amazzi mu ngalo zaabwe, era nja kuwaayo Midiyaani mu mukono gwo. Naye abantu abalala bonna baddeyo ewaabwe.”
8  Awo abantu bwe baamala okuggibwako eby’okulya n’eŋŋombe, n’alagira abasajja ba Isirayiri bonna baddeyo ewaabwe; n’asigala n’abasajja 300 bokka. Olusiisira lwa Midiyaani lwamuli wammanga mu lusenyi.
9  Ekiro ekyo Yakuwa n’amugamba nti: “Situka olumbe olusiisira kubanga nduwaddeyo mu mukono gwo.
10  Naye bw’oba ng’otya okululumba, serengeta ku lusiisira ne Pula omuweereza wo.
11  Wulira bye boogera, era oluvannyuma ojja kufuna obuvumu osobole okulumba olusiisira.” Awo ye ne Pula omuweereza we ne baserengeta ne batuuka okumpi n’eggye eryali lisiisidde.
12  Abamidiyaani n’Abamaleki n’abantu bonna ab’ebuvanjuba baali beekuluumululidde mu lusenyi nga bangi nnyo ng’enzige, era ng’eŋŋamira zaabwe tezibalika; zaali nnyingi nnyo ng’omusenyu oguli ku lubalama lw’ennyanja.
13  Awo Gidiyoni n’atuuka, era laba! waaliwo omusajja eyali abuulira munne ekirooto ng’amugamba nti: “Kino kye kirooto kye nnaloose. Waabaddewo omugaati omwetooloovu ogwa ssayiri ogwabadde guyiringita mu lusiisira lwa Midiyaani. Gwatuuse ku weema emu ne gugikuba n’egwa wansi. Gwagigalise n’egwira ddala ku ttaka.”
14  Munne n’amuddamu nti: “Ekyo kitala kya Gidiyoni mutabani wa Yowaasi, omusajja ow’omu Isirayiri. Katonda awaddeyo Midiyaani n’olusiisira lwonna mu mukono gwe.”
15  Gidiyoni olwawulira ekirooto ekyo n’amakulu gaakyo, n’avunnama n’asinza Katonda. Awo n’addayo mu lusiisira lwa Isirayiri n’agamba nti: “Musituke, kubanga Yakuwa awaddeyo olusiisira lwa Midiyaani mu mukono gwammwe.”
16  Awo abasajja ebisatu n’abagabanyaamu ebibinja bisatu, bonna n’abakwasa eŋŋombe n’ensumbi ennene enkalu, n’emimuli nga giri mu nsumbi.
17  N’abagamba nti: “Muntunuulire, kye nkola kyennyini nammwe kye muba mukola. Bwe nnaatuuka ku njegoyego y’olusiisira, kye nnaakola nammwe kye muba mukola.
18  Bwe nnaafuuwa eŋŋombe, nze ne bonna abali nange, nammwe mujja kufuuwa eŋŋombe okwetooloola olusiisira lwonna era muleekaane nti, ‘Olutalo lwa Yakuwa era lwa Gidiyoni!’”
19  Awo Gidiyoni n’abasajja ekikumi abaali naye ne batuuka ku njegoyego y’olusiisira ng’ekisisimuka eky’omu ttumbi kitandika. Baali kye bajje bakyuse abakuumi. Awo ne bafuuwa eŋŋombe era ne baasa n’ensumbi ennene ezaali mu mikono gyabwe.
20  Awo ab’ebibinja byonsatule ne bafuuwa eŋŋombe era ne baasa n’ensumbi ennene. Ne bakwata emimuli mu mikono gyabwe egya kkono ne bafuuwa eŋŋombe nga bazikutte mu mikono gyabwe egya ddyo, era ne baleekaana nti: “Ekitala kya Yakuwa n’ekya Gidiyoni!”
21  Ekiseera ekyo kyonna baali bayimiridde buli omu mu kifo kye okwetooloola olusiisira, era abalwanyi bonna ne bafubutuka ne badduka nga bwe baleekaana.
22  Abasajja ebisatu ne beeyongera okufuuwa eŋŋombe, era Yakuwa n’aleetera abantu buli omu okwefuulira munne ne batandika okuttiŋŋana mu lusiisira; abalwanyi ne badduka okutuuka e Besu-sitta ne beeyongerayo e Zerera, ne batuukira ddala ku njegoyego za Aberu-mekola okumpi n’e Tabbasi.
23  Awo abasajja ba Isirayiri ne bakuŋŋaanyizibwa okuva mu Nafutaali ne mu Aseri ne mu Manase yenna, ne bawondera Midiyaani.
24  Gidiyoni n’atuma ababaka mu kitundu kyonna ekya Efulayimu eky’ensozi ng’agamba nti: “Mugende mulumbe Midiyaani era muwambe awayitirwa okutuuka ku mazzi, n’okutuukira ddala e Besu-bala ne ku Mugga Yoludaani.” Awo abasajja ba Efulayimu bonna ne bakuŋŋaanyizibwa ne bawamba Yoludaani n’emigga gyakwo emitono okutuukira ddala e Besu-bala.
25  Baawamba n’abaami ba Midiyaani ababiri, Olebu ne Zeebu; Olebu ne bamuttira ku lwazi lwa Olebu, ate Zeebu ne bamuttira ku ssogolero lya Zeebu. Ne bongera okuwondera Midiyaani, ne baleeta omutwe gwa Olebu n’ogwa Zeebu eri Gidiyoni mu kitundu kya Yoludaani.
6  Abayisirayiri ne baddamu okukola ebintu ebibi mu maaso ga Yakuwa, bw’atyo Yakuwa n’abawaayo mu mukono gwa Midiyaani okumala emyaka musanvu.
2  Abamidiyaani ne banyigiriza Abayisirayiri. Era olwa Midiyaani, Abayisirayiri ne beekolera ebifo eby’okwekwekamu mu nsozi, mu mpuku, ne mu bifo ebizibu okutuukamu.
3  Abayisirayiri bwe baasiganga ensigo ng’Abamidiyaani n’Abamaleki n’abantu b’Ebuvanjuba babalumba.
4  Baabalwanyisanga ne boonoona ebirime by’omu nsi okutuukira ddala e Gaaza, era tebaalekanga mmere mu Isirayiri, wadde endiga oba ente oba endogoyi.
5  Bajjanga n’ensolo zaabwe ne weema zaabwe. Bajjanga bangi nnyo ng’enzige, era ng’omuwendo gwabwe n’ogw’eŋŋamira zaabwe tegubalika. Bajjanga mu nsi okugyonoona.
6  Isirayiri n’eyavuwala nnyo olwa Midiyaani, era Abayisirayiri ne bakoowoola Yakuwa abayambe.
7  Abayisirayiri bwe baakoowoola Yakuwa abayambe olwa Midiyaani,
8  Yakuwa yatuma nnabbi eri Abayisirayiri eyabagamba nti: “Bw’ati Yakuwa Katonda wa Isirayiri bw’agamba, ‘Nnabaggya mu Misiri, bwe ntyo ne mbaggya mu nnyumba ey’obuddu.
9  Nnabanunula mu mukono gwa Misiri era ne mbawonya abo bonna abaali babanyigiriza, ne mbagoba mu maaso gammwe ne mbawa ensi yaabwe.
10  Ate era nnabagamba nti: “Nze Yakuwa Katonda wammwe. Temutyanga bakatonda b’Abaamoli bannyini nsi gye mulimu.” Naye temwaŋŋondera.’”
11  Oluvannyuma malayika wa Yakuwa yajja n’atuula wansi w’omuti omunene ogwali mu Ofula ogwali ogwa Yowaasi Omwabi-yezeri. Mutabani we Gidiyoni yali awuula ŋŋaano mu ssogolero atere agikweke Abamidiyaani.
12  Awo malayika wa Yakuwa n’amulabikira n’amugamba nti: “Yakuwa ali naawe, ggwe omulwanyi ow’amaanyi.”
13  Awo Gidiyoni n’amugamba nti: “Mukama wange, bwe kiba nti Yakuwa ali naffe, lwaki bino byonna bitutuuseeko? Ebikolwa bye byonna eby’ekitalo bakitaffe bye baatubuulirako nga bagamba nti, ‘Yakuwa yatuggya mu Misiri,’ biruwa? Kaakano Yakuwa atwabulidde era atuwaddeyo mu mukono gwa Midiyaani.”
14  Awo Yakuwa n’atunula gy’ali n’amugamba nti: “Genda n’amaanyi g’olina, era ojja kulokola Isirayiri mu mukono gwa Midiyaani, kubanga nze nkutumye.”
15  Gidiyoni n’amuddamu nti: “Yakuwa, nnyinza ntya okulokola Isirayiri? Laba! Oluggya mwe nva lwe lusingayo okuba olutono mu Manase, era nze nsingayo okuba owa wansi mu nnyumba ya kitange.”
16  Naye Yakuwa n’amugamba nti: “Olw’okuba nja kubeera naawe, ojja kuwangula Midiyaani ng’awangula omusajja omu.”
17  Awo n’amugamba nti: “Bwe mba nga nsiimibwa mu maaso go, nkolera akabonero akandaga nti ggwe oyogera nange.
18  Nkwegayiridde tova wano okutuusa nga nkomyewo gy’oli n’ekirabo kyange, nkiteeke mu maaso go.” N’amuddamu nti: “Nja kubeera wano okutuusa lw’onookomawo.”
19  Awo Gidiyoni n’agenda n’afumba omwana gw’embuzi era n’afumba n’emigaati egitali mizimbulukuse mu efa y’obuwunga. Ennyama n’agissa mu kibbo ate ssupu n’amussa mu ntamu, n’abimutwalira we yali wansi w’omuti omunene n’amugabula.
20  Malayika wa Katonda ow’amazima n’amugamba nti: “Ddira ennyama n’emigaati egitali mizimbulukuse obisse ku jjinja eddene eriri awo oyiweko ssupu.” N’akola bw’atyo.
21  Malayika wa Yakuwa n’addira omuggo ogwali mu mukono gwe n’akoona ku nnyama ne ku migaati egitali mizimbulukuse, omuliro ne guva mu jjinja ne gwokya ennyama n’emigaati egitali mizimbulukuse. Malayika wa Yakuwa n’abulawo Gidiyoni n’aba nga takyamulaba.
22  Awo Gidiyoni n’akitegeera nti abadde malayika wa Yakuwa. Amangu ago Gidiyoni n’agamba nti: “Yakuwa Mukama Afuga Byonna, zinsanze nze, kubanga ndabye malayika wa Yakuwa maaso ku maaso!”
23  Naye Yakuwa n’amugamba nti: “Emirembe gibeere naawe. Totya. Tojja kufa.”
24  Gidiyoni n’azimbira Yakuwa ekyoto mu kifo ekyo, era kikyayitibwa Yakuwa-salumu n’okutuusa leero. Kikyaliyo mu Ofula eky’Ababi-yezeri.
25  Ekiro ekyo Yakuwa n’amugamba nti: “Twala ente ya kitaawo ennume, kwe kugamba, ente ey’okubiri ennume ey’emyaka omusanvu, omenyeemenye ekyoto kya Bbaali ekya kitaawo, era otemeeteme n’ekikondo ekisinzibwa ekikiriraanye.
26  Oluvannyuma zimbira Yakuwa Katonda wo ekyoto waggulu ku kigulumu kino, ng’amayinja gateekeddwa mu lunyiriri, era oddire ente ento ennume ey’okubiri ogiweeyo ng’ekiweebwayo ekyokebwa ku biti by’ekikondo ekisinzibwa ky’onooba otemyetemye.”
27  Gidiyoni n’atwala abasajja kkumi ku baweereza be, n’akola nga Yakuwa bwe yamugamba. Naye olw’okuba yatya nnyo ab’ennyumba ya kitaawe n’abasajja b’omu kibuga, ekyo teyakikola misana; yakikola kiro.
28  Abasajja b’omu kibuga bwe baazuukuka ku makya, baalaba ng’ekyoto kya Bbaali kimenyeddwamenyeddwa, nga n’ekikondo ekisinzibwa ekyali kikiriraanye kitemeddwatemeddwa, era nga n’ente ento ennume ey’okubiri eweereddwayo ku kyoto ekyali kizimbiddwa.
29  Ne babuuzaganya nti: “Ani yakoze ekintu kino?” Bwe baamala okunoonyereza ne bagamba nti: “Gidiyoni mutabani wa Yowaasi ye yakikoze.”
30  Abasajja b’omu kibuga ne bagamba Yowaasi nti: “Fulumya mutabani wo attibwe, kubanga yamenyeemenye ekyoto kya Bbaali era n’atemaatema n’ekikondo ekisinzibwa ekyabadde kikiriraanye.”
31  Awo Yowaasi n’agamba abo bonna abaali bazze gy’ali nti: “Mmwe mulina okulwanirira Bbaali? Mmwe mulina okumulokola? Buli amulwanirira asaanidde okuttibwa ku makya kuno. Bw’aba nga katonda, ye kennyini ka yeerwanirire okuva bwe waliwo amenye ekyoto kye.”
32  Ku lunaku olwo n’atuuma Gidiyoni Yerubbaali ng’agamba nti: “Bbaali kennyini y’aba yeerwanirira kubanga waliwo amenyeemenye ekyoto kye.”
33  Awo Abamidiyaani bonna n’Abamaleki n’abantu b’ebuvanjuba ne beegatta wamu, ne basomoka ne basiisira mu Kiwonvu ky’e Yezuleeri.
34  Omwoyo gwa Yakuwa ne gujja ku Gidiyoni n’afuuwa eŋŋombe, Ababi-yezeri ne bajja ne bamugoberera.
35  N’atuma ababaka mu Manase yenna, nabo ne bamugoberera. Era yatuma n’ababaka mu Aseri ne Zebbulooni ne Nafutaali nabo ne bajja okumusisinkana.
36  Awo Gidiyoni n’agamba Katonda ow’amazima nti: “Bw’oba ng’ogenda kulokola Isirayiri okuyitira mu nze nga bw’osuubizza,
37  laba ŋŋenda kuteeka ebyoya by’endiga wansi mu gguuliro. Omusulo bwe gunaagwa ku byoya by’endiga kwokka naye ettaka lyonna ne lisigala nga kkalu, awo nja kumanya nti ogenda kulokola Isirayiri okuyitira mu nze nga bw’osuubizza.”
38  Bwe kityo bwe kyali. Bwe yazuukuka enkeera ku makya, n’akamula omusulo mu byoya by’endiga n’aggyamu amazzi agajjuza ekibya ekinene ekikozesebwa ku kijjulo.
39  Kyokka Gidiyoni n’agamba Katonda ow’amazima nti: “Obusungu bwo ka buleme okumbuubuukira, naye ka nkusabe omulundi omulala gumu gwokka. Nkwegayiridde, ka ngezese nga nkozesa ebyoya by’endiga omulundi omulala gumu gwokka. Nkwegayiridde, ebyoya by’endiga ka bisigale nga bikalu naye ettaka lyonna litobe omusulo.”
40  Katonda n’akola bw’atyo ekiro ekyo; ebyoya by’endiga byokka ne bisigala nga bikalu naye ettaka lyonna ne litoba omusulo.
21  Abasajja ba Isirayiri baali balayiridde e Mizupa nga bagamba nti: “Tewabanga n’omu ku ffe awaayo muwala we eri Omubenyamini okumuwasa.”
2  Awo abantu ne bagenda e Beseri ne batuula eyo mu maaso ga Katonda ow’amazima okutuusa akawungeezi, nga batema emiranga era nga bakaaba nnyo.
3  Ne bagamba nti: “Ai Yakuwa Katonda wa Isirayiri, lwaki kino kibaddewo mu Isirayiri, ekika ekimu okubulawo mu Isirayiri leero?”
4  Ku lunaku olwaddako abantu ne bakeera ku makya ne bazimba eyo ekyoto ne bawaayo ebiweebwayo ebyokebwa n’ebiweebwayo eby’emirembe.
5  Awo abantu ba Isirayiri ne bagamba nti: “Ani mu bika bya Isirayiri byonna ataagenda kukuŋŋaana mu maaso ga Yakuwa?” Kubanga baali balayidde nti omuntu yenna ataagenda mu maaso ga Yakuwa e Mizupa yalina okuttibwa.
6  Abantu ba Isirayiri ne banakuwala olw’ekyo ekyatuuka ku muganda waabwe Benyamini. Ne bagamba nti: “Olwa leero ekika ekimu kisaliddwa ku Isirayiri.
7  Tukole ki okufunira abasigaddewo abakazi, okuva bwe kiri nti twalayira mu maaso ga Yakuwa obutabawa n’omu ku bawala baffe kumuwasa?”
8  Awo ne babuuza nti: “Kika ki mu bika bya Isirayiri ekitaagenda mu maaso ga Yakuwa e Mizupa?” Era laba! mu Yabesi-gireyaadi tewaali n’omu yali avuddeyo kugenda mu lusiisira awaali ekibiina.
9  Abantu bwe baabalibwa, ne bakizuula nti tewaali n’omu ku batuuze b’e Yabesi-gireyaadi yaliyo.
10  Awo ekibiina ne kitumayo abasajja 12,000 ku abo abaali basingayo okuba abazira. Ne babagamba nti: “Mugende mutte abatuuze b’e Yabesi-gireyaadi n’ekitala, era temutaliza bakazi na baana.
11  Era kino kye muba mukola: Buli musajja, na buli mukazi eyali yeebaseeko n’omusajja mumuzikirize.”
12  Mu batuuze b’e Yabesi-gireyaadi baasangamu abawala 400 embeerera, abaali bateebakangako na musajja. Awo ne babaleeta mu lusiisira e Siiro ekiri mu nsi ya Kanani.
13  Awo ekibiina kyonna ne kiweereza Ababenyamini abaali ku lwazi lwa Limmoni obubaka obulaga nti emirembe gizzeewo.
14  Awo Ababenyamini ne bakomawo. Ne babawa abakazi be baali baleseewo nga balamu ku bakazi b’e Yabesi-gireyaadi, naye be baabafunira tebaabamala.
15  Abayisirayiri ne banakuwala olw’ekyo ekyali kituuse ku Benyamini, kubanga Yakuwa yali amwawudde ku bika bya Isirayiri ebirala.
16  Abakadde b’ekibiina ne bagamba nti: “Tukole ki okufunira abasajja abasigaddewo abakazi, okuva bwe kiri nti abakazi bonna baazikirizibwa mu Benyamini?”
17  Ne bagamba nti: “Ababenyamini abawonyeewo balina okubeera n’obusika, ekika kireme kusaanawo mu Isirayiri.
18  Naye ffe tetukkirizibwa kubawa bawala baffe kubawasa, kubanga abantu ba Isirayiri baalayira nti, ‘Omuntu yenna awa Benyamini omukazi akolimirwe.’”
19  Awo ne bagamba nti: “Buli mwaka wabaawo embaga ya Yakuwa e Siiro ekiri ebukiikakkono wa Beseri, ebuvanjuba w’oluguudo oluva e Beseri okugenda e Sekemu, era ekiri ebukiikaddyo wa Lebona.”
20  Awo ne balagira abasajja ba Benyamini nti: “Mugende mu nnimiro z’emizabbibu muteege.
21  Bwe munaalaba abawala b’e Siiro nga bazze okuzina, buli omu ku mmwe ajja kuvaayo mu nnimiro z’emizabbibu yeefunire omukazi mu bawala b’e Siiro amutwale lwa mpaka, muddeyo mu kitundu kya Benyamini.
22  Bakitaabwe oba bannyinaabwe bwe balijja okutwemulugunyiza, tulibagamba nti, ‘Mutukwatirwe ekisa ku lwabwe, kubanga tetwasobola kufunira buli omu mukazi mu lutalo, ate nga nammwe mwali temusobola kubawa bakazi ne mutabaako musango.’”
23  Awo abasajja ba Benyamini ne bakola bwe batyo, buli omu ku bo ne yeefunira omukazi mu bawala abaali bazina. Oluvannyuma baddayo mu busika bwabwe ne baddamu okuzimba ebibuga byabwe ne babibeeramu.
24  Awo Abayisirayiri ne bavaayo, buli omu n’agenda eri ekika kye n’eri amaka ge; baavaayo buli omu n’agenda mu busika bwe.
25  Mu nnaku ezo tewaaliwo kabaka mu Isirayiri. Buli muntu yakolanga ekyo kye yalabanga nga kye kituufu mu maaso ge.
13  Abayisirayiri ne baddamu okukola ebintu ebibi mu maaso ga Yakuwa, Yakuwa n’abawaayo mu mukono gw’Abafirisuuti okumala emyaka 40.
2  Waaliwo omusajja ow’e Zola ow’omu luggya lw’Abadaani eyali ayitibwa Manowa. Mukazi we yali mugumba nga talina mwana.
3  Malayika wa Yakuwa n’alabikira mukazi we n’amugamba nti: “Laba, kaakano oli mugumba era tolina mwana; naye ojja kuba olubuto ozaale omwana ow’obulenzi.
4  Weegendereze oleme kunywa nvinnyo oba ekitamiiza ekirala kyonna, era tolyanga kintu kyonna ekitali kirongoofu.
5  Laba! ojja kuba olubuto ozaale omwana ow’obulenzi era akamweso tekayitanga ku mutwe gwe, kubanga omwana oyo ajja kuba Munaziri wa Katonda okuviira ddala lw’alizaalibwa, era y’alikulemberamu okulokola Isirayiri mu mukono gw’Abafirisuuti.”
6  Omukazi n’agenda n’agamba bbaawe nti: “Waliwo omusajja wa Katonda ow’amazima azze gye ndi era abadde afaanana nga malayika wa Katonda ow’amazima, ng’atiisa nnyo. Simubuuzizza gy’avudde era tambuulidde linnya lye.
7  Naye aŋŋambye nti, ‘Laba! Ojja kuba olubuto ozaale omwana ow’obulenzi. Tonywa nvinnyo oba ekitamiiza ekirala kyonna era tolya kintu kyonna ekitali kirongoofu, kubanga omwana ajja kuba Munaziri wa Katonda okuviira ddala lw’alizaalibwa okutuusa lw’alifa.’”
8  Awo Manowa ne yeegayirira Yakuwa ng’agamba nti: “Ai Yakuwa, omusajja wa Katonda ow’amazima gw’otumye tukusaba akomewo gye tuli atubuulire kye tusaanidde okukolera omwana ajja okuzaalibwa.”
9  Katonda ow’amazima n’awulira Manowa, malayika wa Katonda ow’amazima n’akomawo eri omukazi bwe yali ng’atudde ku ttale nga Manowa bbaawe tali naye.
10  Amangu ago omukazi n’adduka n’agamba bbaawe nti: “Omusajja eyajja gye ndi ku luli andabikidde.”
11  Awo Manowa n’asituka n’agoberera mukazi we ne bagenda awaali omusajja, Manowa n’amubuuza nti: “Ye ggwe musajja eyayogera ne mukazi wange?” N’amuddamu nti: “Ye nze.”
12  Manowa n’agamba nti: “Ebigambo byo ka bituukirire. Omwana asaanidde kukuzibwa atya, era kiki ky’alikola?”
13  Malayika wa Yakuwa n’agamba Manowa nti: “Mukazi wo yeewale ebintu byonna bye nnamugambye.
14  Talyanga ezzabbibu oba ekintu kyonna ekiva mu zzabbibu wadde okunywa envinnyo oba ekitamiiza ekirala kyonna, era talyanga ekintu kyonna ekitali kirongoofu. Akwate ebintu byonna bye nnamulagira.”
15  Awo Manowa n’agamba malayika wa Yakuwa nti: “Tukwegayiridde togenda, ka tumale okukufumbira omwana gw’embuzi.”
16  Naye malayika wa Yakuwa n’agamba Manowa nti: “Ne bwe sigenda, sijja kulya mmere yo; naye bw’oba oyagala okuwaayo ekiweebwayo ekyokebwa eri Yakuwa, kiweeyo.” Manowa yali tamanyi nti oyo yali malayika wa Yakuwa.
17  Manowa n’agamba malayika wa Yakuwa nti: “Erinnya lyo ggwe ani tusobole okukuwa ekitiibwa ng’ebigambo byo bituukiridde?”
18  Naye malayika wa Yakuwa n’amugamba nti: “Tombuuza linnya lyange kubanga lya kitalo.”
19  Manowa n’atwala omwana gw’embuzi n’ekiweebwayo eky’emmere ey’empeke n’abiwaayo eri Yakuwa ku lwazi. Era yali akola ekintu ekyewuunyisa nga Manowa ne mukazi we batunula.
20  Ennimi z’omuliro bwe zaava ku kyoto ne zitumbuka waggulu, malayika wa Yakuwa n’ayambukira mu nnimi z’omuliro ogw’oku kyoto nga Manowa ne mukazi we balaba. Amangu ago ne bavunnama wansi, obwenyi bwabwe ne butuukira ddala ku ttaka.
21  Malayika wa Yakuwa teyaddamu kulabikira Manowa ne mukazi we. Awo Manowa n’alyoka amanya nti oyo yali malayika wa Yakuwa.
22  Manowa n’agamba mukazi we nti: “Tugenda kufa, kubanga tulabye Katonda.”
23  Naye mukazi we n’amugamba nti: “Singa Yakuwa abadde ayagala kututta, teyandikkirizza kiweebwayo ekyokebwa n’ekiweebwayo eky’emmere ey’empeke okuva mu mukono gwaffe, era teyanditulaze bintu bino byonna era teyanditubuulidde kintu na kimu ku bintu bino.”
24  Nga wayiseewo ekiseera omukazi yazaala omwana ow’obulenzi n’amutuuma Samusooni; omulenzi n’agenda ng’akula, era Yakuwa ne yeeyongera okumuwa emikisa.
25  Bwe waayitawo ekiseera, omwoyo gwa Yakuwa ne gumukkako ng’ali e Makanedani wakati wa Zola ne Esutawoli.
14  Awo Samusooni n’aserengeta e Timuna n’alabayo omukazi Omufirisuuti.
2  N’agenda n’agamba kitaawe ne nnyina nti: “Waliwo omukazi Omufirisuuti gwe ndabye e Timuna; njagala mumunfunire abe mukazi wange.”
3  Naye kitaawe ne nnyina ne bamugamba nti: “Mu b’eŋŋanda zo oba mu bantu baffe bonna tosobola kufunamu mukazi? Mu Bafirisuuti abatali bakomole gy’oyagala okuggya omukazi? Kyokka Samusooni n’agamba kitaawe nti: “Oyo gw’oba onfunira kubanga y’ansaanira.”
4  Kitaawe ne nnyina baali tebamanyi nti ekyo kyali kivudde eri Yakuwa, era nti yali anoonya kakisa okulwanyisa Abafirisuuti, kubanga mu kiseera ekyo Abafirisuuti be baali bafuga Isirayiri.
5  Awo Samusooni n’agenda ne kitaawe ne nnyina e Timuna. Bwe yatuuka ku nnimiro z’emizabbibu ez’e Timuna, empologoma n’ejja gy’ali ng’ewuluguma.
6  Omwoyo gwa Yakuwa ne gumuwa amaanyi n’agiyuzaamu ebitundu bibiri, ng’omuntu bwe yandiyuzizzaamu omwana gw’embuzi n’emikono gye. Naye teyabuulira kitaawe ne nnyina kye yali akoze.
7  Awo n’aserengeta n’ayogera n’omukazi era n’akakasiza ddala nti omukazi oyo ye yali amusaanira.
8  Oluvannyuma bwe yali addayo okukima mukazi we amuleete ewuwe, n’akyama okulaba empologoma gye yatta, era laba, mu mutulumbi gwayo mwalimu enjuki n’omubisi gw’enjuki.
9  N’aguwakula n’aguteeka mu ngalo ze n’agenda nga bw’alya. Bwe yatuuka ku kitaawe ne nnyina n’abawaako ne balya, naye n’atababuulira nti yali aguwakudde mu mutulumbi gw’empologoma.
10  Awo kitaawe n’agenda ew’omuwala; Samusooni n’akolera eyo embaga, kubanga abavubuka bwe batyo bwe baakolanga.
11  Bwe baamulaba, ne baleeta abasajja 30 okuba emperekeze ze.
12  Samusooni n’abagamba nti: “Ka mbakokyere ekikokyo. Bwe munambuulira amakulu gaakyo mu nnaku omusanvu ez’embaga, nja kubawa engoye eza kitaani 30 n’emiteeko gy’engoye 30.
13  Naye bwe munaalemererwa okumbuulira amakulu gaakyo, mujja kumpa engoye eza kitaani 30 n’emiteeko gy’engoye 30.” Awo ne bamugamba nti: “Kokya ekikokyo kyo tukiwulire.”
14  N’abagamba nti: “Mu kirya mwavaamu eky’okulya,Mu ky’amaanyi mwavaamu ekiwoomerera.” Ennaku ssatu ne ziggwaako nga tebasobodde kumubuulira makulu gaakyo.
15  Ku lunaku olw’okuna ne bagamba muka Samusooni nti: “Kemekkereza bbaawo atubuulire amakulu g’ekikokyo; bw’otookole bw’otyo tujja kukwokya ggwe n’ennyumba ya kitaawo. Mwatuyita kutwala bintu byaffe?”
16  Awo muka Samusooni n’atandika okukaabira mu maaso ge, n’amugamba nti: “Wankyawa, tokyanjagala. Olina ekikokyo kye wakokyera abantu bange naye tewambuulira makulu gaakyo.” Samusooni n’amugamba nti: “Saakibuulira kitange wadde mmange, ggwe gwe mba nkibuulira?”
17  Naye muka Samusooni ne yeeyongera okukaabira mu maaso ge okumala ennaku omusanvu ez’embaga, era ku lunaku olw’omusanvu Samusooni n’amubuulira, olw’okuba yamubeeba. Omukazi n’abuulira abantu be amakulu g’ekikokyo.
18  Ku lunaku olw’omusanvu ng’enjuba tennagwa, abasajja b’omu kibuga ne bamugamba nti: “Kiki ekisinga omubisi gw’enjuki okuwooma,Era kiki ekisinga empologoma amaanyi?” Awo ye n’abagamba nti: “Singa temwalimisizza nte yange ento,Temwanditegedde makulu ga kikokyo kyange.”
19  Omwoyo gwa Yakuwa ne gumuwa amaanyi, n’agenda mu Asukulooni n’atta abasajja baabwe 30, n’abambula engoye n’aziwa abaamubuulira amakulu g’ekikokyo. Awo n’agenda ewa kitaawe ng’akyaliko obusungu.
20  Muka Samusooni n’aweebwayo eri omu ku basajja abaali emperekeze ze.
19  Mu nnaku ezo nga mu Isirayiri temuli kabaka, waaliwo Omuleevi eyali abeera mu kitundu ekyesudde eky’omu kitundu kya Efulayimu eky’ensozi eyafuna omuzaana e Besirekemu mu Yuda n’amuwasa.
2  Naye omuzaana we n’atandika okwenda, era oluvannyuma n’anoba n’agenda mu nnyumba ya kitaawe e Besirekemu mu Yuda, n’abeera eyo okumala emyezi ena.
3  Bbaawe n’agenda gy’ali amuwooyewooye akomewo; yagenda n’omusajja eyali amuweereza era n’endogoyi bbiri. Bwe yatuuka, mukazi we n’amuyingiza mu nnyumba ya kitaawe. Kitaawe bwe yamulaba, n’amusanyukira.
4  Awo kitaawe w’omuwala, n’akkirizisa mukoddomi we okubeera naye okumala ennaku ssatu; ne balyanga ne banywanga, era n’asulanga eyo.
5  Ku lunaku olw’okuna, bwe baazuukuka ku makya okugenda, kitaawe w’omuwala n’agamba mukoddomi we nti: “Mubeeko kye mulya mufune amaanyi mulyoke mugende.”
6  Awo ne batuula, bombi ne balya ne banywa; oluvannyuma kitaawe w’omuwala n’agamba omusajja nti: “Nkwegayiridde sula era osanyuse omutima gwo.”
7  Omusajja bwe yasituka okugenda, kitaawe w’omuwala n’amwegayirira, bw’atyo n’asulayo nate.
8  Ku lunaku olw’okutaano bwe yazuukuka ku makya okugenda, kitaawe w’omuwala n’agamba nti: “Nkwegayiridde, baako ky’olya ofune amaanyi olyoke ogende.” Bombi ne beeyongera okulya. Ne balwa okutuusa obudde lwe bwayita.
9  Omusajja bwe yasituka okugenda n’omuzaana we n’omuweereza we, kitaawe w’omuwala n’amugamba nti: “Laba! Obudde bunaatera okuwungeera. Nkwegayiridde musule. Obudde bugenze. Sula wano, omutima gwo gusanyuke. Mujja kukeera enkya musitule ogende ewuwo.”
10  Kyokka omusajja teyakkiriza kusulawo kiro kirala. Awo n’asituka n’agenda, n’atuuka mu Yebusi, kwe kugamba, mu Yerusaalemi; yalina endogoyi bbiri ezaaliko amatandiiko, era yali n’omuzaana we n’omuweereza we.
11  Bwe baali okumpi ne Yebusi ng’obudde buwungedde, omuweereza n’agamba mukama we nti: “Tukyame mu kibuga kino eky’Abayebusi tusule omwo?”
12  Naye mukama we n’amugamba nti: “Tetukyama mu kibuga ky’abagwira, abatali Bayisirayiri; tweyongereyo tugende e Gibeya.”
13  Era n’agamba omuweereza we nti: “Jjangu tugende mu kimu ku bifo bino; tujja kusula mu Gibeya oba mu Laama.”
14  Bwe batyo ne beeyongerayo, era enjuba n’egwa nga bali kumpi ne Gibeya ekya Benyamini.
15  Awo ne bakyama bagende basule mu Gibeya. Bwe baayingiramu, ne batuula mu kibangirizi ky’ekibuga, naye tewaali abatwala wuwe kubasuza.
16  Oluvannyuma akawungeezi ne wajja omusajja omukadde eyali ava mu nnimiro ye okukola, era yali wa mu kitundu kya Efulayimu eky’ensozi, naye nga yali abeera mu Gibeya okumala ekiseera. Abantu b’omu kibuga ekyo baali Babenyamini.
17  Bwe yalaba omutambuze mu kibangirizi ky’ekibuga, n’amubuuza nti: “Ogenda wa, era ova wa?”
18  N’amuddamu nti: “Tuva Besirekemu eky’omu Yuda, era tugenda mu kitundu ekyesudde mu kitundu kya Efulayimu eky’ensozi. Eyo ye waffe. Nnali ŋŋenze Besirekemu eky’omu Yuda, naye kaakano ŋŋenda mu nnyumba ya Yakuwa, kyokka tewali antwala wuwe kunsuza.
19  Tulina ebisubi by’endogoyi n’emmere yaazo endala ebimala, era tulina n’emmere n’omwenge ebyange ne mukyala wange, n’omuweereza waffe. Tulina buli kimu kye twetaaga.”
20  Kyokka omusajja omukadde n’agamba nti: “Emirembe gibe naawe! Nja kukuwa byonna bye weetaaga, naye tosula mu kibangirizi kya kibuga.”
21  Awo n’amutwala ewuwe, n’awa endogoyi emmere. Ne banaaba ebigere, ne balya era ne banywa.
22  Bwe baali nga basanyusa emitima gyabwe, abasajja b’omu kibuga abatalina mugaso ne beetooloola ennyumba, ne bakonkona nnyo oluggi; ne bagamba omusajja omukadde nnannyini nnyumba nti: “Fulumya omusajja azze mu nnyumba yo twegatte naye.”
23  Awo nnannyini nnyumba n’afuluma n’abagamba nti: “Nedda baganda bange, mbeegayiridde temukola kintu kino ekibi ennyo. Omusajja ono mugenyi mu nnyumba yange. Temukola kivve kino.
24  Muwala wange embeerera n’omuzaana w’omusajja ono baabano. Ka mbafulumye mubaweebuule, bwe muba ng’ekyo kye mwagala okukola. Naye omusajja ono temumukolako kintu kino eky’obuswavu.”
25  Abasajja ne bagaana okumuwuliriza. Awo omusajja n’akwata omuzaana we n’amubafulumiza ebweru; ne bamusobyako, ne bamukolako ebya mbyone ekiro kyonna okutuusa ku makya. Obudde bwe bwali bukya ne bamuleka n’agenda.
26  Awo obudde nga bukya omukazi n’ajja n’agwa ku mulyango gw’ennyumba y’omusajja mukama we mwe yali, n’agalamira awo okutuusa obudde lwe bwatangaala.
27  Mukama we bwe yazuukuka ku makya n’aggulawo enzigi z’ennyumba afulume yeeyongereyo ku lugendo lwe, n’alaba omukazi, omuzaana we, ng’agalamidde mu maaso g’ennyumba, ng’emikono gye giri ku mulyango.
28  Omusajja n’amugamba nti: “Situka tugende,” naye nga tanyega. Awo omusajja n’amuteeka ku ndogoyi n’akwata eridda ewuwe.
29  Bwe yatuuka ewuwe, n’aggyayo akambe, n’akwata omuzaana we n’amusalaasalamu ebitundu 12 n’abiweereza mu bitundu byonna ebya Isirayiri.
30  Bonna abaakiraba ne bagamba nti: “Ekintu nga kino tekibangawo era tekirabwangako kasookedde Bayisirayiri bava mu nsi ya Misiri. Mukifumiitirizeeko, muteese, mutubuulire eky’okukola.”
5  Ku lunaku olwo Debola ne Balaka mutabani wa Abinowamu ne bayimba oluyimba luno:
2  “Olw’okuba Abayisirayiri baata enviiri zaabwe,Olw’okuba abantu beewaayo kyeyagalire,Mutendereze Yakuwa!
3  Muwulirize mmwe bakabaka! Mutege amatu mmwe abafuzi! Nja kuyimbira Yakuwa. Nja kuyimba ennyimba ezitendereza Yakuwa Katonda wa Isirayiri.
4  Yakuwa, bwe wali ova mu Seyiri,Bwe wali ova mu kitundu kya Edomu,Ensi yakankana n’eggulu ne lifukumula amazzi,Ebire byafukumula amazzi.
5  Ensozi zaasaanuuka mu maaso ga Yakuwa,Sinaayi naye yasaanuuka mu maaso ga Yakuwa Katonda wa Isirayiri.
6  Mu kiseera kya Samugali mutabani wa Anasi,Mu kiseera kya Yayeeri, amakubo tegaalimu bantu;Abatambuze baayitanga mu makubo ag’ebbali.
7  Abantu baggwa mu byalo bya Isirayiri;Baggwaamu okutuusa nze Debola lwe nnayimuka,Okutuusa lwe nnayimuka nga maama okuyamba Isirayiri.
8  Baalonda bakatonda abaggya. Awo entalo ne ziryoka zibeera mu miryango. Engabo yali tekyalabika, wadde effumu,Mu basajja 40,000 ab’omu Isirayiri.
9  Omutima gwange guli n’abaduumizi ba Isirayiri,Abaagenda n’abantu nga bannakyewa. Mutendereze Yakuwa!
10  Mmwe abeebagala endogoyi eza kikuusikuusi,Mmwe abatuula ku biwempe ebirungi,Nammwe abatambula mu luguudo,Mulowooze ku kino:
11  Amaloboozi g’abagaba amazzi gaawulirwa mu bifo omusenebwa amazzi;Eyo gye baayogerera ku bikolwa bya Yakuwa eby’obutuukirivu,Ebikolwa eby’obutuukirivu eby’abantu be ababeera mu byalo by’omu Isirayiri. Awo abantu ba Yakuwa ne balyoka baserengeta ku miryango.
12  Zuukuka, zuukuka, ggwe Debola! Zuukuka, zuukuka, yimba oluyimba! Ggwe Balaka, ggwe mutabani wa Abinowamu, situka otwale abawa mbe bo!
13  Awo abo abaasigalawo ne baserengeta eri abakungu;Abantu ba Yakuwa baaserengeta gye ndi okulwanyisa ab’amaanyi.
14  Abo abali mu kiwonvu baasibuka mu Efulayimu;Bakugoberera ggwe Benyamini, mu bantu bo. Abaduumizi baava mu Makiri ne baserengeta,Abo abasitula omuggo gw’oyo awandiika abantu abayingira mu magye baava mu Zebbulooni.
15  Abaami b’omu Isakaali baali ne Debola,Nga Isakaali bwe yali, ne Balaka bw’atyo bwe yali. Yasindikibwa mu lusenyi ku bigere. Ate bo ab’ebibinja bya Lewubeeni omutima gwabwe gwali tegusalawo.
16  Lwaki watuula wakati w’emigugu ebiri,Ng’owuliriza emirere gye bafuuyira ebisibo? Ab’ebibinja bya Lewubeeni omutima gwabwe gwali tegusalawo.
17  Gireyaadi yasigala mitala wa Yoludaani;Ate ye Ddaani lwaki yasigala mu byombo? Aseri yatuula butuuzi ku lubalama lw’ennyanja,Era yasigala ku myalo gye.
18  Zebbulooni be bantu abaateeka obulamu bwabwe mu kabi;Ne Nafutaali mu bifo eby’oku ttale ebigulumivu.
19  Bakabaka bajja, baalwana;Bakabaka ba Kanani ne balyoka balwanira Mu Taanaki okumpi n’amazzi g’e Megiddo. Tebaatwala munyago gwa ffeeza.
20  Emmunyeenye zaalwanira mu ggulu;Nga ziri mu makubo gaazo, zaalwanyisa Sisera.
21  Akagga Kisoni kaabakuluggusa,Akagga ak’edda, Akagga Kisoni. Nnalinnyirira ab’amaanyi.
22  Awo ebinuulo by’embalaasi ne biryoka birinnyiriralinnyiriraNg’embalaasi ze zifubutuka.
23  ‘Mukolimire Merozi,’ bw’atyo malayika wa Yakuwa bwe yagamba,‘Mukolimire abatuuze baamu,Kubanga tebajja kuyamba Yakuwa,Tebajja wamu n’ab’amaanyi okuyamba Yakuwa.’
24  Yayeeri muka Keberi OmukeeniWa mukisa okusinga abakazi bonna;Wa mukisa okusinga abakazi bonna ababeera mu weema.
25  Yasaba mazzi, yamuwa mata. Yamuweera amata amasunde mu kibya ky’abakungu ekikozesebwa ku kijjulo.
26  Omukono gwe gwakwata enninga ya weema,Omukono gwe ogwa ddyo gwakwata ennyondo y’abakozi. N’akomerera Sisera n’amwasa omutwe,Yamuwummula omutwe n’agubetenta.
27  Wakati mu magulu ge we yagwa n’akalambala;Wakati mu magulu ge we yagwa;We yagwa, amaanyi we gaamuggweeramu.
28  Omukazi yali mu ddirisa ng’atunula,Maama wa Sisera yali mu katimba ng’alingiza,‘Lwaki eggaali lye ery’olutalo liruddewo okudda? Lwaki omusinde gw’eggaali lye gukeereye nnyo?’
29  Abakazi be ab’ekitiibwa abasingayo okuba ab’amagezi ne bamuddamu;Era naye ne yeddamu ng’agamba nti,
30  ‘Bateekwa okuba nga bali mu kugabana munyago gwe baafunye,Buli mulwanyi omuwala omu oba babiri,Sisera omunyago gw’olugoye olwa langi, omunyago gw’olugoye olwa langi;Ekyambalo ekiriko amasiira, olugoye olwa langi, ebyambalo bibiri eby’amasiiraBya ku nsingo z’abasajja abaanyaze omunyago.’
31  Abalabe bo bonna ka bazikirire, Ai Yakuwa,Naye abakwagala ka babe ng’enjuba bw’eba ng’evaayo mu kitiibwa kyayo.” Awo ensi n’ebaamu emirembe okumala emyaka 40.
15  Bwe waayitawo ekiseera, mu nnaku z’okukungula eŋŋaano, Samusooni n’agenda okukyalira mukazi we ng’alina omwana gw’embuzi. N’agamba nti: “Njagala kugenda eri mukazi wange mu kisenge.” Naye kitaawe w’omuwala teyamukkiriza kuyingirayo.
2  Kitaawe w’omuwala n’agamba nti: “Nnalowooza nti wamukyawa, kyennava mmuwa omu ku basajja abaali emperekeze zo. Muganda we omuto si mulungi okumusinga? Nkwegayiridde, oyo gw’oba otwala mu kifo ky’oli.”
3  Naye Samusooni n’abagamba nti: “Ku mulundi guno Abafirisuuti bwe nnaabakola akabi, tebannenya.”
4  Awo Samusooni n’agenda n’akwata ebibe 300 n’afuna n’emimuli; n’asiba ebibe bibiri bibiri emikira, n’ateeka omumuli gumu gumu ku buli mikira ebiri egisibiddwa.
5  N’akoleeza emimuli, n’agobera ebibe mu misiri gy’Abafirisuuti egy’emmere. Bw’atyo n’ayokya buli kintu, okuva ku binywa okutuuka ku mmere etennakungulwa ng’okwo kw’otadde n’ennimiro z’emizabbibu n’ez’emizeyituuni.
6  Abafirisuuti ne babuuza nti: “Ani yakoze kino?” Ne babaddamu nti: “Samusooni mukoddomi w’Omutimuna, kubanga Omutimuna yaddira muka Samusooni n’amuwa omu ku basajja abaali emperekeze ze.” Awo Abafirisuuti ne bagenda ne bookya omukazi oyo ne kitaawe.
7  Samusooni n’abagamba nti: “Bwe muba nga bwe mutyo bwe mukoze, sijja kuweera okutuusa nga mmaze okubeesasuza.”
8  N’abatta, omu ku omu; n’atta bangi nnyo nnyini, era oluvannyuma n’agenda n’abeera mu mpuku eri ku kagulungujjo akayitibwa Etamu.
9  Oluvannyuma Abafirisuuti ne bajja ne basiisira mu Yuda era ne batambulatambula mu Leki.
10  Abasajja ba Yuda ne bagamba nti: “Lwaki mutulumbye?” Ne babaddamu nti: “Tuzze kukwata Samusooni, tumukole nga naye bwe yatukola.”
11  Abasajja ba Yuda 3,000 ne bagenda ku mpuku eyali ku kagulungujjo akayitibwa Etamu ne bagamba Samusooni nti: “Tomanyi nti Abafirisuuti be batufuga? Kiki kino ky’otukoze?” N’abaddamu nti: “Mbakoze nga nabo bwe bankola.”
12  Ne bamugamba nti: “Tuzze kukukwata tukuweeyo mu mukono gw’Abafirisuuti.” Awo Samusooni n’abagamba nti: “Mundayirire nti temujja kunkolako kabi.”
13  Ne bamugamba nti: “Nedda, tugenda kukusiba busibi tukuweeyo gye bali, era tetujja kukutta.” Bwe batyo ne bamusiba n’emiguwa ebiri emipya ne bamuggyayo ku kagulungujjo.
14  Bwe yatuuka e Leki, Abafirisuuti ne baleekaana olw’essanyu nga bamulabye. Awo omwoyo gwa Yakuwa ne gumuwa amaanyi, emiguwa egyamuliko ne giba ng’ewuzi za kitaani ezookeddwa omuliro, ne giva ku mikono gye ne gigwa.
15  Awo n’alaba oluba lw’endogoyi ensajja eyali yaakafa ebbanga si ddene, n’agolola omukono gwe n’alulonda n’alukozesa okutta abasajja 1,000.
16  Awo Samusooni n’agamba nti: “Nkozesezza oluba lw’endogoyi ensajja okutta abalabe ne ntuuma emirambo gyabwe! Nkozesezza oluba lw’endogoyi ensajja okutta abasajja 1,000.”
17  Bwe yamala okwogera ebyo, amangu ago n’asuula oluba lw’endogoyi, ekifo ekyo n’akituuma Lamasu-leki.
18  Awo ennyonta n’emuluma nnyo, n’akoowoola Yakuwa ng’agamba nti: “Ggwe otadde mu mukono gw’omuweereza wo obulokozi buno obw’amaanyi, ate kaakano nfe ennyonta era ngwe mu mikono gy’abatali bakomole?”
19  Katonda n’aggula ekinnya ekyali mu Leki, ne muvaamu amazzi. Bwe yanywa, n’addamu amaanyi n’atereera. Eyo ye nsonga lwaki ekifo ekyo yakituuma Eni-kakkole, era kiri mu Leki n’okutuusa leero.
20  Yalamula Isirayiri okumala emyaka 20 mu biseera by’Abafirisuuti.
20  Awo Abayisirayiri bonna okuva e Ddaani okutuuka e Beeru-seba n’okuva mu nsi ya Gireyaadi ne bajja; ekibiina kyonna ne kikuŋŋaana wamu mu maaso ga Yakuwa e Mizupa, nga bonna bassa kimu.
2  Abaami b’abantu era ab’ebika byonna ebya Isirayiri ne bayimirira mu kibiina ky’abantu ba Katonda—abalwanyi 400,000 abatambuza ebigere nga bakutte ebitala.
3  Ababenyamini ne bawulira nti abasajja ba Isirayiri baali bagenze e Mizupa. Abasajja ba Isirayiri ne bagamba nti: “Mutubuulire, ekintu kino ekibi kyajja kitya?”
4  Awo omusajja Omuleevi, bba w’omukazi eyattibwa, n’agamba nti: “Nnagenda okusula mu Gibeya ekya Benyamini nga ndi wamu n’omuzaana wange.
5  Abatuuze b’omu Gibeya ne bajja ne bannumba, ne beetooloola ennyumba mwe nnali ekiro. Baali baagala kutta nze, naye ne basobya ku muzaana wange era n’afa.
6  Bwe ntyo ne nkwata omulambo gw’omuzaana wange ne ngusalaasalamu ebitundu ne mbiweereza mu bitundu byonna eby’obusika bwa Isirayiri, kubanga baakola mu Isirayiri ekintu eky’obuswavu era ekiweebuula.
7  Kaakano mmwe mmwenna abantu ba Isirayiri, muteese era mubeeko amagezi ge muwa.”
8  Awo abantu bonna ne basituka nga bonna bassa kimu ne bagamba nti: “Tewali n’omu ku ffe ajja kugenda mu weema ye oba okuddayo mu nnyumba ye.
9  Kino kye tugenda okukola Gibeya. Tugenda kukuba akalulu tukirumbe.
10  Ku basajja 100 tujja kuggyako 10 mu bika byonna ebya Isirayiri, era ku basajja 1,000 tujja kuggyako 100, ate ku basajja 10,000 tuggyeko 1,000, bafunire abalwanyi bye beetaaga basobole okugenda okulwanyisa Gibeya ekya Benyamini olw’ekintu eky’obuswavu kye baakola mu Isirayiri.”
11  Bwe batyo abasajja ba Isirayiri bonna ne bakuŋŋaana wamu nga bonna bassa kimu okulwanyisa ekibuga, nga beegasse.
12  Awo ebika bya Isirayiri ne bituma abasajja eri abantu bonna ab’ekika kya Benyamini nga bigamba nti: “Kintu ki kino ekibi ekyakolebwa mu mmwe?
13  Kaakano muweeyo abasajja abatalina mugaso abali mu Gibeya tubatte, tuggyewo ekibi mu Isirayiri.” Naye Ababenyamini ne bagaana okuwuliriza baganda baabwe Abayisirayiri.
14  Ababenyamini ne bava mu bibuga ne bakuŋŋaanira mu Gibeya okugenda okulwana n’abasajja ba Isirayiri.
15  Ku lunaku olwo Ababenyamini ne bakuŋŋaana wamu okuva mu bibuga byabwe, abasajja 26,000 nga bakutte ebitala, nga tobaliddeeko abalwanyi abakugu 700 ab’omu Gibeya.
16  Mu ggye lino mwalimu abalwanyi abakugu 700 abaali aba kkono. Buli omu ku bo yali asobola okukozesa envuumuulo n’akuba n’akantu akenkana ng’oluviiri.
17  Abasajja ba Isirayiri, ng’oggyeeko Ababenyamini, baakuŋŋaanya wamu abasajja 400,000 nga bakutte ebitala. Buli omu ku bo yalina obumanyirivu mu kulwana.
18  Awo ne basituka ne bagenda e Beseri okwebuuza ku Katonda. Abantu ba Isirayiri ne bagamba nti: “Ani ku ffe aba akulemberamu okugenda okulwanyisa Ababenyamini?” Yakuwa n’agamba nti: “Yuda y’aba abakulemberamu.”
19  Awo Abayisirayiri ne basituka ku makya ne basiisira okulwanyisa Gibeya.
20  Abasajja ba Isirayiri ne bagenda okulwana ne Benyamini; ne basimba ennyiriri okulwana nabo e Gibeya.
21  Ababenyamini ne bava mu Gibeya, ku lunaku olwo ne batta abasajja ba Isirayiri 22,000.
22  Kyokka eggye ly’abasajja ba Isirayiri ne lyoleka obuvumu, ne baddayo nate ne basimba ennyiriri okulwana mu kifo we baasimba ku lunaku olwasooka.
23  Awo Abayisirayiri ne bagenda ne bakaabira mu maaso ga Yakuwa okutuusa akawungeezi, ne beebuuza ku Yakuwa nga bagamba nti: “Tuddeyo nate okulwanyisa baganda baffe, abantu ba Benyamini?” Yakuwa n’addamu nti: “Mugende mubalwanyise.”
24  Awo Abayisirayiri ne basemberera Ababenyamini ku lunaku olw’okubiri.
25  Ababenyamini nabo ne bava e Gibeya okubaŋŋanga ku lunaku olw’okubiri, ne batta Abayisirayiri abalala 18,000, bonna nga bakutte ebitala.
26  Awo abasajja ba Isirayiri bonna ne bagenda e Beseri. Baakaaba, ne batuula eyo mu maaso ga Yakuwa, ne basiiba ku lunaku olwo okutuusa akawungeezi, ne bawaayo ebiweebwayo ebyokebwa n’ebiweebwayo eby’emirembe mu maaso ga Yakuwa.
27  Oluvannyuma lw’ebyo abasajja ba Isirayiri ne beebuuza ku Yakuwa, kubanga mu kiseera ekyo essanduuko y’endagaano ya Katonda ow’amazima eyo gye yali ebeera.
28  Fenekaasi mutabani wa Eriyazaali mutabani wa Alooni ye yali aweereza mu maaso gaayo mu kiseera ekyo. Awo ne babuuza nti: “Tuddeyo nate okulwanyisa baganda baffe, abasajja ba Benyamini, oba tetuddayo?” Yakuwa n’addamu nti: “Mugende, kubanga enkya nja kubawaayo mu mukono gwammwe.”
29  Awo Isirayiri n’ateekawo abasajja okuteega ku njuyi zonna eza Gibeya.
30  Abayisirayiri ne bagenda okulwanyisa Ababenyamini ku lunaku olw’okusatu, era ne basimba ennyiriri okulwanyisa Gibeya nga bwe baali bakoze ku mirundi emirala.
31  Ababenyamini bwe baafuluma okwaŋŋanga eggye, ne basendebwasendebwa okwesuula ekibuga. Nga bwe baali bakoze ku mirundi emirala, baalumba era ne batta abamu ku bantu mu nguudo ennene, ng’olumu ku zo lugenda Beseri n’olulala nga lugenda Gibeya, ne baleka abasajja ba Isirayiri ng’amakumi asatu nga bagudde ku ttale bafudde.
32  Awo Ababenyamini ne bagamba nti: “Tubawangudde nga bwe twabawangula ku mirundi giri.” Naye Abayisirayiri ne bagamba nti: “Tudduke tubasendesende beesuule ekibuga badde mu nguudo ennene.”
33  Abasajja ba Isirayiri bonna ne basituka okuva gye baali ne basimba ennyiriri okulwana e Bbaali-tamali, ate Abayisirayiri abalala abaali bateeze ne bafubutuka gye baali okumpi ne Gibeya.
34  Awo abalwanyi abakugu 10,000 okuva mu Isirayiri yonna ne bagenda mu maaso ga Gibeya, era olutalo ne lunyiinyiitira. Naye Ababenyamini baali tebamanyi nti akabi kaali kaboolekedde.
35  Yakuwa n’awangula Benyamini mu maaso ga Isirayiri, era ku lunaku olwo Abayisirayiri ne batta mu Benyamini abasajja 25,100, nga bonna balina ebitala.
36  Kyokka abasajja ba Isirayiri bwe badduka Ababenyamini, Ababenyamini baalowooza nti baali bagenda kubawangula. Naye Abayisirayiri badduka lwa kuba nti baali beesiga abasajja be baali bataddewo okuteega Gibeya.
37  Abasajja abaali bateeze baasitukiramu ne bafubutuka okwolekera Gibeya. Ne basaasaana wonna, ne batta ab’omu kibuga bonna n’ekitala.
38  Abasajja ba Isirayiri baali bateesezza nti abasajja abaali bateeze banyoose omukka okuva mu kibuga gube akabonero gye bali.
39  Abayisirayiri abaali balwana bwe baakyuka ne badduka, abasajja ba Benyamini ne balumba abasajja ba Isirayiri ne battako nga 30, ne bagamba nti: “Awatali kubuusabuusa tubawangudde nga bwe twabawangula mu kulwana okwasooka.”
40  Naye ekikka ekikutte ne kitandika okunyooka okuva mu kibuga, era ekikka ekyo kaali kabonero. Abasajja ba Benyamini bwe baakyuka okutunula emabega, ne balaba ng’ekibuga kyonna kituntumuka, ng’omuliro gwambuka waggulu.
41  Awo abasajja ba Isirayiri ne bakyuka; abasajja ba Benyamini ne basoberwa kubanga baalaba ng’akabi kabatuuseeko.
42  Awo ne badduka abasajja ba Isirayiri ne boolekera eddungu, naye olutalo ne lubagoberera; era abasajja ba Isirayiri abaava mu kibuga ne beegatta ku bannaabwe ne babalwanyisa ne babatta.
43  Ne bazingiza Ababenyamini, ne babawondera obutabaganya kubaako we bawummulira. Ne babalinnyirira okutuukira ddala mu maaso ga Gibeya, ku luuyi olw’ebuvanjuba.
44  Abasajja ba Benyamini 18,000 be baafa, era bonna baali balwanyi bazira.
45  Abasajja ba Benyamini ne baddukira mu ddungu ne bagenda ku lwazi lwa Limmoni. Abayisirayiri ne battako abasajja 5,000 ku nguudo; ne beeyongera okubawondera okutuukira ddala e Gidomu, ne battako abasajja abalala 2,000.
46  Ababenyamini bonna abaafa ku lunaku olwo baali abasajja 25,000; baalina ebitala era nga bonna balwanyi bazira.
47  Naye abasajja 600 ne baddukira mu ddungu ne bagenda ku lwazi lwa Limmoni. Ne babeera eyo ku lwazi lwa Limmoni okumala emyezi ena.
48  Awo abasajja ba Isirayiri ne bakomawo okulwanyisa Ababenyamini, ne batta ab’omu kibuga n’ekitala, abantu n’ensolo, buli kyonna ekyali kisigadde. N’ebibuga byonna bye baasanga ne babyokya omuliro.
1  Yoswa bwe yamala okufa, Abayisirayiri beebuuza ku Yakuwa nga bagamba nti: “Ani ku ffe anaasooka okugenda okulwanyisa Abakanani?”
2  Yakuwa n’abagamba nti: “Yuda y’aba agenda, era laba! Nja kugabula ensi mu mukono gwe.”
3  Awo Yuda n’agamba muganda we Simiyoni nti: “Jjangu ogende nange mu kitundu ekyampeebwa tulwanyise Abakanani, nange nja kugenda naawe mu kitundu ekyakuweebwa.” Awo Simiyoni n’agenda naye.
4  Abasajja ba Yuda bwe baagenda, Yakuwa n’agabula Abakanani n’Abaperizi mu mukono gwabwe, ne bawangula abasajja 10,000 mu Bezeki.
5  Baasanga Adoni-bezeki mu Bezeki, ne bamulwanyisa ne bawangula Abakanani n’Abaperizi.
6  Adoni-bezeki bwe yadduka, ne bamugoba ne bamukwata ne bamutemako engalo ensajja zombi n’ebigere ebisajja.
7  Awo Adoni-bezeki n’agamba nti: “Waliwo bakabaka 70 abaatemwako engalo ensajja n’ebigere ebisajja abalonderera emmere wansi w’emmeeza yange. Katonda ankoze nga bwe nnabakola.” Oluvannyuma ne bamutwala e Yerusaalemi n’afiira eyo.
8  Ate era, abasajja ba Yuda baalwanyisa Yerusaalemi ne bakiwamba ne batta abatuuze baamu n’ekitala, ekibuga ne bakyokya omuliro.
9  Oluvannyuma abasajja ba Yuda baagenda okulwanyisa Abakanani abaali babeera mu kitundu eky’ensozi, ne mu Negebu, ne mu Sefera.
10  Yuda n’alumba Abakanani abaali babeera mu Kebbulooni (mu kusooka Kebbulooni kyayitibwanga Kiriyasu-aluba), ne batta Sesayi, Akimaani, ne Talumaayi.
11  Bwe baava eyo ne bagenda ne balwanyisa abantu abaabeeranga mu Debiri. (Edda Debiri kyayitibwanga Kiriyasu-seferi.)
12  Kalebu n’agamba nti: “Omusajja anaalwanyisa Kiriyasu-seferi n’akiwamba, nja kumuwa muwala wange Akusa amuwase.”
13  Osuniyeri mutabani wa Kenazi, muto wa Kalebu, n’akiwamba, bw’atyo Kalebu n’amuwa Akusa muwala we okuba mukazi we.
14  Akusa bwe yali agenda mu maka ga bba, n’agamba bba asabe kitaawe Kalebu ekibanja. Awo Akusa n’ava ku ndogoyi, Kalebu n’amubuuza nti: “Oyagala ki?”
15  N’amugamba nti: “Nkusaba ompe omukisa, kubanga ompadde ekibanja mu bukiikaddyo; nkusaba ompe ne Gulosu-mayimu.” Awo Kalebu n’amuwa Gulosu ow’eky’Engulu ne Gulosu ow’eky’Emmanga.
16  Bazzukulu b’Omukeeni, kitaawe wa muka Musa, ne bava mu kibuga eky’enkindu nga bali wamu n’abantu ba Yuda ne bagenda mu ddungu lya Yuda eriri ebukiikaddyo wa Aladi. Baagenda ne babeera eyo n’abantu baayo.
17  Yuda ne yeeyongerayo ne Simiyoni muganda we ne balumba Abakanani abaali babeera mu Zefasi era ne bakizikiriza. Ekibuga ne bakituuma Koluma.
18  Oluvannyuma Yuda n’awamba Gaaza n’ekitundu ekyetooloddewo ne Asukulooni n’ekitundu ekyetooloddewo ne Ekulooni n’ekitundu ekyetooloddewo.
19  Yakuwa yali wamu ne Yuda, abantu ba Yuda ne batwala ekitundu eky’ensozi; naye tebaasobola kugoba bantu abaali babeera mu kiwonvu kubanga baalina amagaali ag’olutalo agaaliko ebyuma ebisala.
20  Kalebu ne bamuwa Kebbulooni nga Musa bwe yali asuubizza, era n’agobamu abaana ba Anaki abasatu.
21  Ababenyamini tebaagoba Bayebusi abaali babeera mu Yerusaalemi; Abayebusi bakyabeera wamu n’Ababenyamini mu Yerusaalemi n’okutuusa leero.
22  N’ab’ennyumba ya Yusufu ne bagenda okulumba Beseri, era Yakuwa yali wamu nabo.
23  Ab’ennyumba ya Yusufu ne baketta Beseri (mu kusooka ekibuga ekyo kyayitibwanga Luuzi);
24  abakessi ne balaba omusajja ng’ava mu kibuga, ne bamugamba nti: “Tukusaba otulage ekkubo eriyingira mu kibuga, naffe tujja kukulaga ekisa.”
25  Omusajja n’abalaga ekkubo eryali liyingira mu kibuga, ne batta abatuuze baamu n’ekitala, naye omusajja n’ab’ennyumba ye bonna ne babaleka.
26  Omusajja oyo n’agenda mu nsi y’Abakiiti n’azimba ekibuga n’akituuma Luuzi. Eryo lye linnya ly’ekibuga ekyo n’okutuusa leero.
27  Manase teyawamba Besuseyani n’obubuga obukyetoolodde ne Taanaki n’obubuga obukyetoolodde, n’abatuuze b’omu Doli n’obubuga obukyetoolodde n’ab’omu Ibuleyamu n’obubuga obukyetoolodde n’ab’omu Megiddo n’obubuga obukyetoolodde. Abakanani baalemera mu kitundu ekyo.
28  Abayisirayiri bwe beeyongera okuba ab’amaanyi, baakozesanga Abakanani emirimu egy’obuddu, era tebaabagoba kubamalamu.
29  Ne Efulayimu teyagoba Bakanani abaali babeera mu Gezeri. Abakanani beeyongera okubeera nabo mu Gezeri.
30  Zebbulooni teyagoba batuuze ba mu Kituloni n’abatuuze b’omu Nakaloli. Abakanani beeyongera okubeera nabo era ne bakozesebwanga emirimu egy’obuddu.
31  Aseri teyagoba batuuze ba mu Akko n’abatuuze b’omu Sidoni ne Alabu ne Akuzibu ne Keruba ne Afiki ne Lekobu.
32  Abaaseri ne batandika okubeera n’Abakanani abaali babeera mu nsi, kubanga tebaabagobaamu.
33  Nafutaali teyagoba batuuze ba mu Besu-semesi n’abatuuze b’omu Besu-wanasi, era beeyongera okubeera n’Abakanani abaali babeera mu nsi; abatuuze b’omu Besu-semesi n’ab’omu Besu-wanasi ne babakoleranga emirimu egy’obuddu.
34  Abaamoli baawaliriza Abadaani okubeera mu kitundu eky’ensozi, kubanga baabalemesa okukka mu kiwonvu.
35  Bwe batyo Abaamoli ne balemera ku Lusozi Keresi ne mu Ayalooni ne mu Saalubimu. Naye ab’ennyumba ya Yusufu bwe beeyongera okuba ab’amaanyi, baabakozesanga emirimu egy’obuddu.
36  Ekitundu ky’Abaamoli kyali kiva awayambukirwa Akulabbimu, okuva e Seera n’okweyongerayo waggulu.
2  Awo malayika wa Yakuwa n’ava e Girugaali n’agenda e Bokimu n’agamba nti: “Nnabaggya e Misiri ne mbaleeta mu nsi gye nnalayirira bajjajjammwe. Era nnagamba nti: ‘Sirimenya ndagaano gye nnakola nammwe.
2  Era nammwe temukolanga ndagaano na bantu ba mu nsi eno. Ebyoto byabwe mubimenyamenyanga.’ Naye temuwulirizza ddoboozi lyange. Lwaki mukoze ekintu kino?
3  Nange kyenvudde ŋŋamba nti: ‘Sijja kubagoba mu maaso gammwe, era bajja kufuuka kyambika gye muli, era bakatonda baabwe bajja kubasendasenda.’”
4  Malayika wa Yakuwa olwamala okwogera ebigambo ebyo eri Abayisirayiri bonna, abantu ne batandika okutema emiranga.
5  Ekifo ekyo ne bakituuma Bokimu, era ne bawaayo ssaddaaka eri Yakuwa mu kifo ekyo.
6  Yoswa bwe yamala okusiibula abantu, buli omu ku Bayisirayiri n’agenda mu busika bwe okutwala ensi.
7  Abantu beeyongera okuweereza Yakuwa ekiseera kyonna Yoswa we yabeererawo era n’ekiseera kyonna we waabeererawo abakadde abaasigalawo nga Yoswa amaze okufa, abaali balabye ebintu byonna eby’ekitalo Yakuwa bye yakolera Isirayiri.
8  Yoswa mutabani wa Nuuni, omuweereza wa Yakuwa n’afa ng’alina emyaka 110.
9  Ne bamuziika mu kitundu eky’obusika bwe e Timunasu-keresi mu kitundu kya Efulayimu eky’ensozi, ebukiikakkono w’Olusozi Gaasi.
10  Ab’omulembe ogwo bonna ne bagoberera bajjajjaabwe, ne waddawo omulembe omulala ogutaamanya Yakuwa wadde ebyo bye yali akoledde Isirayiri.
11  Abayisirayiri ne bakola ebintu ebibi mu maaso ga Yakuwa era ne baweereza Babbaali.
12  Bwe batyo ne baleka Yakuwa Katonda wa bakitaabwe eyabaggya mu nsi ya Misiri; ne bagoberera bakatonda abalala, bakatonda b’amawanga agaali gabeetoolodde, ne babavunnamira, ne banyiiza Yakuwa.
13  Bwe batyo ne baleka Yakuwa ne batandika okuweereza Bbaali n’ebifaananyi bya Asutoleesi.
14  Awo obusungu bwa Yakuwa ne bubuubuukira Isirayiri, n’abawaayo mu mikono gy’abanyazi ne babanyaganga; n’abatunda mu mukono gw’abalabe baabwe abaali babeetoolodde, ne baba nga tebakyasobola kulwanyisa balabe baabwe.
15  Buli gye baagendanga Yakuwa yabalemesanga ne batuukibwako akabi nga Yakuwa bwe yali ayogedde era nga Yakuwa bwe yali abalayiridde, bwe batyo ne babeeranga mu buyinike obw’amaanyi.
16  Yakuwa n’abawanga abalamuzi abaabalokolanga mu mukono gw’abo abaabanyaganga.
17  Naye n’abalamuzi baagaana okubawuliriza, ne benda ku bakatonda abalala era ne babavunnamira. Baava mangu mu kkubo bajjajjaabwe abaagondera ebiragiro bya Yakuwa lye baatambulirangamu. Tebeeyisa nga bajjajjaabwe.
18  Buli Yakuwa lwe yabawanga abalamuzi, Yakuwa yabeeranga n’omulamuzi oyo era n’abalokola mu mukono gw’abalabe baabwe ennaku zonna omulamuzi oyo ze yabeerangawo, kubanga Yakuwa yabasaasiranga bwe yawuliranga okusinda kwabwe olw’abo abaabanga bababonyaabonya n’abo abaabanga babakijjanya.
19  Naye omulamuzi bwe yafanga nga baddamu okukola ebibi ebyali bisinga n’ebyo bakitaabwe bye baakolanga, nga bagoberera bakatonda abalala, nga babaweereza era nga babavunnamira. Tebaalekayo bikolwa byabwe n’enneeyisa yaabwe eyali eyoleka emputtu.
20  Awo obusungu bwa Yakuwa ne bubuubuukira Isirayiri, n’agamba nti: “Olw’okuba eggwanga lino limenye endagaano gye nnakola ne bajjajjaabwe era linjeemedde,
21  nange sijja kugoba mu maaso gaabwe ggwanga na limu ku ago Yoswa ge yalekawo mu nsi ng’afudde.
22  Kino nja kukikola okugezesa Isirayiri okulaba obanga banaanywerera mu kkubo lya Yakuwa ne balitambuliramu nga bakitaabwe bwe baakola.”
23  Yakuwa kyeyava aleka amawanga ago n’atagagobaamu mangu era n’atagagabula mu mukono gwa Yoswa.
3  Gano ge mawanga Yakuwa ge yaleka mu nsi gagezese abo bonna mu Isirayiri abaali batalwanangako lutalo lwonna mu Kanani
2  (yagalekawo emirembe gy’Abayisirayiri egyandizzeewo girwane entalo, emirembe egyali gitalwanangako):
3  abafuzi abataano ab’Abafirisuuti, n’Abakanani bonna, Abasidoni, n’Abakiivi ababeera ku Lusozi Lebanooni, okuva ku Lusozi Bbaali-kerumooni okutuukira ddala mu Lebo-kamasi.
4  Baakozesebwa okugezesa Abayisirayiri okulaba obanga bandigondedde ebiragiro bya Yakuwa bye yawa bakitaabwe okuyitira mu Musa.
5  Abayisirayiri ne babeera wamu n’Abakanani n’Abakiiti n’Abaamoli n’Abaperizi n’Abakiivi n’Abayebusi.
6  Baawasa bawala baabwe era ne bawaayo bawala baabwe eri batabani baabwe, era ne batandika okuweereza bakatonda baabwe.
7  Bwe batyo Abayisirayiri ne bakola ebintu ebibi mu maaso ga Yakuwa, ne beerabira Yakuwa Katonda waabwe ne baweereza Babbaali n’ebikondo amawanga ago bye gaasinzanga.
8  Awo obusungu bwa Yakuwa ne bubuubuukira Isirayiri, n’abatunda mu mukono gwa Kusanu-lisasayimu kabaka wa Mesopotamiya. Abayisirayiri ne baweereza Kusanu-lisasayimu okumala emyaka munaana.
9  Abayisirayiri ne bakoowoola Yakuwa abayambe. Awo Yakuwa n’awa Abayisirayiri omulokozi abalokole, Osuniyeri mutabani wa Kenazi, muto wa Kalebu.
10  Omwoyo gwa Yakuwa ne gumujjako, n’afuuka omulamuzi wa Isirayiri. Bwe yagenda okulwana, Yakuwa n’awaayo Kusanu-lisasayimu kabaka wa Mesopotamiya mu mukono gwe, bw’atyo n’awangula Kusanu-lisasayimu.
11  Awo ensi n’ebaamu emirembe okumala emyaka 40. Oluvannyuma Osuniyeri mutabani wa Kenazi n’afa.
12  Abayisirayiri era ne baddamu okukola ebintu ebibi mu maaso ga Yakuwa. Yakuwa n’aleka Eguloni kabaka wa Mowaabu okusinza Isirayiri amaanyi, kubanga baakola ebibi mu maaso ga Yakuwa.
13  Ate era yaleeta Abaamoni n’Abamaleki ne balumba Isirayiri ne bawamba ekibuga eky’enkindu.
14  Abayisirayiri ne baweereza Eguloni kabaka wa Mowaabu okumala emyaka 18.
15  Abayisirayiri ne bakoowoola Yakuwa abayambe. Yakuwa n’abawa omulokozi, Ekudi mutabani wa Gera, Omubenyamini eyali owa kkono. Awo Abayisirayiri ne bamutuma atwalire Eguloni kabaka wa Mowaabu ekirabo kye yali asabye.
16  Ekudi ne yeekolera ekitala ekyali kisala eruuyi n’eruuyi, ng’obuwanvu kya mukono gumu. N’akisiba ku kisambi kye ekya ddyo munda mu lugoye lwe.
17  Ekudi bwe yatuuka eri Eguloni kabaka wa Mowaabu n’amuwa ekirabo kye yali asabye. Eguloni yali musajja munene nnyo.
18  Ekudi bwe yamala okuwaayo ekirabo, n’agenda n’abantu abajja bakyetisse.
19  Naye bwe baatuuka awaali ebifaananyi ebyole e Girugaali, ye n’addayo eri kabaka n’amugamba nti: “Ai kabaka, nnina obubaka obw’okukutegeeza mu kyama.” Kabaka n’agamba nti: “Mutuleke ffekka!” Awo abaweereza be bonna ne bavaawo.
20  Awo Ekudi n’ajja we yali. Kabaka yali atudde yekka mu kisenge ekyali waggulu ku nnyumba ekyalimu akawewo. Ekudi n’amugamba nti: “Nnina obubaka bwo okuva eri Katonda.” Awo n’asituka ku ntebe ye.
21  Ekudi n’akozesa omukono gwe ogwa kkono n’asikayo ekitala ekyali ku kisambi kye ekya ddyo n’akimusogga mu lubuto.
22  Ekitala kyonna ne kibulirayo n’ekiti kyakyo, amasavu ne gakibikka, kubanga teyakisikaayo mu lubuto lwe, era obubi bwe ne buyiika.
23  Ekudi n’afuluma ebweru, naye n’aleka ng’aggaddewo enzigi z’ekisenge ekya waggulu era ng’azisibye.
24  Bwe yamala okugenda, abaweereza ba kabaka ne bakomawo, ne balaba ng’enzigi z’ekisenge ekya waggulu nsibe. Ne bagamba nti: “Oboolyawo yeeteewuluza mu kisenge eky’omunda ekirimu akawewo.”
25  Ne balindirira okutuusa ensonyi lwe zaabakwata; naye bwe baalaba nga taggulawo nzigi za kisenge ekya waggulu, ne bakwata ekisumuluzo ne baziggulawo, ne balaba mukama waabwe ng’agudde wansi afudde!
26  Ekudi n’adduka nga bakyalindirira, n’ayita awaali ebifaananyi ebyole, n’atuuka mirembe e Seyira.
27  Bwe yatuuka mu kitundu kya Efulayimu eky’ensozi n’afuuwa eŋŋombe; Abayisirayiri ne baserengeta naye okuva mu kitundu eky’ensozi ng’abakulembeddemu.
28  N’abagamba nti: “Mungoberere, kubanga Yakuwa awaddeyo abalabe bammwe Abamowaabu mu mukono gwammwe.” Ne bamugoberera ne bawamba awasomokerwa Yoludaani Abamowaabu baleme okudduka, era tebakkiriza muntu n’omu kusomoka.
29  Ku olwo batta Abamowaabu nga 10,000, nga bonna basajja ba kiwago era nga bazira; tewali n’omu yawonawo.
30  Ku lunaku olwo Mowaabu n’assibwa wansi w’omukono gwa Isirayiri; era ensi n’ebaamu emirembe okumala emyaka 80.
31  Samugali mutabani wa Anasi ye yamuddirira era yatta Abafirisuuti 600 ng’akozesa omuwunda ogukozesebwa ku nte; era naye yalokola Isirayiri.
12  Awo abasajja ba Efulayimu ne bayitibwa ne basomoka ne bagenda mu Zafoni ne bagamba Yefusa nti: “Lwaki tewatuyita kugenda naawe bwe wasomoka okulwanyisa Abaamoni? Ennyumba yo tugenda kugyokya omuliro nga mwoli.”
2  Naye Yefusa n’abagamba nti: “Nze n’abantu bange twali ku mbiranye n’Abaamoni. Nnabayita munnyambe naye ne mutannunula mu mukono gwabwe.
3  Bwe nnalaba nga temuyinza kundokola ne nsalawo okussa obulamu bwange mu kabi, ne ŋŋenda okulwana n’Abaamoni era Yakuwa n’abawaayo gye ndi. Kale lwaki muzze okunnwanyisa leero?”
4  Awo Yefusa n’akuŋŋaanya abasajja b’omu Gireyaadi bonna ne balwana ne Efulayimu. Abasajja b’omu Gireyaadi ne bawangula Abeefulayimu abaali bagambye nti: “Mmwe Abagireyaadi abali mu Efulayimu ne mu Manase, muli mmomboze ezaava mu Efulayimu.”
5  Abagireyaadi ne beesooka Abeefulayimu ku misomoko gya Yoludaani ne bagiwamba. Awo abasajja ba Efulayimu abaali bagezaako okudduka bwe baagambanga nti, “Ka nsomoke”; ng’abasajja ba Gireyaadi babuuza buli omu ku bo nti, “Oli Mwefulayimu?” Bwe yaddangamu nti, “Nedda!”
6  nga bamugamba nti, “Gamba nti, Shibbolesi,” ng’agamba nti, “Sibbolesi,” kubanga yali tayinza kukyatula bulungi. Awo nga bamukwata nga bamuttira ku misomoko gya Yoludaani. Mu kiseera ekyo abantu 42,000 okuva mu Efulayimu be baafa.
7  Yefusa n’alamula Isirayiri okumala emyaka mukaaga, oluvannyuma Yefusa Omugireyaadi n’afa, n’aziikibwa mu kibuga kye mu Gireyaadi.
8  Bwe yavaawo, Ibuzaani ow’omu Besirekemu n’atandika okulamula Isirayiri.
9  Yalina abaana ab’obulenzi 30 n’ab’obuwala 30. Yafumbiza bawala be mu bika ebirala, era n’awasiza batabani be abawala 30. Yalamula Isirayiri okumala emyaka musanvu.
10  Awo Ibuzaani n’afa, ne bamuziika mu Besirekemu.
11  Bwe yavaawo, Eroni Omuzebbulooni n’atandika okulamula Isirayiri. Yalamula Isirayiri okumala emyaka kkumi.
12  Awo Eroni Omuzebbulooni n’afa, n’aziikibwa mu Ayalooni mu nsi ya Zebbulooni.
13  Bwe yavaawo, Abudoni mutabani wa Kireri Omupirasoni n’atandika okulamula Isirayiri.
14  Yalina abaana ab’obulenzi 40 n’abazzukulu ab’obulenzi 30 abaatambuliranga ku ndogoyi 70. Yalamula Isirayiri okumala emyaka munaana.
15  Awo Abudoni mutabani wa Kireri Omupirasoni n’afa, n’aziikibwa mu Pirasoni mu nsi ya Efulayimu ku lusozi lw’Abamaleki.
