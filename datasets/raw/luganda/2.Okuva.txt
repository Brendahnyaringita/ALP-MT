10  Awo Yakuwa n’agamba Musa nti: “Genda eri Falaawo, kubanga ndese omutima gwe n’emitima gy’abaweereza be okukakanyala, ndyoke nkole obubonero bwange mu maaso ge,
2  era olyoke obuulire abaana bo ne bazzukulu bo engeri gye mbonerezzaamu Misiri n’obubonero bwe nkoze mu bo; era mujja kumanya nti nze Yakuwa.”
3  Musa ne Alooni ne bagenda eri Falaawo ne bamugamba nti: “Bw’ati Yakuwa Katonda w’Abebbulaniya bw’agamba, ‘Onootuusa wa okugaana okuŋŋondera? Leka abantu bange bagende bampeereze.
4  Bw’oneeyongera okugaana abantu bange okugenda, ŋŋenda kuleeta enzige mu nsi yo enkya.
5  Zijja kubikka ensi era omuntu ajja kuba tasobola kulaba ttaka. Zijja kulya bye mwasigazaawo ebitaayonoonebwa muzira, era zijja kulya emiti gyonna egiri ku ttale.
6  Era ennyumba zo, n’ennyumba z’abaweereza bo bonna, n’ennyumba z’omu Misiri yonna, zijja kujjula enzige ku kigero bakitaabo ne bajjajjaabo kye batalabangako kasookedde babeera mu nsi eno n’okutuusa leero.’” Awo n’akyuka n’ava awaali Falaawo.
7  Awo abaweereza ba Falaawo ne bamugamba nti: “Omusajja ono alituusa wa okutuleetera emitawaana? Leka abantu bagende baweereze Yakuwa Katonda waabwe. Tolaba nti Misiri esaanawo?”
8  Awo Musa ne Alooni ne bakomezebwawo eri Falaawo, n’abagamba nti: “Mugende muweereze Yakuwa Katonda wammwe. Naye baani abagenda?”
9  Musa n’amugamba nti: “Tujja kugenda n’abantu baffe abato n’abakulu, era ne batabani baffe, ne bawala baffe, n’endiga zaffe, n’ente zaffe, kubanga tugenda kukwata mbaga mu linnya lya Yakuwa.”
10  Awo Falaawo n’abagamba nti: “Bwe nnaabaleka ne mugenda mmwe n’abaana bammwe, ddala Yakuwa anaaba ali nammwe! Kyeyoleka kaati nti mulina ekikyamu kye mwagala okukola.
11  Abasajja be baba bagenda baweereze Yakuwa, kubanga ekyo kye mwasabye.” Awo ne bagobebwa mu maaso ga Falaawo.
12  Yakuwa n’agamba Musa nti: “Golola omukono gwo ku nsi ya Misiri enzige zijje ku nsi ya Misiri zirye ebimera byonna eby’omu nsi ya Misiri, byonna omuzira bye gwalekawo.”
13  Amangu ago Musa n’agolola omuggo gwe ku nsi ya Misiri, Yakuwa n’aleeta embuyaga okuva ebuvanjuba n’ekunta ku nsi ya Misiri yonna emisana n’ekiro. Bwe bwakya ku makya, embuyaga eyava ebuvanjuba n’ereeta enzige.
14  Enzige zajja ne zibikka ensi yonna eya Misiri. Embeera yali mbi nnyo. Waali tewabangawo nzige nnyingi bwe zityo era teziriddamu kubaawo.
15  Zaabikka ensi yonna n’ekwata ekizikiza, ne zirya ebimera byonna eby’omu nsi n’ebibala byonna eby’oku miti omuzira bye gwalekawo; tewaasigala kikoola na kimu ku miti ne ku bimera byonna eby’omu nsi yonna eya Misiri.
16  Awo Falaawo n’ayita mangu Musa ne Alooni n’abagamba nti: “Nsobezza eri Yakuwa Katonda wammwe ne gye muli.
17  Era kaakano mbeegayiridde munsonyiwe ekibi kyange omulundi guno gwokka era mwegayirire Yakuwa Katonda wammwe anzigyeko ekibonyoobonyo kino.”
18  Awo n’ava awaali Falaawo ne yeegayirira Yakuwa.
19  Yakuwa n’aleetera embuyaga ey’amaanyi ennyo okukunta ng’edda ebugwanjuba, n’etwala enzige n’ezisuula mu Nnyanja Emmyufu. Tewali nzige n’emu eyasigala mu nsi yonna eya Misiri.
20  Kyokka Yakuwa n’aleka omutima gwa Falaawo ne guba mukakanyavu, n’ataleka Bayisirayiri kugenda.
21  Awo Yakuwa n’agamba Musa nti: “Golola omukono gwo eri eggulu wabeewo ekizikiza mu nsi ya Misiri—ekizikiza ekikutte zigizigi.”
22  Amangu ago Musa n’agolola omukono gwe eri eggulu, ekizikiza eky’amaanyi ennyo ne kiba mu nsi yonna eya Misiri okumala ennaku ssatu.
23  Tewali yali asobola kulaba munne era tewali yava mu kifo we yali okumala ennaku ssatu; naye Abayisirayiri bonna baalina ekitangaala mu maka gaabwe.
24  Oluvannyuma Falaawo n’ayita Musa n’amugamba nti: “Mugende muweereze Yakuwa. Endiga zammwe n’ente zammwe ze zokka ezijja okusigala. Abaana bammwe nabo bayinza okugenda nammwe.”
25  Naye Musa n’amugamba nti: “Era ojja kutuwa ssaddaaka n’ebiweebwayo ebyokebwa, tubiweeyo eri Yakuwa Katonda waffe.
26  Era tujja kugenda n’ensolo zaffe. Tewali nsolo n’emu egenda kusigala kubanga ezimu ku zo tujja kuzikozesa mu kusinza Yakuwa Katonda waffe. Tetumanyi ze tunaawaayo mu kusinza Yakuwa okutuusa nga tutuuseeyo.”
27  Yakuwa n’aleka omutima gwa Falaawo ne guba mukakanyavu, n’atabaleka kugenda.
28  Awo Falaawo n’amugamba nti: “Nva mu maaso! Era togeza n’okomawo mu maaso gange, kubanga ku lunaku lw’onookomawo mu maaso gange, ojja kufa.”
29  Awo Musa n’amugamba nti: “Nga bw’ogambye, sijja kukomawo mu maaso go.”
4  Kyokka Musa n’amuddamu nti: “Naye bwe batakkirize kye mbagamba era ne batawuliriza ddoboozi lyange, ne bagamba nti, ‘Yakuwa teyakulabikidde.’”
2  Yakuwa n’amubuuza nti: “Kiki ky’okutte mu mukono gwo?” N’amuddamu nti: “Muggo.”
3  N’amugamba nti: “Gusuule wansi.” N’agusuula wansi ne gufuuka omusota; Musa n’agudduka.
4  Yakuwa n’agamba Musa nti: “Golola omukono gwo ogukwate akawuuwo.” N’agolola omukono gwe n’agukwata, ne gufuuka omuggo mu mukono gwe.
5  Katonda n’agamba nti: “Ojja kukola bw’otyo balyoke bakkirize nti Yakuwa Katonda wa bajjajjaabwe, Katonda wa Ibulayimu, Katonda wa Isaaka, era Katonda wa Yakobo, akulabikidde.”
6  Yakuwa era n’agamba Musa nti: “Teeka omukono gwo mu kyambalo kyo.” N’ateeka omukono gwe mu kyambalo kye. Bwe yaguggyaamu, laba, gwali guzzeeko ebigenge era nga mweru ng’omuzira!
7  Oluvannyuma n’amugamba nti: “Omukono gwo guzzeeyo mu kyambalo kyo.” N’aguzzaayo. Bwe yaguggyaayo, gwali guzzeewo bulungi era nga gufaanana ng’ebitundu ebirala eby’omubiri gwe!
8  N’amugamba nti: “Bwe batakkirize ky’obagamba era ne batassaayo mwoyo ku kabonero akasooka, bajja kukkiriza akabonero ak’okubiri.
9  Naye ne bwe batakkirize bubonero buno bwombi, era ne bagaana okuwuliriza eddoboozi lyo, ojja kusena amazzi mu Mugga Kiyira ogayiwe ku lukalu, era amazzi ago g’onooba osenye mu Kiyira gajja kufuuka musaayi ku lukalu.”
10  Musa n’agamba Yakuwa nti: “Ai Yakuwa, sibangako mwogezi mulungi, okuviira ddala mu biseera eby’emabega oba okuva lwe watandise okwogera n’omuweereza wo, kubanga soogera mangu era olulimi lwange luzito.”
11  Awo Yakuwa n’amugamba nti: “Ani eyakolera omuntu akamwa oba aleetera abantu okuba nga teboogera, oba okuba bakiggala, oba okuba nga balaba bulungi, oba okuba bamuzibe? Si nze Yakuwa?
12  Kale kaakano genda, nja kuba naawe ng’oyogera, era nja kukuyigiriza by’onooyogera.”
13  Naye Musa n’agamba nti: “Ai Yakuwa, nkwegayiridde tuma omuntu omulala yenna gw’oyagala.”
14  Awo obusungu bwa Yakuwa ne bubuubuukira Musa, n’amugamba nti: “Naye olina muganda wo Alooni Omuleevi. Mmanyi nti asobola okwogera obulungi, era kaakano ali mu kkubo ajja okukusisinkana. Bw’anaakulaba, ajja kusanyuka.
15  Ojja kwogera naye era ojja kumubuulira ebigambo byange; nja kuba naye era nja kuba naawe ng’oyogera, era nja kubayigiriza bye munaakola.
16  Alooni ajja kukwogerera eri abantu; ajja kuba mwogezi wo era ojja kuba nga Katonda gy’ali.
17  Ojja kugenda n’omuggo guno mu mukono gwo ogweyambise okukola obubonero obwo.”
18  Awo Musa n’addayo eri Yesero kitaawe wa mukazi we n’amugamba nti: “Njagala kuddayo eri baganda bange abali e Misiri ndabe obanga bakyali balamu.” Yesero n’amugamba nti: “Genda mirembe.”
19  Oluvannyuma, Yakuwa n’agamba Musa ng’ali e Midiyaani nti: “Ddayo e Misiri kubanga abantu bonna abaali baagala okukutta baafa.”
20  Awo Musa ne yeebagaza mukazi we ne batabani be endogoyi, n’asitula okuddayo mu nsi ya Misiri. Era Musa yagenda n’omuggo gwa Katonda ow’amazima mu mukono gwe.
21  Yakuwa n’agamba Musa nti: “Bw’onooba otuuse e Misiri, kakasa nti okola mu maaso ga Falaawo ebyamagero byonna bye nkuwaddeko obuyinza okukola. Naye nja kuleka omutima gwa Falaawo gube mukakanyavu, era tajja kuleka bantu bange kugenda.
22  Era ojja kugamba Falaawo nti: ‘Bw’ati Yakuwa bw’agamba: “Isirayiri ye mwana wange omubereberye.
23  Era nkugamba nti, Leka omwana wange agende ampeereze. Naye bw’onoogaana okumuleka agende, nja kutta mutabani wo omubereberye.”’”
24  Awo bwe baali mu kifo ekisulwamu nga bali ku lugendo, Yakuwa n’amusisinkana ng’ayagala okumutta.
25  Zipola n’addira ejjinja ery’obwogi n’akomola mutabani we n’asuula ekikuta kye ku bigere bye n’agamba nti: “Kubanga oli mugole musajja ow’omusaayi gye ndi.”
26  Awo Katonda n’amuleka n’agenda. Zipola n’agamba nti, “omugole omusajja ow’omusaayi,” olw’okukomolebwa.
27  Awo Yakuwa n’agamba Alooni nti: “Genda mu ddungu osisinkane Musa.” N’agenda n’amusisinkana ku lusozi lwa Katonda ow’amazima, n’amulamusa ng’amunywegera.
28  Musa n’ategeeza Alooni ebigambo byonna Yakuwa eyamutuma bye yamugamba, era n’obubonero bwonna bwe yamulagira okukola.
29  Oluvannyuma lw’ekyo, Musa ne Alooni baagenda ne bakuŋŋaanya abakadde bonna ab’Abayisirayiri.
30  Alooni n’ababuulira ebigambo byonna Yakuwa bye yali agambye Musa, era n’akola obubonero ng’abantu balaba.
31  Awo abantu ne bakkiriza. Bwe baawulira nti Yakuwa yali alowoozezza nate ku Bayisirayiri era nti yali alabye okubonaabona kwabwe, ne bakka ku maviivi ne bavunnama.
26  “Ojja kukola weema entukuvu mu mitanda kkumi egikoleddwa mu wuzi ennungi eza kitaani ezirangiddwa, ne wuzi eza bbulu, ne wuzi eza kakobe, ne wuzi emmyufu. Emitanda ojja kugitungako ebifaananyi bya bakerubi.
2  Buli mutanda gujja kuba emikono 28 obuwanvu, ate obugazi emikono 4. Emitanda gyonna gijja kuba gyenkanankana.
3  Emitanda etaano gijja kugattibwa gibe ekitundu kimu, n’emitanda emirala etaano gijja kugattibwa gibe ekitundu ekirala.
4  Ojja kukola eŋŋango mu wuzi eza bbulu oziteeke ku lukugiro lw’omutanda ogusembayo ku kitundu ekimu, era bw’otyo bw’ojja okukola ne ku lukugiro lw’omutanda ogusembayo ku kitundu ekirala ebitundu byombi we bineegattira.
5  Ojja kuteeka eŋŋango 50 ku mutanda ogumu, n’eŋŋango 50 ku lukugiro lw’omutanda omulala, zibe nga zitunuuliganye emitanda gyombi we gyegattira.
6  Ojja kukola amalobo 50 aga zzaabu ogatte wamu emitanda ng’okozesa amalobo ago, emitanda gya weema gyonna gibe nga gigattiddwa wamu.
7  “Era ojja kukola emitanda mu byoya by’embuzi egy’okubikka ku weema entukuvu. Ojja kukola emitanda 11.
8  Buli mutanda gujja kuba emikono 30 obuwanvu, ate obugazi emikono 4. Emitanda gyonna 11 gijja kuba gyenkanankana.
9  Ojja kugatta emitanda etaano gibe gyokka, n’emitanda omukaaga gibe gyokka, naye omutanda ogw’omukaaga ogw’omu maaso ga weema ojja kuguzingamu.
10  Ojja kuteeka eŋŋango 50 ku lukugiro lw’omutanda ogusembayo ku kitundu ekimu, era oteeke eŋŋango 50 ku lukugiro lw’omutanda ogusembayo ku kitundu ekirala, ebitundu byombi we byegattira.
11  Ojja kukola amalobo 50 ag’ekikomo ogalobese mu ŋŋango emitanda gyonna gibe nga gigattiddwa wamu.
12  Ekitundu eky’emitanda gya weema ekinaafikkawo kijja kusigala nga kirengejja. Ekitundu kimu kya kubiri eky’omutanda ekinaafikkawo kijja kulengejja ku weema emabega.
13  Ekitundu ky’emitanda gya weema ekinaafikkawo ekiweza omukono gumu kijja kuba kirengejja mu mbiriizi za weema eruuyi n’eruuyi okugibikka.
14  “Era ojja kukola eky’okubikka ku weema mu maliba g’endiga ennume amannyike mu langi emmyufu, n’eky’okubikkako ekirala mu maliba amagonvu eky’okuteeka kungulu ku kyo.
15  “Era ojja kukola fuleemu za weema entukuvu mu muti gwa sita, nga za kuyimirira busimba.
16  Buli fuleemu ejja kuba emikono kkumi obuwanvu, ate obugazi omukono gumu n’ekitundu.
17  Buli fuleemu ejja kuba n’ennimi bbiri nga zitunudde oluuyi lumu. Bw’otyo bw’ojja okukola fuleemu zonna eza weema entukuvu.
18  Ojja kukola fuleemu 20 ez’oku luuyi olw’ebukiikaddyo olwa weema entukuvu.
19  “Era wansi wa fuleemu 20 ojja kukolayo obutoffaali obwa ffeeza 40 obulimu ebituli; obutoffaali bubiri obw’okussa wansi wa fuleemu emu omuyingira ennimi zaayo ebbiri, n’obutoffaali bubiri bubiri obw’okussa wansi wa fuleemu endala zonna omuyingira ennimi zaazo ebbiri ebbiri.
20  Oluuyi olulala olwa weema, oluuyi olw’ebukiikakkono, ojja kulukolera fuleemu 20,
21  n’obutoffaali bwazo obwa ffeeza 40 obulimu ebituli, obutoffaali bubiri wansi wa fuleemu emu, era n’obutoffaali bubiri bubiri wansi wa fuleemu endala zonna.
22  Ekitundu eky’emabega ekya weema entukuvu, ku luuyi olw’ebugwanjuba, ojja kukikolera fuleemu mukaaga.
23  Ojja kukola fuleemu bbiri zikole ng’enkondo bbiri ez’oku nsonda za weema ku luuyi olw’emabega.
24  Buli fuleemu ejja kuba ya bitundu bibiri ebyenkanankana okuva wansi okutuuka waggulu. Ebitundu bijja kugattibwa wamu ku mpeta esooka. Fuleemu zino zombi zijja kukolebwa mu ngeri y’emu. Ze zijja okubeera enkondo ebbiri ez’oku nsonda.
25  Era wajja kubaawo fuleemu munaana n’obutoffaali bwazo 16 obwa ffeeza obulimu ebituli; obutoffaali bubiri wansi wa fuleemu emu, n’obutoffaali bubiri bubiri wansi wa fuleemu endala zonna.
26  “Ojja kukola emiti mu muti gwa sita; etaano gya ku fuleemu ez’oku luuyi olumu olwa weema entukuvu,
27  n’emirala etaano gya ku fuleemu ez’oku luuyi olulala olwa weema entukuvu, era n’emirala etaano gya ku fuleemu ez’oku luuyi lwa weema olw’emabega, oluuyi olw’ebugwanjuba.
28  Omuti ogwa wakati gujja kuyita wakati ku fuleemu, nga guva ku luuyi olumu okutuuka ku luuyi olulala.
29  “Fuleemu ojja kuzibikkako zzaabu, n’empeta zaazo ojja kuzikola mu zzaabu ziwanirire emiti; emiti ojja kugibikkako zzaabu.
30  Ojja kusimba weema entukuvu ng’ogoberera pulaani yaayo eyakulagibwa ku lusozi.
31  “Ojja kukola olutimbe mu wuzi eza bbulu, wuzi eza kakobe, wuzi emmyufu, ne wuzi ennungi eza kitaani ezirangiddwa. Lujja kutungibwako ebifaananyi bya bakerubi.
32  Ojja kuluwanika ku mpagi nnya ez’omuti gwa sita ezibikkiddwako zzaabu. Amalobo gaazo gajja kuba ga zzaabu. Empagi zijja kuba ku butoffaali buna obwa ffeeza obulimu ebituli.
33  Ojja kuwanika olutimbe ku malobo, era ojja kutwala essanduuko ey’Obujulirwa munda w’olutimbe. Olutimbe lujja kwawula Awatukuvu n’Awasinga Obutukuvu.
34  Ojja kuteeka eky’okubikkako ku ssanduuko y’Obujulirwa eri mu Awasinga Obutukuvu.
35  “Emmeeza ojja kugiteeka ebweru w’olutimbe, era n’ekikondo ky’ettaala okiteeke mu maaso g’emmeeza ku luuyi lwa weema entukuvu olw’ebukiikaddyo; emmeeza ojja kugiteeka ku luuyi olw’ebukiikakkono.
36  Omulyango oguyingira mu weema ojja kugukolera olutimbe mu wuzi eza bbulu, wuzi eza kakobe, wuzi emmyufu, ne wuzi ennungi eza kitaani ezirangiddwa, nga zonna zirukiddwa wamu.
37  Olutimbe ojja kulukolera empagi ttaano mu muti gwa sita ozibikkeko zzaabu. Amalobo gaazo gajja kuba ga zzaabu, era empagi ojja kuzikolera obutoffaali butaano obw’ekikomo obulimu ebituli.
11  Awo Yakuwa n’agamba Musa nti: “Ŋŋenda kuleetera Falaawo ne Misiri ekibonyoobonyo ekirala kimu, era oluvannyuma ajja kubaleka muve wano mugende, era bw’anaabaleka okugenda ajja kubagoba bugobi.
2  Kaakano tegeeza abantu nti abasajja bonna n’abakazi basabe baliraanwa baabwe ebintu ebya ffeeza n’ebya zzaabu.”
3  Yakuwa n’aleetera abantu okwagalibwa Abamisiri. Ate era Musa yali assibwamu nnyo ekitiibwa abaweereza ba Falaawo n’abantu mu nsi ya Misiri.
4  Musa n’agamba nti: “Bw’ati Yakuwa bw’agamba, ‘Awo nga mu ttumbi ŋŋenda kuyita mu nsi ya Misiri,
5  era buli mubereberye mu nsi ya Misiri ajja kufa, okuva ku mubereberye wa Falaawo atudde ku ntebe y’obwakabaka okutuuka ku mubereberye w’omuzaana asa ku lubengo, era na buli kibereberye eky’ebisolo.
6  Era wajja kubaawo okukuba ebiwoobe okw’amaanyi mu nsi yonna eya Misiri okutabangawo era okutaliddamu kubaawo.
7  N’embwa tejja kuboggolera Bayisirayiri wadde ebisolo byabwe, mulyoke mumanye nti Yakuwa asobola okulaga enjawulo wakati w’Abamisiri n’Abayisirayiri.’
8  Era abaweereza bo bonna bajja kujja gye ndi banvunnamire nga bagamba nti, ‘Genda ggwe n’abantu bonna abakugoberera,’ era oluvannyuma lw’ebyo nja kugenda.” Awo n’ava awaali Falaawo ng’asunguwadde nnyo.
9  Yakuwa n’agamba Musa nti: “Falaawo tajja kubawuliriza, ndyoke nnyongere okukola ebyamagero mu nsi ya Misiri.”
10  Musa ne Alooni baakola ebyamagero ebyo byonna mu maaso ga Falaawo, naye Yakuwa n’aleka omutima gwa Falaawo ne guba mukakanyavu, n’ataleka Bayisirayiri kuva mu nsi ye.
8  Awo Yakuwa n’agamba Musa nti: “Genda eri Falaawo omugambe nti, ‘Bw’ati Yakuwa bw’agamba: “Leka abantu bange bagende bampeereze.
2  Bw’oneeyongera okubagaana okugenda, ŋŋenda kuleeta ebikere mu nsi yo yonna.
3  Omugga Kiyira gujja kujjula ebikere, era bijja kuvaayo biyingire mu nnyumba yo, ne mu kisenge mw’osula, ne ku kitanda kyo, ne mu nnyumba z’abaweereza bo, ne ku bantu bo, ne mu byoto byo, ne mu bibya ebikandirwamu.
4  Ebikere bijja kujja ku ggwe, ne ku bantu bo, ne ku baweereza bo bonna.”’”
5  Oluvannyuma Yakuwa n’agamba Musa nti: “Gamba Alooni nti, ‘Golola omukono gwo ogukutte omuggo ku migga, ku bugga obuva ku Kiyira ne ku ntobazi, ebikere biveeyo bijje ku nsi ya Misiri.’”
6  Awo Alooni n’agolola omukono gwe ku mazzi ga Misiri, ebikere ne bivaayo ne bibuna ensi ya Misiri.
7  Kyokka ne bakabona abaakolanga eby’obufumu nabo baakola ekintu kye kimu nga beeyambisa amagezi gaabwe ag’ekyama, ebikere ne bivaayo ne bijja ku nsi ya Misiri.
8  Oluvannyuma Falaawo n’ayita Musa ne Alooni n’abagamba nti: “Mwegayirire Yakuwa anzigyeko ebikere nze n’abantu bange kubanga ndi mwetegefu okuleka abantu bagende baweeyo ssaddaaka eri Yakuwa.”
9  Musa n’agamba Falaawo nti: “Kiri gy’oli okumbuulira lwe mba nneegayirira Katonda ebikere bikuggibweko era biggibwe ku baweereza bo, ne ku bantu bo, ne mu nnyumba zo. Bijja kusigala mu Mugga Kiyira mwokka.”
10  Awo Falaawo n’agamba nti: “Enkya.” Musa n’amuddamu nti: “Kijja kuba nga bw’ogambye, olyoke omanye nti teriiyo mulala alinga Yakuwa Katonda waffe.
11  Ebikere bijja kukuvaako ggwe, era bijja kuva mu nnyumba zo, ku baweereza bo, ne ku bantu bo. Bijja kusigala mu Kiyira mwokka.”
12  Awo Musa ne Alooni ne bava ewa Falaawo, Musa ne yeegayirira Yakuwa aggyewo ebikere bye yali asindikidde Falaawo.
13  Yakuwa n’akola nga Musa bwe yamusaba, ebikere ne bitandika okufiira mu mayumba, mu mpya, ne ku ttale.
14  Ne babikuŋŋaanya entuumu n’entuumu, ensi n’etandika okuwunya ekivundu.
15  Falaawo bwe yalaba nga waliwo obuweerero, n’akakanyaza omutima gwe era n’agaana okubawuliriza, nga Yakuwa bwe yali agambye.
16  Yakuwa n’agamba Musa nti: “Gamba Alooni nti, ‘Galula omuggo gwo okube ku nfuufu y’ensi efuuke obutugu mu nsi yonna eya Misiri.’”
17  Ne bakola bwe batyo. Alooni n’agalula omukono ogwali gukutte omuggo n’akuba ku nfuufu y’ensi, obutugu ne bujja ku bantu ne ku nsolo. Enfuufu yonna ey’ensi n’efuuka obutugu mu nsi yonna eya Misiri.
18  Bakabona abaakolanga eby’obufumu ne bagezaako okukola ekintu kye kimu nga beeyambisa amagezi gaabwe ag’ekyama nabo baleete obutugu, naye ne batasobola. Obutugu bwajja ku bantu ne ku nsolo.
19  Bakabona abaakolanga eby’obufumu ne bagamba Falaawo nti: “Eyo ngalo ya Katonda!” Naye omutima gwa Falaawo ne gweyongera okuba omukakanyavu, n’atabawuliriza, nga Yakuwa bwe yali agambye.
20  Awo Yakuwa n’agamba Musa nti: “Golokoka ku makya nnyo oyimirire mu maaso ga Falaawo. Laba! Ajja kuba agenda ku mugga, omugambe nti, ‘Bw’ati Yakuwa bw’agamba: “Leka abantu bange bagende bampeereze.
21  Naye bw’otoobaleke kugenda, nja kukusindikira ggwe n’abaweereza bo n’abantu bo kawawa, era nja kumusindika ne mu nnyumba zo. Kawawa oyo ajja kujjula mu nnyumba z’e Misiri ne ku ttaka kwe bayimirira.
22  Ku lunaku olwo nja kutaliza ekitundu ky’e Goseni abantu bange gye babeera. Tekijja kubaamu kawawa, olyoke omanye nti nze Yakuwa, ndi mu nsi eno.
23  Era nja kulaga enjawulo wakati w’abantu bange n’ababo. Akabonero kano kajja kubaawo enkya.”’”
24  Yakuwa n’akola bw’atyo, agabinja ga kawawa ne gajja mu nnyumba ya Falaawo, ne mu nnyumba z’abaweereza be, ne mu nsi yonna eya Misiri. Ensi n’efaafaagana olwa kawawa.
25  Awo Falaawo n’ayita Musa ne Alooni n’abagamba nti: “Mugende muweeyo ssaddaaka eri Katonda wammwe, naye mugiweereyo mu nsi eno.”
26  Naye Musa n’agamba nti: “Si kirungi kukola ekyo, kubanga bye tugenda okuwaayo eri Yakuwa Katonda waffe biyinza okuba eby’omuzizo eri Abamisiri. Singa tuwaayo ekintu eky’omuzizo ng’Abamisiri batulaba, tebaatukube amayinja?
27  Tujja kutambula olugendo lwa nnaku ssatu mu ddungu tuweeyo ssaddaaka eri Yakuwa Katonda waffe nga bwe yatugamba.”
28  Falaawo n’agamba nti: “Nja kubaleka mugende muweeyo ssaddaaka mu ddungu eri Yakuwa Katonda wammwe. Naye temugenda wala nnyo. Era munneegayiririre Katonda wammwe.”
29  Musa n’agamba nti: “Kaakano nva mu maaso go, era nja kwegayirira Yakuwa enkya, kawawa ave ku Falaawo ne ku baweereza be era ne ku bantu be. Naye Falaawo taddamu okutulimba n’agaana abantu okugenda okuwaayo ssaddaaka eri Yakuwa.”
30  Awo, Musa n’ava mu maaso ga Falaawo ne yeegayirira Yakuwa.
31  Yakuwa n’akola nga Musa bwe yamusaba, kawawa n’ava ku Falaawo ne ku baweereza be ne ku bantu be. Tewali yasigalawo.
32  Naye era Falaawo n’akakanyaza omutima gwe n’ataleka bantu kugenda.
30  “Ojja kukola ekyoto eky’okwoterezangako obubaani; ojja kukikola mu mbaawo z’omuti gwa sita.
2  Enjuyi zaakyo ennya zijja kuba nga zenkanankana; obuwanvu kijja kuba omukono gumu, obugazi omukono gumu, n’obugulumivu emikono ebiri. Amayembe gaakyo gajja kuba ga muti gumu nakyo.
3  Ojja kukibikkako zzaabu omulongoofu kungulu waakyo ne ku njuyi zaakyo zonna ne ku mayembe gaakyo, era okisseeko omuge ogwa zzaabu.
4  Ojja kukikolera empeta bbiri eza zzaabu, oziteeke wansi w’omuge gwakyo ku njuyi bbiri ezitunuuliganye, ziwanirire emisituliro egy’okukisituza.
5  Ojja kukola emisituliro mu mbaawo z’omuti gwa sita ogibikkeko zzaabu.
6  Ekyoto ojja kukiteeka mu maaso g’olutimbe oluli okumpi n’essanduuko ey’Obujulirwa, mu maaso g’essanduuko ey’Obujulirwa n’ekyo ekigibikkako, we nnaakulabikiranga.
7  “Alooni ajja kukyotererezangako obubaani obw’akaloosa. Ajja kubwoterezanga buli ku makya bw’anaabanga ateekateeka ettaala.
8  Era Alooni ajja kubwoterezanga bw’anaakoleezanga ettaala akawungeezi. Ekyo kye kiweebwayo eky’obubaani ekinaabanga mu maaso ga Yakuwa obutayosa mu mirembe gyammwe gyonna.
9  Temukyootererezangako bubaani obutakkirizibwa era temukiweerangako ekiweebwayo ekyokebwa oba ekiweebwayo eky’emmere ey’empeke, era temukiyiwangako ekiweebwayo eky’eby’okunywa.
10  Alooni ajja kuteekanga ogumu ku musaayi gw’ensolo y’ekiweebwayo olw’ekibi ku mayembe g’ekyoto okukitukuza. Ajja kukikolanga omulundi gumu mu mwaka okukitukuza mu mirembe gyammwe gyonna. Kitukuvu nnyo eri Yakuwa.”
11  Awo Yakuwa n’agamba Musa nti:
12  “Buli lw’onoobalanga abaana ba Isirayiri, buli omu ku bo anaawangayo ekinunulo eri Yakuwa olw’obulamu bwe mu kiseera ky’okubalibwa. Kino kinaabanga bwe kityo, baleme okugwirwa endwadde nga babalibwa.
13  Kino kye kinaaweebwangayo abo bonna abanaabanga babaliddwa: ekitundu kimu kya kubiri ekya sekeri, okusinziira ku sekeri ey’omu kifo ekitukuvu. Sekeri emu ze gera amakumi abiri. Ekitundu kimu kya kubiri ekya sekeri kye kinaaweebwangayo eri Yakuwa.
14  Buli anaabanga abaliddwa, okuva ku w’emyaka 20 n’okudda waggulu, ajjanga kuwaayo ekiweebwayo kya Yakuwa.
15  Abagagga tebaawengayo kisukkawo era n’abaavu tebaawengayo kitawera kitundu kimu kya kubiri ekya sekeri, ng’eky’okuwaayo eri Yakuwa okutangirira obulamu bwammwe.
16  Ojja kuggya ku Bayisirayiri ssente eza ffeeza ez’okutangirira oziweeyo ku lw’obuweereza bwa weema ey’okusisinkaniramu; zijja kuba ng’ekijjukizo mu maaso ga Yakuwa ku lw’Abayisirayiri, okutangirira obulamu bwammwe.”
17  Yakuwa era n’agamba Musa nti:
18  “Kola ebbenseni ey’ekikomo n’ekintu kw’etuula, ekozesebwenga mu kunaaba; ojja kugiteeka wakati wa weema ey’okusisinkaniramu n’ekyoto era ojja kugiteekamu amazzi.
19  Alooni ne batabani be banaanaabiranga awo engalo zaabwe n’ebigere byabwe.
20  Bwe banaabanga bagenda mu weema ey’okusisinkaniramu oba bwe banaabanga basembera ku kyoto okuweereza, n’okuwaayo eri Yakuwa ebiweebwayo ebyokebwa n’omuliro, banaanaabanga n’amazzi baleme okufa.
21  Banaanaabanga engalo zaabwe n’ebigere byabwe baleme okufa, era lino lijja kuba tteeka lya lubeerera gye bali, eri Alooni n’ezzadde lye, mu mirembe gyabwe gyonna.”
22  Yakuwa n’ayongera n’agamba Musa nti:
23  “Oluvannyuma ojja kufuna n’eby’akaloosa bino ebisingayo obulungi: sekeri 500 eza miira eyeekutte, sekeri 250 eza mudalasiini ow’akaloosa, sekeri 250 eza kaani ow’akaloosa,
24  ne sekeri 500 eza kasiya, nga bipimiddwa nga bakozesa sekeri ey’omu kifo ekitukuvu, ne yini emu ey’amafuta g’ezzeyituuni.
25  Ojja kubikolamu amafuta amatukuvu era galina okuba nga gatabuddwa mu ngeri ey’ekikugu. Gajja kuba mafuta matukuvu.
26  “Ojja kufuka amafuta ago ku weema ey’okusisinkaniramu ne ku ssanduuko ey’Obujulirwa,
27  ne ku mmeeza n’ebintu byayo byonna, ne ku kikondo ky’ettaala n’ebintu byakyo, ne ku kyoto eky’obubaani,
28  ne ku kyoto eky’ebiweebwayo ebyokebwa n’ebintu byakyo byonna, ne ku bbenseni n’ekintu kw’etuula.
29  Ojja kubitukuza bifuuke bitukuvu nnyo. Omuntu yenna anaabikwatangako alina okuba nga mutukuvu.
30  Era ojja kufuka amafuta ku Alooni ne ku batabani be obatukuze bampeereze nga bakabona.
31  “Ojja kugamba Abayisirayiri nti, ‘Gano ganaabanga mafuta matukuvu mu mirembe gyammwe gyonna.
32  Tegalina kusiigibwa ku mubiri gwa muntu era temukolanga kintu kyonna ekitabuddwa mu ngeri y’emu ng’amafuta gano. Matukuvu, era gajja kubeeranga matukuvu gye muli.
33  Oyo yenna anaakolanga amafuta agalinga ago era anaasiiganga agamu ku go ku muntu atagwanidde, anattibwanga.’”
34  Awo Yakuwa n’agamba Musa nti: “Funa eby’akaloosa bino nga biri mu bipimo ebyenkanankana: amasanda ga natafu, onuka, galabano ow’akaloosa, n’obubaani obweru obulongoofu.
35  Ojja kubikolamu obubaani; ebirungo ebyo ebiwunya akawoowo bijja kutabulwa mu ngeri ey’ekikugu, nga birimu omunnyo, nga birongoofu, era nga bitukuvu.
36  Ojja kuddira obumu ku bubaani obwo obusekulesekule bufuuke ensaano, era emu ku nsaano eyo ogiteeke mu maaso g’Obujulirwa mu weema ey’okusisinkaniramu, we nnaakulabikiranga. Obubaani obwo bujja kuba butukuvu nnyo gye muli.
37  Temwekoleranga obubaani obw’ebirungo bino nga bwammwe ku bwammwe. Obutwalanga ng’ekintu ekitukuvu eri Yakuwa.
38  Buli anaakolanga obubaani obulinga obwo okuwunyiriza akawoowo kaabwo, anattibwanga.”
16  Nga bamaze okuva mu Erimu, ekibiina kyonna eky’Abayisirayiri kyatuuka mu ddungu lya Sini, eriri wakati wa Erimu ne Sinaayi, ku lunaku olw’ekkumi n’ettaano olw’omwezi ogw’okubiri kasookedde bava mu nsi ya Misiri.
2  Awo ekibiina kyonna eky’Abayisirayiri ne kitandika okwemulugunya ku Musa ne Alooni mu ddungu.
3  Baabagamba nti: “Waakiri omukono gwa Yakuwa gwandituttidde mu nsi ya Misiri, gye twaliiranga ennyama n’emmere ne tukkuta. Naye mutuleese mu ddungu lino, ekibiina kino kyonna mukisse enjala.”
4  Awo Yakuwa n’agamba Musa nti: “Ŋŋenda kubatonnyeseza emmere okuva mu ggulu, era abantu bajja kufulumanga buli omu akuŋŋaanye emumala buli lunaku, ndyoke mbagezese ndabe obanga banaatambulira mu mateeka gange.
5  Naye ku lunaku olw’omukaaga bajja kukuŋŋaanyanga emmere ekubisaamu emirundi ebiri eyo gye bakuŋŋaanya bulijjo, era bajja kugifumbanga ng’olunaku olw’omusanvu terunnatandika.”
6  Awo Musa ne Alooni ne bagamba Abayisirayiri bonna nti: “Akawungeezi mujja kumanya nti Yakuwa ye yabaggya mu nsi ya Misiri.
7  Ku makya mujja kulaba ekitiibwa kya Yakuwa, kubanga Yakuwa awulidde nga mumwemulugunyaako. Kale ffe baani mmwe okutwemulugunyaako?”
8  Musa era n’agamba nti: “Akawungeezi Yakuwa bw’anaabawa ennyama okulya, ne ku makya n’abawa emmere ne mukkuta, mujja kumanya nti Yakuwa awulidde okwemulugunya kwe mumwemulugunyaako. Naye ffe baani? Temwemulugunya ku ffe wabula ku Yakuwa.”
9  Awo Musa n’agamba Alooni nti: “Gamba ekibiina kyonna eky’Abayisirayiri nti, ‘Musembere mu maaso ga Yakuwa kubanga awulidde okwemulugunya kwammwe.’”
10  Alooni bwe yali yaakamala okwogera eri ekibiina kyonna eky’Abayisirayiri, ne bakyuka ne batunula ku luuyi olw’eddungu, era laba! ekitiibwa kya Yakuwa ne kirabika mu kire.
11  Yakuwa era n’ayogera ne Musa n’amugamba nti:
12  “Mpulidde okwemulugunya kw’Abayisirayiri. Bagambe nti, ‘Akawungeezi mujja kulya ennyama, ate ku makya mulye emmere mukkute, era mujja kumanya nti nze Yakuwa Katonda wammwe.’”
13  Bwe bwawungeera, obugubi ne bugwa ne bubuna olusiisira lwonna, ate ku makya omusulo ne gugwa okwetooloola olusiisira lwonna.
14  Omusulo bwe gwakala, ku ttaka ly’omu ddungu kwaliko obuweke obutono obulinga omuzira.
15  Abayisirayiri bwe baabulaba, buli omu n’abuuza munne nti: “Kino kiki?” Baali tebabumanyi. Awo Musa n’abagamba nti: “Eyo ye mmere Yakuwa gy’abawadde okulya.
16  Bw’ati Yakuwa bw’alagidde, ‘Buli omu akuŋŋaanye gy’asobola okulya. Mujja kutwala kkomero emu ku lwa buli muntu, okusinziira ku muwendo gw’abantu buli omu b’alina mu weema ye.’”
17  Abayisirayiri ne bakola bwe batyo; baakuŋŋaanyanga emmere, abamu nga bakuŋŋaanya nnyingi, ate abalala ntono.
18  Bwe baagipimanga mu kkomero, eyabanga akuŋŋaanyizza ennyingi teyafissangawo, era eyabanga akuŋŋaanyizza entono yabanga n’emumala. Buli omu yakuŋŋaanyanga eyo gy’asobola okulya.
19  Awo Musa n’abagamba nti: “Tewabaawo n’omu atereka ey’okulya enkya.”
20  Naye tebaawuliriza Musa. Abamu bwe baatereka ey’okulya enkeera, yajjamu envunyu n’ewunya, Musa n’abasunguwalira.
21  Buli ku makya, buli muntu yakuŋŋaanyanga gy’asobola okulya. Omusana bwe gwayakanga, ng’esaanuuka.
22  Ku lunaku olw’omukaaga gye baakuŋŋaanya yakubisaamu eya bulijjo emirundi ebiri, kkomero bbiri buli muntu. Awo abakulu ab’omu kibiina kyonna ne bagenda ne bategeeza Musa.
23  Musa n’abagamba nti: “Ekyo Yakuwa kye yagambye. Enkya kujja kuba kuwummula, ssabbiiti ya Yakuwa entukuvu. Gye musobola okukolamu emigaati mugikolemu emigaati, gye musobola okufumba mugifumbe, endala yonna enneefikkawo mugitereke etuuse ku makya.”
24  Bwe batyo ne bagitereka okutuusa ku makya nga Musa bwe yalagira, era teyawunya wadde okujjamu envunyu.
25  Musa n’abagamba nti: “Mugirye leero, kubanga leero ssabbiiti ya Yakuwa. Olwa leero temujja kugisangayo ebweru w’olusiisira.
26  Mujja kugikuŋŋaanyanga ennaku mukaaga, naye olunaku olw’omusanvu Ssabbiiti. Ku olwo teebengayo.”
27  Kyokka ku lunaku olw’omusanvu abantu abamu baagenda okugikuŋŋaanya, naye tebaagisangayo.
28  Awo Yakuwa n’agamba Musa nti: “Mulituusa wa okugaana okukwata ebiragiro byange n’amateeka gange?
29  Mukimanye nti Yakuwa abawadde Ssabbiiti. Eyo ye nsonga lwaki ku lunaku olw’omukaaga abawa emmere ya nnaku bbiri. Buli muntu asigale ewuwe; tewaba n’omu ava ewuwe ku lunaku olw’omusanvu.”
30  Awo abantu ne bakwata Ssabbiiti ku lunaku olw’omusanvu.
31  Ab’ennyumba ya Isirayiri emmere eyo baagituuma “emmaanu.” Yali ng’obusigo obutono obweru, era ng’ewooma ng’obugaati obubyabyatavu obulimu omubisi gw’enjuki.
32  Musa n’agamba nti: “Bw’ati Yakuwa bw’alagidde. ‘Mupime kkomero emu ey’emmaanu ey’okuterekebwa mu mirembe gyammwe gyonna, balyoke balabe emmere gye nnabaliisa mu ddungu nga mbaggya mu nsi ya Misiri.’”
33  Musa n’agamba Alooni nti: “Ddira ensumbi oteekemu kkomero emu ey’emmaanu ogiteeke mu maaso ga Yakuwa eterekebwe emirembe gyammwe gyonna.”
34  Awo Alooni n’agiteeka mu maaso g’Obujulirwa eterekebwe, nga Yakuwa bwe yalagira Musa.
35  Abayisirayiri baalya emmaanu okumala emyaka 40, okutuusa lwe baatuuka mu nsi eyalimu abantu. Baalyanga emmaanu okutuusa lwe baatuuka ku nsalo y’ensi ya Kanani.
36  Kkomero yenkana kimu kya kkumi ekya efa.
35  Oluvannyuma Musa n’akuŋŋaanya ekibiina kyonna eky’Abayisirayiri, n’abagamba nti: “Bino Yakuwa by’alagidde bikolebwenga:
2  Emirimu gijja kukolebwanga mu nnaku mukaaga, naye olunaku olw’omusanvu lunaabanga lutukuvu gye muli; lunaabanga lunaku lwa ssabbiiti, olunaku olw’okuwummula olutukuvu eri Yakuwa. Omuntu yenna anaakolanga emirimu ku lunaku olwo anattibwanga.
3  Temukumanga muliro ku lunaku lwa Ssabbiiti yonna gye mubeera.”
4  Awo Musa n’agamba ekibiina kyonna eky’Abayisirayiri nti: “Kino Yakuwa ky’alagidde,
5  ‘Muterekeewo bye munaawa Yakuwa. Buli alina omutima ogwagala aleete eky’okuwaayo eri Yakuwa: zzaabu, ffeeza, ekikomo,
6  wuzi eza bbulu, wuzi eza kakobe, wuzi emmyufu, wuzi ennungi eza kitaani, ebyoya by’embuzi,
7  amaliba g’endiga ennume amannyike mu langi emmyufu, amaliba amagonvu, embaawo z’omuti gwa sita,
8  amafuta ag’okussa mu ttaala, basamu ow’okukolamu amafuta amatukuvu n’obubaani obw’akaloosa,
9  amayinja ga sokamu, n’amayinja amalala ag’okuteeka ku efodi ne ku ky’omu kifuba.
10  “‘Abakugu bonna mu mmwe ka bajje bakole byonna Yakuwa by’alagidde,
11  weema entukuvu n’eky’okugibikkako, amalobo gaayo, fuleemu zaayo, emiti gyayo, empagi zaayo, n’obutoffaali bwayo obulimu ebituli;
12  Essanduuko n’emisituliro gyayo, eky’okubikkako, n’olutimbe olwawulamu;
13  emmeeza n’emisituliro gyayo n’ebintu byayo byonna n’emigaati egy’okulaga;
14  ekikondo ky’ettaala n’ebintu byakyo byonna, n’ettaala zaakyo n’amafuta ag’okussa mu ttaala;
15  ekyoto ky’obubaani n’emisituliro gyakyo; amafuta amatukuvu n’obubaani obw’akaloosa; olutimbe olw’omu mulyango oguyingira mu weema entukuvu;
16  ekyoto eky’ebiweebwayo ebyokebwa n’ekitindiro kyakyo eky’ekikomo, emisituliro gyakyo n’ebintu byakyo byonna; ebbenseni n’ekintu kw’etuula;
17  entimbe z’oluggya, n’empagi zaalwo n’obutoffaali bwalwo obulimu ebituli; olutimbe olw’omu mulyango gw’oluggya;
18  enninga za weema entukuvu n’enninga z’oluggya n’emiguwa gyazo;
19  ebyambalo ebirukiddwa obulungi eby’okuweererezaamu mu kifo ekitukuvu, ebyambalo ebitukuvu ebya Alooni kabona, n’ebyambalo bya batabani be eby’okuweererezaamu nga bakabona.’”
20  Awo ekibiina kyonna eky’Abayisirayiri ne kiva mu maaso ga Musa.
21  Oluvannyuma ne bajja, buli muntu omutima gwe gwe gwakubiriza, ne baleeta eby’okuwaayo eri Yakuwa bikozesebwe ku weema ey’okusisinkaniramu, mu buweereza bwayo bwonna, ne mu kukola ebyambalo ebitukuvu.
22  Abasajja n’abakazi ne beeyongera okujja, buli muntu eyalina omutima ogwagala okuwaayo, ne baleeta ebikwaso, eby’oku matu, empeta, n’amajolobero amalala, awamu n’ebintu ebya zzaabu ebya buli ngeri. Bonna ne bawaayo eri Yakuwa ebiweebwayo byabwe ebya zzaabu.
23  Era abo bonna abaalina wuzi eza bbulu, wuzi eza kakobe, wuzi emmyufu, wuzi ennungi eza kitaani, ebyoya by’embuzi, amaliba g’endiga ennume amannyike mu langi emmyufu, n’amaliba amagonvu, baabireeta.
24  Abo bonna abaawaayo ffeeza n’ekikomo ne baleeta eky’okuwaayo eri Yakuwa, era n’abo bonna abaalina embaawo ez’omuti gwa sita ez’okukozesa mu mulimu gwa weema entukuvu ne bazireeta.
25  Abakazi abakugu bonna ne balanga wuzi n’emikono gyabwe, ne baleeta bye baali balanze: wuzi eza bbulu, wuzi eza kakobe, wuzi emmyufu, ne wuzi ennungi eza kitaani.
26  Era abakazi bonna abakugu emitima gyabwe be gyakubiriza ne balanga ebyoya by’embuzi.
27  Abaami ne baleeta amayinja ga sokamu n’amayinja amalala ag’okuteeka ku efodi ne ku ky’omu kifuba,
28  ne basamu, n’amafuta ag’okukozesa mu ttaala n’okukolamu amafuta amatukuvu n’obubaani obw’akaloosa.
29  Abasajja n’abakazi bonna emitima gyabwe be gyakubiriza baabaako kye baleeta olw’omulimu Yakuwa gwe yali alagidde okuyitira mu Musa gukolebwe; Abayisirayiri baabireeta ng’ekiweebwayo ekya kyeyagalire eri Yakuwa.
30  Awo Musa n’agamba Abayisirayiri nti: “Laba, Yakuwa alonze Bezaleeri mutabani wa Wuli, mutabani wa Kuli ow’omu kika kya Yuda.
31  Amujjuzza omwoyo gwa Katonda, era amuwadde amagezi, okutegeera, n’okumanya okukwata ku mirimu gy’emikono egya buli ngeri,
32  okuyiiya ebintu, okukola ebintu mu zzaabu ne ffeeza n’ekikomo,
33  okusala amayinja n’okugawanga, n’okukola ebintu eby’ekikugu ebya buli ngeri mu mbaawo.
34  Era ye ne Okoliyaabu mutabani wa Akisamaki ow’omu kika kya Ddaani, Katonda abawadde obusobozi obw’okuyigiriza abalala.
35  Abawadde obukugu okukola emirimu gyonna egy’emikono, okutunga amasiira, n’okulukisa wuzi eza bbulu, wuzi eza kakobe, wuzi emmyufu, ne wuzi ennungi eza kitaani, era n’okuluka engoye. Abasajja bano bajja kukola emirimu egya buli kika era bajja kuyiiya ebintu ebya buli ngeri.
18  Awo Yesero kabona w’e Midiyaani, era kitaawe wa muka Musa, n’awulira ebintu byonna Katonda bye yali akoledde Musa n’Abayisirayiri, abantu be, engeri Yakuwa gye yabaggya mu nsi ya Misiri.
2  Yesero kitaawe wa muka Musa yali asembezza Zipola mukazi wa Musa ewuwe, Musa gwe yali agambye addeyo ewa kitaawe,
3  awamu ne batabani be ababiri. Omu ku baana abo yali atuumiddwa Gerusomu, olw’okuba Musa yagamba nti, “Nfuuse mugwira mu nsi engwira,”
4  ate omulala yali atuumiddwa Eriyeza, olw’okuba Musa yagamba nti, “Katonda wa kitange ye muyambi wange, eyamponya ekitala kya Falaawo.”
5  Yesero kitaawe wa muka Musa, ne batabani ba Musa, ne muka Musa, ne bagenda mu ddungu Musa gye yali asiisidde ku lusozi lwa Katonda ow’amazima.
6  Yesero n’atumira Musa ng’agamba nti: “Nze Yesero, kitaawe wa mukazi wo, nzija gy’oli ne mukazi wo ne batabani be ababiri.”
7  Amangu ago Musa n’agenda okusisinkana kitaawe wa mukazi we, n’avunnama n’amunywegera. Buli omu n’abuuza munne bw’ali, oluvannyuma ne bayingira mu weema.
8  Musa n’abuulira kitaawe wa mukazi we byonna Yakuwa bye yali akoze Falaawo ne Misiri ku lwa Isirayiri, n’ebizibu byonna ebyali bibatuuseeko nga bali ku lugendo, era n’engeri Yakuwa gye yali abanunuddemu.
9  Yesero n’asanyuka olw’ebirungi byonna Yakuwa bye yali akoledde Isirayiri bwe yabanunula okuva e Misiri.
10  Awo Yesero n’agamba nti: “Yakuwa atenderezebwe eyabanunula okuva e Misiri, eyabawonya Falaawo, era eyanunula abantu mu bufuge bwa Misiri.
11  Kaakano ntegedde nti Yakuwa y’asinga bakatonda abalala bonna olw’ekyo kye yakola abo abeekulumbaliza ku bantu be.”
12  Awo Yesero kitaawe wa muka Musa n’aleeta ekiweebwayo ekyokebwa ne ssaddaaka eby’okuwaayo eri Katonda, Alooni n’abakadde bonna aba Isirayiri ne bajja okulya ekijjulo awamu ne kitaawe wa muka Musa mu maaso ga Katonda ow’amazima.
13  Ku lunaku olwaddirira, Musa yatuula okulamula abantu nga bwe yakolanga bulijjo. Abantu ne bayimirira mu maaso ga Musa okuva ku makya okutuusa akawungeezi.
14  Kitaawe wa muka Musa bwe yalaba ebyo byonna Musa bye yali akolera abantu, n’amubuuza nti: “Kiki kino ky’okolera abantu? Lwaki otuula wano n’okola bino byonna obw’omu, abantu bonna ne bayimirira mu maaso go okuva ku makya okutuusa akawungeezi?”
15  Musa n’agamba kitaawe wa mukazi we nti: “Kubanga abantu bajja gye ndi okwebuuza ku Katonda.
16  Bwe baba n’ensonga, ereetebwa gye ndi ne mbalamula, era ne mbategeeza ebyo Katonda ow’amazima by’aba asazeewo era n’amateeka ge.”
17  Kitaawe wa muka Musa n’amugamba nti: “Ekyo ky’okola si kirungi.
18  Ojja kukoowa nnyo ggwe n’abantu bano abali naawe, kubanga omulimu guno gukusukkiriddeko obunene era toyinza kugukola wekka.
19  Kaakano mpuliriza. Nja kukuwa amagezi era Katonda ajja kuba naawe. Ggwe kiikirira abantu mu maaso ga Katonda ow’amazima, era otwale ensonga zaabwe eri Katonda ow’amazima.
20  Bayigirize ebiragiro n’amateeka, era obategeeze engeri gye basaanidde okutambulamu era ne bye basaanidde okukola.
21  Era mu bantu, londamu abasajja abalina obusobozi, abatya Katonda, abeesigika, era abataagala kwefunira bintu mu makubo makyamu, obateekewo okukulira abantu. Wabeewo abakulira enkumi, n’abakulira ebikumi, n’abakulira amakumi ataano ataano, n’abakulira ekkumi ekkumi.
22  Bajja kulamulanga abantu buli lwe wanaabangawo ensonga, era buli nsonga enzibu banaagireetanga gy’oli, naye ensonga entono banaazimalanga bo bennyini. Bw’otyo weewewuleko omugugu obawe bakwetikkireko obuvunaanyizibwa.
23  Bw’onookola bw’otyo, era singa Katonda anaaba akulagidde, tojja kumenyeka nnyo era buli omu ajja kuddayo ewuwe nga mumativu.”
24  Awo Musa n’awuliriza kitaawe wa mukazi we, n’akola byonna bye yamugamba.
25  Musa n’alonda mu Isirayiri yonna abasajja abaalina obusobozi, n’abateekawo okukulira enkumi, okukulira ebikumi, okukulira ataano ataano n’okukulira ekkumi ekkumi.
26  Ne balamulanga abantu nga wazeewo ensonga. Ensonga enzibu ne bazireeteranga Musa, naye ensonga entono ne bazimalanga bo bennyini.
27  Oluvannyuma Musa n’asiibula Yesero kitaawe wa mukazi we, Yesero n’addayo mu nsi y’ewaabwe.
17  Abayisirayiri bonna baava mu ddungu lya Sini ne bagenda nga batambula okuva mu kifo ekimu okudda mu kirala, nga Yakuwa bwe yalagira. Baasiisira e Lefidimu, naye tewaaliyo mazzi ga kunywa.
2  Abantu ne batandika okuyombesa Musa nga bagamba nti: “Tuwe amazzi tunywe.” Naye Musa n’abagamba nti: “Lwaki munnyombesa? Lwaki mugezesa Yakuwa?”
3  Naye abantu ennyonta yali ebaluma nnyo, ne beemulugunya ku Musa nga bagamba nti: “Lwaki watuggya e Misiri okutussa ennyonta, ffe n’abaana baffe n’ensolo zaffe?”
4  Musa n’akaabirira Yakuwa ng’agamba nti: “Abantu bano mbakolere ki? Banaatera okunkuba amayinja!”
5  Awo Yakuwa n’agamba Musa nti: “Kulemberamu abantu ng’oli wamu n’abakadde ba Isirayiri era ng’olina omuggo gwe wakuba ku Mugga Kiyira. Gukwate mu mukono gwo otambule.
6  Nja kuyimirira mu maaso go eyo ku lwazi, mu Kolebu. Ojja kukuba ku lwazi, era lujja kuvaamu amazzi abantu banywe.” Awo Musa n’akola bw’atyo ng’abakadde ba Isirayiri balaba.
7  Ekifo ekyo n’akituuma Masa era Meriba olw’okuyomba kw’Abayisirayiri era n’olw’okuba baagezesa Yakuwa nga bagamba nti: “Yakuwa ali wakati mu ffe oba nedda?”
8  Awo Abamaleki ne bagenda ne balwanyisa Isirayiri mu Lefidimu.
9  Musa n’agamba Yoswa nti: “Tulondere abasajja ogende olwanyise Abamaleki. Enkya ŋŋenda kuyimirira ku ntikko y’olusozi nga nkutte omuggo gwa Katonda ow’amazima.”
10  Yoswa n’akola nga Musa bwe yamugamba, n’alwanyisa Abamaleki. Musa, Alooni, ne Kuli, ne bagenda ku ntikko y’olusozi.
11  Musa bwe yasigalanga ng’ayimusizza emikono gye waggulu, ng’Abayisirayiri bawangula, naye bwe yassanga wansi emikono gye, ng’Abamaleki bawangula.
12  Emikono gya Musa bwe gyatendewalirwa, ne baleeta ejjinja n’alituulako. Alooni ne Kuli ne bawanirira emikono gye, ng’omu ali ku luuyi olumu ate omulala ng’ali ku luuyi olulala, emikono gye ne gitava mu kifo okutuusa enjuba lwe yagwa.
13  Bw’atyo Yoswa n’awangula Amaleki n’abantu be, ng’akozesa ekitala.
14  Yakuwa n’agamba Musa nti: “Kino kiwandiike mu kitabo kibeere ekijjukizo era okibuulire Yoswa, ‘Nja kusaanyizaawo ddala Abamaleki wansi w’eggulu era tebaliddamu kujjukirwa nate.’”
15  Awo Musa n’azimba ekyoto n’akituuma Yakuwa-nisi,
16  ng’agamba nti: “Olw’okuba bawakanya obufuzi bwa Ya, Yakuwa anaalwananga ne Amaleki emirembe n’emirembe.”
9  Awo Yakuwa n’agamba Musa nti: “Genda eri Falaawo omugambe nti, ‘Bw’ati Yakuwa Katonda w’Abebbulaniya bw’agamba: “Leka abantu bange bagende bampeereze.
2  Naye bw’onoobagaana okugenda era n’obalemera,
3  laba, omukono gwa Yakuwa gujja kujja ku bisolo byo ebiri ku ttale. Embalaasi, endogoyi, eŋŋamira, ente, n’endiga, bijja kufuna obulwadde obw’amaanyi.
4  Yakuwa ajja kulaga enjawulo wakati w‘ebisolo by’Abayisirayiri n’eby’Abamisiri, era tewali na kimu ku bisolo by’Abayisirayiri kijja kufa.”’”
5  Ate era Yakuwa yassaawo ekiseera ekigereke ng’agamba nti: “Enkya Yakuwa ajja kukola kino mu nsi eno.”
6  Awo Yakuwa n’akola bw’atyo enkeera, ebisolo by’Abamisiri ebya buli kika ne bifa, naye tewali na kimu ku bisolo by’Abayisirayiri ekyafa.
7  Falaawo bwe yabuuliriza, yakizuula nti tewali na kimu ku bisolo by’Abayisirayiri ekyali kifudde. Kyokka omutima gwa Falaawo gweyongera okuba omukakanyavu n’ataleka bantu kugenda.
8  Oluvannyuma lw’ebyo, Yakuwa yagamba Musa ne Alooni nti: “Mujjuze embatu zammwe omunyale ogw’omu kyokero, era Musa ajja kugumansa mu bbanga nga Falaawo alaba.
9  Gujja kufuuka nfuufu gubune mu nsi ya Misiri yonna, era gujja kufuuka amayute ku bantu ne ku bisolo mu nsi yonna eya Misiri.”
10  Awo ne batwala omunyale ogw’omu kyokero ne bayimirira mu maaso ga Falaawo, Musa n’agumansa mu bbanga ne gufuuka amayute ku bantu ne ku bisolo.
11  Bakabona abaakolanga eby’obufumu tebaayinza kuyimirira mu maaso ga Musa olw’amayute agaabaliko, kubanga amayute gaali ku bakabona ne ku Bamisiri bonna.
12  Naye Yakuwa yaleka omutima gwa Falaawo okukakanyala, n’atabawuliriza, nga Yakuwa bwe yali agambye Musa.
13  Awo Yakuwa n’agamba Musa nti: “Golokoka enkya ku makya oyimirire mu maaso ga Falaawo omugambe nti, ‘Bw’ati Yakuwa Katonda w’Abebbulaniya bw’agamba: “Leka abantu bange bagende bampeereze.
14  Kubanga kaakano nkusindikira ggwe n’abaweereza bo, n’abantu bo, ebibonyoobonyo byange byonna, olyoke omanye nti tewali mulala alinga nze mu nsi yonna.
15  Nnandibadde nnagolola dda omukono gwange ne nkuleetera ggwe n’abantu bo ekirwadde, ne musaanawo mu nsi.
16  Naye nkulese ng’okyali mulamu nsobole okukulaga amaanyi gange, era n’erinnya lyange lisobole okulangirirwa mu nsi yonna.
17  N’okutuusa kaakano okyekulumbalizza ku bantu bange ng’obagaana okugenda?
18  Mu kiseera nga kino enkya, nja kutonnyesa omuzira ogw’amaanyi ennyo, ogutabangawo mu Misiri kasookedde ebaawo.
19  Kale kaakano lagira bayingize ebisolo byo byonna n’ebintu byo byonna ebiri ku ttale. Omuzira gujja kukuba era gutte buli muntu yenna na buli kisolo kyonna ekinaasangibwa ku ttale nga tekiyingiziddwa mu nnyumba.”’”
20  Oyo yenna ku baweereza ba Falaawo eyatya ekigambo kya Yakuwa, yayanguwa okuyingiza abaweereza be n’ebisolo bye mu nnyumba,
21  naye oyo yenna atassaayo mwoyo ku kigambo kya Yakuwa yaleka abaweereza be n’ebisolo bye ku ttale.
22  Yakuwa n’agamba Musa nti: “Golola omukono gwo eri eggulu omuzira gugwe ku nsi ya Misiri yonna, ne ku bantu ne ku nsolo ne ku bimera byonna ebiri mu nsi ya Misiri.”
23  Musa n’agolola omuggo gwe eri eggulu, Yakuwa n’aleeta ku nsi okubwatuka n’omuzira, era omuliro ne guva mu ggulu ne gugwa ku nsi, era Yakuwa n’atonnyesa omuzira ku nsi ya Misiri.
24  Waaliwo omuzira, era omuliro gwali gwakira mu muzira. Omuzira gwali gwa maanyi nnyo; gwali tegubangawo mu nsi yonna eya Misiri kasookedde efuuka eggwanga.
25  Omuzira gwakuba buli kimu ekyali ku ttale mu nsi yonna eya Misiri; gwakuba abantu n’ensolo, era ne gukuba ebimera byonna, n’emiti gyonna egy’oku ttale.
26  Ekitundu ky’e Goseni ekyalimu Abayisirayiri kye kyokka ekitaakubibwa muzira.
27  Awo Falaawo n’atumya Musa ne Alooni n’abagamba nti: “Ku mulundi guno nsobezza. Yakuwa mutuukirivu, era nze n’abantu bange ffe abali mu nsobi.
28  Weegayirire Yakuwa akomye okubwatuka n’omuzira. Ndi mwetegefu okubaleka mugende, era temujja kweyongera kubeera wano.”
29  Awo Musa n’amugamba nti: “Amangu ddala nga nnaakafuluma ekibuga, nja kuyimusa emikono gyange eri Yakuwa. Okubwatuka kujja kulekera awo, era n’omuzira tegujja kweyongera kugwa, olyoke omanye nti ensi ya Yakuwa.
30  Naye mmanyi nti ggwe n’abaweereza bo temujja kutya Yakuwa Katonda.”
31  Ebigoogwa ne ssayiri byayonoonebwa nnyo kubanga ssayiri yali atuuse okukungulwa ate ebigoogwa byali bimulisizza.
32  Naye eŋŋaano teyayonoonebwa nnyo kubanga yo eyengera luvannyumako.
33  Awo Musa n’ava awaali Falaawo n’afuluma ekibuga n’ayimusa emikono gye eri Yakuwa, okubwatuka n’omuzira ne birekera awo, era n’enkuba n’erekera awo okutonnya.
34  Falaawo bwe yalaba ng’enkuba n’omuzira n’okubwatuka birekedde awo, n’addamu okwonoona era ye n’abaweereza be ne bakakanyaza emitima gyabwe.
35  Omutima gwa Falaawo gweyongera okuba omukakanyavu, era teyaleka Bayisirayiri kugenda, nga Yakuwa bwe yali agambye okuyitira mu Musa.
28  “Mu Bayisirayiri, muganda wo Alooni ne batabani be b’oba oyita bampeereze nga bakabona—Alooni ne batabani be Nadabu, Abiku, Eriyazaali, ne Isamaali.
2  Ojja kukolera muganda wo Alooni ebyambalo ebitukuvu ebinaamuweesanga ekitiibwa n’okumulabisa obulungi.
3  Era ojja kugamba abakugu bonna, abo be mpadde omwoyo ogw’amagezi, bakolere Alooni ebyambalo okulaga nti atukuziddwa okumpeereza nga kabona.
4  “Bino bye byambalo bye banaakola: eky’omu kifuba, efodi, ekizibaawo ekitaliiko mikono, ekkanzu ey’ebyeso, ekiremba, n’eky’okwesiba mu kiwato. Ebyambalo bino ebitukuvu bajja kubikolera Alooni muganda wo ne batabani be, bampeereze nga bakabona.
5  Abakozi abakugu bajja kukozesa wuzi eza zzaabu, wuzi eza bbulu, wuzi eza kakobe, wuzi emmyufu, ne wuzi ennungi eza kitaani.
6  “Bajja kukola efodi mu wuzi eza zzaabu, wuzi eza bbulu, wuzi eza kakobe, wuzi emmyufu, ne wuzi ennungi eza kitaani ezirangiddwa, era ya kutungibwako amasiira.
7  Ejja kubeerako eby’oku bibegaabega bibiri ebigatta enjuyi zaayo zombi.
8  Omusipi omuluke ogw’oku efodi ogw’okugisibisa gujja kukolebwa mu bintu bino bye bimu: wuzi eza zzaabu, wuzi eza bbulu, wuzi eza kakobe, wuzi emmyufu, ne wuzi ennungi eza kitaani ezirangiddwa.
9  “Ojja kufuna amayinja abiri aga sokamu ogooleko amannya g’abaana ba Isirayiri.
10  Amannya mukaaga gajja kuba ku jjinja erimu, n’amalala omukaaga gabe ku jjinja eddala, nga gooleddwako nga bwe baddiriŋŋana mu kuzaalibwa kwabwe.
11  Omuntu akola omulimu gw’okwola ku mayinja ajja kwola amannya g’abaana ba Isirayiri ku mayinja ago abiri nga bwe bayola akabonero ku kintu. Oluvannyuma ajja kugawanga mu bufuleemu obwa zzaabu.
12  Amayinja ago abiri ojja kugateeka ku by’oku bibegaabega ebya efodi gabe amayinja ag’ekijjukizo eri abaana ba Isirayiri, era Alooni anaasitulanga amannya gaabwe ku bibegaabega bye mu maaso ga Yakuwa ng’ekijjukizo.
13  Ojja kukola bufuleemu obwa zzaabu,
14  n’obujegere bubiri obwa zzaabu omulongoofu obulangiddwa ng’omuyondo, era obujegere obwo obulangiddwa ojja kubuyunga ku bufuleemu.
15  “Ojja kufuna omulusi akole eky’omu kifuba eky’okulamuzisa. Kijja kukolebwa mu ngeri y’emu nga efodi. Kijja kukolebwa mu wuzi eza zzaabu, wuzi eza bbulu, wuzi eza kakobe, wuzi emmyufu, ne wuzi ennungi eza kitaani ezirangiddwa.
16  Kijja kuba nga bwe kizingibwamu kyenkanankana ku njuyi zaakyo ennya, ng’obuwanvu bwakyo buli oluta lw’engalo lumu, n’obugazi bwakyo oluta lw’engalo lumu.
17  Ojja kukiteekako amayinja amawange nga gali mu nnyiriri nnya. Olunyiriri olusooka lujja kubaako yodemu, topazi, ne zumaliidi.
18  Olunyiriri olw’okubiri lujja kubaako nofeki, safiro, ne yasepi.
19  Olunyiriri olw’okusatu lujja kubaako lesemi, sevo, ne amesusito.
20  Olunyiriri olw’okuna lujja kubaako kirisoliti, sokamu, ne yasipero. Amayinja ago gajja kuteekebwa mu bufuleemu obwa zzaabu.
21  Amayinja gajja kuba 12 ng’amannya g’abaana ba Isirayiri bwe gali. Buli jjinja lijja kwolebwako nga bwe bayola akabonero ku kintu, nga buli linnya likiikirira ekimu ku bika 12.
22  “Ojja kuteeka ku ky’omu kifuba obujegere obwa zzaabu omulongoofu obulangiddwa ng’omuyondo.
23  Eky’omu kifuba ojja kukikolera empeta bbiri eza zzaabu oziteeke ku nsonda zaakyo ebbiri.
24  Ojja kuyisa obuyondo obubiri obwa zzaabu mu mpeta ezo ebbiri eziri ku nsonda z’eky’omu kifuba.
25  Obusongezo bw’obuyondo obubiri ojja kubuyisa mu bufuleemu obubiri obuli ku by’oku bibegaabega bya efodi ku luuyi lwayo olw’omu maaso.
26  Era ojja kukola empeta bbiri eza zzaabu oziteeke ku nsonda ebbiri ku ludda olw’omunda olw’eky’omu kifuba olutunuuliganye ne efodi.
27  Ojja kukola empeta endala bbiri eza zzaabu oziteeke mu maaso ga efodi wansi w’eby’oku bibegaabega ebibiri, okumpi ne we yeegattira, waggulu w’omusipi omuluke ogwa efodi.
28  Akaguwa aka bbulu kajja kuyisibwa mu mpeta z’eky’omu kifuba ne mu mpeta za efodi, kasibe eky’omu kifuba. Kino kijja kusobozesa eky’omu kifuba okubeera mu kifo kyakyo ku efodi, waggulu w’omusipi omuluke.
29  “Alooni anaasituliranga amannya g’abaana ba Isirayiri ku ky’omu kifuba eky’okulamuzisa ekiri ku kifuba kye, kibeerenga ekijjukizo mu maaso ga Yakuwa bw’anaayingiranga Awatukuvu.
30  Ojja kussa Ulimu ne Sumimu mu ky’omu kifuba eky’okulamuzisa, era bijja kubeeranga ku kifuba kya Alooni bw’anajjanga mu maaso ga Yakuwa; ebintu bino eby’okukozesanga mu kulamula Abayisirayiri Alooni ajja kubisituliranga ku kifuba kye mu maaso ga Yakuwa bulijjo.
31  “Ojja kukola ekizibaawo ekitaliiko mikono ekyambalirwa munda mu efodi nga kyonna kya wuzi za bbulu.
32  Kijja kubaako awayita omutwe. Awayita omutwe wajja kubaako olukugiro olulukiddwa omulusi w’engoye. Wajja kuba nga wafaananako aw’ekyambalo eky’olutalo, waleme okuyulika.
33  Wansi ku ddinda lyakyo lyonna ojja kuteekako enkomamawanga ezikoleddwa mu wuzi eza bbulu, wuzi eza kakobe, ne wuzi emmyufu, era ojja kuteeka obude obwa zzaabu wakati w’enkomamawanga.
34  Ku ddinda ly’ekizibaawo ekitaliiko mikono ojja kuteekako akade aka zzaabu n’enkomamawanga, akade aka zzaabu n’enkomamawanga, ng’ogenda obiddiriŋŋanya bw’otyo ku ddinda lyonna.
35  Alooni ajja kukyambalanga asobole okuweereza; obude bujja kuwulirwanga nga buvuga bw’anaabanga ayingira mu kifo ekitukuvu mu maaso ga Yakuwa era ne bw’anaabanga afuluma, aleme okufa.
36  “Ojja kukola akabaati akamasamasa aka zzaabu omulongoofu oyoleko ebigambo bino: ‘Obutukuvu bwa Yakuwa.’ Ojja kukayolako nga bwe bayola akabonero ku kintu.
37  Ojja kukasiba ku kiremba ng’okozesa akaguwa aka bbulu, era kajja kubeeranga ku luuyi olw’omu maaso olw’ekiremba.
38  Kajja kubeeranga ku kyenyi kya Alooni, era Alooni ajja kuvunaanibwanga bwe wanaabangawo atakutte bulungi bintu bitukuvu, Abayisirayiri bye batukuza nga babiwaayo ng’ebirabo ebitukuvu eri Katonda. Kajja kubeeranga ku kyenyi kye basobole okusiimibwa mu maaso ga Yakuwa.
39  “Ojja kuluka ekkanzu ey’ebyeso mu wuzi ennungi eza kitaani, era ojja kukola ekiremba mu kitaani omulungi, n’eky’okwesiba mu kiwato nga kirukiddwa bulukibwa.
40  “Batabani ba Alooni ojja kubakolera amakanzu n’eby’okwesiba mu kiwato, era n’eby’okwesiba ku mutwe, okubaweesa ekitiibwa n’okubalabisa obulungi.
41  Ojja kubyambaza Alooni muganda wo ne batabani be, era ojja kubafukako amafuta obatongoze era obatukuze bampeereze nga bakabona.
42  Era ojja kubakolera empale ennyimpi eza kitaani omulungi babikke ku bwereere bwabwe. Zijja kuba nga ziva mu kiwato okutuuka mu bisambi.
43  Alooni ne batabani be bajja kuzambalanga nga bazze mu weema ey’okusisinkaniramu, oba nga bagenda okumpi n’ekyoto okuweereza mu kifo ekitukuvu, baleme okubaako omusango ne bafa. Eryo tteeka lya lubeerera eriweereddwa Alooni n’ezzadde lye eririddawo.
27  “Ojja kukola ekyoto mu mbaawo z’omuti gwa sita; obuwanvu kijja kuba emikono etaano, n’obugazi emikono etaano. Kijja kuba n’enjuyi nnya ezenkanankana, era obugulumivu kijja kuba emikono esatu.
2  Ojja kukola amayembe ku nsonda zaakyo ennya; amayembe gajja kuba wamu n’ekyoto, era ojja kukibikkako ekikomo.
3  Ojja kukola obulobo obw’okuyooleramu evvu lyakyo, n’ebitiiyo, n’ebbakuli, n’amakabi, n’eby’okuyooleramu olunyata; ebintu byakyo byonna ojja kubikola mu kikomo.
4  Ekyoto ojja kukikolera ekitindiro eky’ekikomo; era ojja kukola empeta nnya ez’ekikomo, emu ku buli nsonda ennya.
5  Ekitindiro ojja kukiteeka munda, mu makkati g’ekyoto, wansi w’omugo gwakyo.
6  Ekyoto ojja kukikolera emisituliro mu muti gwa sita ogibikkeko ekikomo.
7  Emisituliro gijja kuyingizibwa mu mpeta era gijja kubeeranga ku njuyi zaakyo ebbiri nga kisitulibwa.
8  Ekyoto ojja kukikola mu mbaawo nga kiringa essanduuko etalina ntobo na kisaanikira. Kijja kukolebwa nga bwe yakulaga ku lusozi.
9  “Ojja kukola oluggya lwa weema entukuvu. Ku luuyi olw’ebukiikaddyo, oluggya lujja kubaako entimbe eza wuzi ennungi eza kitaani ezirangiddwa, era oluuyi olwo lujja kuba emikono 100 obuwanvu.
10  Lujja kubaako empagi 20 n’obutoffaali 20 obw’ekikomo obulimu ebituli. Amalobo g’empagi n’ebiyunga byazo bijja kuba bya ffeeza.
11  Entimbe ez’oku luuyi olw’ebukiikakkono nazo zijja kuba emikono 100 obuwanvu; empagi zaalwo zijja kuba 20, obutoffaali bwazo obw’ekikomo obulimu ebituli bujja kuba 20, ate amalobo n’ebiyunga by’empagi bijja kuba bya ffeeza.
12  Ku luuyi olw’ebugwanjuba olw’oluggya, wajja kubaayo entimbe za mikono 50, nga zenkana obugazi bw’oluggya; empagi zijja kuba kkumi, n’obutoffaali obulimu ebituli bujja kuba kkumi.
13  Obugazi bw’oluggya ku luuyi olw’ebuvanjuba bujja kuba emikono 50.
14  Entimbe ku luuyi olwa ddyo olw’omulyango zijja kuba emikono 15; empagi zijja kuba ssatu n’obutoffaali obulimu ebituli bujja kuba busatu.
15  N’entimbe ez’oku luuyi olwa kkono olw’omulyango zijja kuba emikono 15; empagi zijja kuba ssatu n’obutoffaali obulimu ebituli bujja kuba busatu.
16  “Omulyango gw’oluggya gujja kuba n’olutimbe lwa mikono 20 obuwanvu nga lukoleddwa mu wuzi eza bbulu, wuzi eza kakobe, wuzi emmyufu, ne wuzi ennungi eza kitaani ezirangiddwa, nga zonna zirukiddwa wamu; empagi zijja kuba nnya, n’obutoffaali bwazo obulimu ebituli bujja kuba buna.
17  Empagi zonna okwetooloola oluggya zijja kuba n’ebiyunga ebya ffeeza, n’amalobo aga ffeeza, naye obutoffaali bwazo obulimu ebituli bujja kuba bwa kikomo.
18  Obuwanvu bw’oluggya bujja kuba emikono 100, obugazi emikono 50, n’obugulumivu emikono 5; entimbe zaalwo zijja kukolebwa mu wuzi ennungi eza kitaani ezirangiddwa, ate obutoffaali bwalwo obulimu ebituli bujja kuba bwa kikomo.
19  Ebintu byonna eby’okukozesa mu buweereza obw’oku weema entukuvu, n’enninga zaayo era n’enninga z’oluggya zonna, bijja kuba bya kikomo.
20  “Ojja kulagira Abayisirayiri bakuleetere amafuta g’ezzeyituuni amalongoofu ag’okuteeka mu kikondo ky’ettaala, kisobozese ettaala okwakanga bulijjo.
21  Buli kawungeezi, Alooni anaakoleezanga ettaala era n’akakasa nti zisigala zaakira mu maaso ga Yakuwa okutuusa ku makya, mu weema ey’okusisinkaniramu, ebweru w’olutimbe oluli okumpi n’Obujulirwa. Eryo tteeka lya lubeerera Abayisirayiri lye banaakwatanga mu mirembe gyabwe gyonna.
7  Awo Yakuwa n’agamba Musa nti: “Laba, nkufudde nga Katonda eri Falaawo ate Alooni muganda wo ajja kuba nnabbi wo.
2  Ojja kubuulira Alooni muganda wo buli kye nnaakulagira, era Alooni y’ajja okwogera eri Falaawo, era oluvannyuma Falaawo ajja kuleka Abayisirayiri bave mu nsi ye.
3  Naye nze nja kuleka omutima gwa Falaawo gube mukakanyavu era nja kukola obubonero bungi n’ebyamagero bingi mu nsi ya Misiri.
4  Naye Falaawo tajja kubawuliriza, era nja kussa omukono gwange ku Misiri nzigyeyo abantu bange abangi, Abayisirayiri, era mbonereze ensi ya Misiri.
5  Abamisiri bajja kumanya nti nze Yakuwa bwe nnaagolola omukono gwange ne nnwanyisa Misiri, ne nzigya Abayisirayiri mu bo.”
6  Musa ne Alooni baakola nga Yakuwa bwe yabalagira; baakolera ddala bwe batyo.
7  We baayogerera ne Falaawo, Musa yalina emyaka 80, ate nga Alooni alina emyaka 83.
8  Awo Yakuwa n’agamba Musa ne Alooni nti:
9  “Falaawo bw’anaabagamba nti, ‘Mukoleewo ekyamagero,’ ojja kugamba Alooni nti, ‘Ddira omuggo gwo ogusuule wansi mu maaso ga Falaawo.’ Gujja kufuuka omusota omunene.”
10  Musa ne Alooni ne bagenda eri Falaawo ne bakolera ddala nga Yakuwa bwe yali abalagidde. Alooni n’asuula omuggo gwe wansi mu maaso ga Falaawo n’abaweereza be, ne gufuuka omusota omunene.
11  Kyokka Falaawo n’atumya abasajja abagezigezi n’abalogo, era bakabona b’e Misiri abaakolanga eby’obufumu nabo ne bakola ekintu kye kimu nga bakozesa eddogo lyabwe.
12  Buli omu ku bo yasuula omuggo gwe wansi ne gufuuka omusota omunene, naye omuggo gwa Alooni gwamira emiggo gyabwe.
13  Kyokka omutima gwa Falaawo ne gukakanyala, n’atabawuliriza, nga Yakuwa bwe yali agambye.
14  Awo Yakuwa n’agamba Musa nti: “Omutima gwa Falaawo mukakanyavu. Agaanye okuleka abantu okugenda.
15  Ojja kugenda eri Falaawo enkya ku makya. Laba! Ajja kuba agenda ku mugga. Ojja kuyimirira ku mabbali g’Omugga Kiyira omulinde, era ojja kutwala omuggo ogwafuuka omusota.
16  Ojja kumugamba nti, ‘Yakuwa Katonda w’Abebbulaniya antumye gy’oli, era agambye nti: “Leka abantu bange bagende bampeereze mu ddungu,” naye n’okutuusa kaakano okyagaanye.
17  Bw’ati Yakuwa bw’agamba: “Ku kino kw’onoomanyira nti nze Yakuwa. Omuggo gwe nkutte mu ngalo ŋŋenda kugukuba ku mazzi g’Omugga Kiyira, era gajja kufuuka omusaayi.
18  Ebyennyanja ebiri mu Kiyira bijja kufa, Omugga Kiyira gujja kuwunya ekivundu, era Abamisiri tebajja kusobola kunywa mazzi ga Kiyira.”’”
19  Awo Yakuwa n’agamba Musa nti: “Gamba Alooni nti, ‘Kwata omuggo gwo ogolole omukono gwo ku mazzi g’e Misiri, ku migga gyayo, ku bugga bwayo, ku ntobazi zaayo, ne ku ebyo byonna omuterekebwa amazzi, amazzi gonna gafuuke omusaayi.’ Omusaayi gujja kuba mu nsi yonna eya Misiri ne mu bibya byabwe eby’emiti n’eby’amayinja.”
20  Amangu ago Musa ne Alooni ne bakola nga Yakuwa bwe yali abalagidde. Alooni n’agalula omuggo n’akuba ku mazzi ag’Omugga Kiyira nga Falaawo n’abaweereza be balaba, amazzi gonna agaali mu mugga ne gafuuka omusaayi.
21  Ebyennyanja ebyali mu mugga ne bifa, omugga ne gutandika okuwunya ekivundu, era Abamisiri baali tebayinza kunywa ku mazzi ga Kiyira; omusaayi gwali mu nsi ya Misiri yonna.
22  Naye bakabona b’e Misiri abaakolanga eby’obufumu nabo ne bakola ekintu kye kimu nga beeyambisa amagezi ag’ekyama; omutima gwa Falaawo ne gweyongera okuba omukakanyavu n’atawuliriza Musa ne Alooni nga Yakuwa bwe yali agambye.
23  Falaawo n’addayo mu nnyumba ye, era na kino n’atakissaako mwoyo.
24  Abamisiri bonna ne bagenda ne basima okumpi ne Kiyira bafune amazzi ag’okunywa kubanga baali tebasobola kunywa ku mazzi ga Kiyira.
25  Ne wayitawo ennaku musanvu nga Yakuwa amaze okufuula amazzi g’Omugga Kiyira omusaayi.
34  Awo Yakuwa n’agamba Musa nti: “Weetemere ebipande bibiri eby’amayinja nga biringa biri ebyasooka, era nja kuwandiika ku bipande ebyo ebigambo ebyali ku bipande ebyasooka bye wamenya.
2  Weeteekereteekere olw’enkya kubanga ku makya ojja kugenda ku Lusozi Sinaayi oyimirire eyo mu maaso gange ku ntikko y’olusozi.
3  Naye tewabaawo muntu n’omu ayambuka naawe, era tewalabibwa muntu mulala yenna awantu wonna ku lusozi. Ate era tewaba ndiga wadde ente eziriira mu maaso g’olusozi olwo.”
4  Awo Musa n’atema ebipande by’amayinja bibiri nga biringa biri ebyasooka, n’agolokoka ku makya nnyo n’ayambuka ku Lusozi Sinaayi nga Yakuwa bwe yali amulagidde, n’atwala n’ebipande by’amayinja ebibiri.
5  Awo Yakuwa n’akkira mu kire n’ayimirira eyo naye, n’alangirira erinnya lya Yakuwa.
6  Yakuwa n’ayita mu maaso ge ng’alangirira nti: “Yakuwa, Yakuwa, Katonda omusaasizi era ow’ekisa, alwawo okusunguwala era alina okwagala kungi okutajjulukuka n’amazima amangi,
7  alaga okwagala okutajjulukuka eri enkumi n’enkumi, asonyiwa ensobi, okwonoona, n’ebibi, naye atalirema kubonereza oyo aliko omusango, abonereza abaana n’abazzukulu n’abaana b’abazzukulu olw’ensobi za bakitaabwe.”
8  Awo Musa n’ayanguwa n’akka ku maviivi n’avunnama.
9  N’agamba nti: “Ai Yakuwa, bwe mba nga nsiimibwa mu maaso go, nkwegayiridde Yakuwa, gendera wakati mu ffe, wadde nga tuli bantu bakakanyavu, era tusonyiwe ensobi zaffe n’ebibi byaffe, era otutwale ng’abantu bo.”
10  N’amuddamu nti: “Laba nkola nammwe endagaano: Nja kukolera mu maaso g’abantu bo bonna ebintu eby’ekitalo ebitakolebwangako mu nsi yonna oba mu mawanga gonna; era abantu bonna b’olimu bajja kulaba ebikolwa bya Yakuwa, kubanga ekintu kye mbakolera kyewuunyisa.
11  “Ssaayo omwoyo ku ebyo bye nkulagira leero. Laba ngoba mu maaso go Abaamoli, Abakanani, Abakiiti, Abaperizi, Abakiivi, n’Abayebusi.
12  Weegendereze oleme kukola ndagaano n’abantu ababeera mu nsi gy’ogendamu, kireme okuba ekyambika gye muli.
13  Naye ebyoto byabwe mujja kubimenyaamenya, n’empagi zaabwe ezisinzibwa mujja kuzibetenta, era n’ebikondo byabwe ebisinzibwa mujja kubitemaatema.
14  Tovunnamiranga katonda mulala yenna, kubanga Yakuwa amanyiddwa nga Katonda ayagala abantu okumwemalirako. Ye Katonda ayagala abantu okumwemalirako.
15  Weegendereze oleme kukola ndagaano n’abantu ababeera mu nsi eyo, kubanga bwe banaaba nga benda ne bakatonda baabwe, era nga bawaayo ssaddaaka eri bakatonda baabwe, wajja kubaawo akuyita olye ku ssaddaaka ye.
16  N’ekinaavaamu, ojja kuwasiza batabani bo abamu ku bawala baabwe era bawala baabwe bajja kwenda ne bakatonda baabwe, baleetere batabani bo okwenda ku bakatonda baabwe.
17  “Teweekoleranga bakatonda ab’ebyuma.
18  “Ojja kukwatanga Embaga ey’Emigaati Egitali Mizimbulukuse. Ojja kulyanga emigaati egitali mizimbulukuse nga bwe nnakulagira; kino ojja kukikolanga okumala ennaku musanvu mu kiseera ekigereke mu mwezi gwa Abibu, kubanga omwezi gwa Abibu gwe waviiramu e Misiri.
19  “Buli mwana ow’obulenzi omubereberye wange, nga mw’otwalidde n’ebisolo byo byonna, k’ebe nte ennume oba endiga ennume embereberye.
20  Omwana gw’endogoyi omubereberye ogununuzanga endiga. Naye bw’otoogununulenga omenyanga ensingo yaagwo. Buli mwana ow’obulenzi omubereberye mu baana bo omununulanga. Tewabanga n’omu ajja mu maaso gange ngalo nsa.
21  “Ojja kukolanga emirimu mu nnaku mukaaga, naye ku lunaku olw’omusanvu ojja kuwummulanga. Ne mu kiseera eky’okulima n’eky’okukungula ojja kuwummulanga.
22  “Ojja kukwatanga Embaga ey’Amakungula ng’okozesa ebibala by’eŋŋaano ebibereberye, era ojja kukwatanga n’Embaga ey’Ensiisira ku nkomerero y’omwaka.
23  “Emirundi esatu mu mwaka, abasajja bo bonna bajja kulabikanga mu maaso ga Yakuwa Katonda wa Isirayiri, Mukama ow’amazima.
24  Kubanga nja kugoba amawanga mu maaso go, era ngaziye ensi yo; tewali n’omu ajja kwegomba nsi yo ng’ogenze okulabika mu maaso ga Yakuwa Katonda wo emirundi esatu mu mwaka.
25  “Omusaayi gwa ssaddaaka yange toguweerangayo wamu n’ekintu kyonna ekirimu ekizimbulukusa. Ssaddaaka ey’embaga ey’Okuyitako tesigalangawo okutuusa enkeera.
26  “Oleetanga mu nnyumba ya Yakuwa Katonda wo ebibala by’ettaka lyo ebibereberye ebisingayo obulungi. “Tofumbiranga mwana gwa mbuzi mu mata ga nnyina waagwo.”
27  Yakuwa era n’agamba Musa nti: “Ojja kuwandiika ebigambo bino, kubanga endagaano gye nkola naawe era ne Isirayiri ngyesigamya ku bigambo bino.”
28  Musa yabeera eyo ne Yakuwa okumala ennaku 40 emisana n’ekiro. Teyalya mmere era teyanywa mazzi. Yawandiika ku bipande by’amayinja ebigambo by’endagaano, Amateeka Ekkumi.
29  Awo Musa n’akka okuva ku Lusozi Sinaayi ng’akutte ebipande eby’amayinja ebibiri eby’Obujulirwa mu mukono gwe. Naye Musa teyamanya nti yali ayakaayakana mu maaso olw’okuba yali ayogedde ne Katonda.
30  Alooni n’Abayisirayiri bonna bwe baalaba nga Musa ayakaayakana mu maaso, ne batya okumusemberera.
31  Naye Musa n’abayita. Awo Alooni n’abakulu bonna ab’omu kibiina ne bagenda gy’ali, n’ayogera nabo.
32  Oluvannyuma Abayisirayiri bonna ne basembera we yali n’abawa ebiragiro byonna Yakuwa bye yali amuweeredde ku Lusozi Sinaayi.
33  Musa bwe yamalanga okwogera nabo nga yeebikka ekitambaala mu maaso.
34  Naye bwe yagendanga mu maaso ga Yakuwa okwogera naye, nga yeggyako ekitambaala okutuusa lwe yafulumanga. Oluvannyuma yafulumanga n’ategeeza Abayisirayiri ebiragiro ebyabanga bimuweereddwa.
35  Abayisirayiri bwe baalabanga nga Musa ayakaayakana mu maaso, nga Musa addamu okwebikka ekitambaala mu maaso okutuusa lwe yayingiranga okwogera ne Katonda.
37  Awo Bezaleeri n’akola Essanduuko mu mbaawo z’omuti gwa sita. Obuwanvu bwayo bwali emikono ebiri n’ekitundu, obugazi bwayo bwali omukono gumu n’ekitundu, ate obugulumivu bwayo bwali omukono gumu n’ekitundu.
2  Yagibikkako zzaabu omulongoofu munda ne kungulu, era n’agissaako omuge ogwa zzaabu.
3  Bwe yamala n’agikolera empeta nnya eza zzaabu n’aziteeka waggulu w’amagulu gaayo ana, ng’ebbiri ziri ku ludda olumu ate ng’endala ebbiri ziri ku ludda olulala.
4  Ate era yakola emisituliro mu mbaawo z’omuti gwa sita n’agibikkako zzaabu.
5  Emisituliro yagiyingiza mu mpeta ezaali ku Ssanduuko eruuyi n’eruuyi, nga gya kusituzanga Essanduuko.
6  Yakola eky’okubikkako ekya zzaabu omulongoofu; obuwanvu bwakyo bwali emikono ebiri n’ekitundu ate obugazi omukono gumu n’ekitundu.
7  Era yaweesa bakerubi babiri mu zzaabu ng’akozesa ennyondo n’abateeka ku njuyi zombi ez’eky’okubikkako.
8  Kerubi omu yali ku ludda olumu ate kerubi omulala yali ku ludda olulala. Yakola bakerubi n’abateeka ku njuyi zaakyo zombi.
9  Ebiwaawaatiro bya bakerubi byali byanjuluziddwa waggulu, nga basiikiriza eky’okubikkako n’ebiwaawaatiro byabwe. Baali batunuuliganye, ng’obwenyi bwabwe butunudde ku ky’okubikkako.
10  Era yakola emmeeza mu mbaawo z’omuti gwa sita; obuwanvu yali emikono ebiri, obugazi yali omukono gumu, ate obugulumivu yali omukono gumu n’ekitundu.
11  Yagibikkako zzaabu omulongoofu era n’agissaako omuge ogwa zzaabu.
12  Bwe yamala n’akola omugo gwayo, ng’obugazi bwagwo bwenkana ekibatu, era n’agissaako omuge ogwa zzaabu.
13  Ate era yagikolera empeta nnya eza zzaabu n’aziteeka ku nsonda ennya amagulu we gakwataganira n’emmeeza.
14  Empeta ezo zaali kumpi n’omugo, nga za kuwanirira emisituliro egy’okusituza emmeeza.
15  Era yakola emisituliro mu mbaawo z’omuti gwa sita n’agibikkako zzaabu, nga gya kusituzanga emmeeza.
16  Ebyo bwe byaggwa, n’akola ebintu by’oku mmeeza mu zzaabu omulongoofu—ebibya byayo, ebikopo byayo, ebbakuli zaayo, n’ensumbi zaayo, ebyali eby’okukozesa okufuka ebiweebwayo eby’eby’okunywa.
17  Era yakola ekikondo ky’ettaala ekya zzaabu omulongoofu. Yakiweesa ng’akozesa ennyondo. Entobo yaakyo n’enduli yaakyo n’obukopo bwakyo n’ebituttwa byakyo n’ebimuli byakyo byonna byali wamu.
18  Amatabi mukaaga gaali gava ku kikondo, ng’amatabi asatu gava ku ludda lwakyo olumu ate ng’amatabi amalala asatu gava ku ludda lwakyo olulala.
19  Ku buli limu ku matabi asatu agaali ku ludda olumu olw’ekikondo ky’ettaala kwaliko obukopo busatu obulinga ebimuli by’omuloozi, n’ebituttwa, n’ebimuli, nga byonna bigenda biddiriŋŋana, ne ku buli limu ku matabi asatu ag’oludda olulala kwaliko obukopo busatu obulinga ebimuli by’omuloozi, n’ebituttwa, n’ebimuli, nga byonna bigenda biddiriŋŋana. Amatabi gonna omukaaga agaali ku kikondo ky’ettaala bwe gatyo bwe gaakolebwa.
20  Ku nduli y’ekikondo ky’ettaala kwaliko obukopo buna obulinga ebimuli by’omuloozi, n’ebituttwa, n’ebimuli, nga byonna bigenda biddiriŋŋana.
21  Wansi w’amatabi abiri agasooka agava ku nduli y’ekikondo ky’ettaala waaliwo ekituttwa, ne wansi w’amatabi abiri agaddako waaliwo ekituttwa, era ne wansi w’amatabi abiri agasembayo waaliwo ekituttwa. Bwe kityo bwe kyali wansi w’amatabi gonna omukaaga agava ku nduli y’ekikondo ky’ettaala.
22  Ebituttwa n’amatabi n’ekikondo ky’ettaala kyonna byaweesebwa n’ennyondo mu zzaabu omulongoofu nga byonna biri wamu.
23  Ettaala zaakyo omusanvu, ne magalo zaakyo, n’eby’okuteekangamu evvu ly’entambi yabikola mu zzaabu omulongoofu.
24  Ekikondo ky’ettaala n’ebintu byakyo byonna yabikola mu ttalanta ya zzaabu omulongoofu.
25  Awo n’akola ekyoto eky’obubaani mu mbaawo z’omuti gwa sita. Enjuyi zaakyo ennya zaali zenkanankana; obuwanvu yali omukono gumu, obugazi omukono gumu, n’obugulumivu emikono ebiri. Amayembe gaakyo gaali ga muti gumu nakyo.
26  Yakibikkako zzaabu omulongoofu kungulu ne ku njuyi zaakyo zonna ne ku mayembe gaakyo, era yakissaako omuge ogwa zzaabu.
27  Yakikolera empeta bbiri eza zzaabu n’aziteeka wansi w’omuge gwakyo ku njuyi bbiri ezitunuuliganye, nga za kuwaniriranga emisituliro egy’okukisituza.
28  Oluvannyuma yakola emisituliro mu mbaawo z’omuti gwa sita n’agibikkako zzaabu.
29  Ate era yakola amafuta amatukuvu n’obubaani obw’akaloosa obulongoofu nga bitabuddwa mu ngeri ya kikugu.
23  “Tosaasaanyanga eby’obulimba. Teweekobaananga n’omuntu omubi n’oba omujulizi ow’ettima.
2  Togobereranga abangi okukola ebintu ebibi; tovanga ku bwenkanya n’owa obujulizi obw’obulimba olw’okuba abangi kye bakoze.
3  Tobangako ludda lwe weekubiirako mu nkaayana z’omwavu.
4  “Bw’osanganga ente oba endogoyi y’omulabe wo ng’ebuze, ogizzangayo gy’ali.
5  Bw’olabanga endogoyi y’omuntu atakwagala ng’egudde n’omugugu gwayo togiyitangako buyisi. Omuyambanga n’ogiggyako omugugu.
6  “Tosalirizanga ng’osala omusango gw’omwavu ali mu mmwe.
7  “Weewalenga okuwaayiriza, era tottanga muntu atalina musango era n’omutuukirivu, kubanga omubi sirimuyita mutuukirivu.
8  “Tokkirizanga nguzi, kubanga enguzi eziba amaaso g’abantu abalaba obulungi era esobola okukyamya ebigambo by’abatuukirivu.
9  “Tonyigirizanga mugwira. Mumanyi kye kitegeeza okuba omugwira, kubanga mwali bagwira mu nsi ya Misiri.
10  “Onoosiganga ensingo mu nnimiro yo era n’okungula ebirime byo okumala emyaka mukaaga.
11  Naye mu mwaka ogw’omusanvu togirimanga; ogirekanga n’ewummula. Abaavu mu bantu bo be banaalyanga ebyamu, bye banaalekangamu binaaliibwanga ensolo ez’omu nsiko. Bw’otyo bw’onookolanga ennimiro yo ey’emizabbibu n’ey’emizeyituuni.
12  “Onookolanga emirimu gyo okumala ennaku mukaaga naye ku lunaku olw’omusanvu tookolenga, ente yo n’endogoyi yo bisobole okuwummula, era n’omwana w’omuzaana wo n’omugwira nabo bawummule.
13  “Mufubenga okukola byonna bye mbagambye era temukoowoolanga mannya ga bakatonda balala; tegawulirwanga ku mimwa gyammwe.
14  “Onookwatanga embaga zange emirundi esatu buli mwaka.
15  Onookwatanga Embaga ey’Emigaati Egitali Mizimbulukuse. Mu kiseera ekigereke mu mwezi gwa Abibu, onoolyanga emigaati egitali mizimbulukuse okumala ennaku musanvu nga bwe nnakulagira, kubanga ekyo kye kiseera kye waviiramu e Misiri. Tewabanga n’omu ajja mu maaso gange ngalo nsa.
16  Era onookwatanga Embaga ey’Amakungula g’ebibala ebibereberye eby’emirimu gyo, ag’ebyo bye wasiga mu nnimiro; n’Embaga ey’Ensiisira ku nkomerero y’omwaka bw’onookungulanga ebibala eby’emirimu gyo mu nnimiro.
17  Emirundi esatu mu mwaka, abasajja bo bonna bajja kulabikanga mu maaso ga Yakuwa, Mukama ow’amazima.
18  “Omusaayi gwa ssaddaaka yange toguweerangayo wamu n’ekintu kyonna ekirimu ekizimbulukusa. Bw’owangayo ssaddaaka ez’amasavu ku mbaga zange, tezisigalangawo okutuusa enkeera.
19  “Oleetanga ebibala ebibereberye ebisingayo obulungi eby’ennimiro yo mu nnyumba ya Yakuwa Katonda wo. “Tofumbiranga mwana gwa mbuzi mu mata ga nnyina waagwo.
20  “Ntuma malayika okukukulemberamu akukuume mu kkubo era akutuuse mu kifo kye ntegese.
21  Muwulirize era mugondere. Tomujeemera kubanga tajja kubasonyiwa byonoono byammwe, olw’okuba ajjira mu linnya lyange.
22  Naye bw’onoomugonderanga era n’okola byonna bye ŋŋamba, nja kuba mulabe eri abalabe bo era nnwanyise abo abakulwanyisa.
23  Malayika wange ajja kukukulemberamu akutuuse eri Abaamoli, Abakiiti, Abaperizi, Abakanani, Abakiivi, n’Abayebusi, era nja kubasaanyaawo.
24  Tovunnamiranga bakatonda baabwe era tosendebwasendebwanga kubaweereza, era tokoppanga bikolwa byabwe. Naye onoobazikiriza era n’omenyaamenya empagi zaabwe ze basinza.
25  Muweerezenga Yakuwa Katonda wammwe, era anaawanga omukisa emmere yammwe n’amazzi gammwe. Nja kuggya endwadde mu mmwe.
26  Abakazi b’omu nsi yo tebaavengamu mbuto era tebaabenga bagumba, era nja kukuwangaaza.
27  “Nja kusindika entiisa yange mu maaso go, era nja kutabulatabula abantu bonna b’onoosanga, era nja kuleetera abalabe bo bonna okukudduka nga bawanguddwa.
28  Nja kusindika entiisa ekukulemberemu, era ejja kugoba Abakiivi, Abakanani, n’Abakiiti mu maaso go.
29  Sijja kubagoba mu maaso go mu mwaka gumu, ensi ereme kufuuka matongo n’ensolo ez’omu nsiko zireme kweyongera bungi ne zikukola akabi.
30  Nja kubagoba mpolampola mu maaso go okutuusa lw’oliyala ensi yonna n’eba yiyo.
31  “Nja kussaawo ensalo zo okuva ku Nnyanja Emmyufu okutuuka ku nnyanja y’Abafirisuuti, n’okuva mu ddungu okutuuka ku Mugga; abantu b’omu nsi eyo nja kubawaayo mu mukono gwo era ojja kubagoba mu maaso go.
32  Tokolanga ndagaano nabo oba ne bakatonda baabwe.
33  Tebabeeranga mu nsi yo baleme okukuleetera okwonoona mu maaso gange. Bw’onooweereza bakatonda baabwe, kijja kuba kyambika gy’oli.”
22  “Omuntu bw’abbanga ente oba endiga n’agitta oba n’agitunda, aliwanga ente ttaano olw’ente emu, ate endiga nnya olw’endiga emu.
2  (“Omubbi bw’asangibwanga ng’amenya enju n’akubibwa n’afa, amusse taabengako musango gwa kuyiwa musaayi.
3  Naye bwe kibangawo ng’enjuba evuddeyo, amusse anaabangako omusango gw’okuyiwa omusaayi.) “Omubbi anaaliwanga olw’ekyo ky’anaabanga abbye. Bw’abanga talina ky’alina atundibwanga okusasula by’anaabanga abbye.
4  Bw’asangibwanga n’ekintu ekibbe nga kikyali kiramu, k’ebe nte oba ndogoyi oba ndiga, emu anaagisasulangamu bbiri.
5  “Omuntu bw’atwalanga ensolo ze mu nnimiro yonna oba mu nnimiro ey’emizabbibu, n’azireka ne zirya ebintu mu nnimiro y’omuntu omulala, anaaliwanga ng’awaayo eby’omu nnimiro ye ebisingayo obulungi oba ebibala by’omu nnimiro ye ey’emizabbibu ebisingayo obulungi.
6  “Omuntu bw’anaakoleezanga omuliro ne gulanda ne gwokya obuti obw’amaggwa, ebinywa, ebirime, oba omusiri gw’ebirime gwonna, oyo anaabanga agukoleezezza anaaliwanga ebyo ebinaabanga byokeddwa.
7  “Omuntu bw’anaateresanga munne ssente oba ebintu ne babibbira mu nnyumba ye, omubbi bw’azuulibwanga, anaaliwanga ekikubisaamu emirundi ebiri.
8  Naye omubbi bw’ataazuulibwenga, nnannyini nnyumba anaatwalibwanga mu maaso ga Katonda ow’amazima okusobola okumanya obanga ye yatwala ebintu bya munne.
9  Bwe wabangawo enkaayana wakati w’abantu ababiri ezikwata ku nte, endogoyi, endiga, olugoye oba ekintu ekirala kyonna ekyabula, omu ku bo ng’agamba nti: “Kino kyange!” Ensonga zaabwe banaazitwalanga mu maaso ga Katonda ow’amazima. Oyo Katonda gw’anaagambanga nti y’aliko omusango, anaaliyiriranga munne ebikubisaamu emirundi ebiri.
10  “Omuntu bw’anaawanga munne endogoyi, ente, endiga, oba ensolo yonna ey’awaka okugimukuumira, n’efa oba n’etuukibwako akabi oba n’etwalibwa nga tewali alaba,
11  gwe baagiwa alayiranga mu maaso ga Yakuwa nti teyatwala bintu bya munne; nnannyini yo akkirizanga era gwe baagiwa taaliwenga.
12  Naye bw’eba nga yamubbibwako, anaaliyiriranga nnannyini yo.
13  Bw’eba nga yataagulwataagulwa ensolo ey’omu nsiko, agireetanga n’eba obujulizi. Taaliyirirenga kintu ekitaaguddwataaguddwa ensolo ey’omu nsiko.
14  “Omuntu bw’aneeyazikanga ensolo ku munne n’etuukibwako akabi oba n’efa nga nnannyini yo tali nayo, oyo anaabanga agyeyazise anaaliwanga.
15  Naye nnannyini nsolo eyo bw’anaabanga nayo, eyagyeyazika taaliwenga. Bw’eba nga yali mpangise, ssente ez’okugipangisa ze zokka ezinaasasulwanga.
16  “Omusajja bw’asendasendanga omuwala embeerera nga tewali yali amulagaanyizza kumuwasa, ne yeegatta naye, asasulanga ebintu ebyetaagibwa okusobola okumuwasa n’amutwala abeere mukazi we.
17  Kitaawe w’omuwala bw’agaaniranga ddala okumumuwa, omusajja oyo asasulanga ssente ezenkana n’ezo ezisasulwa okuwasa omukazi.
18  “Omukazi omulogo omuttanga.
19  “Omuntu yenna aneebakanga n’ensolo anattibwanga.
20  “Omuntu anaawangayo ssaddaaka eri katonda omulala atali  Yakuwa, anaazikirizibwanga.
21  “Toyisanga bubi omugwira era tomunyigirizanga, kubanga nammwe mwali bagwira mu nsi ya Misiri.
22  “Temubonyaabonyanga nnamwandu oba omwana atalina kitaawe.
23  Bwe munaababonyaabonyanga ne bankaabirira, siiremenga kuwulira kukaaba kwabwe;
24  obusungu bwange bujja kubuubuuka, era nja kubatta n’ekitala, bakazi bammwe bafuuke bannamwandu n’abaana bammwe babeere nga tebalina bakitaabwe.
25  “Bw’owolanga ssente omu ku bantu bange omwavu, abeera mu mmwe, tobeeranga ng’omuwozi wa ssente. Tomusabanga magoba.
26  “Bw’oggyanga ku munno ekyambalo kye okuba omusingo, okimuddizanga ng’enjuba tennagwa.
27  Kubanga kye ky’okwebikka kyokka ky’alina; lwe lugoye olubikka omubiri gwe; aneebikka ki? Bw’anankaabirira, nja kumuwulira kubanga ndi musaasizi.
28  “Tovvoolanga Katonda era tokolimiranga mwami yenna mu bantu bo.
29  “Tolonzalonzanga kuwaayo ku birime by’onoobanga obazizza ne ku bungi bw’ebyo ebiva mu masogolero go. Omubereberye mu baana bo ab’obulenzi onoomumpanga.
30  Bw’oti bw’onookolanga omwana gw’ente zo n’ogw’endiga zo omubereberye: Gunaabanga ne nnyina waagwo okumala ennaku musanvu, ku lunaku olw’omunaana n’olyoka ogumpa.
31  “Mubenga batukuvu mu maaso gange; temulyanga nnyama ya kintu kyonna ekitaaguddwataaguddwa ensolo ey’omu nsiko. Mugiwanga embwa.
38  Yakola ekyoto eky’ebiweebwayo ebyokebwa mu mbaawo z’omuti gwa sita. Enjuyi zaakyo ennya zaali zenkanankana; obuwanvu kyali emikono etaano, obugazi emikono etaano, ate obugulumivu emikono esatu.
2  Oluvannyuma yakola amayembe gaakyo ku nsonda zaakyo ennya. Amayembe gaakyo gaali ga muti gumu nakyo, era yakibikkako ekikomo.
3  Bwe yamala, n’akola ebintu byonna eby’ekyoto: ebintu eby’okuyooleramu evvu, ebitiiyo, ebbakuli, amakabi n’eby’okuyooleramu olunyata. Ebintu byakyo byonna yabikola mu kikomo.
4  Ate era ekyoto yakikolera ekitindiro eky’ekikomo; kyali mu makkati g’ekyoto wansi w’omugo gwakyo.
5  Awo n’akola empeta nnya ku nsonda ennya okumpi n’ekitindiro eky’ekikomo, nga za kuwaniriranga emisituliro.
6  Oluvannyuma yakola emisituliro mu mbaawo z’omuti gwa sita n’agibikkako ekikomo.
7  Yateeka emisituliro mu mpeta ezaali ku njuyi z’ekyoto, nga gya kusituzanga ekyoto. Ekyoto yakikola ng’essanduuko ey’embaawo etalina ntobo na kisaanikira.
8  Ate era yakola ebbenseni n’ekintu kw’etuula nga bya kikomo; yakozesa endabirwamu z’abakazi abaali bategekeddwa okuweereza ku mulyango gwa weema ey’okusisinkaniramu.
9  Awo n’akola oluggya. Oluuyi olw’ebukiikaddyo olw’oluggya, yalukolera entimbe mu wuzi ennungi eza kitaani ezirangiddwa, era obuwanvu bwazo bwali emikono 100.
10  Empagi zaali 20 n’obutoffaali obw’ekikomo obulimu ebituli bwali 20. Amalobo g’empagi n’ebiyunga byazo byali bya ffeeza.
11  Entimbe ez’oku luuyi olw’ebukiikakkono zaali emikono 100. Empagi zaazo 20 n’obutoffaali bwazo 20 obulimu ebituli byali bya kikomo. Amalobo g’empagi n’ebiyunga byazo byali bya ffeeza.
12  Naye ku luuyi olw’ebugwanjuba entimbe zaali emikono 50 obugazi. Empagi zaali kkumi n’obutoffaali obulimu ebituli bwali kkumi. Amalobo g’empagi n’ebiyunga byazo byali bya ffeeza.
13  Obugazi bw’entimbe ez’oku luuyi olw’ebuvanjuba bwali emikono 50.
14  Entimbe ez’oku luuyi olwa ddyo olw’omulyango zaali emikono 15, n’empagi ssatu, n’obutoffaali obulimu ebituli busatu.
15  Ate entimbe ez’oku luuyi olwa kkono olw’omulyango zaali emikono 15 obuwanvu, n’empagi ssatu, n’obutoffaali obulimu ebituli busatu.
16  Entimbe zonna okwetooloola oluggya zaakolebwa mu wuzi ennungi eza kitaani ezirangiddwa.
17  Obutoffaali bw’empagi obulimu ebituli bwali bwa kikomo. Amalobo g’empagi n’ebiyunga byazo byali bya ffeeza; emitwe gy’empagi gyali gibikkiddwako ffeeza, era empagi zonna ez’oluggya zaalina ebiyunga ebya ffeeza.
18  Olutimbe lw’omu mulyango gw’oluggya lwali lulukiddwa mu wuzi eza bbulu, wuzi eza kakobe, wuzi emmyufu, ne wuzi ennungi eza kitaani ezirangiddwa. Lwali emikono 20 obuwanvu, ate obugulumivu lwali emikono 5, nga lwenkana n’entimbe z’oluggya obugulumivu.
19  Empagi zaalwo ennya n’obutoffaali bwazo obuna obulimu ebituli byali bya kikomo. Amalobo gaazo gaali ga ffeeza, era emitwe gyazo n’ebiyunga byazo byali bibikkiddwako ffeeza.
20  Enninga za weema entukuvu zonna n’ez’oluggya zaali za kikomo.
21  Bino ebiddirira lwe lukalala lw’ebintu ebyakozesebwa okuzimba weema entukuvu, weema entukuvu ey’Obujulirwa, Musa lwe yalagira lukolebwe, era nga bwali buvunaanyizibwa bw’Abaleevi nga bagoberera obulagirizi bwa Isamaali mutabani wa Alooni kabona.
22  Bezaleeri mutabani wa Wuli, mutabani wa Kuli ow’omu kika kya Yuda yakola byonna Yakuwa bye yalagira Musa.
23  Yali wamu ne Okoliyaabu mutabani wa Akisamaki ow’omu kika kya Ddaani, eyali omukugu mu by’emikono, omutunzi w’amasiira, era omulusi akozesa wuzi eza bbulu, wuzi eza kakobe, wuzi emmyufu, ne wuzi ennungi eza kitaani.
24  Zzaabu yenna eyakozesebwa ku mulimu gwonna ogw’ekifo ekitukuvu yali yenkana zzaabu eyaweebwayo ng’ekiweebwayo ekiwuubibwa, nga ze ttalanta 29 ne sekeri 730, okusinziira ku sekeri ey’omu kifo ekitukuvu.
25  Era ffeeza eyaweebwayo ab’omu kibiina abaawandiikibwa yali ttalanta 100 ne sekeri 1,775 okusinziira ku sekeri ey’omu kifo ekitukuvu.
26  Abasajja abaawandiikibwa, okuva ku b’emyaka abiri n’okudda waggulu baali 603,550. Buli omu yaleeta kitundu kimu kya kubiri ekya sekeri, okusinziira ku sekeri ey’omu kifo ekitukuvu.
27  Ttalanta 100 eza ffeeza ze zaakozesebwa okukola obutoffaali obulimu ebituli obw’ekifo ekitukuvu n’obw’olutimbe. Obutoffaali 100 bwali ttalanta 100, buli katoffaali ttalanta emu.
28  Mu sekeri 1,775 yakolamu amalobo g’empagi, n’abikka ku mitwe gyazo era n’azigatta wamu.
29  Ekikomo eky’ekiweebwayo kyali ttalanta 70 ne sekeri 2,400.
30  Mu kikomo kino mwe yakola obutoffaali obulimu ebituli obw’omulyango oguyingira mu weema ey’okusisinkaniramu, n’ekyoto eky’ekikomo, n’ekitindiro kyakyo eky’ekikomo, n’ebintu byonna eby’ekyoto,
31  n’obutoffaali bw’oluggya lwonna, n’obutoffaali bw’omulyango gw’oluggya, n’enninga zonna eza weema entukuvu, n’enninga zonna ez’oluggya.
32  Abantu ne balaba nga Musa aluddewo okukka okuva ku lusozi. Ne bakuŋŋaanira awali Alooni ne bamugamba nti: “Situka otukolere katonda anaatukulemberamu, kubanga tetumanyi kituuse ku musajja ono Musa, eyatuggya mu nsi ya Misiri.”
2  Awo Alooni n’abagamba nti: “Muggye eby’oku matu ebya zzaabu ku matu g’abakyala bammwe ne batabani bammwe ne bawala bammwe mubindeetere.”
3  Abantu bonna ne baggya eby’oku matu ebya zzaabu ku matu gaabwe ne babitwalira Alooni.
4  Alooni n’abaggyako zzaabu, n’amukolamu ekifaananyi ky’ennyana ng’akozesa ekyuma ekyola. Abantu ne batandika okugamba nti: “Isirayiri, ono ye Katonda wo eyakuggya mu nsi ya Misiri.”
5  Alooni bwe yalaba ekyo, n’azimba ekyoto mu maaso g’ennyana, oluvannyuma n’alangirira nti: “Enkya wajja kubaawo okukwata embaga ya Yakuwa.”
6  Ku lunaku olwaddako ne bagolokoka ku makya nnyo ne batandika okuwaayo ebiweebwayo ebyokebwa ne ssaddaaka ez’emirembe. Abantu ne batuula, ne balya, ne banywa, oluvannyuma ne bayimuka okwesanyusaamu.
7  Yakuwa n’agamba Musa nti: “Genda, serengeta, kubanga abantu bo be waggya mu nsi ya Misiri beeyonoonye.
8  Bavudde mangu mu kkubo lye nnabalagira okutambuliramu. Beekoledde ekifaananyi ky’ennyana; bakivunnamira era bawaayo ssaddaaka gye kiri nga bwe bagamba nti, ‘Isirayiri, ono ye Katonda wo eyakuggya mu nsi ya Misiri.’”
9  Yakuwa era n’agamba Musa nti: “Nkirabye nti abantu bano bakakanyavu.
10  Kale kaakano, leka obusungu bwange bubabuubuukire mbazikirize, ggwe nkufuule eggwanga eddene.”
11  Awo Musa ne yeegayirira Yakuwa Katonda we ng’agamba nti: “Ai Yakuwa, lwaki obusungu bwo bubuubuukira abantu bo ng’omaze okubaggya mu nsi ya Misiri ng’okozesa obuyinza obungi n’omukono ogw’amaanyi?
12  Bw’onookikola Abamisiri bajja kugamba nti: ‘Yabaggya e Misiri ng’alina ekigendererwa ekibi. Yali ayagala kubattira mu nsozi era abasaanyizeewo ddala mu nsi’? Leka obusungu bwo weerowooze oleme kutuusa kabi ku bantu bo.
13  Jjukira Ibulayimu, Isaaka, ne Isirayiri, abaweereza bo be walayirira n’obagamba nti: ‘Ndyaza ezzadde lyammwe ng’emmunyeenye ez’oku ggulu, era ensi eno yonna gye nnonze ndigiwa ezzadde lyammwe ebeere yaabwe emirembe n’emirembe.’”
14  Awo Yakuwa ne yeerowooza n’aleka akabi ke yali agambye okuleeta ku bantu be.
15  Awo Musa n’akyuka, n’aserengeta okuva ku lusozi ng’akutte mu mukono gwe ebipande by’amayinja ebibiri eby’Obujulirwa. Ebipande by’amayinja byali biwandiikiddwako ku njuyi zaabyo zombi; byali biwandiikiddwako mu maaso n’emabega.
16  Ebipande by’amayinja ebyo Katonda ye yabikola, era n’ebigambo ebyaliko Katonda ye yabyolako.
17  Yoswa bwe yawulira amaloboozi g’abantu abaleekaana, n’agamba Musa nti: “Mpulira oluyoogaano lw’olutalo mu lusiisira.”
18  Naye Musa n’amuddamu nti: “Ago si maloboozi ga kuyimba olw’okuwangula, Era si maloboozi ga kukungubaga olw’okuwangulwa;Amaloboozi ge mpulira ga kuyimba kwa ngeri ndala.”
19  Musa bwe yatuuka okumpi n’olusiisira n’alaba ennyana n’abazina, obusungu bwe ne bubuubuuka, n’asuula ebipande by’amayinja bye yali akutte mu ngalo ze ne byatikirayatikira wansi okumpi n’olusozi.
20  N’addira ennyana gye baali bakoze n’agyokya omuliro n’agisekulasekula n’efuuka ensaano, n’agimansira ku mazzi n’alagira Abayisirayiri okuganywa.
21  Musa n’agamba Alooni nti: “Abantu bano baakukoze ki ggwe, olyoke obaleeteko ekibi eky’amaanyi bwe kiti?”
22  Alooni n’amuddamu nti: “Tosunguwala mukama wange. Okimanyi bulungi nti abantu bano beekubidde ku kukola bintu bibi.
23  Baŋŋambye nti, ‘Tukolere katonda anaatukulemberamu, kubanga tetumanyi kituuse ku musajja ono Musa, eyatuggya mu nsi ya Misiri.’
24  Nze kwe kubagamba nti, ‘Buli alina zzaabu amweggyeko amumpe.’ Awo ne mmusuula mu muliro ne muvaamu ennyana eyo.”
25  Musa n’alaba ng’abantu bakola nga bwe baagala olw’okuba Alooni yali tabakomyeeko, bwe batyo ne bafeebezebwa mu maaso g’abalabe baabwe.
26  Awo Musa n’ayimirira ku mulyango gw’olusiisira n’agamba nti: “Ani ali ku ludda lwa Yakuwa? Ajje gye ndi!” Awo Abaleevi bonna ne bakuŋŋaanira we yali.
27  N’abagamba nti: “Bw’ati Yakuwa Katonda wa Isirayiri bw’agamba, ‘Buli omu ku mmwe yeesibe ekitala kye, ayiteeyite mu lusiisira ng’agenda mulyango ku mulyango atte muganda we ne muliraanwa we ne mukwano gwe ow’oku lusegere.’”
28  Abaleevi ne bakola ekyo Musa kye yabagamba. Abantu nga 3000 ne battibwa ku lunaku olwo.
29  Musa n’agamba nti: “Mweyawule ku lwa Yakuwa olwa leero, kubanga buli omu ku mmwe akkirizza okutta mutabani we ne muganda we; olwa leero Katonda agenda kubawa omukisa.”
30  Ku lunaku olwaddirira, Musa n’agamba abantu nti: “Mukoze ekibi eky’amaanyi ennyo, era kaakano ŋŋenda kwambuka eri Yakuwa, ndabe obanga nsobola okutangirira ekibi kyammwe.”
31  Bw’atyo Musa n’addayo eri Yakuwa n’amugamba nti; “Ng’abantu bano bakoze ekibi kya maanyi nnyo! Beekoledde katonda owa zzaabu!
32  Naye bw’oba ng’oyagala, basonyiwe ekibi kyabwe; bw’oba nga toobasonyiwe, nkwegayiridde nsangula mu kitabo ky’owandiise.”
33  Kyokka Yakuwa n’agamba Musa nti: “Buli ayonoonye mu maaso gange, gwe nja okusangula mu kitabo kyange.
34  Kaakano genda otwale abantu mu kifo kye nnakutegeezaako. Laba! Malayika wange agenda kukukulemberamu, era ku lunaku lwe nnaabasalira omusango, nja kubabonereza olw’ekibi kyabwe.”
35  Awo Yakuwa n’abonereza abantu olw’okuba baali bakoze ennyana okuyitira mu Alooni.
6  Awo Yakuwa n’agamba Musa nti: “Kaakano ojja kulaba kye nnaakola Falaawo. Omukono ogw’amaanyi gujja kumuwaliriza okubaleka bagende, era omukono ogw’amaanyi gujja kumuwaliriza okubagoba mu nsi ye.”
2  Awo Katonda n’agamba Musa nti: “Nze Yakuwa.
3  Nnalabikiranga Ibulayimu ne Isaaka ne Yakobo nga Katonda Omuyinza w’Ebintu Byonna, naye saabamanyisa makulu ga linnya lyange Yakuwa.
4  Era nnakola nabo endagaano okubawa ensi ya Kanani gye baabeerangamu ng’abagwira.
5  Kaakano mpulidde okusinda kw’Abayisirayiri, Abamisiri be bafudde abaddu, era nzijukira endagaano yange.
6  “N’olwekyo gamba Abayisirayiri nti: ‘Nze Yakuwa; nja kubatikkula emigugu gy’Abamisiri, era mbanunule mulekere awo okuba abaddu baabwe; nja kubanunula n’omukono ogugoloddwa era mbonereze nnyo Abamisiri.
7  Nja kubasembeza mube bantu bange era nja kubeera Katonda wammwe, era mujja kumanya nti nze Yakuwa Katonda wammwe abatikkula emigugu gya Misiri.
8  Nja kubatwala mu nsi gye nnalayira okuwa Ibulayimu, Isaaka, ne Yakobo; era nja kugibawa ebe yammwe. Nze Yakuwa.’”
9  Oluvannyuma Musa yatuusa obubaka obwo ku Bayisirayiri, naye tebaamuwuliriza olw’okuba baali baweddemu amaanyi n’olw’okuba baali bayisibwa bubi nnyo ng’abaddu.
10  Awo Yakuwa n’agamba Musa nti:
11  “Genda ogambe Falaawo kabaka wa Misiri aleke Abayisirayiri bave mu nsi ye.”
12  Naye Musa n’agamba Yakuwa nti: “Laba! Abayisirayiri tebampulirizza; kati olwo Falaawo anampuliriza atya nze atayogera bulungi?”
13  Naye Yakuwa n’addamu n’ategeeza Musa ne Alooni ebiragiro bye baali ab’okutegeeza Abayisirayiri ne Falaawo kabaka wa Misiri, okusobola okuggya Abayisirayiri mu nsi ya Misiri.
14  Bano be bakulu b’ennyumba za bakitaabwe: Batabani ba Lewubeeni, omubereberye wa Isirayiri be bano: Kanoki, Palu, Kezulooni, ne Kalumi. Abo be b’empya z’ekika kya Lewubeeni.
15  Bano be batabani ba Simiyoni: Yemweri, Yamini, Okadi, Yakini, Zokali, ne Sawuli omwana w’omukazi Omukanani. Abo be b’empya z’ekika kya Simiyoni.
16  Gano ge mannya ga batabani ba Leevi okusinziira ku buzaale bwabwe: Gerusoni, Kokasi, ne Merali. Leevi yawangaala emyaka 137.
17  Batabani ba Gerusoni okusinziira ku mpya zaabwe be bano: Libuni ne Simeeyi.
18  Batabani ba Kokasi be bano: Amulaamu, Izukali, Kebbulooni, ne Wuziyeeri. Kokasi yawangaala emyaka 133.
19  Batabani ba Merali be bano: Makuli ne Musi. Abo be b’ennyumba z’Abaleevi okusinziira ku buzaale bwabwe.
20  Amulaamu yawasa Yokebedi mwannyina wa kitaawe, era oluvannyuma Yokebedi yamuzaalira Alooni ne Musa. Amulaamu yawangaala emyaka 137.
21  Batabani ba Izukali be bano: Koola, Nefegi, ne Zikuli.
22  Batabani ba Wuziyeeri be bano: Misayeri, Erizafani, ne Sisiri.
23  Alooni yawasa Eriseba muwala wa Amminadaabu era mwannyina wa Nakusoni. Eriseba yamuzaalira Nadabu, Abiku, Eriyazaali, ne Isamaali.
24  Batabani ba Koola be bano: Assiri ne Erukaana ne Abiyasaafu. Abo be b’ennyumba z’Abakoola.
25  Eriyazaali mutabani wa Alooni yawasa omu ku bawala ba Putiyeeru. Oluvannyuma n’amuzaalira Fenekaasi. Abo be bakulu ba bakitaabwe b’Abaleevi okusinziira ku mpya zaabwe.
26  Ono ye Alooni ne Musa, Yakuwa be yagamba nti: “Muggye Abayisirayiri mu nsi ya Misiri nga bali mu bibinja.”
27  Be baayogera ne Falaawo kabaka wa Misiri okuggya Abayisirayiri e Misiri. Ono ye Musa ne Alooni.
28  Ku lunaku Yakuwa lwe yayogera ne Musa mu nsi ya Misiri,
29  Yakuwa yagamba Musa nti: “Nze Yakuwa. Gamba Falaawo kabaka wa Misiri ebintu byonna bye nkugamba.”
30  Naye Musa n’agamba Yakuwa nti: “Falaawo anampuliriza atya nze atayogera bulungi?”
31  Yakuwa n’ayongera okwogera ne Musa n’amugamba nti:
2  “Laba, nnonze Bezaleeri mutabani wa Wuli, mutabani wa Kuli ow’omu kika kya Yuda.
3  Nja kumujjuza omwoyo gwa Katonda, mmuwe amagezi, okutegeera, n’okumanya okukwata ku mirimu egy’emikono egya buli ngeri,
4  okuyiiya ebintu, okukola ebintu mu zzaabu ne ffeeza n’ekikomo,
5  okusala amayinja n’okugawanga, n’okukola ebintu ebya buli ngeri mu mbaawo.
6  Era nnonze Okoliyaabu mutabani wa Akisamaki ow’omu kika kya Ddaani okumuyamba, era ntadde amagezi mu mutima gw’abakugu bonna, basobole okukola byonna bye nkulagidde:
7  weema ey’okusisinkaniramu, essanduuko ey’Obujulirwa n’eky’okubikkako ekigiriko, ebintu bya weema byonna,
8  emmeeza n’ebintu byayo, ekikondo ky’ettaala ekya zzaabu omulongoofu n’ebintu byakyo byonna, ekyoto eky’obubaani,
9  ekyoto eky’ebiweebwayo ebyokebwa n’ebintu byakyo byonna, ebbenseni n’ekintu kw’etuula,
10  ebyambalo ebirukiddwa obulungi, ebyambalo ebitukuvu ebya Alooni kabona, ebyambalo bya batabani be basobole okuweereza nga bakabona,
11  amafuta amatukuvu, n’obubaani obw’akaloosa obw’omu kifo ekitukuvu. Bajja kukola ebintu byonna bye nkulagidde.”
12  Era Yakuwa n’agamba Musa nti:
13  “Gamba Abayisirayiri nti, ‘Okusingira ddala mulina okukwata ssabbiiti zange kubanga kabonero wakati wange nammwe mu mirembe gyammwe gyonna, mulyoke mumanye nti nze Yakuwa nze abatukuza.
14  Mukwatenga Ssabbiiti, kubanga ntukuvu gye muli. Oyo yenna anaamenyanga etteeka lya ssabbiiti anattibwanga. Omuntu yenna anaakolanga omulimu ku Ssabbiiti, anattibwanga.
15  Emirimu gijja kukolebwanga mu nnaku mukaaga, naye olunaku olw’omusanvu lunaabanga ssabbiiti ey’okuwummulira ddala. Lutukuvu eri Yakuwa. Omuntu yenna anaakolanga emirimu ku Ssabbiiti anattibwanga.
16  Abayisirayiri balina okukwatanga Ssabbiiti mu mirembe gyabwe gyonna. Eyo ndagaano ya lubeerera.
17  Kabonero ka lubeerera wakati wange n’abantu ba Isirayiri, kubanga Yakuwa yakola eggulu n’ensi mu nnaku mukaaga, ku lunaku olw’omusanvu n’awummula.’”
18  Bwe yamala okwogera ne Musa ku Lusozi Sinaayi, n’amuwa ebipande bibiri eby’Obujulirwa, ebipande eby’amayinja ebyawandiikibwako n’engalo ya Katonda.
21  “Gano ge mateeka g’onoobawa:
2  “Bw’ogulanga omuddu Omwebbulaniya, anaakuweerezanga okumala emyaka mukaaga, naye mu mwaka ogw’omusanvu aweebwanga eddembe lye n’agenda nga talina ky’asasudde.
3  Bw’aba nga yajja yekka, agendanga yekka. Bw’aba nga yajja n’omukazi, mukazi we agendanga naye.
4  Mukama we bw’amuwanga omukazi, omukazi oyo n’amuzaalira abaana ab’obulenzi oba ab’obuwala, omukazi n’abaana banaabanga ba mukama we, era agendanga yekka.
5  Naye omuddu bw’agambanga nti, ‘Njagala mukama wange, ne mukazi wange, n’abaana bange; saagala kulekebwa kugenda mbe wa ddembe,’
6  mukama we amutwalanga mu maaso ga Katonda ow’amazima, n’amusembeza ku luggi oba ku mwango, n’amuwummula okutu ng’akozesa olukato, era anaabanga muddu we obulamu bwe bwonna.
7  “Omusajja bw’atundanga muwala we okuba omuddu, taalekebwenga kugenda abe wa ddembe mu ngeri y’emu ng’abaddu abasajja bwe balekebwa.
8  Mukama we bw’anaabanga tamusiimye, era nga tamufudde muzaana we, naye n’amuleka okugulibwa omuntu omulala, taabenga na buyinza kumuguza bagwira kubanga anaabanga amuliddemu olukwe.
9  Bw’amuwanga mutabani we okuba mukazi we, anaamuyisanga nga muwala we.
10  Bw’awasanga omukazi omulala, taakendeezenga ku mmere na bya kwambala by’awa mukazi we eyasooka, era amusasulanga ekyo ekimugwanira mu bufumbo.
11  Bw’ataamuwenga bintu ebyo byonsatule, omukazi oyo anaagendanga n’aba wa ddembe, awatali kusasula ssente.
12  “Omuntu yenna anaakubanga omuntu n’afa anattibwanga.
13  Naye bw’amuttanga mu butanwa, nja kussaawo ekifo gy’anaddukiranga kubanga teyagenderera kumutta. Katonda ow’amazima yakireka ne kibaawo.
14  Omuntu bw’asunguwaliranga munne n’amutta mu bugenderevu, ne bw’anaabeeranga ku kyoto kyange omuggyangayo n’attibwa.
15  Omuntu anaakubanga kitaawe oba nnyina anattibwanga.
16  “Oyo yenna anaawambanga omuntu n’amutunda, oba n’asangibwa ng’amulina, anattibwanga.
17  “Oyo yenna anaakolimiranga kitaawe oba nnyina anattibwanga.
18  “Kino kye kinaakolebwanga singa abantu bayomba omu n’akuba munne ejjinja oba ekikonde naye n’atafa, kyokka n’abeera ku ndiri:
19  bw’abanga asobola okusituka n’afuluma ebweru ng’atambuza omuggo, oyo eyamukuba taabonerezebwenga. Naye anaamuliyiriranga olw’ebiseera by’anaamala nga takola mirimu gye, okutuusa ng’awonedde ddala.
20  “Omuntu bw’akubanga omuddu we omusajja oba omukazi omuggo n’afa, omuddu oyo anaawoolerwanga eggwanga.
21  Naye bw’amalangawo olunaku oba ennaku bbiri nga tannafa, taawoolerwenga ggwanga kubanga mukama we yamugula na ssente ze.
22  “Abantu bwe balwananga ne balumya omukazi ow’olubuto, n’azaala nga tannatuusa, naye ne watabaawo afa, oyo anaabanga azzizza omusango ogwo anaaliwanga okusinziira ku ekyo nnannyini mukazi ky’anaabanga amusalidde; era anaakisasulanga ng’akiyisa mu balamuzi.
23  Naye bwe wanaabangawo afudde, owangayo obulamu olw’obulamu,
24  eriiso olw’eriiso, erinnyo olw’erinnyo, omukono olw’omukono, ekigere olw’ekigere,
25  okwokebwa olw’okwokebwa, ekiwundu olw’ekiwundu, okukubibwa olw’okukubibwa.
26  “Omuntu bw’anaakubanga eriiso ly’omuddu we omusajja oba omukazi ne lifa, anaamulekanga n’agenda n’aba wa ddembe, ng’amuliyirira olw’eriiso lye.
27  Bw’anaggyangamu erinnyo ly’omuddu we omusajja oba omukazi, anaamulekanga n’agenda n’aba wa ddembe, ng’amuliyirira olw’erinnyo lye.
28  “Ente bw’etomeranga omukazi oba omusajja n’afa, eneekubibwanga amayinja n’efa; ennyama yaayo teeriibwenga; kyokka nnannyini yo taabonerezebwenga.
29  Naye ente bw’eba nga yalina omuze ogw’okutomera era nga nnannyini yo yalabulwa naye n’atagisiba, n’etta omusajja oba omukazi, ente eyo eneekubibwanga amayinja n’efa era ne nnannyini yo anattibwanga.
30  Bw’anaasalirwanga omutango, awangayo ebyo byonna bye banaabanga bamusalidde okusobola okununula obulamu bwe.
31  Ente ne bw’ebanga etomedde muwala oba mulenzi, nnannyini yo anaakolwangako okusinziira ku tteeka eryo.
32  Bw’eneetomeranga omuddu omusajja oba omukazi, nnannyini yo anaasasulanga nnannyini muddu oyo sekeri 30, era ente eneekubibwanga amayinja n’efa.
33  “Omuntu bw’abikkulanga ekinnya, oba bw’asimanga ekinnya n’atakibikkako, ente oba endogoyi n’egwamu,
34  nnannyini kinnya anaaliyiriranga nnannyini nsolo, ensolo efudde n’eba yiye.
35  Ente y’omuntu bw’etomeranga ey’omulala n’egitta, batundanga ente ennamu ne bagabana ssente; n’enfu nayo bagigabananga.
36  Bwe kiba nga kyali kimanyiddwa nti ente erina omuze ogw’okutomera, naye nnannyini yo n’atagisiba, aliwanga ente olw’ente, kyokka eyo efudde n’eba yiye.
25  Awo Yakuwa n’agamba Musa nti:
2  “Gamba abantu ba Isirayiri baterekewo bye banampa; buli muntu omutima gwe gwe gukubiriza okuwaayo, mumuggyeeko ky’anaaba ampadde.
3  Bino bye bintu bye bajja okuwaayo bye banaabakwasa: zzaabu, ffeeza, ekikomo,
4  wuzi eza bbulu, wuzi eza kakobe, wuzi emmyufu, wuzi ennungi eza kitaani, ebyoya by’embuzi,
5  amaliba g’endiga ennume amannyike mu langi emmyufu, amaliba amagonvu, embaawo z’omuti gwa sita,
6  amafuta ag’okussa mu ttaala, basamu ow’okukolamu amafuta amatukuvu n’obubaani obw’akaloosa,
7  amayinja ga sokamu, n’amayinja amalala ag’okuteeka ku efodi ne ku ky’omu kifuba.
8  Bajja kunkolera ekifo ekitukuvu, kubanga nja kubeera mu bo.
9  Mujja kukola ekifo ekitukuvu n’ebintu byamu byonna nga mugobererera ddala pulaani gye nkulaga.
10  “Bajja kukola essanduuko mu mbaawo z’omuti gwa sita; obuwanvu ejja kuba emikono ebiri n’ekitundu, obugazi ejja kuba omukono gumu n’ekitundu, ate obugulumivu ejja kuba omukono gumu n’ekitundu.
11  Ojja kugibikkako zzaabu omulongoofu munda ne kungulu, era ojja kugissaako omuge ogwa zzaabu.
12  Ojja kugikolera empeta nnya eza zzaabu oziteeke waggulu w’amagulu gaayo ana, ng’ebbiri ziri ku ludda olumu ate ng’endala ebbiri ziri ku ludda olulala.
13  Era ojja kukola emisituliro mu mbaawo z’omuti gwa sita ogibikkeko zzaabu.
14  Ojja kuyingiza emisituliro mu mpeta eziri ku Ssanduuko eruuyi n’eruuyi, gikozesebwenga okusitula Essanduuko.
15  Emisituliro gya kusigalanga mu mpeta z’Essanduuko; tegiggibwangamu.
16  Ojja kuteeka mu Ssanduuko ebipande by’amayinja bye nnaakuwa ebiwandiikiddwako Obujulirwa.
17  “Ojja kukola eky’okubikkako ekya zzaabu omulongoofu; obuwanvu kijja kuba emikono ebiri n’ekitundu, ate obugazi kijja kuba omukono gumu n’ekitundu.
18  Ojja kuweesa bakerubi babiri mu zzaabu ng’okozesa ennyondo obateeke ku njuyi zombi ez’eky’okubikkako.
19  Ojja kukola bakerubi obateeke ku njuyi zombi ez’eky’okubikkako, kerubi omu ku ludda olumu ate omulala ku ludda olulala.
20  Bakerubi bajja kuba banjuluzza waggulu ebiwaawaatiro byabwe ebibiri, nga basiikirizza eky’okubikkako n’ebiwaawaatiro byabwe era nga batunuuliganye. Obwenyi bwa bakerubi bujja kuba butunudde ku ky’okubikkako.
21  Eky’okubikkako ojja kukiteeka waggulu ku Ssanduuko, era mu Ssanduuko ojja kuteekamu ebipande by’amayinja bye nnawandiikako Obujulirwa.
22  Awo we nnaakulabikiranga ne njogera naawe nga nsinziira waggulu w’eky’okubikkako, wakati wa bakerubi ababiri abali ku ssanduuko ey’Obujulirwa, ne nkutegeeza byonna bye nnaakulagira okugamba Abayisirayiri.
23  “Era ojja kukola emmeeza mu mbaawo z’omuti gwa sita; obuwanvu ejja kuba emikono ebiri, obugazi ejja kuba omukono gumu, ate obugulumivu ejja kuba omukono gumu n’ekitundu.
24  Ojja kugibikkako zzaabu omulongoofu, era ojja kugissaako omuge ogwa zzaabu.
25  Ojja kukola omugo gwayo, ng’obugazi bwagwo bwenkana ekibatu, era ogisseeko omuge ogwa zzaabu.
26  Ojja kugikolera empeta nnya eza zzaabu oziteeke ku nsonda ennya amagulu we gakwataganira n’emmeeza.
27  Empeta ezo zijja kubeera kumpi n’omugo okuwanirira emisituliro egy’okusituza emmeeza.
28  Ojja kukola emisituliro mu mbaawo z’omuti gwa sita ogibikkeko zzaabu, gikozesebwenga okusitula emmeeza.
29  “Era ojja kukola ebibya byayo, ebikopo byayo, ensumbi zaayo, n’ebbakuli zaayo, eby’okukozesa okufuka ebiweebwayo eby’eby’okunywa. Ojja kubikola mu zzaabu omulongoofu.
30  Ojja kuteekanga ku mmeeza emigaati egy’okulaga gibeerenga mu maaso gange bulijjo.
31  “Ojja kukola ekikondo ky’ettaala ekya zzaabu omulongoofu. Ojja kukiweesa ng’okozesa ennyondo. Ojja kukikola ng’entobo yaakyo, n’enduli yaakyo, n’amatabi gaakyo, n’obukopo bwakyo, n’ebituttwa byakyo, n’ebimuli byakyo byonna biri wamu.
32  Kijja kubaako amatabi mukaaga mu mbiriizi zaakyo, amatabi asatu gajja kuva ku ludda lwakyo olumu ate amatabi amalala asatu gave ku ludda olulala.
33  Ku buli limu ku matabi asatu agali ku ludda olumu olw’ekikondo ky’ettaala kujja kubaako obukopo busatu obulinga ebimuli by’omuloozi, n’ebituttwa, n’ebimuli, nga byonna bigenda biddiriŋŋana, ne ku buli limu ku matabi asatu ag’oludda olulala kujja kubaako obukopo busatu obulinga ebimuli by’omuloozi, n’ebituttwa, n’ebimuli, nga byonna bigenda biddiriŋŋana. Amatabi gonna omukaaga agali ku kikondo ky’ettaala bwe gatyo bwe gajja okuba.
34  Ku nduli y’ekikondo ky’ettaala kujja kubaako obukopo buna obulinga ebimuli by’omuloozi, n’ebituttwa byakyo n’ebimuli byakyo nga bigenda biddiriŋŋana.
35  Wansi w’amatabi abiri agasooka agava ku nduli y’ekikondo ky’ettaala wajja kubaawo ekituttwa, ne wansi w’amatabi abiri agaddako wajja kubaawo ekituttwa, era ne wansi w’amatabi abiri agasembayo wajja kubaawo ekituttwa. Bwe kityo bwe kinaaba wansi w’amatabi gonna omukaaga agava ku nduli y’ekikondo ky’ettaala.
36  Ebituttwa n’amatabi n’ekikondo ky’ettaala kyonna bijja kuweesebwa n’ennyondo mu zzaabu omulongoofu nga byonna biri wamu.
37  Ojja kukikolera ettaala musanvu, era ettaala bwe zinaakoleezebwanga, zijja kumulisanga ekifo ekiri mu maaso gaakyo.
38  Magalo zaakyo n’eby’okuteekangamu evvu ly’entambi bijja kuba bya zzaabu omulongoofu.
39  Ekikondo ky’ettaala, awamu n’ebintu ebyo, ojja kubikola mu ttalanta ya zzaabu omulongoofu.
40  Kakasa nti obikola ng’ogoberera pulaani ekulagiddwa ku lusozi.
13  Yakuwa era n’agamba Musa nti:
2  “Ntukuliza buli mwana ow’obulenzi omubereberye mu Bayisirayiri. Omwana ow’obulenzi omubereberye wange, era n’ensolo ennume esooka okuzaalibwa yange.”
3  Awo Musa n’agamba abantu nti: “Mujjukiranga olunaku luno lwe muviiriddeko e Misiri mu nnyumba y’obuddu, kubanga Yakuwa abaggyeeyo n’omukono ogw’amaanyi. N’olwekyo, temulyanga kintu kyonna ekirimu ekizimbulukusa.
4  Muvaayo ku lunaku luno, mu mwezi gwa Abibu.
5  Yakuwa bw’alikutuusa mu nsi y’Abakanani, n’Abakiiti, n’Abaamoli, n’Abakiivi, n’Abayebusi, ensi gye yalayirira bajjajjaabo okugikuwa, ensi ekulukuta amata n’omubisi gw’enjuki, okwatanga omukolo guno mu mwezi guno.
6  Onoolyanga emigaati egitali mizimbulukuse okumala ennaku musanvu, era ku lunaku olw’omusanvu wanaabangawo embaga mu linnya lya Yakuwa.
7  Emigaati egitali mizimbulukuse ginaaliibwanga okumala ennaku musanvu, era tobanga na kizimbulukusa mu nsi yo yonna.
8  Era ku lunaku olwo ogambanga omwana wo nti, ‘Kino nkikola olw’ebyo Yakuwa bye yankolera ng’anzigya e Misiri.’
9  Era omukolo ogwo gunaabanga ng’akabonero ku mukono gwo era ng’ekijjukizo ku kyenyi kyo, etteeka lya Yakuwa liryoke libeerenga mu kamwa ko, kubanga Yakuwa yakuggya mu Misiri n’omukono ogw’amaanyi.
10  Onookwatanga etteeka lino mu kiseera kyalyo ekigereke buli mwaka.
11  “Yakuwa bw’alikutuusa mu nsi y’Abakanani gye yalayira okukuwa ggwe ne bajjajjaabo,
12  owanga Yakuwa buli mwana ow’obulenzi omubereberye, na buli nsolo ennume esooka okuzaalibwa gy’onoobanga ofunye. Buli kisajja kinaabanga kya Yakuwa.
13  Buli mwana gw’endogoyi omubereberye onoogununuzanga endiga; bw’otoogununulenga, omenyanga ensingo yaagwo. Era onoonunulanga buli mwana ow’obulenzi omubereberye mu baana bo.
14  “Omwana wo bw’akubuuzanga nti, ‘Kino kirina makulu ki?’ omuddangamu nti, ‘Yakuwa yatuggya mu Misiri mu nnyumba y’obuddu n’omukono ogw’amaanyi.
15  Falaawo bwe yaguguba n’agaana okutuleka okugenda, Yakuwa yatta buli mubereberye mu nsi ya Misiri, okuva ku baana ababereberye ab’abantu okutuuka ku bibereberye eby’ensolo. Eno ye nsonga lwaki mpaayo eri Yakuwa ebibereberye byonna ebisajja nga ssaddaaka, era ne nnunula buli mwana ow’obulenzi omubereberye mu baana bange.’
16  Omukolo guno gunaabanga ng’akabonero ku mukono gwo era ng’eky’okwesiba mu kyenyi kyo, kubanga Yakuwa yatuggya mu Misiri n’omukono ogw’amaanyi.”
17  Falaawo bwe yaleka abantu okugenda, Katonda teyabayisa mu kkubo ery’omu nsi y’Abafirisuuti wadde nga lyali lya kumpi, kubanga yagamba nti: “Abantu bwe banaalaba nga kibeetagisa okulwana, bayinza okukyusa ebirowoozo ne baddayo e Misiri.”
18  Bwe kityo Katonda yabeetoolooza n’abayisa mu kkubo ery’omu ddungu okumpi n’Ennyanja Emmyufu. Abayisirayiri baava mu nsi ya Misiri mu ngeri entegeke obulungi, ng’ebibinja by’abasirikale.
19  Musa yatwala amagumba ga Yusufu kubanga Yusufu yali yalayiza abaana ba Isirayiri ng’agamba nti: “Katonda talirema kubayamba, era amagumba gange mugaggyangayo eno ne mugenda nago.”
20  Baava e Sukkosi ne basiisira mu Esamu ku njegoyego z’eddungu.
21  Emisana Yakuwa yabakulemberangamu ng’ali mu mpagi ey’ekire okubalaga ekkubo, ate ekiro yabakulemberangamu ng’ali mu mpagi ey’omuliro okubawa ekitangaala, basobole okutambula emisana n’ekiro.
22  Empagi ey’ekire teyavanga mu maaso g’abantu emisana, ate empagi ey’omuliro teyavanga mu maaso gaabwe ekiro.
14  Awo Yakuwa n’agamba Musa nti:
2  “Gamba Abayisirayiri badde emabega basiisire mu maaso ga Pikakirosi, wakati wa Migudooli n’ennyanja, mu maaso ga Bbaali-zefoni. Mujja kusiisira okumpi n’ennyanja nga mutunudde gye kiri.
3  Awo Falaawo ajja kwogera ku Bayisirayiri nti, ‘Babungeeta mu nsi olw’okuba basobeddwa. Eddungu libazingizza.’
4  Nja kuleka omutima gwa Falaawo gube mukakanyavu, era ajja kubawondera, ndyoke mmulwanyise era mmuwangule n’eggye lye lyonna, nneegulumize; Abamisiri bajja kumanya nti nze Yakuwa.” Awo Abayisirayiri ne bakola bwe batyo.
5  Oluvannyuma ne bategeeza kabaka wa Misiri nti abantu badduse. Amangu ago Falaawo n’abaweereza be ne bakyusa ekirowoozo, ne bagamba nti: “Lwaki tukoze ekintu kino, ne tuleka Abayisirayiri okugenda ne balekera awo okutuweereza ng’abaddu?”
6  Awo n’ateekateeka amagaali ge ag’olutalo n’agenda n’abalwanyi be.
7  Yatwala amagaali 600 agasingira ddala obulungi, n’amagaali amalala gonna ag’e Misiri, nga buli limu liriko abalwanyi.
8  Bw’atyo Yakuwa n’aleka omutima gwa Falaawo kabaka wa Misiri ne guba mukakanyavu, Falaawo n’awondera Abayisirayiri abaali bagenda nga tebaliimu kutya kwonna.
9  Abamisiri baawondera Abayisirayiri n’amagaali ga Falaawo gonna, n’abasirikale be abeebagala embalaasi, n’eggye lye, ne batuuka okumpi ne we baali basiisidde okuliraana ennyanja, okumpi n’e Pikakirosi mu maaso ga Bbaali-zefoni.
10  Falaawo bwe yali ng’ali kumpi kubatuukako, Abayisirayiri ne bayimusa amaaso gaabwe ne balaba ng’Abamisiri babawondera. Abayisirayiri ne batya nnyo, ne batandika okukaabirira Yakuwa.
11  Ne bagamba Musa nti: “Mu Misiri teri bifo biziikibwamu bantu, olyoke otuleete eno tufiire mu ddungu? Kiki kino ky’otukoze okutuggya mu Misiri?
12  Kino si kye twakugamba nga tuli mu Misiri nti, ‘Tuleke tuweereze Abamisiri’? Okuweereza Abamisiri kisinga okufiira mu ddungu.”
13  Musa n’agamba abantu nti: “Temutya. Mube bagumu mulyoke mulabe engeri Yakuwa gy’anaabalokolamu leero. Kubanga Abamisiri be mulaba leero temuliddamu kubalaba nate.
14  Yakuwa kennyini ajja kubalwanirira, era mmwe mujja kuba nga musirise busirisi.”
15  Awo Yakuwa n’agamba Musa nti: “Lwaki onkaabirira? Gamba Abayisirayiri basitule bagende.
16  Naye ggwe kwata omuggo gwo ogolole omukono gwo ku nnyanja ogyawulemu, Abayisirayiri bayite wakati mu nnyanja ku ttaka ekkalu.
17  Ŋŋenda kuleka emitima gy’Abamisiri gibe mikakanyavu bayingire mu nnyanja babawondere, ndyoke nneegulumize nga mpangula Falaawo n’eggye lye lyonna, n’amagaali ge ag’entalo, n’abasirikale be abeebagala embalaasi.
18  Abamisiri bajja kumanya nti nze Yakuwa bwe nnaawangula Falaawo, n’amagaali ge, n’abasirikale be abeebagala embalaasi, ne nneegulumiza.”
19  Awo malayika wa Katonda ow’amazima eyali akulembeddemu Abayisirayiri n’avaayo n’adda emabega waabwe, empagi ey’ekire eyali mu maaso gaabwe n’edda emabega waabwe n’eyimirira.
20  Yayimirira wakati w’Abamisiri n’Abayisirayiri. Ku luuyi olumu ekire kyali kireeta kizikiza ate ku luuyi olulala kyali kireeta kitangaala, nga kimulisa ekiro. Abamisiri tebaasemberera Bayisirayiri ekiro kyonna.
21  Awo Musa n’agolola omukono gwe ku nnyanja; Yakuwa n’asindika amazzi g’ennyanja ekiro kyonna ng’akozesa omuyaga ogw’amaanyi okuva ebuvanjuba, mpolampola amazzi ne geeyawulamu, entobo y’ennyanja n’efuuka olukalu.
22  Awo Abayisirayiri ne bayita wakati mu nnyanja ku ttaka ekkalu, ng’amazzi gakoze ekisenge ku mukono gwabwe ogwa ddyo n’ogwa kkono.
23  Abamisiri ne babawondera, embalaasi za Falaawo zonna, n’amagaali ge, n’abasirikale be abeebagala embalaasi ne babagoberera mu nnyanja.
24  Awo mu kisisimuka eky’oku makya, Yakuwa n’atunuulira eggye ly’Abamisiri ng’ayima mu mpagi ey’omuliro n’ekire, n’atabulatabula eggye ly’Abamisiri.
25  N’aggya nnamuziga ku magaali gaabwe ne bazibuwalirwa okugavuga; Abamisiri ne bagamba nti: “Tudduke Abayisirayiri kubanga Yakuwa y’atulwanyisa ng’abalwanirira.”
26  Awo Yakuwa n’agamba Musa nti: “Golola omukono gwo ku nnyanja, amazzi gadde gabuutikire Abamisiri, n’amagaali gaabwe ag’olutalo, n’abasirikale baabwe abeebagala embalaasi.”
27  Amangu ago Musa n’agolola omukono gwe ku nnyanja, ennyanja n’edda mu mbeera yaayo eya bulijjo awo ng’obudde bukya. Abamisiri bwe baali bagidduka, Yakuwa n’agibasuulamu wakati.
28  Amazzi agaali gadda ne gabuutikira amagaali g’olutalo, n’abasirikale abeebagala embalaasi, n’ab’eggye lya Falaawo bonna abaali bayingidde mu nnyanja okuwondera Abayisirayiri. Tewali n’omu ku bo yawonawo.
29  Naye bo Abayisirayiri baatambulira wakati mu nnyanja ku ttaka ekkalu, era amazzi gaakola ekisenge ku mukono gwabwe ogwa ddyo n’ogwa kkono.
30  Bw’atyo Yakuwa n’anunula Isirayiri mu mukono gw’Abamisiri ku lunaku olwo, Abayisirayiri ne balaba Abamisiri abaali bafudde ku lubalama lw’ennyanja.
31  Isirayiri era yalaba amaanyi amangi Yakuwa ge yakozesa ku Bamisiri, abantu ne batandika okutya Yakuwa n’okukkiririza mu Yakuwa ne mu Musa omuweereza we.
29  “Bino by’onookola okubatukuza bampeereze nga bakabona: Ojja kuleeta ente ento ennume, n’endiga ennume bbiri ennamu obulungi,
2  n’emigaati egitali mizimbulukuse, n’obugaati obwetooloovu obutali buzimbulukuse obuteekeddwamu amafuta g’ezzeyituuni, n’obugaati obw’oluwewere obutali buzimbulukuse obusiigiddwako amafuta g’ezzeyituuni. Ojja kubikola mu buwunga bw’eŋŋaano obutaliimu mpulunguse
3  obiteeke mu kibbo obiweereyo mu kibbo, era oweeyo n’ente ennume n’endiga ennume ebbiri.
4  “Ojja kuleeta Alooni ne batabani be ku mulyango gwa weema ey’okusisinkaniramu, obagambe banaabe n’amazzi.
5  Ojja kuddira ebyambalo oyambaze Alooni ekkanzu, n’ekizibaawo ekitaliiko mikono ekya efodi, ne efodi, n’eky’omu kifuba, era omusibe omusipi omuluke ogwa efodi mu kiwato ogunyweze.
6  Ojja kuteeka ekiremba ku mutwe gwa Alooni, era ku kiremba osseeko akabonero akatukuvu ak’okwewaayo eri Katonda,
7  era oddire amafuta amatukuvu ogafuke ku mutwe gwe.
8  “Oluvannyuma ojja kuleeta batabani be obambaze amakanzu
9  era osibe Alooni ne batabani be eby’okwesiba mu kiwato, era obasibe n’eby’oku mutwe; obwakabona bujja kubeeranga bwabwe, era lino tteeka lya lubeerera. Bw’otyo bw’onootongoza Alooni ne batabani be bampeereze nga bakabona.
10  “Ojja kuleeta ente ennume mu maaso ga weema ey’okusisinkaniramu, Alooni ne batabani be bateeke emikono gyabwe ku mutwe gwayo.
11  Ojja kugittira mu maaso ga Yakuwa ku mulyango gwa weema ey’okusisinkaniramu.
12  Ojja kuddira ogumu ku musaayi gw’ente oguteeke ku mayembe g’ekyoto ng’okozesa olugalo lwo, ate omusaayi ogunaasigalawo oguyiwe ku ntobo y’ekyoto.
13  Oluvannyuma ojja kuddira amasavu gonna ag’oku byenda, n’amasavu ag’oku kibumba, n’ensigo ebbiri n’amasavu agaziriko, obyokye binyookere ku kyoto.
14  Naye ennyama y’ente n’eddiba lyayo n’obusa bwayo ojja kubyokya omuliro ebweru w’olusiisira. Ekyo kiweebwayo olw’ekibi.
15  “Oluvannyuma ojja kuddira endiga emu ennume, Alooni ne batabani be bateeke emikono gyabwe ku mutwe gwayo.
16  Ojja kutta endiga eyo, oddire omusaayi gwayo ogumansire ku njuyi zonna ez’ekyoto.
17  Endiga ojja kugitemaatemamu ebitundu, oyoze ebyenda byayo n’amagulu gaayo, ebitundu obiteeke wamu n’omutwe gwayo.
18  Ojja kwokya endiga yonna enyookere ku kyoto. Ekyo kiweebwayo ekyokebwa eri Yakuwa, eky’evvumbe eddungi. Ekyo kiweebwayo eri Yakuwa ekyokebwa n’omuliro.
19  “Era ojja kuddira endiga endala ennume, Alooni ne batabani be bateeke emikono gyabwe ku mutwe gwayo.
20  Ojja kutta endiga eyo, oddire ogumu ku musaayi gwayo oguteeke ku kutu kwa Alooni okwa ddyo ne ku matu ga batabani be aga ddyo ne ku ngalo ensajja ez’oku mikono gyabwe egya ddyo ne ku bigere ebisajja eby’amagulu gaabwe aga ddyo, era omansire omusaayi ku njuyi zonna ez’ekyoto.
21  Oluvannyuma ojja kuddira ogumu ku musaayi oguli ku kyoto n’agamu ku mafuta amatukuvu obimansire ku Alooni ne ku byambalo bye, ne ku batabani be ne ku byambalo byabwe, ye ne batabani be babeere batukuvu, era n’ebyambalo byabwe bibeere bitukuvu.
22  “Oluvannyuma endiga ojja kugiggyako amasavu, n’omukira omusava, n’amasavu ag’oku byenda, n’amasavu ag’oku kibumba, n’ensigo ebbiri n’amasavu agaziriko, n’okugulu okwa ddyo, kubanga ye ndiga eweebwayo ku kutongozebwa ku bwakabona.
23  Mu kibbo ky’emigaati egitali mizimbulukuse ekiri mu maaso ga Yakuwa ojja kutoolamu omugaati gumu omwetooloovu, n’akagaati kamu akateekeddwamu amafuta g’ezzeyituuni, n’akagaati kamu ak’oluwewere.
24  Byonna ojja kubiteeka mu ngalo za Alooni ne mu ngalo za batabani be, era ojja kubiwuubawuuba ng’ekiweebwayo ekiwuubibwa mu maaso ga Yakuwa.
25  Oluvannyuma ojja kubiggya mu ngalo zaabwe obyokere ku kyoto ku kiweebwayo ekyokebwa, bibeere evvumbe eddungi eri Yakuwa. Ekyo kiweebwayo eri Yakuwa ekyokebwa n’omuliro.
26  “Ojja kuddira ekifuba ky’endiga eweebwayo ku kutongozebwa ku bwakabona eyaweereddwayo ku lwa Alooni, okiwuubewuube ng’ekiweebwayo ekiwuubibwa mu maaso ga Yakuwa, era ogwo gwe gujja okuba omugabo gwo.
27  Ojja kutukuza ekifuba ky’ekiweebwayo ekiwuubibwa, n’okugulu okw’ekiweebwayo ekitukuvu ekyawuubiddwa era ekyaggiddwa ku ndiga eweebwayo ku kutongozebwa ku bwakabona, eyaweereddwayo ku lwa Alooni ne ku lwa batabani be.
28  Bijjanga kuba bya Alooni ne batabani be olw’etteeka ery’olubeerera erinaakwatibwanga Abayisirayiri, kubanga ekyo kiweebwayo kitukuvu, era kijja kubeera kiweebwayo kitukuvu Abayisirayiri kye banaawangayo. Kye kiweebwayo ekitukuvu eri Yakuwa ekinaggibwanga ku ssaddaaka zaabwe ez’emirembe.
29  “Ebyambalo ebitukuvu ebya Alooni bijja kukozesebwanga batabani be abalimuddirira, bwe banaafukibwangako amafuta ne batongozebwa okuweereza nga bakabona.
30  Kabona alimuddira mu bigere okuva mu batabani be era aliyingira mu weema ey’okusisinkaniramu okuweereza mu kifo ekitukuvu, ajja kubyambalanga okumala ennaku musanvu.
31  “Ojja kutwala endiga ennume eweebwayo ku kutongozebwa ku bwakabona ofumbire ennyama yaayo mu kifo ekitukuvu.
32  Alooni ne batabani be bajja kuliira ennyama y’endiga eyo n’emigaati egiri mu kibbo ku mulyango gwa weema ey’okusisinkaniramu.
33  Bajja kulya ebyo ebyakozesebwa okutangirira ebibi okusobola okubatongoza okuweereza nga bakabona era n’okubatukuza. Naye omuntu omulala yenna tabiryangako kubanga bitukuvu.
34  Emigaati oba ennyama ya ssaddaaka eweebwayo ku kutongozebwa ku bwakabona bwe bisigalangawo okutuusa enkeera, obyokyanga omuliro. Tebirina kuliibwa kubanga bitukuvu.
35  “Bw’otyo bw’onookola Alooni ne batabani be, ng’ogoberera ebyo byonna bye nkulagidde. Ojja kumala ennaku musanvu ng’obatongoza okuweereza nga bakabona.
36  Era olw’okutangirira ebibi, ojja kuwangayo buli lunaku ente ennume ey’ekiweebwayo olw’ekibi, era ojja kutangirira ekyoto kiveeko ekibi, era ojja kukifukako amafuta okukitukuza.
37  Ojja kumala ennaku musanvu ng’otangirira ekyoto, era ojja kukitukuza kibe kitukuvu nnyo. Omuntu yenna anaakikwatangako alina okuba nga mutukuvu.
38  “Bino by’onoowangayo ku kyoto: endiga bbiri ennume, nga buli emu ya mwaka gumu, buli lunaku obutayosa.
39  Ojja kuwangayo endiga emu ku makya, ate endiga endala ogiweeyo akawungeezi.
40  Awamu n’omwana gw’endiga ogusooka, ojja kuwangayo kimu kya kkumi ekya efa y’obuwunga obutaliimu mpulunguse nga butabuddwamu ekitundu kimu kya kuna ekya yini y’amafuta agaggiddwa mu zzeyituuni enkube, ne kimu kya kuna ekya yini y’envinnyo ey’ekiweebwayo eky’eby’okunywa.
41  Ojja kuwangayo endiga ey’okubiri akawungeezi awamu n’ekiweebwayo eky’emmere ey’empeke ekiringa ekyo ekiweebwayo ku makya, era n’ekiweebwayo eky’eby’okunywa ekiringa ekyo ekiweebwayo ku makya. Onoobiwangayo okuba evvumbe eddungi, ekiweebwayo eri Yakuwa ekyokebwa n’omuliro.
42  Ekyo kye kiweebwayo ekyokebwa ekinaaweebwangayo obutayosa mu mirembe gyammwe gyonna ku mulyango gwa weema ey’okusisinkaniramu mu maaso ga Yakuwa, we nnaabalabikiranga okwogera naawe.
43  “Awo we nnaalabikiranga Abayisirayiri, era ekifo ekyo kijja kutukuzibwa olw’ekitiibwa kyange.
44  Nja kutukuza weema ey’okusisinkaniramu awamu n’ekyoto, era nja kutukuza Alooni ne batabani be bampeereze nga bakabona.
45  Nja kubeeranga mu bantu ba Isirayiri, era nja kubeera Katonda waabwe.
46  Bajja kumanya nti nze Yakuwa Katonda waabwe eyabaggya mu nsi ya Misiri ndyoke mbeerenga mu bo. Nze Yakuwa Katonda waabwe.
40  Awo Yakuwa n’agamba Musa nti:
2  “Ku lunaku olusooka olw’omwezi ogusooka, ojja kusimba weema entukuvu, weema ey’okusisinkaniramu.
3  Ojja kugiteekamu essanduuko ey’Obujulirwa era osseemu olutimbe lusiikirize Essanduuko.
4  Ojja kuyingiza emmeeza ogiteekeko ebintu ebirina okugibeerako, era ojja kuyingiza ekikondo ky’ettaala okoleeze ettaala zaakyo.
5  Ojja kuteeka ekyoto ekya zzaabu eky’okwotererezangako obubaani mu maaso g’essanduuko ey’Obujulirwa, era oteeke olutimbe mu mulyango oguyingira mu weema entukuvu.
6  “Ojja kuteeka ekyoto eky’ebiweebwayo ebyokebwa mu maaso g’omulyango oguyingira mu weema entukuvu, weema ey’okusisinkaniramu,
7  era oteeke ebbenseni wakati wa weema ey’okusisinkaniramu n’ekyoto, era ogiteekemu amazzi.
8  Oluvannyuma ojja kukola oluggya okwetooloola weema entukuvu, era oteeke olutimbe mu mulyango gw’oluggya.
9  Ojja kuddira amafuta amatukuvu ogafuke ku weema entukuvu ne ku bintu byonna ebigirimu, era ojja kugitukuza n’ebintu byayo byonna efuuke ntukuvu.
10  Ojja kufuka amafuta ku kyoto eky’ebiweebwayo ebyokebwa ne ku bintu byakyo byonna okitukuze kifuuke ekyoto ekitukuvu ennyo.
11  Ojja kufuka amafuta ku bbenseni ne ku kintu kw’etuula ogitukuze.
12  “Ojja kuleeta Alooni ne batabani be ku mulyango oguyingira mu weema ey’okusisinkaniramu obagambe banaabe amazzi.
13  Era ojja kwambaza Alooni ebyambalo ebitukuvu, omufukeko amafuta omutukuze ampeereze nga kabona.
14  Oluvannyuma ojja kuleeta batabani be obambaze amakanzu.
15  Ojja kubafukako amafuta nga bwe wafuse amafuta ku kitaabwe, bampeereze nga bakabona, era okufukibwako amafuta kujja kubafuula bakabona olubeerera mu mirembe gyabwe gyonna.”
16  Musa yakola byonna nga Yakuwa bwe yamulagira. Bw’atyo bwe yakolera ddala.
17  Ku lunaku olusooka olw’omwezi ogusooka, mu mwaka ogw’okubiri, weema entukuvu yasimbibwa.
18  Musa bwe yali asimba weema entukuvu, yassa wansi obutoffaali bwayo obulimu ebituli, n’asimba fuleemu zaayo, n’ateekamu emiti gyayo, era n’ayimiriza empagi zaayo.
19  Yassa ku weema eky’okubikkako era n’ayongerako eky’okubikkako ekirala kungulu nga Yakuwa bwe yamulagira.
20  Oluvannyuma yaddira ebipande by’amayinja ebiriko Obujulirwa n’abiteeka mu Ssanduuko, n’ayingiza emisituliro mu Ssanduuko, era n’agissaako eky’okubikkako.
21  Awo n’ayingiza Essanduuko mu weema entukuvu n’assaawo olutimbe olwawulamu lusiikirize essanduuko ey’Obujulirwa, nga Yakuwa bwe yamulagira.
22  Bwe yamala, n’ateeka emmeeza mu weema ey’okusisinkaniramu ku luuyi lwa weema entukuvu olw’ebukiikakkono ebweru w’olutimbe,
23  n’agiteekako emigaati mu maaso ga Yakuwa, nga Yakuwa bwe yamulagira.
24  Awo n’ateeka ekikondo ky’ettaala mu weema ey’okusisinkaniramu mu maaso g’emmeeza ku luuyi lwa weema entukuvu olw’ebukiikaddyo.
25  N’akoleeza ettaala mu maaso ga Yakuwa, nga Yakuwa bwe yamulagira.
26  Awo n’ateeka ekyoto ekya zzaabu mu weema ey’okusisinkaniramu mu maaso g’olutimbe,
27  okusobola okukyotererezaako obubaani obw’akaloosa, nga Yakuwa bwe yamulagira.
28  Oluvannyuma yateeka olutimbe mu mulyango oguyingira mu weema.
29  Yateeka ekyoto ky’ebiweebwayo ebyokebwa ku mulyango oguyingira mu weema entukuvu, weema ey’okusisinkaniramu, asobole okukiweerangako ebiweebwayo ebyokebwa n’ebiweebwayo eby’emmere ey’empeke, nga Yakuwa bwe yamulagira.
30  Oluvannyuma yateeka ebbenseni wakati wa weema ey’okusisinkaniramu n’ekyoto era n’agiteekamu amazzi ag’okunaaba.
31  Musa ne Alooni ne batabani be baanaabiranga awo engalo zaabwe n’ebigere byabwe.
32  Buli lwe baabanga bagenda okuyingira mu weema ey’okusisinkaniramu oba buli lwe baabanga basemberera ekyoto, baanaabanga nga Yakuwa bwe yalagira Musa.
33  Ku nkomerero yakola oluggya okwetooloola weema entukuvu n’ekyoto era n’ateeka olutimbe mu mulyango gw’oluggya. Bw’atyo Musa n’amaliriza omulimu.
34  Awo ekire ne kibikka weema ey’okusisinkaniramu era ekitiibwa kya Yakuwa ne kijjula weema entukuvu.
35  Musa teyasobola kuyingira mu weema ey’okusisinkaniramu kubanga ekire kyagisigalako era ekitiibwa kya Yakuwa kyali kijjudde mu weema entukuvu.
36  Ekire bwe kyasitukanga okuva ku weema entukuvu nga n’Abayisirayiri basitula okuva we baabanga basiisidde. Bwe kityo bwe kyabanga ku lugendo lwabwe lwonna.
37  Naye ekire bwe kitaasitukanga, nabo tebaasitulanga kuva we baabanga basiisidde okutuusa ku lunaku lwe kyasitukanga.
38  Ekire kya Yakuwa kyabeeranga ku weema entukuvu emisana, ate ekiro omuliro gwe gwagibeerangako, era byalabibwanga ab’ennyumba ya Isirayiri yonna ku lugenda lwabwe lwonna.
39  Baakola ebyambalo eby’okuweererezaamu mu kifo ekitukuvu nga birukiddwa bulungi mu wuzi eza bbulu, wuzi eza kakobe, ne wuzi emmyufu. Baakola ebyambalo ebitukuvu ebya Alooni, nga Yakuwa bwe yalagira Musa.
2  Yakola efodi mu wuzi eza zzaabu, wuzi eza bbulu, wuzi eza kakobe, wuzi emmyufu, ne wuzi ennungi eza kitaani ezirangiddwa.
3  Baakubaakuba obubaati obwa zzaabu ne bufuuka bwa luwewere n’abusalamu obuntu obulinga wuzi obw’okutobeka mu wuzi eza bbulu, wuzi eza kakobe, wuzi emmyufu, ne wuzi ennungi eza kitaani, era n’etungibwako amasiira.
4  Baagikolera eby’okubibegaabega ebyali bigattiddwa ku yo, era byali bigatta enjuyi zaayo zombi.
5  Omusipi omuluke ogw’oku efodi ogwali ogw’okugisibisa baagukola mu bintu bino bye bimu: wuzi eza zzaabu, wuzi eza bbulu, wuzi eza kakobe, wuzi emmyufu, ne wuzi ennungi eza kitaani ezirangiddwa, nga Yakuwa bwe yalagira Musa.
6  Baateeka amayinja ga sokamu mu bufuleemu obwa zzaabu, ne bagoolako amannya g’abaana ba Isirayiri, nga bwe bayola akabonero ku kintu.
7  Yagateeka ku by’oku bibegaabega bya efodi okuba amayinja ag’ekijjukizo eri abaana ba Isirayiri, nga Yakuwa bwe yalagira Musa.
8  Era yakola eky’omu kifuba nga kitungiddwako amasiira. Yakikola mu ngeri y’emu nga efodi, mu wuzi eza zzaabu, wuzi eza bbulu, wuzi eza kakobe, wuzi emmyufu, ne wuzi ennungi eza kitaani ezirangiddwa.
9  Kyali kyenkanankana ku njuyi zaakyo ennya nga kizingiddwamu. Baakikola nga bwe kiba kizingiddwamu, obuwanvu buba oluta lw’engalo lumu, n’obugazi oluta lw’engalo lumu.
10  Baakiteekako amayinja nga gali mu nnyiriri nnya. Olunyiriri olusooka lwaliko yodemu, topazi, ne zumaliidi.
11  Olunyiriri olw’okubiri lwaliko nofeki, safiro, ne yasepi.
12  Olunyiriri olw’okusatu lwaliko lesemi, sevo, ne amesusito.
13  Olunyiriri olw’okuna lwaliko kirisoliti, sokamu, ne yasipero. Amayinja ago gaateekebwa mu bufuleemu obwa zzaabu.
14  Amayinja gaali 12 ng’amannya g’abaana ba Isirayiri bwe gali. Amannya gaayolebwa nga bwe bayola akabonero ku kintu, nga buli limu likiikirira ekimu ku bika 12.
15  Baateeka ku ky’omu kifuba obujegere obwa zzaabu omulongoofu obwali bulangiddwa ng’omuyondo.
16  Baakola bufuleemu bubiri obwa zzaabu n’empeta bbiri eza zzaabu, empeta ebbiri ne baziteeka ku nsonda ebbiri ez’eky’omu kifuba.
17  Oluvannyuma baayisa obuyondo obubiri obwa zzaabu mu mpeta ebbiri eziri ku nsonda z’eky’omu kifuba.
18  Baayisa obusongezo bw’obuyondo obubiri mu bufuleemu obubiri obwali ku by’oku bibegaabega bya efodi ku luuyi lwayo olw’omu maaso.
19  Bwe baamala, ne bakola empeta bbiri eza zzaabu ne baziteeka ku nsonda ebbiri ku ludda olw’omunda olw’eky’omu kifuba olutunuuliganye ne efodi.
20  Awo ne bakola empeta endala bbiri eza zzaabu ne baziteeka mu maaso ga efodi wansi w’eby’oku bibegaabega ebibiri, waggulu w’omusipi omuluke, we gwegattira ku efodi.
21  Oluvannyuma baayisa akaguwa aka bbulu mu mpeta z’eky’omu kifuba ne mu mpeta za efodi, ne basiba eky’omu kifuba kisobole okubeera mu kifo kyakyo ku efodi, waggulu w’omusipi omuluke, nga Yakuwa bwe yalagira Musa.
22  Era yakola ekizibaawo ekitaliiko mikono ekyambalirwa munda mu efodi. Kyonna kyali kya wuzi za bbulu, nga kirukiddwa omulusi w’engoye.
23  Kyaliko awayita omutwe awafaananako aw’ekyambalo eky’olutalo. Awayita omutwe waaliko olukugiro waleme okuyulika.
24  Wansi ku ddinda ly’ekizibaawo baateekako enkomamawanga ezaakolebwa mu wuzi eza bbulu, wuzi eza kakobe, ne wuzi emmyufu, nga wuzi ezo zirangiddwa wamu.
25  Ate era baakola obude obwa zzaabu omulongoofu ne babuteeka wakati w’enkomamawanga ku ddinda ly’ekizibaawo lyonna;
26  baateekako akade n’enkomamawanga, akade n’enkomamawanga, nga bagenda babiddiriŋŋanya bwe batyo ku ddinda lyonna ery’ekizibaawo ekitaliiko mikono ekyakozesebwanga mu kuweereza, nga Yakuwa bwe yalagira Musa.
27  Awo ne bakolera Alooni ne batabani be amakanzu mu wuzi ennungi eza kitaani, nga galukiddwa omulusi w’engoye;
28  era baakola ekiremba mu kitaani omulungi, n’eby’oku mutwe ebirabika obulungi mu kitaani omulungi, n’empale ennyimpi mu wuzi ennungi eza kitaani ezirangiddwa,
29  n’eky’okwesiba mu kiwato ekya wuzi ennungi eza kitaani ezirangiddwa, ne wuzi eza bbulu, ne wuzi eza kakobe, ne wuzi emmyufu, nga zonna zirukiddwa wamu, nga Yakuwa bwe yalagira Musa.
30  Awo ne bakola mu zzaabu omulongoofu akabaati akamasamasa, akabonero akatukuvu ak’okwewaayo eri Katonda, nga kooleddwako ebigambo bino: “Obutukuvu bwa Yakuwa.” Kaayolwako nga bwe bayola akabonero ku kintu.
31  Baakasibako akaguwa akaakolebwa mu wuzi eza bbulu basobole okukasiba ku kiremba, nga Yakuwa bwe yalagira Musa.
32  Bwe gutyo omulimu gwonna ogwa weema entukuvu, weema ey’okusisinkaniramu, ne guggwa; Abayisirayiri baakola byonna Yakuwa bye yalagira Musa. Bwe batyo bwe baakolera ddala.
33  Awo ne baleetera Musa weema entukuvu n’ebintu byayo byonna: amalobo gaayo, fuleemu zaayo, emiti gyayo, empagi zaayo n’obutoffaali bwayo obulimu ebituli;
34  eky’okubikkako kyayo eky’amaliba g’endiga ennume amannyike mu langi emmyufu n’eky’amaliba amagonvu, olutimbe olwawulamu;
35  essanduuko ey’Obujulirwa n’emisituliro gyayo, n’eky’okubikkako;
36  emmeeza, ebintu byayo byonna, n’emigaati egy’okulaga;
37  ekikondo ky’ettaala ekya zzaabu omulongoofu, ettaala zaakyo eziri mu lunyiriri, ebintu byakyo byonna, n’amafuta g’ettaala;
38  ekyoto ekya zzaabu, amafuta amatukuvu, obubaani obw’akaloosa, n’olutimbe olw’omu mulyango oguyingira mu weema;
39  ekyoto eky’ekikomo n’ekitindiro kyakyo eky’ekikomo, emisituliro gyakyo, ebintu byakyo byonna, ebbenseni n’ekintu kw’etuula;
40  entimbe z’oluggya, empagi zaalwo, obutoffaali bwalwo obulimu ebituli, olutimbe lw’omu mulyango gw’oluggya, emiguwa gya weema, enninga za weema, n’ebintu byonna eby’okukozesa mu buweereza bwa weema entukuvu, kwe kugamba, weema ey’okusisinkaniramu;
41  ebyambalo ebyali birukiddwa obulungi eby’okuweererezaamu mu kifo ekitukuvu, ebyambalo ebitukuvu ebya Alooni kabona, n’ebyambalo bya batabani be eby’okuweererezaamu nga bakabona.
42  Abayisirayiri baakolera ddala omulimu gwonna nga Yakuwa bwe yalagira Musa.
43  Musa bwe yakebera omulimu gwonna gwe baali bakoze, yalaba nga baali bagukoledde ddala nga Yakuwa bwe yalagira. Awo Musa n’abawa omukisa.
19  Mu mwezi ogw’okusatu ng’Abayisirayiri bavudde mu nsi ya Misiri, ku lunaku olwo lwennyini, baatuuka mu ddungu lya Sinaayi.
2  Baava e Lefidimu ne batuuka mu ddungu lya Sinaayi ne basiisira mu ddungu eryo. Abayisirayiri baasiisira eyo mu maaso g’olusozi.
3  Awo Musa n’ayambuka eri Katonda ow’amazima, Yakuwa n’amuyita ng’ayima ku lusozi n’amugamba nti: “Bw’oti bw’onoogamba ennyumba ya Yakobo, Abayisirayiri,
4  ‘Mmwe mmwennyini mwalaba kye nnakola Abamisiri, okusobola okubasitula ng’empungu ku biwaawaatiro byange mbaleete gye ndi.
5  Bwe munaawuliriza n’obwegendereza eddoboozi lyange ne mukuuma endagaano yange, mujja kubeera ekintu kyange ekiganzi mu mawanga gonna, kubanga ensi yonna yange.
6  Era mujja kubeera gye ndi obwakabaka bwa bakabona era eggwanga ettukuvu.’ Bino bye bigambo by’onoogamba Abayisirayiri.”
7  Awo Musa n’agenda n’ayita abakadde b’abantu n’abategeeza ebyo byonna Yakuwa bye yali amulagidde.
8  Abantu bonna ne baddiramu wamu nti: “Byonna Yakuwa by’ayogedde tuli beetegefu okubikola.” Amangu ago Musa n’azzaayo eri Yakuwa ebyo abantu bye baali bagambye.
9  Awo Yakuwa n’agamba Musa nti: “Laba! Ŋŋenda kujja gy’oli mu kire ekikutte, abantu basobole okuwulira nga njogera naawe, era naawe bakukkiririzengamu.” Awo Musa n’ategeeza Yakuwa ebyo abantu bye baali bagambye.
10  Yakuwa n’agamba Musa nti: “Genda eri abantu obatukuze olwa leero n’enkya, era booze engoye zaabwe.
11  Era balina okuba nga beetegekedde olunaku olw’okusatu kubanga ku lunaku olwo Yakuwa ajja kujja ku Lusozi Sinaayi ng’abantu bonna balaba.
12  Era ojja kuteerawo abantu ensalo okwetooloola olusozi, obagambe nti, ‘Mwekuume muleme kugenda ku lusozi, wadde okulinnya ku nsalo zaalwo. Omuntu yenna anaalinnya ku lusozi ajja kuttibwa.
13  Tewabaawo omukono ogumukwatako; ajja kukubibwa amayinja oba okufumitibwa. K’ebe nsolo oba muntu, taasigale nga mulamu.’ Wabula eŋŋombe bw’eneevuga, ng’awo abantu basemberera olusozi.”
14  Awo Musa n’akka okuva ku lusozi n’agenda eri abantu, n’abatukuza, era ne booza engoye zaabwe.
15  N’abagamba nti: “Mwetegekere olunaku olw’okusatu. Mwewale ebikolwa eby’okwegatta.”
16  Awo ku lunaku olw’okusatu ku makya, ne wabaawo okubwatuka n’okumyansa kw’eggulu, n’ekire ekikutte ku lusozi, n’okuvuga kw’eŋŋombe okw’amaanyi ennyo, abantu bonna abaali mu lusiisira ne bakankana.
17  Abantu abo Musa n’abatwala basisinkane Katonda ow’amazima, era ne bayimirira wansi okumpi n’olusozi.
18  Olusozi Sinaayi lwonna ne lunyooka omukka kubanga Yakuwa yalukkako mu muliro; omukka gwalwo ne gunyooka ng’omukka gw’ekyokero, olusozi lwonna ne lukankana nnyo.
19  Eŋŋombe bwe yeeyongera okuvuga ennyo, Musa n’ayogera, era Katonda ow’amazima n’amuddamu.
20  Awo Yakuwa n’akka ku ntikko y’Olusozi Sinaayi. Yakuwa n’ayita Musa ayambuke ku ntikko y’olusozi, Musa n’ayambuka.
21  Yakuwa n’agamba Musa nti: “Serengeta olabule abantu baleme okusemberera Yakuwa okumulaba, si kulwa nga bangi ku bo bafa.
22  Ne bakabona abasemberera Yakuwa bulijjo balina okwetukuza, Yakuwa aleme okubabonereza.”
23  Awo Musa n’agamba Yakuwa nti: “Abantu tebayinza kwambuka ku Lusozi Sinaayi kubanga watulabudde ng’ogamba nti, ‘Teekawo ensalo okwetooloola olusozi era olutukuze.’”
24  Naye Yakuwa n’amugamba nti: “Serengeta, okomewo ne Alooni; naye tokkiriza bakabona n’abantu okubuuka ensalo okujja eri Yakuwa aleme okubabonereza.”
25  Awo Musa n’aserengeta eri abantu n’abagamba.
24  Awo n’agamba Musa nti: “Yambuka ku lusozi ggwe ne Alooni ne Nadabu ne Abiku n’abakadde 70 aba Isirayiri, muvunnamire Yakuwa nga mwesuddeko akabanga.
2  Musa yekka y’aba asemberera Yakuwa; naye bo tebasembera, era n’abantu tebayambuka ku lusozi naye.”
3  Awo Musa n’agenda n’ategeeza abantu ebigambo bya Yakuwa byonna n’amateeka ge gonna, era abantu bonna ne baddiramu wamu nti: “Ebigambo byonna Yakuwa by’ayogedde tuli beetegefu okubikola.”
4  Musa yawandiika ebigambo bya Yakuwa byonna. Awo ku makya ennyo n’agolokoka n’azimba wansi ku lusozi ekyoto n’empagi kkumi na bbiri ng’ebika ekkumi n’ebibiri ebya Isirayiri bwe biri.
5  Oluvannyuma yatuma abavubuka Abayisirayiri ne bawaayo eri Yakuwa ebiweebwayo ebyokebwa era ne bawaayo n’ente ennume nga ssaddaaka ez’emirembe.
6  Musa n’addira ekitundu kimu kya kubiri eky’omusaayi n’aguteeka mu bbakuli, ate ogwasigalawo n’agumansira ku kyoto.
7  Oluvannyuma n’akwata ekitabo ky’endagaano n’akisomera abantu. Ne bagamba nti: “Byonna Yakuwa by’ayogedde tuli beetegefu okubikola, era tujja kuba bawulize.”
8  Musa n’addira omusaayi n’agumansira ku bantu n’agamba nti: “Guno gwe musaayi gw’endagaano Yakuwa gy’akoze nammwe okusinziira ku bigambo bye muwulidde.”
9  Musa ne Alooni ne Nadabu ne Abiku n’abakadde 70 aba Isirayiri ne bambuka ku lusozi,
10  ne balaba Katonda wa Isirayiri. Wansi w’ebigere bye waaliwo ekyali kirabika ng’amayinja ga safiro amaaliire era nga gatukula ng’eggulu.
11  Teyakola kabi ku basajja ba Isirayiri abo ab’ekitiibwa, era baalaba Katonda ow’amazima mu kwolesebwa, ne balya era ne banywa.
12  Yakuwa n’agamba Musa nti: “Jjangu gye ndi ku lusozi obeere eno. Nja kukuwa ebipande by’amayinja ebiriko amateeka n’ebiragiro bye nnaawandiika okubayigiriza.”
13  Awo Musa ne Yoswa omuweereza we ne basituka, Musa n’ayambuka ku lusozi lwa Katonda ow’amazima.
14  Naye yali agambye abakadde nti: “Mutulindire wano okutuusa lwe tunaakomawo gye muli. Alooni ne Kuli bali nammwe. Omuntu yenna alina ensonga agende gye bali.”
15  Musa n’ayambuka ku lusozi olwali lubikkiddwa ekire.
16  Ekitiibwa kya Yakuwa kyasigala ku Lusozi Sinaayi, era ekire kyalubikka okumala ennaku mukaaga. Ku lunaku olw’omusanvu yayita Musa ng’asinziira mu kire wakati.
17  Eri Abayisirayiri abaali balaba ekigenda mu maaso, ekitiibwa kya Yakuwa kyali ng’omuliro ogubumbujja ku ntikko y’olusozi.
18  Musa n’ayingira mu kire n’ayambuka ku lusozi, n’abeera ku lusozi okumala ennaku 40 emisana n’ekiro.
5  Oluvannyuma Musa ne Alooni ne bayingira ne bagamba Falaawo nti: “Bw’ati Yakuwa Katonda wa Isirayiri bw’agamba, ‘Leka abantu bange bagende bakwate embaga yange mu ddungu.’”
2  Naye Falaawo n’agamba nti: “Yakuwa y’ani, ndyoke mpulirize eddoboozi lye ndeke Abayisirayiri bagende? Nze Yakuwa simumanyi, era sijja kuleka Bayisirayiri kugenda.”
3  Kyokka bo ne bamugamba nti: “Katonda w’Abebbulaniya ayogedde naffe. Tukwegayiridde, tukkirize tugende mu ddungu olugendo lwa nnaku ssatu tuweeyo ssaddaaka eri Yakuwa Katonda waffe, aleme kutulwaza oba okututta n’ekitala.”
4  Awo kabaka wa Misiri n’abagamba nti: “Lwaki ggwe Musa ne Alooni muggya abantu ku mirimu gyabwe? Muddeeyo ku mirimu gyammwe!”
5  Falaawo era n’agamba nti: “Abantu bammwe bangi nnyo mu nsi. Ddala mwagala abantu bano bonna baleke emirimu gyabwe bagende nammwe?”
6  Ku lunaku olwo lwennyini, Falaawo n’alagira abo abaali bakozesa abantu emirimu ne bannampala b’Abayisirayiri nti:
7  “Mulekere awo okuwa abantu essubi ery’okukubisa amatoffaali. Bo bennyini bagende balyekuŋŋaanyize.
8  Ate era omuwendo gwennyini ogw’amatoffaali ge babadde bakuba gwe muba mubasalira. Temugukendeezaako kubanga bagayaavu. Eyo ye nsonga lwaki bagamba nti, ‘Twagala kugenda, twagala kuwaayo ssaddaaka eri Katonda waffe!’
9  Mubawe emirimu emizibu ennyo era temubaganya kuwummula, baleme kuwuliriza bigambo bya bulimba.”
10  Awo abo abaali bakozesa abantu emirimu ne bannampala b’Abayisirayiri ne bagenda ne bagamba Abayisirayiri nti: “Bw’ati Falaawo bw’agambye, ‘Sigenda kuddamu kubawa ssubi.
11  Mugende mulyenoonyeze yonna gye muyinza okulizuula, naye emirimu gyammwe tegijja kukendeezebwako.’”
12  Awo abantu ne batalaaga buli wamu mu nsi ya Misiri okukuŋŋaanya essubi.
13  Abo abaali babakozesa emirimu ne babakuutira nga bagamba nti: “Buli omu alina okutuukiriza omulimu gwe buli lunaku, nga bw’abadde akola nga waliwo essubi.”
14  Oluvannyuma, abo Falaawo be yassaawo okukozesa abantu emirimu ne bakuba abo abaali balondeddwa okuba bannampala b’Abayisirayiri. Baababuuza nti: “Lwaki temuwezezza muwendo gw’amatoffaali gwe mubaddenga mukuba? Jjo temwaguwezezza, n’olwa leero temuguwezezza.”
15  Awo bannampala b’Abayisirayiri ne bagenda eri Falaawo ne bamwemulugunyiza nga bagamba nti: “Lwaki oyisa bw’oti abaweereza bo?
16  Abaweereza bo tebaweebwa ssubi kyokka batugamba nti, ‘Mukube amatoffaali!’ Era abaweereza bo bakubibwa so ng’abantu bo be bali mu nsobi.”
17  Naye n’abagamba nti: “Muli bagayaavu, muli bagayaavu! Eyo ye nsonga lwaki mugamba nti: ‘Twagala kugenda, twagala kuwaayo ssaddaaka eri Yakuwa.’
18  Kale kaakano muddeeyo mukole! Temujja kuweebwa ssubi, naye mulina okukuba omuwendo gw’amatoffaali ogwabagerekerwa.”
19  Awo abaali bannampala b’Abayisirayiri ne balaba nga bali mu buzibu bwa maanyi olw’ekiragiro ekyali kigamba nti: “Temukendeeza ku muwendo gw’amatoffaali gwe mulina okukuba buli lunaku.”
20  Bwe baali bava ewa Falaawo, ne basisinkana Musa ne Alooni abaali bayimiridde awo nga babalindiridde.
21  Amangu ago ne bagamba Musa ne Alooni nti “Yakuwa k’abatunuulire, asale omusango, kubanga muleetedde Falaawo n’abaweereza be okutunyooma, era mutadde ekitala mu mukono gwabwe batutte.”
22  Awo Musa n’akyukira Yakuwa n’agamba nti: “Yakuwa, lwaki obonyaabonyezza abantu bano? Lwaki wantuma?
23  Kasookedde ŋŋenda eri Falaawo okwogera mu linnya lyo, yeeyongedde kuyisa bubi abantu bano ate ggwe tobanunudde.”
36  “Bezaleeri ajja kukolera wamu ne Okoliyaabu era n’abasajja bonna abakugu Yakuwa b’awadde amagezi n’okutegeera basobole okumanya engeri y’okukolamu emirimu gyonna egy’obuweereza obutukuvu, nga Yakuwa bw’alagidde.”
2  Awo Musa n’ayita Bezaleeri ne Okoliyaabu n’abasajja bonna abakugu Yakuwa be yawa amagezi, bonna emitima gyabwe be gyakubiriza okwewaayo okukola omulimu.
3  Ne baggya ku Musa ebintu byonna Abayisirayiri bye baali baleese olw’okukola omulimu gw’obuweereza obutukuvu. Kyokka, buli ku makya Abayisirayiri beeyongera okumuleetera ebiweebwayo ebya kyeyagalire.
4  Bwe baatandika okukola omulimu omutukuvu, abasajja bonna abakugu ne bajja, omu ku omu,
5  ne bagamba Musa nti: “Abantu baleeta ebintu bingi nnyo era bisusse ku ebyo ebyetaagibwa okukola omulimu Yakuwa gw’alagidde gukolebwe.”
6  Musa n’alagira balangirire mu lusiisira lwonna nti: “Abasajja n’abakazi, temwongera kuleeta bintu birala ebya weema entukuvu.” Awo abantu ne bayimirizibwa okwongera okuleeta ebintu ebirala.
7  Ebintu byali bimalira ddala omulimu gwonna ogwali gulina okukolebwa, era nga bisukka ku ebyo ebyali byetaagibwa.
8  Awo abakugu bonna ne bakola weema entukuvu nga ya mitanda kkumi egya wuzi ennungi eza kitaani ezirangiddwa, ne wuzi eza bbulu, ne wuzi eza kakobe, ne wuzi emmyufu; yagitungako ebifaananyi bya bakerubi.
9  Buli mutanda gwali emikono 28 obuwanvu, ate obugazi emikono 4. Emitanda gyonna gyali gyenkanankana.
10  Emitanda etaano yagigatta gyokka, n’emitanda emirala etaano n’agigatta gyokka.
11  Oluvannyuma yakola eŋŋango mu wuzi eza bbulu n’aziteeka ku lukugiro lw’omutanda ogumu ebitundu we byegattira. Era bw’atyo bwe yakola ne ku lukugiro lw’omutanda ogusembayo ebitundu byombi we byegattira.
12  Yateeka eŋŋango 50 ku mutanda ogumu, n’eŋŋango 50 ku lukugiro olulala olw’omutanda ebitundu byombi eby’emitanda we byegattira, eŋŋango z’ekitundu ekimu ne ziba nga zitunuuliganye n’ez’ekitundu ekirala.
13  Oluvannyuma yakola amalobo 50 aga zzaabu n’agatta wamu emitanda ng’akozesa amalobo ago, emitanda gya weema gyonna ne giba nga gigattiddwa wamu.
14  Era yakola emitanda mu byoya by’embuzi egy’okubikka ku weema entukuvu. Yakola emitanda 11.
15  Buli mutanda gwali emikono 30 obuwanvu, ate obugazi emikono 4. Emitanda gyonna 11 gyali gyenkanankana.
16  Yagatta wamu emitanda etaano ne giba gyokka, n’emitanda emirala omukaaga ne giba gyokka.
17  Bwe yamala, n’ateeka eŋŋango 50 ku lukugiro lw’omutanda ogusembayo ebitundu byombi we byegattira, era n’ateeka eŋŋango 50 ku lukugiro lw’omutanda omulala ogwegatta nagwo.
18  Oluvannyuma yakola amalobo 50 ag’ekikomo ag’okugatta emitanda gya weema gyonna gibe wamu.
19  Era yakola eky’okubikka ku weema mu maliba g’endiga ennume amannyike mu langi emmyufu, era n’akola n’eky’okubikkako ekirala mu maliba amagonvu eky’okuteeka kungulu ku kyo.
20  Yakola fuleemu za weema entukuvu mu muti gwa sita, nga ziyimiridde busimba.
21  Buli fuleemu yali emikono kkumi obuwanvu, ate obugazi omukono gumu n’ekitundu.
22  Buli fuleemu yalina ennimi bbiri nga zitunudde oluuyi lumu. Bw’atyo bwe yakola fuleemu zonna eza weema entukuvu.
23  Bw’atyo n’akola fuleemu 20 ez’oku luuyi olw’ebukiikaddyo olwa weema entukuvu.
24  Yakola obutoffaali obwa ffeeza 40 obulimu ebituli, obw’okussa wansi wa fuleemu 20; obutoffaali bubiri obw’okussa wansi wa fuleemu emu, omuyingira ennimi zaayo ebbiri, n’obutoffaali bubiri bubiri obw’okussa wansi wa fuleemu endala zonna, omuyingira ennimi zaazo ebbiri ebbiri.
25  Oluuyi olulala olwa weema, oluuyi olw’ebukiikakkono, yalukolera fuleemu 20,
26  n’obutoffaali bwazo obwa ffeeza 40 obulimu ebituli; obutoffaali bubiri wansi wa fuleemu emu, n’obutoffaali bubiri bubiri wansi wa fuleemu endala zonna.
27  Ekitundu eky’emabega ekya weema entukuvu, ku luuyi olw’ebugwanjuba, yakikolera fuleemu mukaaga.
28  Yakola fuleemu bbiri ezaakola ng’enkondo ez’oku nsonda ebbiri eza weema ku luuyi olw’emabega.
29  Fuleemu yazikola nga za bitundu bibiri ebyenkanankana okuva wansi okutuuka waggulu. Ebitundu byagattibwa wamu ku mpeta esooka. Bw’atyo bwe yakola enkondo ebbiri ez’oku nsonda.
30  Fuleemu zonna awamu zaali munaana n’obutoffaali bwazo 16 obwa ffeeza obulimu ebituli; obutoffaali bubiri bubiri wansi wa buli fuleemu.
31  Era yakola emiti mu muti gwa sita; emiti etaano gyali gya ku fuleemu ez’oku luuyi olumu olwa weema entukuvu,
32  n’emirala etaano gyali gya ku fuleemu ez’oku luuyi olulala olwa weema entukuvu, era n’emirala etaano gyali gya ku fuleemu ez’oku luuyi lwa weema olw’emabega, oluuyi olw’ebugwanjuba.
33  Era yakola omuti ogwa wakati n’aguyisa wakati ku fuleemu, nga guva ku luuyi olumu okutuuka ku lulala.
34  Fuleemu yazibikkako zzaabu, era empeta zaazo yazikola mu zzaabu ziwanirire emiti; n’emiti yagibikkako zzaabu.
35  Era yakola olutimbe mu wuzi eza bbulu, wuzi eza kakobe, wuzi emmyufu, ne wuzi ennungi eza kitaani ezaali zirangiddwa. Yalutungako ebifaananyi bya bakerubi.
36  Era yalukolera empagi nnya mu muti gwa sita n’azibikkako zzaabu. Amalobo gaazo gaali ga zzaabu, era yazikolera obutoffaali buna obwa ffeeza obwalimu ebituli.
37  Omulyango oguyingira mu weema yagukolera olutimbe mu wuzi eza bbulu, wuzi eza kakobe, wuzi emmyufu, ne wuzi ennungi eza kitaani ezaali zirangiddwa, nga zonna zirukiddwa wamu;
38  era yagukolera n’empagi ttaano n’amalobo gaazo. Emitwe gy’empagi n’ebiyunga byazo yabibikkako zzaabu, naye obutoffaali bwazo obutaano obulimu ebituli bwali bwa kikomo.
15  Awo Musa n’Abayisirayiri ne bayimbira Yakuwa oluyimba luno: “Ka nnyimbire Yakuwa, kubanga agulumiziddwa nnyo. Asudde mu nnyanja embalaasi n’omwebagazi waayo.
2  Ya ge maanyi gange, kubanga andokodde. Ono ye Katonda wange, era nnaamutenderezanga; ye Katonda wa kitange, era nnaamugulumizanga.
3  Yakuwa mulwanyi muzira, Yakuwa lye linnya lye.
4  Asudde amagaali ga Falaawo n’eggye lye mu nnyanja,N’abalwanyi be abazira babbidde mu Nnyanja Emmyufu.
5  Amazzi ag’amaanyi gababuutikidde ne bakka mu buziba ng’ejjinja.
6  Omukono gwo ogwa ddyo, Ai Yakuwa, gwa maanyi nnyo;Omukono gwo ogwa ddyo, Ai Yakuwa, gusobola okubetenta omulabe.
7  Mu buyinza bwo obungi osobola okusuula wansi abakuziyiza;Osindika obusungu bwo obubuubuuka ne bubookya ng’obwokya ebisubi.
8  Olw’omukka ogw’omu nnyindo zo, amazzi geetuuma wamu;Gaayimirira ne gatanjaala;Amazzi ageefuukuula gaakwata ekitole wakati mu nnyanja.
9  Omulabe yagamba nti, ‘Nja kubawondera! Nja kubatuukako! Nja kugabanyaamu omunyago okutuusa lwe nnakkuta! Nja kusowolayo ekitala kyange! Omukono gwange gujja kubawangula!’
10  Wassa omukka, ennyanja n’ebabuutikira;Babbira ng’erisasi mu mazzi ageefuukuula.
11  Ai Yakuwa, katonda ki alinga ggwe? Ani alinga ggwe asingayo obutukuvu? Ggwe asaanidde okutiibwa n’okutenderezebwa, ggwe akola ebyewuunyisa.
12  Wagolola omukono gwo ogwa ddyo ensi n’ebamira.
13  Olw’okwagala kwo okutajjulukuka okulembedde abantu b’onunudde;Mu maanyi go ojja kubakulembera obatuuse mu kifo kyo ekitukuvu ky’obeeramu.
14  Abantu bajja kuwulira; bajja kukankana;Ababeera mu Bufirisuuti bajja kufuna obulumi obw’amaanyi.
15  Mu kiseera ekyo, abaami b’e Edomu bajja kutya,Era abafuzi ba Mowaabu ab’amaanyi bajja kukankana. Ababeera mu Kanani bonna bajja kuggwaamu amaanyi.
16  Bajja kufuna ekyekango n’entiisa. Olw’omukono gwo ogw’amaanyi bajja kusigala mu kifo kimu ng’ejjinja,Okutuusa abantu bo lwe banaayitawo, Ai Yakuwa. Okutuusa abantu bo be watonda lwe banaayitawo.
17  Ojja kubaleeta obasimbe ku lusozi olw’obusika bwo,Ekifo ekinywevu kye weeteekerateekera okubeeramu, Ai Yakuwa,Ekifo ekitukuvu emikono gyo kye gyakola, Ai Yakuwa.
18  Yakuwa ajja kufuga nga kabaka emirembe n’emirembe.
19  Embalaasi za Falaawo n’amagaali ge ag’olutalo n’abasirikale abaali beebagadde embalaasi bwe baagenda mu nnyanja,Yakuwa yazza amazzi g’ennyanja ne gababuutikira,Naye abantu ba Isirayiri baatambulira ku ttaka ekkalu wakati mu nnyanja.”
20  Awo nnabbi Miriyamu, mwannyina wa Alooni, n’akwata akagoma, abakazi bonna ne bamugoberera nga bakutte obugoma era nga bazina.
21  Miriyamu n’ayimba ng’ayanukula abasajja nti: “Muyimbire Yakuwa kubanga agulumiziddwa nnyo. Asudde mu nnyanja embalaasi n’omwebagazi waayo.”
22  Oluvannyuma Musa yakulemberamu Isirayiri okuva ku Nnyanja Emmyufu ne bagenda mu ddungu ly’e Ssuuli; baatambulira ennaku ssatu mu ddungu naye tebaasanga wali mazzi.
23  Bwe baatuuka e Mala, tebaasobola kunywa mazzi gaayo olw’okuba gaali gakaawa. Ekifo ekyo kyeyava akituuma Mala.
24  Awo abantu ne batandika okwemulugunyiza Musa nga bagamba nti: “Tunaanywa ki?”
25  Awo Musa n’akaabirira Yakuwa, Yakuwa n’amulaga omuti. Bwe yagusuula mu mazzi, amazzi ne galongooka. Eyo gye yabaweera etteeka era n’ekisinziirwako okusala emisango, era eyo gye yabagezeseza.
26  Yagamba nti: “Bw’onoowuliriza n’obwegendereza eddoboozi lya Yakuwa Katonda wo n’okola ekituufu mu maaso ge, n’ossaayo omwoyo ku biragiro bye era n’okwata amateeka ge gonna, sijja kukuleetako ndwadde ze nnaleeta ku Bamisiri, kubanga nze Yakuwa nkuwonya.”
27  Awo ne batuuka mu Erimu awaali ensulo z’amazzi 12 n’enkindu 70. Ne basiisira awo okumpi n’amazzi.
20  Awo Katonda n’ayogera ebigambo bino byonna:
2  “Nze Yakuwa Katonda wo eyakuggya mu nsi ya Misiri, mu nnyumba ey’obuddu.
3  Tobanga na bakatonda balala okuggyako nze.
4  “Teweekoleranga kifaananyi ekyole oba ekintu kyonna ekyefaanaanyiriza ekintu ekiri waggulu ku ggulu oba ekiri wansi ku nsi oba ekiri mu mazzi agali ku nsi.
5  Tobivunnamiranga era tosendebwasendebwanga kubiweereza, kubanga nze Yakuwa Katonda wo, ndi Katonda ayagala abantu okunneemalirako, abonereza abaana n’abazzukulu n’abaana b’abazzukulu olw’ensobi za bakitaabwe abankyawa,
6  naye alaga okwagala okutajjulukuka okutuukira ddala ku mulembe ogw’olukumi ogw’abo abanjagala era abakwata ebiragiro byange.
7  “Tokozesanga linnya lya Yakuwa Katonda wo mu ngeri etasaana, kubanga Yakuwa talirema kubonereza oyo yenna akozesa erinnya lye mu ngeri etasaana.
8  “Jjukiranga okukwata olunaku lwa Ssabbiiti era olutwalanga nga lutukuvu.
9  Emirimu gyo gyonna ojja kugikoleranga mu nnaku mukaaga,
10  naye olunaku olw’omusanvu ssabbiiti eri Yakuwa Katonda wo. Tokolanga mulimu gwonna, ggwe, wadde mutabani wo, wadde muwala wo, wadde omuddu wo omusajja, wadde omuddu wo omukazi, wadde ensolo yo, wadde omugwira ali mu bibuga byo.
11  Kubanga mu nnaku mukaaga Yakuwa mwe yakolera eggulu n’ensi n’ennyanja ne byonna ebibirimu, n’awummula ku lunaku olw’omusanvu. Yakuwa kyeyava awa olunaku lwa Ssabbiiti omukisa era n’alufuula lutukuvu.
12  “Kitaawo ne nnyoko obassangamu ekitiibwa, olyoke owangaalire mu nsi Yakuwa Katonda wo gy’agenda okukuwa.
13  “Tottanga.
14  “Toyendanga.
15  “Tobbanga.
16  “Toyogeranga eby’obulimba ng’owa obujulizi ku muntu omulala.
17  “Teweegombanga nnyumba ya munno. Teweegombanga mukazi wa munno, newakubadde omuddu we omusajja, newakubadde omuddu we omukazi, newakubadde ente ye, newakubadde endogoyi ye, newakubadde ekintu kyonna eky’omuntu omulala.”
18  Abantu bonna bwe baawulira okubwatuka kw’eggulu n’okuvuga kw’eŋŋombe era ne balaba okumyansa, n’olusozi nga lunyooka, ne bakankana era ne bayimirira wala.
19  Ne bagamba Musa nti: “Ggwe oba oyogera naffe, tujja kukuwuliriza, naye Katonda k’aleme kwogera naffe kubanga tujja kufa.”
20  Awo Musa n’agamba abantu nti: “Temutya, kubanga Katonda ow’amazima azze okubagezesa, mulyoke mumutyenga muleme okwonoona.”
21  Abantu ne basigala nga bayimiridde wala, naye Musa n’asemberera ekire ekikutte Katonda ow’amazima mwe yali.
22  Yakuwa n’agamba Musa nti: “Bw’oti bw’oba ogamba Abayisirayiri: ‘Mmwe mmwennyini mukirabye nti njogedde nammwe nga nnyima mu ggulu.
23  Temwekoleranga bakatonda aba ffeeza oba aba zzaabu, kubanga temulina kuba na bakatonda balala okuggyako nze.
24  Ononkolera ekyoto eky’ettaka, kw’onooweerangayo ebiweebwayo byo ebyokebwa ne ssaddaaka zo ez’emirembe, endiga zo n’ente zo. Mu buli kifo kye ndironda erinnya lyange okujjuukirirwangamu, ndijja gy’oli era ndikuwa omukisa.
25  Bw’onzimbiranga ekyoto eky’amayinja tokozesanga mayinja agatemeddwa. Kubanga singa okitemesaako ensinjo, ojja kuba okifudde ekitali kirongoofu.
26  Tolinnyanga madaala ng’ogenda ku kyoto kyange, oleme okukikunamira.’
1  Yakobo, ng’ono ye Isirayiri, bwe yagenda e Misiri, batabani be nabo baagenda naye awamu n’ab’omu maka gaabwe. Gano ge mannya ga batabani be:
2  Lewubeeni, Simiyoni, Leevi, ne Yuda;
3  Isakaali, Zebbulooni, ne Benyamini;
4  Ddaani ne Nafutaali; Gaadi ne Aseri.
5  Abo bonna abaazaalirwa Yakobo baali abantu 70, naye ye Yusufu yali yagenda dda e Misiri.
6  Oluvannyuma Yusufu yafa ne baganda be bonna ne bafa era n’abantu ab’omulembe ogwo gwonna ne bafa.
7  Abayisirayiri ne bazaala ne baba bangi nnyo, ne beeyongera obungi era ne baba ba maanyi ku kigero ekitaali kya bulijjo, ne bajjula mu nsi eyo.
8  Oluvannyuma lw’ekiseera wajjawo kabaka omuggya mu Misiri eyali tamanyi Yusufu.
9  N’agamba abantu be nti: “Laba! Abantu ba Isirayiri batusinga obungi n’amaanyi.
10  Ka tubasalire amagezi. Bwe tutakola tutyo bajja kweyongera obungi, era singa wabalukawo olutalo, bajja kwegatta ku balabe baffe batulwanyise bave mu nsi yaffe.”
11  Awo ne babateekako bannampala abaabakozesanga emirimu egy’obuddu egy’amaanyi, ne bazimbira Falaawo ebibuga Pisomu ne Lamusesi ebyali eby’okuterekangamu ebintu.
12  Naye Abamisiri gye baakoma okubonyaabonya Abayisirayiri, Abayisirayiri gye baakoma okweyongera obungi n’okubuna ensi. Abamisiri ne batya nnyo olw’Abayisirayiri.
13  N’ekyavaamu, Abamisiri ne bakozesa Abayisirayiri emirimu egy’obuddu egy’amaanyi ennyo.
14  Ne bakalubya obulamu bwabwe nga babakozesa emirimu egy’amaanyi egy’okusamba obudongo n’okukuba amatoffaali, era nga babakozesa buli mulimu ogw’amaanyi ogw’omu nnimiro. Bwe batyo, ne babakozesa nnyo mu mbeera enzibu era ne babakozesa buli mulimu ogw’obuddu.
15  Oluvannyuma kabaka wa Misiri yayogera n’abazaalisa Abebbulaniya, ng’omu erinnya lye ye Sifira ate ng’omulala ye Puwa,
16  n’abagamba nti: “Bwe mubanga muzaalisa abakazi Abebbulaniya ne mulaba ng’omwana wa bulenzi, mumuttanga; naye bw’abanga ow’obuwala, mumulekanga nga mulamu.”
17  Kyokka abazaalisa  baatya Katonda ow’amazima ne batakola nga kabaka wa Misiri bwe yabalagira, naye ne baleka abaana ab’obulenzi nga balamu.
18  Oluvannyuma lw’ekiseera, kabaka wa Misiri yayita abazaalisa abo n’abagamba nti: “Lwaki muleka abaana ab’obulenzi nga balamu?”
19  Abazaalisa ne bagamba Falaawo nti: “Abakazi Abebbulaniya tebali ng’abakazi Abamisiri. Bo ba maanyi. Omuzaalisa w’abatuukirako baba baamaze dda okuzaala.”
20  Katonda n’akolera abazaalisa abo ebirungi, era abantu ne beeyongera obungi era ne baba ba maanyi nnyo.
21  Era olw’okuba abazaalisa baatya Katonda ow’amazima, oluvannyuma yabawa amaka.
22  Falaawo n’alagira abantu be bonna nti: “Buli mwana ow’obulenzi azaalibwa mumusuule mu Mugga Kiyira, naye buli mwana ow’obuwala mumuleke nga mulamu.”
2  Mu kiseera ekyo, omusajja omu ow’omu nnyumba ya Leevi yawasa muwala wa Leevi.
2  Omukazi oyo n’aba olubuto n’azaala omwana ow’obulenzi. Bwe yalaba ng’omwana alabika bulungi, n’amukweka okumala emyezi esatu.
3  Bwe yalaba nga takyayinza kumukweka, n’afuna ekibaya eky’ebitoogo n’akisiigako envumbo n’amuteekamu, n’akiteeka mu kisaalu ku mabbali g’Omugga Kiyira.
4  Naye mwannyina w’omwana oyo n’ayimirira walako, asobole okulaba ekinaamutuukako.
5  Muwala wa Falaawo bwe yajja ku Mugga Kiyira okunaaba, abaweereza be abakazi nga batambulira ku mabbali ga Kiyira, n’alaba ekibaya mu kisaalu. Amangu ago n’atuma omuzaana we akireete.
6  Bwe yakibikkula n’alaba omwana ng’akaaba, n’amukwatirwa ekisa, naye n’agamba nti: “Ono y’omu ku baana b’Abebbulaniya.”
7  Mwannyina w’omwana n’agamba muwala wa Falaawo nti: “Ŋŋende nkuyitire omu ku bakazi Abebbulaniya anaayonsa omwana era anaakuyamba okumulabirira?”
8  Muwala wa Falaawo n’amugamba nti: “Genda!” Amangu ago omuwala n’agenda n’ayita nnyina w’omwana.
9  Muwala wa Falaawo n’amugamba nti: “Twala omwana ono omuyonse era omulabirire, nja kukusasula.” Bw’atyo omukazi n’atwala omwana n’amulabirira.
10  Omwana bwe yakula, n’amutwalira muwala wa Falaawo, n’afuuka mutabani we. N’amutuuma Musa, era n’agamba nti: “Kubanga nnamuggya mu mazzi.”
11  Mu nnaku ezo, Musa bwe yali ng’akuze, yagenda eri baganda be okulaba engeri gye baali bakozesebwamu emirimu egy’amaanyi, n’alaba Omumisiri ng’akuba Omwebbulaniya, omu ku baganda be.
12  N’amagamaga n’alaba nga tewali amulaba, n’atta Omumisiri n’amukweka mu musenyu.
13  Ku lunaku olwaddirira yaddayo n’asanga abasajja babiri Abebbulaniya nga balwana. N’agamba eyali mu nsobi nti: “Lwaki okuba munno?”
14  Awo omusajja oyo n’amuddamu nti: “Ani yakulonda okutufuga era okuba omulamuzi waffe? Oyagala kunzita nga bwe wasse Omumisiri?” Musa n’atya, n’agamba nti: “Mazima ddala kye nnakoze kimanyise!”
15  Falaawo bwe yakiwulira, n’ayagala okutta Musa, naye Musa n’adduka Falaawo n’agenda abeere mu nsi ya Midiyaani, bwe yatuuka eyo n’atuula okumpi n’oluzzi.
16  Mu Midiyaani waaliyo kabona eyalina abawala musanvu. Abawala abo bajja okusena amazzi n’okujjuza ebyesero okuwa endiga za kitaabwe amazzi.
17  Naye nga bwe kyabanga bulijjo, abasumba bajja ne babagobawo. Awo Musa n’asituka n’ayamba abawala abo era n’awa endiga zaabwe amazzi.
18  Bwe baddayo eka eri kitaabwe Leweri, n’ababuuza nti: “Kizze kitya okuba nti leero mukomyewo mangu awaka?”
19  Ne bamuddamu nti: “Waliwo Omumisiri atuyambye n’atuwonya abasumba, n’atusenera amazzi era n’awa n’endiga amazzi.”
20  N’agamba bawala be nti: “Kati olwo ye ali ludda wa? Lwaki temuzze naye? Mugende mumuyite alye naffe emmere.”
21  Musa n’akkiriza okubeera n’omusajja oyo, era omusajja oyo n’addira muwala we Zipola n’amuwa Musa.
22  Oluvannyuma, Zipola n’azaala omwana ow’obulenzi, Musa n’agamba nti: “Nja kumutuuma Gerusomu, kubanga ndi mugwira mu nsi eno.”
23  Nga wayiseewo ekiseera kiwanvu, kabaka wa Misiri yafa, naye Abayisirayiri beeyongera okusinda olw’obuddu n’okukaaba olw’ennaku, era okukaaba kwabwe olw’obuddu ne kutuuka eri Katonda ow’amazima.
24  Awo Katonda n’awulira okusinda kwabwe, era n’ajjukira endagaano gye yakola ne Ibulayimu ne Isaaka ne Yakobo.
25  Katonda n’alaba okubonaabona kw’Abayisirayiri, n’abakwatirwa ekisa.
3  Musa yafuuka omulunzi w’endiga za Yesero kabona wa Midiyaani eyali kitaawe wa mukazi we. Bwe yali atwala endiga ku luuyi lw’eddungu olw’ebugwanjuba, n’atuuka ku Lusozi Kolebu, olusozi lwa Katonda ow’amazima.
2  Malayika wa Yakuwa n’amulabikira mu nnimi z’omuliro ogwali gwakira wakati mu kisaka. Musa n’atunuulira ekisaka, n’alaba nga kyaka omuliro naye nga tekiggya.
3  Awo Musa n’agamba nti: “Ka ŋŋende nneetegereze ekintu kino ekitali kya bulijjo, ndabe ensonga lwaki ekisaka tekiggya.”
4  Yakuwa bwe yalaba nga Musa asembedde okukyetegereza, n’amuyita ng’ayima mu kisaka, n’agamba nti: “Musa! Musa!” Musa n’ayitaba nti: “Nzuuno.”
5  Awo Katonda n’amugamba nti: “Koma awo. Ggyamu engatto zo, kubanga ekifo ky’oyimiriddemu kitukuvu.”
6  Era n’amugamba nti: “Nze Katonda wa kitaawo, Katonda wa Ibulayimu, Katonda wa Isaaka, era Katonda wa Yakobo.” Musa ne yeebikka mu maaso kubanga yatya okutunuulira Katonda ow’amazima.
7  Yakuwa n’amugamba nti: “Mazima ddala ndabye okubonaabona kw’abantu bange abali e Misiri era mpulidde okukaaba kwabwe olw’abo ababawaliriza okukola; era mmanyi bulungi obulumi bwe balimu.
8  Ŋŋenda kukka mbanunule mu mukono gw’Abamisiri, mbaggye mu nsi eyo mbatwale mu nsi ennungi era engazi, ensi ekulukuta amata n’omubisi gw’enjuki, omubeera Abakanani, n’Abakiiti, n’Abaamoli, n’Abaperizi, n’Abakiivi, n’Abayebusi.
9  Era laba! Okukaaba kw’abantu ba Isirayiri kutuuse gye ndi era ndabye engeri Abamisiri gye bababonyaabonyaamu.
10  Kale kaakano jjangu nkutume eri Falaawo oggyeyo abantu bange Abayisirayiri e Misiri.”
11  Kyokka Musa n’agamba Katonda ow’amazima nti: “Nze ani agenda eri Falaawo okuggya Abayisirayiri e Misiri?”
12  N’amuddamu nti: “Nja kubeera naawe, era kano ke kabonero akanaakulaga nti nze nkutumye: Bw’olimala okuggya abantu e Misiri, muliweereza Katonda ow’amazima ku lusozi luno.”
13  Naye Musa n’agamba Katonda ow’amazima nti: “Bwe nnaagenda eri Abayisirayiri ne mbagamba nti, ‘Katonda wa bajjajjammwe antumye gye muli,’ ne bambuuza nti, ‘Erinnya lye y’ani?’ Nnaabagamba ntya?”
14  Awo Katonda n’agamba Musa nti: “Nja Kubeera Ekyo Kye Nnaasalawo Okubeera.” N’ayongera n’amugamba nti: “Bw’oti bw’onoogamba Abayisirayiri: ‘Nja Kubeera antumye gye muli.’”
15  Era Katonda n’agamba Musa nti: “Bw’oti bw’onoogamba Abayisirayiri, ‘Yakuwa Katonda wa bajjajjammwe, Katonda wa Ibulayimu, Katonda wa Isaaka, era Katonda wa Yakobo, antumye gye muli.’ Eryo lye linnya lyange emirembe n’emirembe, era bwe ntyo bwe nnajjukirwanga buli mulembe oguliddawo.
16  Genda okuŋŋaanye abakadde ba Isirayiri obagambe nti, ‘Yakuwa Katonda wa bajjajjammwe, Katonda wa Ibulayimu, Isaaka, ne Yakobo, andabikidde n’aŋŋamba nti: “Mbalabye era ndabye ne bye babakola e Misiri.
17  Kyenvudde ŋŋamba nti, nja kubaggya mu nnaku Abamisiri gye babalabya, mbatwale mu nsi y’Abakanani, n’Abakiiti, n’Abaamoli, n’Abaperizi, n’Abakiivi, n’Abayebusi, ensi ekulukuta amata n’omubisi gw’enjuki.”’
18  “Bajja kuwuliriza eddoboozi lyo, era ggwe n’abakadde ba Isirayiri mujja kugenda eri kabaka wa Misiri, era mujja kumugamba nti, ‘Yakuwa Katonda w’Abebbulaniya ayogedde naffe. Kale tukwegayiridde, tukkirize tugende mu ddungu olugendo lwa nnaku ssatu tuweeyo ssaddaaka eri Yakuwa Katonda waffe.’
19  Naye nkimanyi bulungi nti kabaka wa Misiri tajja kubakkiriza kugenda okuggyako ng’awaliriziddwa omukono ogw’amaanyi.
20  Era nja kussa omukono gwange ku nsi ya Misiri nkole ebikolwa eby’ekitalo mu yo, era oluvannyuma ajja kubakkiriza okugenda.
21  Era nja kuleetera abantu bange okwagalibwa Abamisiri, era bwe munaaba muvaayo, temujja kuvaayo ngalo nsa.
22  Buli mukazi ajja kusaba muliraanwa we n’omukazi asula mu nnyumba ye ebintu ebya ffeeza n’ebya zzaabu, n’engoye, era mujja kubyambaza batabani bammwe ne bawala bammwe; era mujja kunyaga Abamisiri.”
33  Era Yakuwa n’agamba Musa nti: “Va mu kifo kino, ggwe n’abantu be waggya mu nsi ya Misiri. Mugende mu nsi gye nnalayirira Ibulayimu, Isaaka, ne Yakobo, nga ŋŋamba nti, ‘Nja kugiwa ezzadde lyo.’
2  Nja kutuma malayika akukulemberemu, ngobe Abakanani, Abaamoli, Abakiiti, Abaperizi, Abakiivi, n’Abayebusi.
3  Mugende mu nsi ekulukuta amata n’omubisi gw’enjuki. Naye nze sijja kugendera wakati mu mmwe, kubanga muli bantu bakakanyavu, era nnyinza okubazikiririza mu kkubo.”
4  Abantu bwe baafuna amawulire ago amabi, ne banakuwala, era tewali n’omu yayambala majolobero ge.
5  Yakuwa n’agamba Musa nti: “Gamba Abayisirayiri nti, ‘Muli bantu bakakanyavu. Mu kaseera katono nsobola okuyita wakati mu mmwe ne mbazikiriza. Kaakano mweggyeeko amajolobero gammwe gonna, nga bwe ndowooza eky’okubakolera.’”
6  Bwe batyo, okuva ku Lusozi Kolebu n’okweyongerayo, Abayisirayiri tebaayambala majolobero gaabwe.
7  Awo Musa n’atwala weema ye n’agisimba ebweru w’olusiisira, nga yeesudde walako okuva ku lusiisira, n’agiyita weema ey’okusisinkaniramu. Buli muntu eyabangako kye yeebuuza ku Yakuwa, yafulumanga n’agenda ku weema ey’okusisinkaniramu eyali ebweru w’olusiisira.
8  Musa olwafulumanga okugenda mu weema, ng’abantu bonna basituka, nga bayimirira ku miryango gya weema zaabwe, nga bamutunuulira okutuusa lwe yayingiranga mu weema.
9  Musa olwayingiranga mu weema, ng’empagi y’ekire ekka ng’eyimirira ku mulyango gwa weema, ng’eno Katonda bw’ayogera ne Musa.
10  Abantu bonna bwe baalabanga empagi y’ekire ng’eyimiridde ku mulyango gwa weema, nga buli omu asituka ng’avunnama ku mulyango gwa weema ye.
11  Yakuwa yayogeranga ne Musa maaso ku maaso ng’omuntu bw’ayogera n’omuntu omulala. Musa bwe yakomangawo mu lusiisira, Yoswa, mutabani wa Nuuni, eyali omuweereza we era omuyambi we, teyavanga mu weema.
12  Awo Musa n’agamba Yakuwa nti: “Laba, oŋŋamba nti, ‘Kulemberamu abantu bano,’ naye tontegeezezza gw’onootuma kugenda nange. Ate era ogambye nti, ‘Nkumanyi erinnya era osiimibwa mu maaso gange.’
13  Bwe mba nga nsiimibwa mu maaso go, nkwegayiridde mmanyisa amakubo go nkumanye, nneeyongere okusiimibwa mu maaso go. Era kijjukire nti eggwanga lino bantu bo.”
14  Awo n’amuddamu nti: “Nze kennyini nja kugenda naawe era nja kukuwa emirembe.”
15  Awo Musa n’amugamba nti: “Bw’oba nga toogende naffe, totusindika kuva wano.
16  Kale kinaategeererwa ku ki nti nsiimibwa mu maaso go, nze n’abantu bo? Ggwe okugenda naffe si kwe kinaategeererwa nti nze n’abantu bo tuli ba njawulo ku bantu bonna abali ku nsi?”
17  Yakuwa era n’agamba Musa nti: “Na kino ky’osabye nja kukikola olw’okuba osiimibwa mu maaso gange era nkumanyi erinnya.”
18  Awo Musa n’amugamba nti: “Nkwegayiridde ndaga ekitiibwa kyo.”
19  Naye n’amuddamu nti: “Nja kukusobozesa okulaba obulungi bwange bwonna, era nja kulangirira erinnya lya Yakuwa mu maaso go; nja kulaga ekisa oyo gwe nnaalaga ekisa era nja kusaasira oyo gwe nnaasaasira.”
20  Naye n’agattako nti: “Toyinza kundaba mu maaso, kubanga tewali muntu asobola kundaba n’asigala nga mulamu.”
21  Awo Yakuwa era n’agamba nti: “Wano waliwo ekifo  okumpi nange. Yimirira awo ku lwazi.
22  Ekitiibwa kyange bwe kinaaba kiyitawo, nja kukuteeka mu mwagaanya oguli mu lwazi era nja kukusiikiriza n’omukono gwange okutuusa nga mmaze okuyitawo.
23  Oluvannyuma nja kuggyawo omukono gwange, olabe amabega gange, naye tojja kundaba mu maaso.”
12  Awo Yakuwa n’agamba Musa ne Alooni mu nsi ya Misiri nti:
2  “Omwezi guno gwe gunaabanga gye muli omwezi ogusooka mu mwaka.
3  Mugambe ekibiina kyonna ekya Isirayiri nti, ‘Ku lunaku olw’ekkumi olw’omwezi guno buli muntu afune endiga emu ku lw’ennyumba ya kitaawe, endiga emu buli nnyumba.
4  Naye ab’omu nnyumba bwe banaaba batono, nga tebasobola kumalawo ndiga eyo, bajja kugiriira wamu ne muliraanwa waabwe okusinziira ku muwendo gw’abantu. Bwe munaaba mugigabanyaamu, mumanye kyenkana wa buli omu ky’asobola okulya.
5  Erina okuba nga nnamu bulungi, nga nnume, era nga ya mwaka gumu. Muyinza okugiggya mu ndiga ento ennume oba embuzi.
6  Mujja kugirabirira okutuusa ku lunaku olw’ekkumi n’ennya olw’omwezi guno, era ekibiina kyonna ekya Isirayiri kijja kugitta akawungeezi.
7  Bajja kutoola ku musaayi bagumansire ku mwango eruuyi n’eruuyi ne waggulu w’oluggi lw’ennyumba mwe banaagiriira.
8  “‘Ennyama bajja kugirya ekiro ekyo. Bajja kugyokya bagiriireko emigaati egitali mizimbulukuse n’enva endiirwa ezikaawa.
9  Temugirya nga mbisi oba nga ntokose mu mazzi, wabula mugyokye, omutwe gwayo, n’amagulu gaayo n’ebitundu byayo eby’omunda.
10  Temubaako gye mulekawo okutuusa ku makya, eyo eneeba esigaddewo okutuusa ku makya mujja kugyokya omuliro.
11  Mujja kugirya nga mwesibye enkoba, nga mwambadde engatto, nga mukutte emiggo, era mujja kugirya mu bwangu. Okwo kwe Kuyitako kwa Yakuwa.
12  Nja kuyita mu nsi ya Misiri mu kiro ekyo nzite buli mubereberye mu nsi ya Misiri, okuva ku muntu okutuuka ku nsolo; era bakatonda b’e Misiri bonna nja kubabonereza. Nze Yakuwa.
13  Era omusaayi gujja kuba kabonero ku mayumba mwe munaaba; nja kulaba omusaayi mbayiteko era ekibonyoobonyo tekijja kubatuukako okubazikiriza bwe nnaaba mbonereza ensi ya Misiri.
14  “‘Munajjukiranga olunaku olwo, era munaalukuzanga ng’embaga mu linnya lya Yakuwa mu mirembe gyammwe gyonna. Mulukuzenga; lino tteeka lya mirembe na mirembe.
15  Munaalyanga emigaati egitali mizimbulukuse okumala ennaku musanvu. Ku lunaku olusooka munaggyanga ekizimbulukusa mu nnyumba zammwe, kubanga omuntu yenna anaalyanga ekintu ekirimu ekizimbulukusa okuva ku lunaku olusooka okutuuka ku lunaku olw’omusanvu, anattibwanga n’aggibwa mu Isirayiri.
16  Ku lunaku olusooka munaabanga n’olukuŋŋaana olutukuvu, era ne ku lunaku olw’omusanvu munaabanga n’olukuŋŋaana olulala olutukuvu. Tewabangawo mulimu gwonna gukolebwa ku nnaku ezo, okuggyako buli omu okuteekateeka emmere gy’anaalya.
17  “‘Munaakwatanga Embaga ey’Emigaati Egitali Mizimbulukuse, kubanga ku lunaku olwo lwennyini nja kuggya abantu bammwe mu nsi ya Misiri. Era munaakwatanga olunaku olwo mu mirembe gyammwe gyonna ng’etteeka ery’olubeerera.
18  Okuva ku kawungeezi ak’olunaku olw’ekkumi n’ennya olw’omwezi ogusooka, okutuusa ku kawungeezi ak’olunaku olw’amakumi abiri mu olumu, munaalyanga emigaati egitali mizimbulukuse.
19  Mu nnyumba zammwe temubangamu kizimbulukusa okumala ennaku musanvu, kubanga omuntu yenna anaalyanga ku kintu ekirimu ekizimbulukusa, k’abe mugwira oba Omuyisirayiri, anattibwanga n’aggibwa mu kibiina kya Isirayiri.
20  Temulyanga kintu kyonna ekirimu ekizimbulukusa. Munaalyanga emigaati egitali mizimbulukuse mu maka gammwe gonna.’”
21  Amangu ago Musa n’ayita abakadde ba Isirayiri bonna n’abagamba nti: “Mugende, buli omu ku mmwe afunire amaka ge omwana gw’ensolo, mutte ensolo eya ssaddaaka ey’Okuyitako.
22  Mujja kuddira akaganda k’obuti bwa ezobu mukannyike mu musaayi oguli mu kibya mugumansire waggulu w’oluggi ne ku mwango eruuyi n’eruuyi; era tewaba n’omu ku mmwe afuluma mu nnyumba ye okutuukira ddala ku makya.
23  Yakuwa bw’anaaba ayita mu nsi eno okuleeta ekibonyoobonyo ku Bamisiri n’alaba omusaayi waggulu w’oluggi ne ku mwango eruuyi n’eruuyi, Yakuwa ajja kuyita ku mulyango ogwo era tajja kukkiriza kibonyoobonyo ekireeta okufa okuyingira mu nnyumba zammwe.
24  “Mukwatanga etteeka lino mmwe n’abaana bammwe emirembe n’emirembe.
25  Era bwe munaaba mutuuse mu nsi Yakuwa gy’anaabawa nga bw’agambye, mukwatanga omukolo guno.
26  Era abaana bammwe bwe bababuuzanga nti, ‘Omukolo guno gulina makulu ki?’
27  Mubagambanga nti, ‘Ye ssaddaaka ey’Okuyitako eweebwayo eri Yakuwa eyayita ku nnyumba z’Abayisirayiri mu Misiri, bwe yaleeta ekibonyoobonyo ku Bamisiri, naye n’ataliza ennyumba zaffe.’” Awo abantu ne bakka ku maviivi ne bavunnama.
28  Abayisirayiri ne bagenda ne bakola nga Yakuwa bwe yali alagidde Musa ne Alooni. Bwe batyo bwe baakolera ddala.
29  Awo ekiro mu ttumbi Yakuwa n’atta ababereberye bonna mu nsi ya Misiri, okuva ku mubereberye owa Falaawo eyali atudde ku ntebe y’obwakabaka, okutuuka ku mubereberye ow’omusibe eyali mu kkomera, era n’ebibereberye byonna eby’ebisolo.
30  Falaawo n’abaweereza be bonna n’Abamisiri abalala bonna ne bagolokoka ekiro, ne wabaawo okukuba ebiwoobe okw’amaanyi mu Bamisiri, kubanga tewaali nnyumba etaafaamu muntu.
31  Amangu ago Falaawo n’ayita Musa ne Alooni ekiro ekyo n’abagamba nti: “Musituke muve mu bantu bange, mmwe n’Abayisirayiri abalala. Mugende muweereze Yakuwa nga bwe mwagamba.
32  Era mutwale ebisibo byammwe n’amagana gammwe mugende, nga bwe mwagamba. Naye mulina okunsabira omukisa.”
33  Awo Abamisiri ne beegayirira abantu okwanguwa okuva mu nsi yaabwe kubanga baagamba nti: “Kyenkana ffenna tuli bafu.”
34  Abantu ne batwala obuwunga bwabwe omutaali kizimbulukusa bwe baali bamaze okukanda, n’ebibya byabwe ebikandirwamu nga babizinze mu ngoye zaabwe ze beesuulira ku bibegaabega.
35  Abayisirayiri ne bakola ekyo Musa kye yali abagambye, ne basaba Abamisiri ebintu ebya ffeeza n’ebya zzaabu n’engoye.
36  Yakuwa n’aleetera abantu okwagalibwa Abamisiri, ne babawa ebintu bye baasaba, Abayisirayiri ne batwala ebintu by’Abamisiri.
37  Abayisirayiri ne bava e Lamusesi ne boolekera e Sukkosi. Abasajja baali nga 600,000 nga tobaliddeeko baana bato.
38  Baagenda n’ekibiina ekinene eky’abantu abataali Bayisirayiri, awamu n’endiga n’embuzi n’ente nnyingi.
39  Eŋŋaano eyali ekandiddwa gye baagenda nayo okuva e Misiri, baagifumbamu emigaati emyetooloovu egitali mizimbulukuse. Eŋŋaano eyo teyaliimu kizimbulukusa olw’okuba baagobebwa mu Misiri ne bavaayo mu bwangu nga tebeetegekedde bya kulya.
40  Ekiseera Abayisirayiri abaali mu Misiri kye baamala nga bali mu nsi engwira kyali emyaka 430.
41  Ku lunaku olwo lwennyini emyaka 430 lwe gyaggwaako, abantu ba Yakuwa bonna baava mu nsi ya Misiri.
42  Ekyo kye kiro kwe banaajagulizanga olwa Yakuwa okubaggya mu nsi ya Misiri. Abantu ba Isirayiri bonna banaakwatanga ekiro ekyo mu mirembe gyabwe gyonna olw’okugulumiza Yakuwa.
43  Awo Yakuwa n’agamba Musa ne Alooni nti: “Lino lye tteeka ery’Okuyitako: Tewabanga muntu atali Muyisirayiri alya ku ssaddaaka ey’Okuyitako.
44  Naye omuntu bw’abanga n’omuddu eyagulwa n’essente, osookanga kumukomola n’alyoka agiryako.
45  Omusenze n’omukozi akolera empeera tebagiryangako.
46  Eneeriirwanga mu nnyumba emu. Ennyama yaayo temugitwalanga wabweru w’ennyumba, era temumenyanga ggumba lyayo lyonna.
47  Ekibiina kyonna ekya Isirayiri kya kukwatanga Okuyitako.
48  Omugwira abeera naawe bw’abanga ayagala okukwata Okuyitako kwa Yakuwa, abasajja bonna ab’omu nnyumba ye bakomolebwanga, olwo n’alyoka asembera okukwata Okuyitako, era anaabanga ng’Omuyisirayiri. Omuntu yenna atali mukomole talyanga ku ssaddaaka ey’Okuyitako.
49  Etteeka erinaafuganga Omuyisirayiri lye linaafuganga n’omugwira abeera mu mmwe.”
50  Abayisirayiri bonna baakola nga Yakuwa bwe yalagira Musa ne Alooni. Bwe batyo bwe baakolera ddala.
51  Ku lunaku olwo lwennyini, Yakuwa yaggya Abayisirayiri bonna mu nsi ya Misiri.
