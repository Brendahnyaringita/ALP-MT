1  Yakuwa yayogera ne Yoweeri mutabani wa Pesweri n’amugamba nti:
2  “Muwulire kino mmwe abakadde,Era mutege amatu mmwe mmwenna ababeera mu nsi eno. Ekintu ekifaananako bwe kiti kyali kibaddewo mu biseera byammwe,Oba mu biseera bya bajjajjammwe?
3  Mukibuulire abaana bammwe,Abaana bammwe bakibuulire abaana baabwe,N’abaana baabwe bakibuulire omulembe oguliddawo.
4  Ebyo enzige ezivaabira bye zaalekawo, enzige ezibeera mu bibinja zibiridde;Ebyo enzige ezibeera mu bibinja bye zaalekawo, enzige ezitannamera biwaawaatiro zibiridde;Ebyo enzige ezitannamera biwaawaatiro bye zaalekawo, enzige ezirya ennyo zibiridde.
5  Muzuukuke mmwe abatamiivu, mukaabe! Mukube ebiwoobe mmwe mmwenna abanywi b’omwenge,Kubanga omwenge omusu guggiddwa mu kamwa kammwe.
6  Kubanga waliwo eggwanga erizze mu nsi yange; lya maanyi era abantu baalyo tebabalika. Amannyo gaalyo galinga ag’empologoma, n’emba zaalyo ziringa ez’empologoma.
7  Lizikirizza omuzabbibu gwange, n’omutiini gwange ligufudde kikonge,Ligisasambulidde ddala ne ligisuula eri,Amatabi gaagyo gafuuse meeru.
8  Kuba ebiwoobe ng’omuwala embeerera eyeesibye ebibukutu bw’akuba ebiwoobeNg’akaabira omusajja gw’abadde agenda okufumbirwa.
9  Ebiweebwayo eby’emmere ey’empeke n’ebiweebwayo eby’eby’okunywa tebikyaliwo mu nnyumba ya Yakuwa;Bakabona, abaweereza ba Yakuwa, bakungubaga.
10  Ennimiro zoonooneddwa, ettaka likungubaga;Kubanga emmere ey’empeke eyonooneddwa, omwenge omusu gukalidde, amafuta gaweddewo.
11  Abalimi batidde, abakola mu nnimiro z’emizabbibu bakuba ebiwoobe,Olw’eŋŋaano n’olwa ssayiri;Kubanga ebikungulwa mu nnimiro bisaanyeewo.
12  Omuzabbibu gukaze,Omutiini guwotose. Enkomamawanga n’olukindu ne apo,Emiti gyonna egy’omu nnimiro, gikaze;Kubanga essanyu lifuuse buswavu mu bantu.
13  Mwesibe ebibukutu, mukungubage mmwe bakabona;Mukube ebiwoobe, mmwe abaweereza ku kyoto. Mujje musule nga mwambadde ebibukutu, mmwe abaweereza ba Katonda wange;Kubanga mu nnyumba ya Katonda wammwe temukyali biweebwayo eby’emmere ey’empeke n’ebiweebwayo eby’eby’okunywa.
14  Mulangirire okusiiba; muyite olukuŋŋaana olw’enjawulo. Mukuŋŋaanye abakadde n’abantu bonna ab’omu nsi eno,Bajje ku nnyumba ya Yakuwa Katonda wammwe, mukaabirire Yakuwa abayambe.
15  Woowe, olunaku olwo lujja! Olunaku lwa Yakuwa luli kumpi okutuuka,Era lujja kujja ng’okuzikiriza okuva eri Omuyinza w’Ebintu Byonna!
16  Emmere teggiddwawo nga tulaba? N’okujaguza n’essanyu tebiweddeewo mu nnyumba ya Katonda waffe?
17  Ensigo zikakanyalidde wansi w’ebitiiyo byazo. Amaterekero galekeddwawo. Ebyagi bimenyeddwa, kubanga emmere yafa.
18  N’ensolo ezirundibwa zisinda! Amagana g’ente gadda eno n’eri nga gasobeddwa, kubanga tegalina muddo! Endiga nazo zibonaabona olw’okwonoona kw’abantu.
19  Nja kukukoowoola ggwe, Ai Yakuwa;Kubanga omuliro gwokezza omuddo ogw’omu lukoola,Era ennimi z’omuliro zookezza emiti gyonna egy’oku ttale.
20  Ensolo ez’omu nsiko nazo ziwankirawankira ggwe,Kubanga obugga bukalidde,Era omuliro gwokezza omuddo ogw’omu lukoola.”
2  “Mufuuwe eŋŋombe mu Sayuuni! Mulaye enduulu z’olutalo ku lusozi lwange olutukuvu. Abantu bonna ababeera mu nsi ka bakankane,Kubanga olunaku lwa Yakuwa lujja! Luli kumpi!
2  Lunaku lwa kizikiza eky’amaanyi,Lunaku lwa bire ebikutte,Lulinga ekitangaala ekimulisa ku nsozi ng’obudde bukya. Waliwo eggwanga eddene era ery’amaanyi;Tewabangawo lirifaanana,Era tewalibaawo ddala liriba nga lyoMu mirembe gyonna egiriddawo.
3  Mu maaso gaalyo omuliro gugenda gwokya,Era emabega waalyo ennimi z’omuliro zigenda zisaanyaawo. Ensi eri mu maaso gaalyo eringa olusuku Edeni,Naye emabega waalyo eriyo ddungu jjereere,Era tewali kiyinza kuwonawo.
4  Lifaanana ng’embalaasi,Era badduka ng’embalaasi ez’olutalo.
5  Bawuuma ng’amagaali ag’olutalo nga babuukira ku ntikko z’ensozi,Era ng’omuliro ogubuubuuka ogwokya ebisubi. Balinga abantu ab’amaanyi abasimbye ennyiriri okulwana.
6  Balireetera amawanga okuba mu bulumi. Okutya kulyeyoleka mu maaso g’abantu bonna.
7  Bafubutuka ng’abalwanyi. Balinnya bbugwe ng’abasirikale. Buli omu tava mu kkubo lye,Era buli omu tawuguka kuva mu mpenda ze.
8  Tebasindikagana;Buli omu atambulira mu kkubo lye. Eby’okulwanyisa bwe bisuula abamu,Abalala basigala bakyeyongerayo.
9  Bafubutuka ne bayingira ekibuga, baddukira ku bbugwe. Bawalampa amayumba, bayingirira mu madirisa ng’ababbi.
10  Ensi ekankanira mu maaso gaabwe, n’eggulu liyuuguuma. Enjuba n’omwezi bikutte ekizikiza,N’emmunyeenye tezikyayaka.
11  Yakuwa alyogera eri abasirikale be mu ddoboozi ery’omwanguka, kubanga eggye lye ddene nnyo. Oyo atuukiriza ekigambo kye wa maanyi;Olunaku lwa Yakuwa lukulu era lwa ntiisa nnyo. Ani ayinza okulugumira?”
12  Bw’ati Yakuwa bw’agamba nti, “Kale kaakano mudde gye ndi n’omutima gwammwe gwonna,Nga musiiba, nga mukaaba, era nga mukuba ebiwoobe.
13  Muyuze emitima gyammwe so si byambalo byammwe,Mudde eri Yakuwa Katonda wammwe,Kubanga wa kisa era musaasizi, alwawo okusunguwala era alina okwagala kungi okutajjulukuka,Era alyerowooza ku kabi k’ayagala okuleeta ku bantu be.
14  Ani amanyi obanga alireka obusungu bwe ne yeerowoozaN’alekawo omukisa,Ekiweebwayo eky’emmere ey’empeke n’ekiweebwayo eky’eby’okunywa eby’okuwaayo eri Yakuwa Katonda wammwe?
15  Mufuuwe eŋŋombe mu Sayuuni! Mulangirire okusiiba; muyite olukuŋŋaana olw’enjawulo.
16  Mukuŋŋaanye abantu; mutukuze ekibiina. Mukuŋŋaanye abasajja abakadde; mukuŋŋaanye abaana abato n’abo abakyayonka. Omugole omusajja ave mu kisenge kye eky’omunda, n’omugole omukazi naye ave mu kisenge kye.
17  Bakabona, abaweereza ba YakuwaKa bakaabire wakati w’ekisasi n’ekyoto nga bagamba nti: ‘Kwatirwa abantu bo ekisa, Ai Yakuwa;Obusika bwo tobufuula kintu ekinyoomebwa,Ng’oleka amawanga okubafuga. Lwaki amawanga gandibuuzizza nti, “Katonda waabwe ali ludda wa?”’
18  Awo Yakuwa alikwatibwa obuggya olw’ensi yeN’asaasira abantu be.
19  Yakuwa aligamba abantu be nti: ‘Laba mbawa emmere ey’empeke n’omwenge omusu n’amafuta,Era mulikkutira ddala;Siriddamu nate kubafuula kivume mu mawanga.
20  Ndigobera wala oyo ow’ebukiikakkono ave we muli;Ndimusaasaanyiza mu nsi enkalu eyafuuka amatongo,Ng’ekitundu eky’omu maaso kyolekedde ennyanja ey’ebuvanjuba,Ate ng’eky’emabega kyolekedde ennyanja ey’ebugwanjuba. Aliwunya,Era ekivundu ekirimuvaamu kiryambuka waggulu;Kubanga Katonda alikola ebintu eby’ekitalo.’
21  Totya ggwe ensi. Sanyuka era ojaganye, kubanga Yakuwa alikola ebintu eby’ekitalo.
22  Temutya mmwe ensolo ez’oku ttale,Kubanga omuddo gw’omu ddungu gulibeera gwa kiragala. Emiti giribala ebibala;Omutiini n’omuzabbibu giribala nnyo.
23  Mmwe abaana ba Sayuuni musanyuke era mujaganye olw’ebyo Yakuwa Katonda wammwe by’alibakolera;Kubanga alibawa enkuba eya ddumbi mu kigero ekituufu,Era alibatonnyeseza enkuba nnyingi,Enkuba eya ddumbi n’enkuba eya ttoggo, nga bwe kyabanga mu kusooka.
24  Amawuuliro galijjula emmere ey’empeke,N’amasogolero galijjula ne gabooga omwenge omusu n’amafuta.
25  Ndibasasula emyakaEnzige ezibeera mu bibinja n’enzige ezitannamera biwaawaatiro n’enzige ezirya ennyo n’enzige ezivaabira gye zaamala nga zirya ebirime byammwe;Eggye lyange eddene lye nnabasindikira.
26  Mulirya ne mukkuta,Era mulitendereza erinnya lya Yakuwa Katonda wammwe,Abakoledde ebintu eby’ekitalo;Abantu bange tebaliddamu kuswazibwa.
27  Era mulimanya nti ndi wakati mu Isirayiri,Era nti nze Yakuwa Katonda wammwe—tewali mulala! Abantu bange tebaliddamu kuswazibwa.
28  Oluvannyuma ndifuka omwoyo gwange ku bantu aba buli ngeri,Era batabani bammwe ne bawala bammwe balyogera obunnabbi,Abasajja bammwe abakadde baliroota ebirooto,N’abavubuka bammwe balyolesebwa.
29  Era n’abaddu bange abasajja n’abakaziNdibafukako omwoyo gwange mu nnaku ezo.
30  Era ndikola ebintu ebyewuunyisa ku ggulu ne ku nsi. Walibaawo omusaayi n’omuliro n’empagi ez’omukka.
31  Enjuba erifuuka kizikiza, n’omwezi gulifuuka musaayiNg’olunaku lwa Yakuwa olukulu era olw’entiisa lunaatera okutuuka,
32  Era buli muntu alikoowoola erinnya lya Yakuwa alirokolebwa;Kubanga walibaawo abaliwonawo ku Lusozi Sayuuni ne mu Yerusaalemi, nga Yakuwa bw’agambye,Abo abaliwonawo Yakuwa b’ayita.”
3  “Kubanga laba! mu nnaku ezo era mu kiseera ekyo,Bwe ndikomyawo ab’omu Yuda ne Yerusaalemi abaawambibwa,
2  Ndikuŋŋaanya amawanga gonnaNe ngatwala mu Kiwonvu kya Yekosafaati. Eyo gye ndigasalira omusangoKu lw’abantu bange era obusika bwange Isirayiri,Kubanga baabasaasaanya mu mawanga,Era baagabana ensi yange.
3  Baakubira abantu bange obululu okubagabana;Baawangayo omwana ow’obulenzi bafune malaaya,N’omwana ow’obuwala baamutundanga bafune omwenge banywe.
4  Kiki kye munvunaana,Ggwe Ttuulo ne Sidoni nammwe mmwenna ebitundu bya Bufirisuuti? Nnina kye nnabakola kye munneesasuza? Bwe muba nga munneesasuza,Mu bwangu ddala nange nja kubakola nga bwe mukoze.
5  Kubanga mututte ffeeza wange ne zzaabu wange,Era mututte mu yeekaalu zammwe ebintu byange ebisingayo obulungi;
6  Abantu b’omu Yuda n’ab’omu Yerusaalemi mubaguzizza Abayonaani,Musobole okubaggya mu nsi yaabwe mubatwale ewala;
7  Laba, ndibakomyawo okuva gye mwabatunda,Era nammwe ndibakola nga bwe mukoze.
8  Abaana bammwe ab’obulenzi n’ab’obuwala ndibatunda mu mukono gw’abantu ba Yuda,Era nabo balibaguza abasajja b’e Seba, eggwanga eriri ewala;Yakuwa kennyini y’akyogedde.
9  Kino mukirangirire mu mawanga: ‘Mweteekereteekere olutalo! Mukunge abasajja ab’amaanyi! Abasirikale bonna ka basembere balumbe!
10  Enkumbi zammwe muziweeseemu ebitala, n’ebiwabyo byammwe mubiweeseemu amafumu. Omunafu k’agambe nti: “Ndi wa maanyi.”
11  Mmwe mmwenna amawanga ageetooloddewo, mujje muyambe era mukuŋŋaane wamu!’” Ai Yakuwa, serengesa abalwanyi bo mu kifo ekyo.
12  “Amawanga ka gagolokoke gajje mu Kiwonvu kya Yekosafaati;Kubanga eyo gye nja okutuula nsalire amawanga gonna ageetooloddewo omusango.
13  Musale n’ekiwabyo, kubanga ebikungulwa byengedde. Muserengete musogole, kubanga essogolero lijjudde. Amatogero gabooga, kubanga ebintu ebibi bye bakola biyitiridde.
14  Ebibinja, ebibinja by’abantu biri mu kiwonvu eky’okusaliramu omusango,Kubanga olunaku lwa Yakuwa olw’okusalirako omusango mu kiwonvu ekyo luli kumpi okutuuka.
15  Enjuba n’omwezi birikwata ekizikiza,N’emmunyeenye teziryaka.
16  Yakuwa aliwuluguma ng’ayima mu Sayuuni,Aliyimusa eddoboozi lye ng’ayima mu Yerusaalemi. Eggulu n’ensi biriyuuguuma;Naye Yakuwa aliba kiddukiro eri abantu be,Aliba kigo eri abantu ba Isirayiri.
17  Era mulimanya nti nze Yakuwa Katonda wammwe, abeera mu Sayuuni, olusozi lwange olutukuvu. Yerusaalemi kirifuuka kifo kitukuvu,Era abantu be mutamanyi tebaliddamu kukiyitamu.
18  Mu kiseera ekyo ensozi ziritonnya omwenge omusu,Obusozi bulikulukuta amata,N’obugga bw’omu Yuda bwonna bulikulukuta amazzi. Ensulo y’amazzi erikulukuta okuva mu nnyumba ya YakuwaN’efukirira Ekiwonvu ky’Emiti gya Sita.
19  Naye Misiri erifuuka matongo,Ne Edomu erifuuka ddungu era matongo,Olw’ebikolwa eby’obukambwe ebyakolebwa ku bantu ba Yuda;Baayiwa omusaayi ogutaliiko musango mu nsi ya Yuda.
20  Naye mu Yuda mwo munaabeerangamu abantu,Ne mu Yerusaalemi munaabeerangamu abantu emirembe n’emirembe.
21  Ndibaggyako omusango gw’okuyiwa omusaayi gwe nnali mbavunaana;Yakuwa ajja kubeeranga mu Sayuuni.”
