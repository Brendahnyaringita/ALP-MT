10  Awo Nadabu ne Abiku, batabani ba Alooni, buli omu n’akwata ekyoterezo kye n’akissaako omuliro n’obubaani. Ne baleeta mu maaso ga Yakuwa omuliro ogutakkirizibwa, gwe yali tabalagidde kuwaayo.
2  Awo omuliro ne guva eri Yakuwa ne gubookya, ne bafiira mu maaso ga Yakuwa.
3  Musa n’agamba Alooni nti: “Bw’ati Yakuwa bw’agamba, ‘Nnaatukuzibwa mu abo abali okumpi nange, era nnaagulumizibwa mu maaso g’abantu bonna.’” Alooni n’asirika.
4  Awo Musa n’ayita Misayeri ne Erizafani batabani ba Wuziyeeri taata wa Alooni omuto, n’abagamba nti: “Mujje musitule emirambo gya baganda bammwe mugiggye mu kifo ekitukuvu mugitwale ebweru w’olusiisira.”
5  Awo ne bajja ne bagisitula nga gikyali mu makanzu ne bagitwala ebweru w’olusiisira, nga Musa bwe yali abagambye.
6  Musa n’agamba Alooni ne Eriyazaali ne Isamaali, batabani ba Alooni abalala nti: “Temulema kufaayo ku nviiri zammwe era temuyuza byambalo byammwe, muleme okufa, era Katonda aleme okusunguwalira ekibiina kyonna. Baganda bammwe, ekibiina kyonna ekya Isirayiri, be banaakaabira abo Yakuwa b’asse n’omuliro.
7  Musigale kumpi n’omulyango gwa weema ey’okusisinkaniramu, muleme okufa, kubanga mwafukibwako amafuta ga Yakuwa amatukuvu.” Ne bakola nga Musa bwe yabagamba.
8  Awo Yakuwa n’agamba Alooni nti:
9  “Ggwe ne batabani bo temunywanga ku mwenge wadde ekitamiiza kyonna nga mujja mu weema ey’okusisinkaniramu, muleme okufa. Tteeka lya lubeerera eri ggwe ne bazzukulu bo.
10  Kino kijja kubasobozesa okwawula ekitukuvu n’ekitali kitukuvu, ekirongoofu n’ekitali kirongoofu,
11  era n’okuyigiriza Abayisirayiri amateeka gonna Yakuwa g’abawadde okuyitira mu Musa.”
12  Musa n’agamba Alooni ne batabani be, Eriyazaali ne Isamaali, abaali basigaddewo nti: “Mutwale ekiweebwayo eky’emmere ey’empeke ekifisseewo ku biweebwayo bya Yakuwa ebyokebwa n’omuliro, mukiriire okumpi n’ekyoto  ng’omugaati ogutali muzimbulukuse, kubanga kintu kitukuvu nnyo.
13  Mukiriire mu kifo ekitukuvu, kubanga gwe mugabo gwo era gwe mugabo gwa batabani bo okuva ku biweebwayo eri Yakuwa ebyokebwa n’omuliro, kubanga ekyo kye bandagidde.
14  Era ggwe ne batabani bo ne bawala bo, munaaliiranga mu kifo ekirongoofu ekifuba ky’ekiweebwayo ekiwuubibwa, n’okugulu kw’ekiweebwayo ekitukuvu, kubanga bikuweereddwa ng’omugabo gwo era ng’omugabo gwa batabani bo oguggiddwa ku ssaddaaka ez’emirembe ez’Abayisirayiri.
15  Okugulu kw’ekiweebwayo ekitukuvu era n’ekifuba eky’ekiweebwayo ekiwuubibwa awamu n’ebiweebwayo eby’amasavu ebyokebwa n’omuliro, binaaleetebwanga ne biwuubibwawuubibwa ng’ekiweebwayo ekiwuubibwa mu maaso ga Yakuwa; binaabanga mugabo gwa lubeerera gy’oli n’eri batabani bo, nga Yakuwa bw’alagidde.”
16  Awo Musa n’anoonya embuzi ey’ekiweebwayo olw’ekibi, era n’akizuula nti yali eyokeddwa. N’asunguwalira Eriyazaali ne Isamaali, batabani ba Alooni abaali basigaddewo, era n’abagamba nti:
17  “Lwaki ekiweebwayo olw’ekibi temwakiriiridde mu kifo ekitukuvu, okuva bwe kiri nti kitukuvu nnyo era nga yakibawa musobole okwetikka ebibi by’ekibiina era n’okutangirira ebibi byabwe mu maaso ga Yakuwa?
18  Laba! Omusaayi gwakyo tegwaleeteddwa mu kifo ekitukuvu. Mwandibadde mukiriira mu kifo ekitukuvu nga bwe nnalagirwa.”
19  Awo Alooni n’agamba Musa nti: “Laba! Leero abantu baleese mu maaso ga Yakuwa ekiweebwayo kyabwe olw’ekibi n’ekiweebwayo kyabwe ekyokebwa, naye era ne ntuukibwako ebintu bino. Kyandisanyusizza Yakuwa singa ndidde ekiweebwayo olw’ekibi leero?”
20  Musa bwe yawulira ebigambo ebyo, n’amatira.
4  Awo Yakuwa n’agamba Musa nti:
2  “Gamba Abayisirayiri nti, ‘Omuntu bw’ayonoonanga mu butali bugenderevu ng’akola ekintu kyonna ku ebyo Yakuwa bye yalagira obutakolebwa, anaakolanga bw’ati:
3  “‘Kabona eyafukibwako amafuta bw’akolanga ekibi, n’aleetera abantu okubaako omusango, awangayo eri Yakuwa ente ento ennume ennamu obulungi ng’ekiweebwayo olw’ekibi kye yakola.
4  Anaatwalanga ente ennume mu maaso ga Yakuwa ku mulyango gwa weema ey’okusisinkaniramu, n’ateeka omukono gwe ku mutwe gwayo, n’agittira mu maaso ga Yakuwa.
5  Awo kabona eyafukibwako amafuta anaatoolanga ogumu ku musaayi gw’ente ennume n’agutwala mu weema ey’okusisinkaniramu;
6  kabona anannyikanga olugalo lwe mu musaayi n’amansira ogumu ku musaayi mu maaso ga Yakuwa emirundi musanvu, mu maaso g’olutimbe olw’ekifo ekitukuvu.
7  Era kabona anaasiiganga ogumu ku musaayi ku mayembe g’ekyoto eky’obubaani obw’akaloosa ekiri mu maaso ga Yakuwa mu weema ey’okusisinkaniramu, era omusaayi gw’ente ennume gwonna ogunaasigalangawo anaaguyiwanga ku ntobo y’ekyoto eky’ebiweebwayo ebyokebwa ekiri ku mulyango gwa weema ey’okusisinkaniramu.
8  “‘Ente ennume ey’ekiweebwayo olw’ekibi anaagiggyangako amasavu gonna, nga mw’otwalidde n’amasavu agabikka ku byenda n’amasavu gonna agali ku byenda,
9  n’ensigo ebbiri n’amasavu agaziriko agali okumpi n’ekiwato. Ate era anaggyangako ensigo n’amasavu agali ku kibumba.
10  Binaabanga bye bimu ng’ebyo ebiggibwa ku nte ennume eya ssaddaaka ey’emirembe. Era kabona anaabyokeranga ku kyoto eky’ebiweebwayo ebyokebwa.
11  “‘Naye eddiba ly’ente ennume, ennyama yaayo yonna, omutwe gwayo, amagulu gaayo, ebyenda byayo, n’obusa bwayo—
12  kwe kugamba, ente yonna, anaalagiranga n’etwalibwa ebweru w’olusiisira mu kifo ekirongoofu evvu gye liyiibwa, era anaagyokeranga ku nku eziri mu muliro. Eneeyokerwanga eyo evvu gye liyiibwa.
13  “‘Ekibiina kyonna ekya Isirayiri bwe kibangako omusango olw’okukola ekibi mu butali bugenderevu, naye ne kitamanya nti kikoze ekintu Yakuwa kye yalagira obutakolebwa,
14  era ekibi ne kimanyika, ekibiina kinaawangayo ente ento ennume ey’ekiweebwayo olw’ekibi era kinaagitwalanga mu maaso ga weema ey’okusisinkaniramu.
15  Abakadde b’ekibiina banaateekanga emikono gyabwe ku mutwe gw’ente ennume mu maaso ga Yakuwa, era ente eyo enettirwanga mu maaso ga Yakuwa.
16  “‘Awo kabona eyafukibwako amafuta anaatwalanga ogumu ku musaayi gw’ente ennume mu weema ey’okusisinkaniramu.
17  Kabona anannyikanga olugalo lwe mu musaayi n’amansira ogumu ku gwo mu maaso ga Yakuwa emirundi musanvu, mu maaso g’olutimbe.
18  Anaasiiganga ogumu ku musaayi ku mayembe g’ekyoto ekiri mu maaso ga Yakuwa mu weema ey’okusisinkaniramu; era omusaayi gwonna ogunaasigalangawo anaaguyiwanga ku ntobo y’ekyoto eky’ebiweebwayo ebyokebwa ekiri ku mulyango gwa weema ey’okusisinkaniramu.
19  Anaagiggyangako amasavu gaayo gonna n’agookera ku kyoto.
20  Ente eyo anaagikola nga bwe yakola ente ennume ey’ekiweebwayo olw’ekibi. Bw’atyo bw’anaagikolanga, era kabona anaatangiriranga ebibi by’abantu ne bibasonyiyibwa.
21  Anaalagiranga ne batwala ente ennume ebweru w’olusiisira n’agyokya nga bwe yayokya ente ennume eyasooka. Ekyo kiweebwayo olw’ekibi ku lw’ekibiina.
22  “‘Omwami bw’ayonoonanga mu butali bugenderevu ng’akola ekimu ku bintu byonna Yakuwa Katonda we bye yalagira obutakolebwa, n’abaako omusango,
23  oba bw’ategeeranga nti alina ekibi ky’akoze olw’okumenya ekiragiro, aleetanga embuzi ento ennume ennamu obulungi, ng’ekiweebwayo kye.
24  Ateekanga omukono gwe ku mutwe gw’embuzi eyo n’agittira mu maaso ga Yakuwa mu kifo awattirwa ensolo z’ekiweebwayo ekyokebwa. Ekyo kiweebwayo olw’ekibi.
25  Kabona anannyikanga olugalo lwe mu gumu ku musaayi gw’ensolo ey’ekiweebwayo olw’ekibi, n’agusiiga ku mayembe g’ekyoto eky’ebiweebwayo ebyokebwa, era omusaayi gwayo ogunaasigalangawo anaaguyiwanga ku ntobo y’ekyoto eky’ebiweebwayo ebyokebwa.
26  Amasavu gaayo gonna anaagookeranga ku kyoto nga bwe yakola amasavu g’ensolo ya ssaddaaka ey’emirembe, era kabona anaatangiriranga ebibi bye ne bimusonyiyibwa.
27  “‘Omuntu yenna ku bantu aba bulijjo bw’ayonoonanga mu butali bugenderevu n’abaako omusango olw’okukola ekimu ku bintu Yakuwa bye yalagira obutakolebwa,
28  oba bw’ategeeranga nti alina ekibi ky’akoze, anaaleetanga embuzi ento enkazi ennamu obulungi ng’ekiweebwayo kye olw’ekibi ky’akoze.
29  Anaateekanga omukono gwe ku mutwe gw’ensolo eyo ey’ekiweebwayo olw’ekibi, n’agittira mu kifo awattirwa ensolo ez’ekiweebwayo ekyokebwa.
30  Kabona anannyikanga olugalo lwe mu gumu ku musaayi gwayo, n’agusiiga ku mayembe g’ekyoto eky’ebiweebwayo ebyokebwa, era omusaayi gwonna ogunaasigalangawo anaaguyiwanga ku ntobo y’ekyoto.
31  Embuzi anaagiggyangako amasavu gaayo gonna nga bwe gaggibwa ku nsolo ya ssaddaaka ey’emirembe; kabona anaagookeranga ku kyoto okuba evvumbe eddungi eri Yakuwa; era kabona anaatangiriranga ebibi bye ne bimusonyiyibwa.
32  “‘Naye bw’anaabanga ow’okuwaayo endiga ng’ekiweebwayo kye olw’ekibi, anaaleetanga endiga enkazi ennamu obulungi.
33  Anaateekanga omukono gwe ku mutwe gw’ensolo eyo ey’ekiweebwayo olw’ekibi, n’agittira mu kifo awattirwa ensolo z’ebiweebwayo ebyokebwa.
34  Kabona anannyikanga olugalo lwe mu gumu ku musaayi gw’ensolo ey’ekiweebwayo olw’ekibi, n’agusiiga ku mayembe g’ekyoto eky’ebiweebwayo ebyokebwa, era omusaayi gwayo gwonna ogunaasigalangawo anaaguyiwanga ku ntobo y’ekyoto.
35  Anaagiggyangako amasavu gaayo gonna nga bwe gaggibwa ku ndiga ennume eya ssaddaaka ey’emirembe, era kabona anaagookeranga ku kyoto, kungulu ku kiweebwayo eri Yakuwa ekyokebwa n’omuliro; era kabona anaatangiriranga ekibi ky’akoze ne kimusonyiyibwa.
26  “‘Temwekoleranga bakatonda abatalina mugaso, era temwesimbiranga ebifaananyi ebyole oba empagi ezisinzibwa, era temuteekanga mu nsi yammwe ekifaananyi ekikoleddwa mu jjinja okukivunnamira; kubanga nze Yakuwa Katonda wammwe.
2  Mukwatenga ssabbiiti zange era ekifo kyange ekitukuvu mukiwenga ekitiibwa. Nze Yakuwa.
3  “‘Bwe muneeyongera okutambulira mu mateeka gange n’okukwata ebiragiro byange,
4  nnaabawanga enkuba mu kiseera kyayo ekituufu, n’ensi eneebalanga emmere, era n’emiti egy’omu nnimiro ginaabalanga ebibala.
5  Ekiseera kyammwe eky’okuwuula kinaatuukanga ku makungula g’ezzabbibu, era n’amakungula gammwe ag’ezzabbibu ganaatuukanga ku kiseera eky’okusiga; era munaalyanga emmere yammwe ne mukkuta era munaabeeranga mu mirembe mu nsi yammwe.
6  Nja kuleeta emirembe mu nsi, era mujja kugalamira awatali n’omu abatiisa; nja kumalawo ensolo enkambwe mu nsi, era ekitala ky’olutalo tekiriyita mu nsi yammwe.
7  Mujja kugobanga abalabe bammwe, era mujja kubattanga n’ekitala.
8  Abataano ku mmwe bajja kugobanga 100, ne 100 ku mmwe bajja kugobanga 10,000 era mujja kuttanga abalabe bammwe n’ekitala.
9  “‘Nja kubalaga ekisa muzaale abaana bangi era mwale, era nja kukuuma endagaano gye nnakola nammwe.
10  Bwe munaabanga mukyalya bye mwakungula omwaka oguwedde, kijja kubeetaagisanga okufulumya ebikadde mufune aw’okuteeka ebiggya.
11  Nja kuteeka weema yange entukuvu mu mmwe era siribeesamba.
12  Nja kutambuliranga mu mmwe era nja kubeeranga Katonda wammwe, era nammwe mubeerenga bantu bange.
13  Nze Yakuwa Katonda wammwe eyabaggya mu nsi ya Misiri muleme kuddamu kuba baddu baabwe, era nnamenya ekikoligo kyammwe ne mbatambuza nga mwesimbye.
14  “‘Kyokka bwe mutampulirize oba bwe mutaakwate biragiro bino byonna,
15  era bwe munaagaana okukwata amateeka gange, era bwe munaakyawa ebiragiro byange ne mutabikwata byonna, era ne mumenya endagaano yange,
16  nja kubakola bino: nja kubabonereza mbaleeteko ennaku ey’amaanyi, n’endwadde y’akafuba n’omusujja ogw’amaanyi, ebinaaleeteranga amaaso gammwe okuyimbaala era ne bibanafuya. Mujja kusigiranga bwereere, kubanga ebyo bye munaasiganga bijja kuliibwanga abalabe bammwe.
17  Nja kuboolekezanga obwenyi bwange, era abalabe bammwe bajja kubawangulanga; abo abatabaagala bajja kubalinnyiriranga, era mujja kuddukanga nga tewali abagoba.
18  “‘Kyokka era bwe mutampulirize wadde nga mutuukiddwako ebintu ebyo, ekibonerezo nja kukikubisaamu emirundi musanvu olw’ebibi byammwe.
19  Nja kumenya amalala gammwe amangi era eggulu lyammwe nja kulifuula ng’ekyuma n’ensi yammwe ngifuule ng’ekikomo.
20  Amaanyi gammwe gajja kugenderanga bwereere; kubanga ensi yammwe tejja kubazanga mmere, n’emiti egiri mu nsi tegijja kussangako bibala.
21  “‘Naye bwe muneeyongera okuwaganyala era ne mutampuliriza, ekibonerezo nja kukikubisaamu emirundi musanvu, okusinziira ku bibi byammwe.
22  Nja kubasindikira ensolo ez’omu nsiko zitte abaana bammwe n’ebisolo byammwe, era zijja kubakendeeza obungi, era n’amakubo gammwe tegajja kuba na bagatambuliramu.
23  “‘Wadde ng’ebintu ebyo binaaba bibatuuseeko naye ne mutakyuka, era ne mweyongera okuwaganyala,
24  kale nange nja kufuuka mulabe wammwe, era nja kubabonereza emirundi musanvu olw’ebibi byammwe.
25  Nja kubaleetako ekitala okubawoolerako eggwanga olw’okumenya endagaano yange. Bwe munaddukiranga mu bibuga byammwe, nja kubasindikiranga endwadde era mujja kuweebwayo mu mukono gw’abalabe bammwe.
26  Bwe nnaasaanyaawo amaterekero gammwe ag’emmere, abakazi kkumi banaafumbiranga emigaati gyammwe mu kabiga kamu ne bagibawa nga babapimiddeko bupimizi; era munaalyanga ne mutakkuta.
27  “‘Ebyo bwe binaabatuukako naye ne mutampuliriza era ne mweyongera okuwaganyala,
28  nange nja kufuukira ddala mulabe wammwe, era nja kubabonereza emirundi musanvu olw’ebibi byammwe.
29  Mujja kulya batabani bammwe ne bawala bammwe.
30  Nja kuzikiriza ebifo byammwe ebigulumivu era nsaanyeewo ebyoterezo byammwe eby’obubaani era emirambo gyammwe nja kugituuma ku mirambo gy’ebifaananyi byammwe ebyenyinyaza, era nja kubavaako nga mbeetamiddwa.
31  Nja kuzikiriza ebibuga byammwe era ebifo byammwe ebitukuvu nja kubifuula matongo, era sijja kuwunyiriza vvumbe ddungi erya ssaddaaka zammwe.
32  Ensi yammwe nja kugifuula matongo, era abalabe bammwe abanaagibaamu bajja kugitunuulira beewuunye.
33  Nja kubasaasaanyiza mu mawanga, era nja kusowolayo ekitala kibagoberere; era ensi yammwe ejja kufuulibwa matongo, n’ebibuga byammwe bijja kuzikirizibwa.
34  “‘Mu kiseera ekyo kyonna ensi ky’erimala ng’eri matongo nga muli mu nsi y’abalabe bammwe, ensi erisasula ssabbiiti zaayo. Mu kiseera ekyo, ensi eriwummula kubanga erina okusasula ssabbiiti zaayo.
35  Ekiseera kyonna w’eribeerera amatongo eriba ewummudde kubanga teyawummula mu kiseera we mwandibadde mukwatira ssabbiiti nga mukyagibeeramu.
36  “‘Abo abaliwonawo ku mmwe, ndijjuza emitima gyabwe obuyinike mu nsi z’abalabe baabwe, era okuwulira ekikoola ekyenyeenya kiribaleetera okudduka, era balidduka ng’abadduka ekitala era baligwa nga tewali abagoba.
37  Era balirinnyaganako bokka na bokka nga balinga abadduka ekitala, wadde nga waliba tewali abagoba. Temulisobola kulwanyisa balabe bammwe.
38  Mulifiira mu mawanga, era ensi y’abalabe bammwe eribalya.
39  Abo abalisigalawo ku mmwe balivunda ne basaanawo mu nsi z’abalabe bammwe olw’ensobi zaabwe. Balivunda ne basaanawo olw’ensobi za bakitaabwe.
40  Balyatula ensobi zaabwe era n’ensobi za bakitaabwe awamu n’obutali bwesigwa bwabwe, era balikkiriza nti tebaali beesigwa bwe bampaganyalirako.
41  Nange ndifuuka mulabe waabwe ne mbatwala mu nsi y’abalabe baabwe. “‘Oboolyawo omutima gwabwe ogutali mukomole lwe gulitoowazibwa, ne basasulira ensobi zaabwe.
42  Era ndijjukira endagaano gye nnakola ne Yakobo, n’endagaano gye nnakola ne Isaaka, n’endagaano gye nnakola ne Ibulayimu, era ndijjukira ensi.
43  Ekiseera ensi ky’erimala nga tebagiriimu, eriba esasula ssabbiiti zaayo era eriba matongo, era nabo baliba basasulira ebibi byabwe olw’obutagoberera biragiro byange n’okukyawa amateeka gange.
44  Naye wadde ng’ebyo byonna biriba bibatuuseeko nga bali mu nsi y’abalabe baabwe, siribeesambira ddala wadde okubakyawa ne ntuuka n’okubazikiriza, ne mmenya endagaano gye nnakola nabo, kubanga nze Yakuwa Katonda waabwe.
45  Era ku lwabwe ndijjukira endagaano gye nnakola ne bajjajjaabwe be nnaggya mu nsi ya Misiri ng’amawanga galaba, ndyoke nkyoleke nti ndi Katonda wammwe. Nze Yakuwa.’”
46  Ago ge mateeka n’ebiragiro Yakuwa bye yawa Abayisirayiri ku Lusozi Sinaayi ng’ayitira mu Musa.
11  Awo Yakuwa n’agamba Musa ne Alooni nti:
2  “Mugambe Abayisirayiri nti, ‘Bino bye biramu ebiri ku nsi bye muyinza okulya:
3  Buli nsolo erina ebinuulo ebyeyawuliddemu ddala era ezza obwenkulumu eyinza okuliibwa.
4  “‘Naye temulyanga nsolo zino ezizza obwenkulumu oba ezirina ebinuulo ebyeyawuddemu: eŋŋamira, ezza obwenkulumu naye terina binuulo byawulemu. Si nnongoofu gye muli.
5  N’akamyu ak’omu njazi, kubanga kazza obwenkulumu naye tekalina binuulo byeyawuddemu. Si kalongoofu gye muli.
6  N’akamyu ak’omu nsiko, kubanga kazza obwenkulumu naye tekalina binuulo byeyawuddemu. Si kalongoofu gye muli.
7  N’embizzi, kubanga erina ebinuulo ebyeyawuliddemu ddala, naye tezza bwenkulumu. Si nnongoofu gye muli.
8  Temulyanga nnyama yaabyo, era temubikwatangako nga bifudde. Si birongoofu gye muli.
9  “‘Bino bye munaalyanga mu ebyo byonna ebibeera mu mazzi: Buli ekibeera mu mazzi ekirina amaggwa n’ebigalagamba munaakiryanga, ka kibe nga kibeera mu nnyanja oba mu migga.
10  Naye buli ekiri mu nnyanja ne mu migga ekitalina maggwa na bigalagamba, ku biramu byonna ebibeera mu bibinja ne ku biramu ebirala ebibeera mu mazzi, binaabanga ba muzizo gye muli.
11  Ebyo binaabanga bya muzizo gye muli era temubiryanga; ebifudde binaabanga bya muzizo gye muli.
12  Buli ekibeera mu mazzi ekitalina maggwa na bigalagamba, kinaabanga kya muzizo gye muli.
13  “‘Bino bye biramu ebibuuka ebinaabanga eby’omuzizo gye muli; temubiryanga kubanga bya muzizo: empungu, makwanzi, ensega enzirugavu,
14  kamunye omumyufu n’ebika byonna ebya kamunye omuddugavu,
15  ebika bya nnamuŋŋoona byonna,
16  mmaaya, ekiwuugulu, enkunga, ebika bya magga byonna,
17  ekiwuugulu ekitono, sseddindi, ekiwuugulu eky’amatu amawanvu,
18  embaata ey’oku mazzi, kimbala, ensega,
19  enkoonamasonko, ebika byonna ebya ssekanyolya, dukipaasi, n’ekinyira.
20  Buli kiramu ekibeera mu bibinja ekirina ebiwaawaatiro era ekitambuza amagulu ana, kinaabanga kya muzizo gye muli.
21  “‘Ku biramu byonna ebibeera mu bibinja ebirina ebiwaawaatiro era ebitambuza amagulu ana, munaalyanga ebyo byokka ebirina amagulu ag’okubuukisa agali waggulu w’ago ge bitambuza.
22  Ku ebyo, bino bye munaalyanga: ebika by’enzige ebitali bimu, amayenje, n’enseenene.
23  Ebiramu ebirala byonna ebibeera mu bibinja ebirina ebiwaawaatiro era ebirina amagulu ana bijja kuba bya muzizo gye muli.
24  Ebyo bijja kubafuulanga abatali balongoofu. Buli anaabikwatangako nga bifudde taabenga mulongoofu okutuusa akawungeezi.
25  Omuntu yenna anaabisitulanga nga bifudde, anaayozanga ebyambalo bye, era taabenga mulongoofu okutuusa akawungeezi.
26  “‘Ensolo zonna ezirina  ebinuulo byeyawuliddemu ddala naye nga tezizza bwenkulumu, teziibenga nnongoofu gye muli. Buli anaazikwatangako taabenga mulongoofu.
27  Ebiramu byonna ebitambuza ebibatu byabyo ku biramu byonna ebitambuza amagulu ana, si birongoofu gye muli. Buli anaabikwatangako nga bifudde taabenga mulongoofu okutuusa akawungeezi.
28  Buli anaabisitulanga nga bifudde anaayozanga ebyambalo bye, era taabenga mulongoofu okutuusa akawungeezi. Si birongoofu gye muli.
29  “‘Bino bye biramu eby’oku nsi ebibeera mu bibinja ebitali birongoofu gye muli: effukuzi, emmese, ebika byonna eby’eminya,
30  ekkonkome, enswaswa, omunya, omunya ogw’omu musenyu, ne nnawolovu.
31  Ebiramu ebyo ebibeera mu bibinja si birongoofu gye muli. Buli anaabikwatangako nga bifudde taabenga mulongoofu okutuusa akawungeezi.
32  “‘Buli kintu kye binaagwangako nga bifudde tekiibenga kirongoofu, ka kibe ekibya eky’omuti, oba ekyambalo, oba eddiba, oba ekibukutu. Ekintu kyonna ekikozesebwa kinannyikibwanga mu mazzi, era tekiibenga kirongoofu okutuusa akawungeezi, olwo ne kiryoka kiba ekirongoofu nate.
33  Bwe bigwanga mu kintu eky’ebbumba, mukyasanga, era ekintu kyonna ekibaddemu tekiibenga kirongoofu.
34  Emmere yonna eneegendangako amazzi agavudde mu kibya ekyo, teebenga nnongoofu, era eky’okunywa kyonna ekinaabanga mu kibya ekyo tekiibenga kirongoofu.
35  Ekintu kyonna kye binaagwangako nga bifudde, tekiibenga kirongoofu. Ka kabe kabiga oba ssigiri, kinaayasibwanga. Si birongoofu, era tebiibenga birongoofu gye muli.
36  Kyokka, singa bigwa mu luzzi oba mu kinnya omuterekebwa amazzi, ebyo bisigala birongoofu, naye buli anaakwatanga ku biramu ebyo nga bifudde taabenga mulongoofu.
37  Ebifudde bwe bigwanga ku nsigo y’ekimera egenda okusigibwa, ensigo eyo eneebanga nnongoofu.
38  Naye singa amazzi gafukibwa ku nsigo era ekimu ku bitundu by’ekyo ekifudde ne kigigwaako, teebenga nnongoofu gye muli.
39  “‘Singa ensolo yonna gye mukkirizibwa okulya efa, anaagikwatangako taabenga mulongoofu okutuusa akawungeezi.
40  Omuntu yenna anaagiryangako anaayozanga ebyambalo bye era taabenga mulongoofu okutuusa akawungeezi. Omuntu yenna anaagisitulanga anaayozanga ebyambalo bye, era taabenga mulongoofu okutuusa akawungeezi.
41  Buli kiramu eky’oku nsi ekibeera mu bibinja kinaabanga kya muzizo gye muli. Tekiiriibwenga.
42  Temulyanga kiramu kyonna ekyewalula, oba obusolo obutono obutambuza amagulu ana, oba ebiramu byonna eby’oku nsi ebibeera mu bibinja ebirina amagulu amangi, kubanga bya muzizo.
43  Temwefuulanga eky’omuzizo olw’ekiramu kyonna ekibeera mu bibinja, era temweyonoonanga ne mufuuka abatali balongoofu olw’ebintu ebyo.
44  Nze Yakuwa Katonda wammwe; mwetukuzenga era mubenga batukuvu, kubanga nze ndi mutukuvu. N’olwekyo temwefuulanga abatali balongoofu olw’ebiramu ebibeera mu bibinja ebitambula ku nsi.
45  Kubanga nze Yakuwa eyabaggya mu nsi ya Misiri, ndyoke nkyoleke nti ndi Katonda wammwe; mubenga batukuvu kubanga ndi mutukuvu.
46  “‘Eryo lye tteeka erikwata ku nsolo, ne ku biramu ebibuuka, ne ku buli kiramu ekibeera mu mazzi, ne ku buli kiramu ekibeera mu bibinja ekitambula ku nsi,
47  musobole okwawula ebitali birongoofu n’ebirongoofu, ebiramu ebirina okuliibwa n’ebyo ebitalina kuliibwa.’”
8  Yakuwa era n’ayogera ne Musa n’amugamba nti:
2  “Twala Alooni ne batabani be, n’ebyambalo, n’amafuta amatukuvu, n’ente ennume ey’ekiweebwayo olw’ekibi, n’endiga ennume ebbiri, n’ekibbo ekirimu emigaati egitali mizimbulukuse,
3  era okuŋŋaanyize ekibiina kyonna ku mulyango gwa weema ey’okusisinkaniramu.”
4  Awo Musa n’akolera ddala nga Yakuwa bwe yali amulagidde, era ekibiina ne kikuŋŋaanira ku mulyango gwa weema ey’okusisinkaniramu.
5  Musa n’agamba ekibiina nti: “Kino Yakuwa ky’atulagidde okukola.”
6  Awo Musa n’asembeza kumpi Alooni ne batabani be n’abagamba okunaaba n’amazzi.
7  Oluvannyuma lw’ekyo, n’ayambaza Alooni ekkanzu, n’amusiba eky’okwesiba mu kiwato, n’amwambaza ekizibaawo ekitaliiko mikono, n’amwambaza efodi n’agisiba n’omusipi omuluke ogwa efodi, n’aginyweza.
8  Awo n’alyoka amussaako eky’omu kifuba, n’ateeka Ulimu ne Sumimu mu ky’omu kifuba.
9  N’ateeka ekiremba ku mutwe gwe, era mu maaso gaakyo n’ateekako akabaati aka zzaabu akamasamasa, nga ke kabonero akatukuvu ak’okwewaayo eri Katonda, nga Yakuwa bwe yali amulagidde.
10  Awo Musa n’addira amafuta amatukuvu, n’agafuka ku weema ne ku bintu byonna ebyagirimu, n’abitukuza.
11  N’amansira agamu ku go emirundi musanvu ku kyoto, ne ku bintu byakyo byonna, ne ku bbenseni ne ku kintu kw’etuula, n’abitukuza.
12  Oluvannyuma yafuka agamu ku mafuta amatukuvu ku mutwe gwa Alooni, n’amutukuza.
13  Awo Musa n’asembeza kumpi batabani ba Alooni n’abambaza amakanzu, n’abasiba eby’okwesiba mu kiwato, era n’abassaako eby’oku mutwe, nga Yakuwa bwe yali amulagidde.
14  N’aleeta ente ennume ey’ekiweebwayo olw’ekibi, Alooni ne batabani be ne bassa emikono gyabwe ku mutwe gwayo.
15  Awo Musa n’agitta, n’annyika olugalo lwe mu musaayi gwayo, n’aguteeka ku mayembe g’ekyoto ku njuyi zonna, n’akitukuza, naye omusaayi ogwasigalawo n’aguyiwa ku ntobo y’ekyoto okukitukuza asobole okukitangiririrako ebibi.
16  Oluvannyuma Musa yaddira amasavu gonna agaali ku byenda, n’agaali ku kibumba, n’ensigo ebbiri n’amasavu agaaziriko, n’abyokera ku kyoto.
17  Ebyasigalawo ku nte ennume, eddiba lyayo, n’ennyama yaayo, n’obusa bwayo, ne byokerwa ebweru w’olusiisira nga Yakuwa bwe yali amulagidde.
18  Awo Musa n’aleeta endiga ennume ey’ekiweebwayo ekyokebwa, Alooni ne batabani be ne bassa emikono gyabwe ku mutwe gwayo.
19  Musa n’agitta n’amansira omusaayi gwayo ku njuyi zonna ez’ekyoto.
20  Endiga n’agisalamu ebitundutundu, n’ayokya omutwe gwayo, n’ebitundutundu byayo, n’amasavu gaayo.
21  N’ayoza ebyenda byayo n’amagulu gaayo ng’akozesa amazzi, endiga yonna n’agyokera ku kyoto. Kyali kiweebwayo ekyokebwa eky’evvumbe eddungi. Kyali kiweebwayo eri Yakuwa ekyokebwa n’omuliro, nga Yakuwa bwe yamulagira.
22  Awo n’aleeta endiga ennume ey’okubiri, endiga ey’okuweebwayo ku kutongozebwa ku bwakabona, Alooni ne batabani be ne bassa emikono gyabwe ku mutwe gwayo.
23  Musa n’agitta, n’addira ogumu ku musaayi gwayo n’aguteeka ku kutu kwa Alooni okwa ddyo ne ku ngalo ensajja ey’oku mukono gwe ogwa ddyo ne ku kigere ekisajja eky’okugulu kwe okwa ddyo.
24  Musa n’aleeta batabani ba Alooni, n’ateeka ogumu ku musaayi ku matu gaabwe aga ddyo ne ku ngalo ensajja ez’oku mikono gyabwe egya ddyo, ne ku bigere ebisajja eby’amagulu gaabwe aga ddyo; naye omusaayi ogwasigalawo Musa n’agumansira ku njuyi zonna ez’ekyoto.
25  Awo n’addira amasavu, omukira omusava, n’amasavu gonna agaali ku byenda, n’amasavu agaali ku kibumba, n’ensigo ebbiri n’amasavu agaaziriko, n’okugulu okwa ddyo,
26  n’atoola akagaati kamu akeetooloovu akatali kazimbulukuse mu kibbo eky’emigaati egitali mizimbulukuse ekyali mu maaso ga Yakuwa, n’akagaati kamu akeetooloovu akasiigiddwako amafuta, n’akagaati kamu ak’oluwewere, n’abuteeka ku masavu ne ku kugulu okwa ddyo.
27  Oluvannyuma lw’ekyo, byonna n’abiteeka mu bibatu bya Alooni n’ebya batabani be n’abiwuubawuuba ng’ekiweebwayo ekiwuubibwa mu maaso ga Yakuwa.
28  Awo Musa n’abiggya mu ngalo zaabwe n’abyokera ku kyoto kungulu ku kiweebwayo ekyokebwa. Byali ssaddaaka ey’okutongozebwa ku bwakabona ey’evvumbe eddungi. Kyali kiweebwayo eri Yakuwa ekyokebwa n’omuliro.
29  Awo Musa n’addira ekifuba n’akiwuubawuuba ng’ekiweebwayo ekiwuubibwa mu maaso ga Yakuwa. Ogwo gwe gwali omugabo gwa Musa okuva ku ndiga ennume eyaweebwayo ku kutongozebwa ku bwakabona, nga Yakuwa bwe yamulagira.
30  Musa n’addira agamu ku mafuta amatukuvu n’ogumu ku musaayi ogwali ku kyoto, n’abimansira ku Alooni, ne ku byambalo bye, ne ku batabani ba Alooni abaali naye, ne ku byambalo byabwe. Bw’atyo n’atukuza Alooni n’ebyambalo bye, ne batabani be n’ebyambalo byabwe.
31  Musa n’agamba Alooni ne batabani be nti: “Mufumbire ennyama ku mulyango gwa weema ey’okusisinkaniramu, era awo we mujja okugiriira awamu n’obugaati obuli mu kibbo ekikozesebwa ku kutongozebwa ku bwakabona, nga bwe nnalagirwa nti, ‘Alooni ne batabani be banaabiryanga.’
32  Ennyama n’obugaati ebinaasigalawo mujja kubyokya omuliro.
33  Musigale kumpi n’omulyango gwa weema ey’okusisinkaniramu okumala ennaku musanvu, okutuusa ennaku ez’okutongozebwa kwammwe lwe zinaggwaako, kubanga kijja kutwala ennaku musanvu okubatongoza nga bakabona.
34  Yakuwa yalagira tukole kino kye tukoze olwa leero okusobola okubatangirira.
35  Mujja kusigala ku mulyango gwa weema ey’okusisinkaniramu ennaku musanvu emisana n’ekiro, okusobola okutuukiriza obuvunaanyizibwa bwammwe Yakuwa bw’abakwasizza, muleme okufa; kubanga bwe ntyo bwe ndagiddwa.”
36  Alooni ne batabani be baakola byonna Yakuwa bye yali alagidde okuyitira mu Musa.
16  Yakuwa n’ayogera ne Musa oluvannyuma lw’okufa kwa batabani ba Alooni ababiri, abaafa olw’okusemberera Yakuwa.
2  Yakuwa n’agamba Musa nti: “Gamba Alooni muganda wo obutamalanga gajja buli w’ayagalidde munda w’olutimbe mu kifo ekitukuvu, mu maaso g’eky’okubikkako ekiri ku Ssanduuko, aleme okufa; kubanga nja kulabikiranga mu kire waggulu w’eky’okubikkako.
3  “Alooni anajjanga na bino mu kifo ekitukuvu: ente ennume ento ey’ekiweebwayo olw’ekibi n’endiga ennume ey’ekiweebwayo ekyokebwa.
4  Anaayambalanga ekyambalo ekitukuvu ekya kitaani, n’empale ennyimpi eya kitaani ey’okubikka omubiri gwe, ne yeesiba mu kiwato eky’okwesiba ekya kitaani, era ne yeesiba n’ekiremba ekya kitaani ku mutwe. Ebyo byambalo bitukuvu, era anaanaabanga amazzi n’alyoka abyambala.
5  “Anaafunanga okuva eri ekibiina ky’Abayisirayiri embuzi ento ennume bbiri ez’ekiweebwayo olw’ekibi n’endiga ento ennume ey’ekiweebwayo ekyokebwa.
6  “Alooni anaawangayo ente ennume ey’ekiweebwayo olw’ebibi bye, ne yeetangirira ye n’ennyumba ye.
7  “Anaatwalanga embuzi bbiri n’aziyimiriza mu maaso ga Yakuwa ku mulyango gwa weema ey’okusisinkaniramu.
8  Embuzi ezo ebbiri Alooni anaazikubiranga akalulu okusobola okulondako eya Yakuwa n’eya Azazeri.
9  Alooni anaaleetanga embuzi eneebanga erondeddwa mu kalulu okuba eya Yakuwa, n’agiwaayo ng’ekiweebwayo olw’ekibi.
10  Naye embuzi eneebanga erondeddwa mu kalulu okuba eya Azazeri, eneereetebwanga nga nnamu n’eyimirizibwa mu maaso ga Yakuwa n’ekolebwako omukolo gw’okutangirira ebibi, olwo ne bagisindika mu ddungu.
11  “Alooni anaawangayo ente ennume ey’ekiweebwayo olw’ebibi bye, ne yeetangirira ye n’ennyumba ye; oluvannyuma anattanga ente ennume ey’ekiweebwayo olw’ebibi bye.
12  “Anaddiranga ekyoterezo ekijjudde amanda agaaka g’aggye mu kyoto mu maaso ga Yakuwa, n’embatu bbiri ez’obubaani obw’akaloosa obusekuddwa obulungi, n’abitwala munda w’olutimbe.
13  Anaateekanga obubaani ku muliro mu maaso ga Yakuwa, era omukka gw’obubaani gunaabikkanga eky’okubikkako ekiri ku Ssanduuko ey’Obujulirwa, aleme okufa.
14  “Anaddiranga ogumu ku musaayi gw’ente ennume n’agumansira n’olugalo lwe mu maaso g’eky’okubikkako ku luuyi olw’ebuvanjuba, era ogumu ku musaayi anaagumansiranga n’olugalo lwe emirundi musanvu mu maaso g’eky’okubikkako.
15  “Anattanga embuzi ey’ekiweebwayo olw’ebibi by’abantu, n’atwala omusaayi gwayo munda w’olutimbe era omusaayi gwayo n’agukola nga bwe yakoze omusaayi gw’ente ennume; ajja kugumansiranga mu maaso g’eky’okubikkako.
16  “Anaatangiriranga ekifo ekitukuvu olw’ebikolwa by’Abayisirayiri ebitali birongoofu, era n’olw’okwonoona kwabwe n’ebibi byabwe, era bw’atyo bw’anaakolanga weema ey’okusisinkaniramu eri wakati mu Bayisirayiri abatali balongoofu.
17  “Weema ey’okusisinkaniramu tebangamu muntu yenna okuva Alooni lw’anaayingiranga okutangirira ebibi mu kifo ekitukuvu, okutuusa lw’anaafulumanga. Alooni aneetangiriranga ye n’ennyumba ye n’ekibiina kya Isirayiri kyonna.
18  “Awo anaafulumanga n’agenda ku kyoto ekiri mu maaso ga Yakuwa, n’akitangirira, era anaddiranga ogumu ku musaayi gw’ente ennume n’ogumu ku musaayi gw’embuzi n’aguteeka ku mayembe g’ekyoto ku njuyi zonna.
19  Era anaakimansirangako ogumu ku musaayi n’olugalo lwe emirundi musanvu n’akirongoosa era n’akitukuza okukiggyako obutali bulongoofu bw’Abayisirayiri.
20  “Bw’anaamalanga okutangirira ekifo ekitukuvu, weema ey’okusisinkaniramu, n’ekyoto, anaaleetanga embuzi ennamu.
21  Alooni anassanga emikono gye gyombi ku mutwe gw’embuzi ennamu n’agyatulirako ensobi z’Abayisirayiri zonna, n’ebyonoono byabwe, n’ebibi byabwe byonna, n’abiteeka ku mutwe gw’embuzi, n’agisindiikiriza mu ddungu ng’etwalibwa omuntu anaabanga alondeddwa okukola kino.
22  Anaasindiikirizanga embuzi, era eneetwalanga ebibi byabwe byonna mu ddungu.
23  “Alooni anaayingiranga mu weema ey’okusisinkaniramu ne yeeyambulamu ebyambalo ebya kitaani bye yabadde ayambadde ng’agenda mu kifo ekitukuvu, era anaabiteekanga eyo.
24  Anaanaabanga amazzi mu kifo ekitukuvu, n’ayambala ebyambalo bye n’afuluma n’awaayo ekiweebwayo kye ekyokebwa n’ekiweebwayo ekyokebwa eky’abantu ne yeetangirira era n’atangirira n’abantu.
25  Amasavu ag’ekiweebwayo olw’ekibi anaagookeranga ku kyoto.
26  “Omusajja eyasindiikirizza embuzi ya Azazeri anaayozanga ebyambalo bye, n’anaaba amazzi, era oluvannyuma lw’ekyo ayinza okuyingira mu lusiisira.
27  “Ente ennume n’embuzi ez’ekiweebwayo olw’ekibi, omusaayi gwazo ogutwaliddwa mu kifo ekitukuvu okutangirira ebibi, zinaatwalibwanga ebweru w’olusiisira, era amaliba gaazo n’ennyama yaazo n’obusa bwazo binaayokebwanga omuliro.
28  Oyo anaabyokyanga anaayozanga ebyambalo bye, n’anaaba amazzi, era oluvannyuma ayinza okuyingira mu lusiisira.
29  “Eryo tteeka lya lubeerera gye muli: Olunaku olw’ekkumi olw’omwezi ogw’omusanvu muneebonyaabonyanga, era temukolanga mulimu gwonna, k’abe Omuyisirayiri oba omugwira ali mu mmwe.
30  Ku lunaku olwo ebibi byammwe binaatangirirwanga ne muba balongoofu. Mu maaso ga Yakuwa ebibi byammwe byonna binaaba bibaggiddwako.
31  Eyo eneebanga ssabbiiti ey’okuwummulira ddala gye muli, era muneebonyaabonyanga. Eryo tteeka lya lubeerera.
32  “Kabona anaabanga afukiddwako amafuta n’atongozebwa okuweereza nga kabona ng’adda mu bigere bya kitaawe anaatangiriranga ebibi era anaayambalanga ebyambalo ebya kitaani, ebyambalo ebitukuvu.
33  Anaatangiriranga ekifo ekitukuvu, ne weema ey’okusisinkaniramu, n’ekyoto; era anaatangiriranga bakabona n’abantu bonna ab’omu kibiina.
34  Eryo linaabanga tteeka ery’olubeerera gye muli, okutangiriranga ebibi by’Abayisirayiri byonna omulundi gumu buli mwaka.” Bw’atyo n’akolera ddala nga Yakuwa bwe yalagira Musa.
18  Yakuwa era n’ayogera ne Musa n’amugamba nti:
2  “Yogera n’Abayisirayiri obagambe nti, ‘Nze Yakuwa Katonda wammwe.
3  Temweyisanga ng’abantu bwe beeyisa mu nsi ya Misiri gye mwabeerangamu, era temukolanga ebyo ebikolebwa mu nsi ya Kanani gye mbatwalamu; era temutambuliranga mu mateeka gaabwe.
4  Mugobererenga ebiragiro byange era mukwatenga amateeka gange era mugatambulirengamu. Nze Yakuwa Katonda wammwe.
5  Mukwatenga amateeka gange n’ebiragiro byange; omuntu yenna anaabikwatanga anaabanga mulamu olw’ebyo. Nze Yakuwa.
6  “‘Tewabanga n’omu ku mmwe asemberera oyo gw’alinako oluganda olw’okumpi okwegatta naye. Nze Yakuwa.
7  Teweegattanga na kitaawo era teweegattanga na nnyoko. Oyo maama wo; teweegattanga naye.
8  “‘Teweegattanga na muka kitaawo. Ekyo kiweebuula kitaawo.
9  “‘Teweegattanga na mwannyoko, k’abe muwala wa kitaawo oba muwala wa nnyoko, k’abe nga yazaalibwa mu maka ge gamu naawe oba nedda.
10  “‘Teweegattanga na muwala wa mutabani wo oba na muwala wa muwala wo, kubanga ekyo kikuweebuula.
11  “‘Teweegattanga na muwala wa muka kitaawo, kitaawo gw’azaala, kubanga oyo mwannyoko.
12  “‘Teweegattanga na ssenga wo. Alina oluganda olw’omusaayi ku kitaawo.
13  “‘Teweegattanga na muganda wa maama wo, kubanga alina oluganda olw’omusaayi ku maama wo.
14  “‘Toweebuulanga muganda wa kitaawo nga weegatta ne mukazi we. Oyo maama wo omuto.
15  “‘Teweegattanga na muka mwana wo. Oyo muka mutabani wo, era teweegattanga naye.
16  “‘Teweegattanga na muka muganda wo, kubanga ekyo kiweebuula muganda wo.
17  “‘Teweegattanga na mukazi era ne muwala we. Totwalanga muwala wa mutabani we ne muwala wa muwala we ne weegatta nabo. Omukazi oyo abalinako oluganda olw’okumpi; ekyo kikolwa kya bugwenyufu.
18  “‘Towasanga muganda wa mukazi wo kumufuula muggya we, ne weegatta naye nga muganda we akyali mulamu.
19  “‘Tosembereranga omukazi okwegatta naye ng’ali mu nsonga kubanga taba mulongoofu.
20  “‘Teweegattanga na muka munno n’ofuuka atali mulongoofu.
21  “‘Towangayo mwana wo yenna eri Moleki. Tovvoolanga linnya lya Katonda wo mu ngeri eyo. Nze Yakuwa.
22  “‘Teweegattanga na musajja munno nga bwe weegatta n’omukazi. Ekyo kikolwa kya muzizo.
23  “‘Omusajja teyeegattanga na nsolo n’afuuka atali mulongoofu olw’ekikolwa ekyo. Era n’omukazi teyeegattanga na nsolo. Ekyo si kya buzaaliranwa.
24  “‘Temufuukanga batali balongoofu olw’okukola ekimu ku bintu ebyo, kubanga amawanga ge ngoba mu maaso gammwe gafuuse agatali malongoofu olw’okukola ebintu ebyo byonna.
25  N’olwekyo, ensi efuuse etali nnongoofu, era nja kugibonereza olw’ensobi zaayo, era ejja kusesema abo abagibeeramu.
26  Naye mmwe mukwatenga amateeka gange n’ebiragiro byange, era temukolanga kintu na kimu ku by’omuzizo ebyo byonna, k’abe Omuyisirayiri oba omugwira abeera mu mmwe.
27  Abantu abaabasooka okubeera mu nsi eyo baakolanga ebintu ebyo byonna eby’omuzizo, era kaakano ensi si nnongoofu.
28  Naye bwe munaakwata amateeka gange n’ebiragiro byange, ensi tejja kubasesema olw’okugyonoona nga bw’egenda okusesema amawanga agaabasooka okugibeeramu.
29  Omuntu yenna anaakolanga ekimu ku by’omuzizo ebyo, abantu abo bonna ababikola banattibwanga.
30  Mukwatenga ebiragiro byange muleme okukola ekintu kyonna eky’omuzizo ekyakolebwanga abo abaabasooka, muleme kufuuka abatali balongoofu olw’ebintu ebyo. Nze Yakuwa Katonda wammwe.’”
17  Yakuwa era n’agamba Musa nti:
2  “Yogera ne Alooni ne batabani be n’Abayisirayiri bonna obagambe nti, ‘Kino Yakuwa ky’alagidde:
3  “‘“Omuntu yenna ow’omu nnyumba ya Isirayiri bw’anattiranga ente ennume oba endiga ento ennume oba embuzi mu lusiisira oba ebweru w’olusiisira,
4  mu kifo ky’okugireeta ku mulyango gwa weema ey’okusisinkaniramu okugiwaayo eri Yakuwa ng’ekiweebwayo mu maaso ga weema ya Yakuwa entukuvu, anaabangako omusango gw’okuyiwa omusaayi. Omuntu oyo anaabanga ayiye omusaayi, era anattibwanga.
5  Kinaabanga kityo Abayisirayiri baleme kuddamu kusalira bisolo byabwe ku ttale, wabula babireetenga eri Yakuwa ku mulyango gwa weema ey’okusisinkaniramu eri kabona. Banaabiwangayo nga ssaddaaka ez’emirembe eri Yakuwa.
6  Kabona anaamansiranga omusaayi ku kyoto kya Yakuwa ku mulyango gwa weema ey’okusisinkaniramu era n’ayokya amasavu okuba evvumbe eddungi eri Yakuwa.
7  Kale tebaddamu okuwaayo ssaddaaka zaabwe eri dayimooni ze benda nazo. Lino tteeka lya lubeerera gye muli, mu mirembe gyammwe gyonna.”’
8  “Mubagambe nti ‘Omuntu yenna ow’omu nnyumba ya Isirayiri oba omugwira abeera mu mmwe anaawangayo ekiweebwayo ekyokebwa oba ssaddaaka,
9  n’atagireeta ku mulyango gwa weema ey’okusisinkaniramu okugiwaayo eri Yakuwa, anattibwanga.
10  “‘Omuntu yenna ow’omu nnyumba ya Isirayiri oba omugwira yenna abeera mu mmwe bw’anaalyanga ku musaayi ogw’engeri yonna, nja kumwesamba era nja kumutta.
11  Kubanga obulamu buli mu musaayi, era ngubawadde okutangirira obulamu bwammwe ku kyoto, kubanga omusaayi gwe gutangirira ebibi olw’obulamu obugulimu.
12  Eyo ye nsonga lwaki ŋŋambye Abayisirayiri nti: “Tewabanga n’omu ku mmwe alya ku musaayi era n’omugwira abeera mu mmwe talyanga omusaayi.”
13  “‘Omuyisirayiri yenna oba omugwira abeera mu mmwe anaayigganga n’akwata ensolo oba ekinyonyi ekiriibwa, anaayiwanga omusaayi gwakyo n’agubikkako ettaka.
14  Obulamu obwa buli kiramu gwe musaayi, kubanga obulamu buli mu musaayi. Kyennava ŋŋamba Abayisirayiri nti: “Temulyanga musaayi gwa kiramu kyonna, kubanga obulamu bwa buli kiramu buli mu musaayi gwakyo. Buli anaagulyanga anattibwanga.”
15  Omuntu yenna, k’abe Omuyisirayiri oba omugwira, anaalyanga ennyama y’ensolo esangiddwa ng’efudde oba etaaguddwataaguddwa ensolo ey’omu nsiko, anaayozanga ebyambalo bye n’anaaba amazzi, era taabenga mulongoofu okutuusa akawungeezi; oluvannyuma anaabanga mulongoofu.
16  Naye bw’ataayozenga byambalo bye era n’atanaaba, anaabonerezebwanga.’”
9  Ku lunaku olw’omunaana, Musa n’ayita Alooni ne batabani be n’abakadde ba Isirayiri.
2  Musa n’agamba Alooni nti: “Funa ennyana ey’ekiweebwayo olw’ekibi n’endiga ennume ey’ekiweebwayo ekyokebwa, nga zombi nnamu bulungi, oziweeyo eri Yakuwa.
3  Era ojja kugamba Abayisirayiri nti, ‘Mufune embuzi ennume ebe ekiweebwayo olw’ekibi, n’ennyana n’endiga ento ennume, nga buli emu ya mwaka gumu, nga nnamu bulungi, zibe ekiweebwayo ekyokebwa,
4  n’ente ennume n’endiga ennume zibe ssaddaaka ez’emirembe, ziweebweyo eri Yakuwa, n’ekiweebwayo eky’emmere ey’empeke ekitabuddwamu amafuta g’ezzeyituuni, kubanga leero Yakuwa lw’ajja okulabika gye muli.’”
5  Awo ne batwala mu maaso g’omulyango gwa weema ey’okusisinkaniramu byonna Musa bye yali alagidde. Ekibiina kyonna ne kijja ne kiyimirira mu maaso ga Yakuwa.
6  Awo Musa n’agamba nti: “Kino Yakuwa ky’abalagidde okukola, ekitiibwa kya Yakuwa kiryoke kirabike gye muli.”
7  Awo Musa n’agamba Alooni nti: “Genda ku kyoto oweeyo ekiweebwayo kyo olw’ekibi n’ekiweebwayo kyo ekyokebwa, otangirire ebibi byo n’eby’ab’ennyumba yo, era oweeyo n’ekiweebwayo ky’abantu otangirire ebibi byabwe, nga Yakuwa bw’alagidde.”
8  Amangu ago Alooni n’agenda ku kyoto n’atta ennyana ey’ekiweebwayo olw’ebibi bye.
9  Oluvannyuma batabani ba Alooni baamuwa omusaayi, n’annyika olugalo lwe mu musaayi, n’aguteeka ku mayembe g’ekyoto, era ogwasigalawo n’aguyiwa ku ntobo y’ekyoto.
10  Amasavu, ensigo, n’amasavu ag’oku kibumba ebyaggibwa ku nsolo ey’ekiweebwayo olw’ekibi yabyokera ku kyoto, nga Yakuwa bwe yalagira Musa.
11  Kyokka ennyama n’eddiba yabyokya omuliro ebweru w’olusiisira.
12  Oluvannyuma yatta ensolo y’ekiweebwayo ekyokebwa, batabani be ne bamuwa omusaayi, n’agumansira ku njuyi zonna ez’ekyoto.
13  Baamuwa n’omutwe n’ebitundu ebirala eby’ekiweebwayo ekyokebwa, n’abyokera ku kyoto.
14  Ate era yayoza n’ebyenda n’amagulu n’abyokera ku kyoto kungulu ku kiweebwayo ekyokebwa.
15  Awo n’aleeta ekiweebwayo ky’abantu era n’addira embuzi ey’ekiweebwayo olw’ebibi by’abantu n’agitta n’agiwaayo ng’ekiweebwayo olw’ekibi nga bwe yawaayo eyasooka.
16  Era yawaayo ekiweebwayo ekyokebwa ng’agoberera enkola eya bulijjo.
17  Oluvannyuma yaleeta ekiweebwayo eky’emmere ey’empeke n’ayoolako olubatu n’akyokera ku kyoto, ng’ayongereza ku kiweebwayo ekyokebwa eky’oku makya.
18  Awo n’atta ente ennume n’endiga ennume ebya ssaddaaka ey’emirembe ku lw’abantu. Batabani ba Alooni ne bamuwa omusaayi n’agumansira ku njuyi zonna ez’ekyoto.
19  Ate go amasavu ag’ente ennume, n’omukira omusava ogw’endiga ennume, n’amasavu ag’oku bitundu eby’omunda, n’ensigo, n’amasavu ag’oku  kibumba,
20  baabiteeka ku kifuba ky’ensolo, oluvannyuma amasavu ago n’agookera ku kyoto.
21  Naye ekifuba n’okugulu okwa ddyo Alooni yabiwuubawuuba ng’ekiweebwayo ekiwuubibwa mu maaso ga Yakuwa, nga Yakuwa bwe yalagira Musa.
22  Awo Alooni n’ayimusa emikono gye eri abantu n’abawa omukisa, n’akka wansi oluvannyuma lw’okuwaayo ekiweebwayo olw’ekibi, n’ekiweebwayo ekyokebwa, ne ssaddaaka ez’emirembe.
23  Awo Musa ne Alooni ne bayingira mu weema ey’okusisinkaniramu, ne bafuluma, ne bawa abantu omukisa. Ekitiibwa kya Yakuwa ne kirabika eri abantu bonna,
24  era omuliro ne guva eri Yakuwa ne gwokya ekiweebwayo ekyokebwa n’amasavu agaali ku kyoto. Abantu bonna bwe baakiraba, ne baleekaana olw’essanyu ne bavunnama ku ttaka.
27  Yakuwa era n’ayogera ne Musa n’amugamba nti:
2  “Yogera n’Abayisirayiri obagambe nti, ‘Omuntu bw’akolanga obweyamo obw’enjawulo okuwaayo eri Yakuwa ssente ezibalirirwamu omu ku bantu be,
3  ssente ezinaabalirirwanga mu musajja ali wakati w’emyaka 20 ne 60, zinaabanga sekeri 50 eza ffeeza, okusinziira ku sekeri ey’omu kifo ekitukuvu.
4  Naye bw’anaabanga omukazi, ssente ezinaamubalirirwangamu zinaabanga sekeri 30.
5  Bw’anaabanga omulenzi ali wakati w’emyaka 5 ne 20, ssente ezinaamubalirirwangamu zinaabanga sekeri 20, naye bw’anaabanga omuwala, zinaabanga sekeri 10.
6  Bw’anaabanga omwana ow’obulenzi ali wakati w’omwezi ogumu n’emyaka etaano, ssente ezinaamubalirirwangamu zinaabanga sekeri ttaano eza ffeeza ate bw’anaabanga ow’obuwala zinaabanga sekeri ssatu eza ffeeza.
7  “‘Bw’anaabanga omusajja ow’emyaka 60 n’okweyongerayo, ssente ezinaamubalirirwangamu zinaabanga sekeri 15, naye bw’anaabanga omukazi, zinaabanga sekeri 10.
8  Naye oyo eyeeyama bw’anaabanga ayavuwadde nnyo nga tasobola kusasula ssente ezaabalirirwa, omuntu oyo gwe yeeyama okuwaayo anaayimirizibwanga mu maaso ga kabona era kabona anaabaliriranga omuwendo ng’asinziira ku ekyo oyo eyeeyama ky’asobola okuwaayo.
9  “‘Obweyamo bwe bunaabanga obw’okuwaayo ensolo esaanira okuweebwayo eri Yakuwa, ensolo yonna omuntu gy’anaawangayo eri Yakuwa eneefuukanga kintu kitukuvu.
10  Taleetangamu ndala, oba ennungi okugiwanyisaamu embi, n’embi okugiwanyisaamu ennungi. Naye bw’anaagiwanyisangamu ensolo endala, ensolo eyo ne gy’awanyisizzaamu zinaafuukanga ntukuvu.
11  Bw’eneebanga ensolo etali nnongoofu etakkirizibwa kuweebwayo nga ssaddaaka eri Yakuwa, anaagiyimirizanga mu maaso ga kabona.
12  Kabona anaabaliriranga omuwendo ogugigyaamu ng’asinziira ku bulungi bwayo oba obubi bwayo. Eneebanga ya muwendo ogwo kabona gw’agibaliriddemu.
13  Naye bw’anaayagalanga okuginunula, anaawangayo omuwendo ogugibaliriddwamu n’agattako kimu kya kutaano eky’omuwendo ogwo.
14  “‘Omuntu bw’anaawangayo ennyumba ye ng’ekintu ekitukuvu eri Yakuwa, kabona anaabaliriranga omuwendo ogugigyaamu ng’asinziira ku bulungi bwayo oba obubi bwayo. Eneebanga ya muwendo ogwo kabona gw’agibaliriddemu.
15  Kyokka oyo agiwaddeyo bw’anaayagalanga okuginunula, anaasasulanga ssente ezaagibalirirwamu n’agattako kimu kya kutaano ekya ssente ezo; era eneefuukanga yiye.
16  “‘Omuntu bw’anaawangayo eri Yakuwa erimu ku ttaka lye, omuwendo gwalyo gunaagerekebwanga okusinziira ku bungi bw’ensigo ezimala okulisiga: komeri y’ensigo za ssayiri eneebalirirwangamu sekeri 50 eza ffeeza.
17  Bw’anaawangayo ettaka lye mu mwaka gwa Jjubiri oba nga gwakaggwaako, omuwendo omugereke teguukendeezebwengako.
18  Naye bw’anaawangayo ettaka lye oluvannyuma lwa Jjubiri, kabona anaabaliriranga omuwendo oguligyaamu ng’asinziira ku myaka eginaabanga gisigaddeyo okutuuka ku mwaka gwa Jjubiri oguddako; omuwendo omugereke gunaakendeezebwangako.
19  Naye oyo awaddeyo ettaka bw’anaayagalanga okulinunula, anaawangayo ssente ezaalibalirirwamu n’agattako kimu kya kutaano ekya ssente ezo, era anaalinunulanga.
20  Naye bw’anaabanga talinunudde ne wabaawo omuntu omulala aligula, anaabanga takyayinza kulinunula.
21  Mu mwaka gwa Jjubiri ettaka linaaweebwangayo eri Yakuwa; linaabanga ttukuvu era linaabanga lya kabona.
22  “‘Omuntu bw’anaawangayo eri Yakuwa ettaka lye yagula obuguzi eritali eryo lye yasikira,
23  kabona anaamubaliranga omuwendo oguligyaamu  ng’asinziira ku myaka eginaabanga gisigaddeyo okutuuka ku mwaka gwa Jjubiri, era anaasasulanga omuwendo ogwo ku lunaku olwo. Kintu kitukuvu eri Yakuwa.
24  Mu mwaka gwa Jjubiri ettaka linaaddiranga oyo gwe yaligulako, eyali nnannyini lyo.
25  “‘Emiwendo gyonna ginaabalirirwanga okusinziira ku sekeri ey’omu kifo ekitukuvu. Sekeri eneebanga yenkanankana gera 20.
26  “‘Naye tewabangawo muntu eyeeyama okuwaayo omwana gw’ensolo omubereberye, kubanga buli kibereberye kya Yakuwa. Byonna bya Yakuwa, k’ebe nte oba ndiga.
27  Omwana gw’ensolo omubereberye bwe gubanga ogw’ensolo etali nnongoofu n’agununula ng’asinziira ku muwendo ogunaabanga gubaliriddwa, anaasasulanga omuwendo ogwo n’agattako kimu kya kutaano eky’omuwendo ogwo. Naye bwe gutaanunulwenga, gunaatundibwanga ku muwendo ogunaabanga gubaliriddwa.
28  “‘Naye ku ebyo omuntu by’anaawangayo eri Yakuwa nga tataddeeko kakwakkulizo konna, tewali na kimu ekinaatundibwanga oba ekinaanunulibwanga, k’abe nga yawaayo muntu, oba nsolo, oba ttaka. Ekintu kyonna ekiweeredwayo kinaabanga kitukuvu nnyo eri Yakuwa.
29  Ate era, omuntu yenna asaliddwa omusango ogw’okufa tanunulibwanga. Anattibwanga.
30  “‘Buli kimu kya kkumi eky’ebyo ebikungulwa mu nsi, ka bibe ebirime eby’omu nnimiro oba ebibala eby’oku miti, kinaabanga kya Yakuwa. Kintu kitukuvu eri Yakuwa.
31  Omuntu bw’ayagalanga okununula ekimu eky’ekkumi eky’ebintu ebyo, anaasasulanga omuwendo ogukigyaamu n’agattako kimu kya kutaano eky’omuwendo ogwo.
32  Buli kimu kya kkumi eky’eggana oba eky’ekisibo onookiwanga Yakuwa. Omusumba bw’anaabanga abala ensolo ze, buli nsolo ey’ekkumi anaagyawulangako n’eba ya Yakuwa. Buli nsolo ey’ekkumi eneebanga kintu kitukuvu.
33  Tagikeberanga kulaba obanga nnungi oba nga mbi, era tagiwaanyisangamu. Naye bw’anaabanga agiwanyisizzaamu n’endala, zombi zinaabanga kintu kitukuvu. Tezinunulibwanga.’”
34  Ebyo bye biragiro Yakuwa bye yawa Musa ku Lusozi Sinaayi okuwa Abayisirayiri.
7  “‘Lino lye tteeka ery’ekiweebwayo olw’omusango: Kitukuvu nnyo.
2  Ensolo y’ekiweebwayo olw’omusango enettirwanga mu kifo awattirwa ensolo ey’ekiweebwayo ekyokebwa, era omusaayi gwayo gunaamansirwanga ku njuyi zonna ez’ekyoto.
3  Anaawangayo amasavu gaayo gonna nga mw’otwalidde n’omukira omusava, amasavu agali ku byenda,
4  n’ensigo ebbiri n’amasavu agaziriko agali okumpi n’ekiwato. Ate era anaggyangako ensigo n’amasavu agali ku kibumba.
5  Kabona anaabyokeranga ku kyoto ng’ekiweebwayo eri Yakuwa ekyokebwa n’omuliro. Ekyo kiweebwayo olw’omusango.
6  Buli musajja aweereza nga kabona anaakiryanga, era kinaaliirwanga mu kifo ekitukuvu. Kintu kitukuvu nnyo.
7  Etteeka ery’ekiweebwayo olw’ekibi likwata ne ku kiweebwayo olw’omusango; kinaabanga kya kabona anaabanga akiwaddeyo okutangirira ebibi.
8  “‘Kabona bw’anaaweerangayo omuntu ekiweebwayo ekyokebwa, y’anaatwalanga eddiba ly’ensolo y’ekiweebwayo ekyokebwa omuntu oyo gy’anaabanga aleese gy’ali.
9  “‘Buli kiweebwayo eky’emmere ey’empeke ekinaafumbibwanga mu kabiga oba mu ntamu oba ku kikalango, kinaabanga kya kabona akiwaddeyo. Kinaabanga kikye.
10  Naye ekiweebwayo eky’emmere ey’empeke ekinaabanga kitabuddwamu amafuta g’ezzeyituuni oba ekikalu, kinaabanga kya batabani ba Alooni bonna, era banaakigabananga kyenkanyi.
11  “‘Lino lye tteeka erya ssaddaaka ey’emirembe omuntu gy’anaawangayo eri Yakuwa:
12  Bw’anaagiwangayo olw’okwebaza, anaagiwangayo wamu n’obugaati obwetooloovu obutali buzimbulukuse obuteekeddwamu amafuta g’ezzeyituuni, n’obugaati obw’oluwewere obutali buzimbulukuse obusiigiddwako amafuta g’ezzeyituuni, era n’obugaati obwetooloovu obukoleddwa mu buwunga obutaliimu mpulunguse obukandiddwa obulungi nga buteekeddwamu amafuta g’ezzeyituuni.
13  Ekiweebwayo kye anaakiweerangayo wamu n’obugaati obwetooloovu obuzimbulukuse, ne ssaddaaka ze ez’emirembe ez’okwebaza.
14  Ku buli kika ky’obugaati obwo anaatoolangako kamu n’akawaayo ng’ekiweebwayo ekitukuvu eri Yakuwa; bunaabanga bwa kabona anaamansiranga omusaayi gw’ensolo za ssaddaaka ez’emirembe.
15  Ennyama ya ssaddaaka ze ez’emirembe ez’okwebaza eneeriibwanga ku lunaku lw’anaagiwangayo. Tabangako gy’afissaawo okutuusa ku makya.
16  “‘Ssaddaaka gy’awaayo bw’eba nga ya kutuukiriza bweyamo oba nga kiweebwayo ekya kyeyagalire, eneeriibwanga ku lunaku lw’agiwaddeyo, era eneebanga efisseewo esobola okuliibwa enkeera.
17  Naye ennyama ya ssaddaaka eneebanga esigaddewo okutuusa ku lunaku olw’okusatu eneeyokebwanga omuliro.
18  Kyokka ennyama ya ssaddaaka ye ey’emirembe bw’eneeriibwanga ku lunaku olw’okusatu, oyo anaabanga agiwaddeyo taasiimibwenga, era taagiganyulwengamu; kintu ekyenyinyaza, era oyo anaagiryangako anaabonerezebwanga olw’ensobi ye.
19  Ennyama eneekoonanga ku kintu ekitali kirongoofu teeriibwenga. Eneeyokebwanga omuliro. Omuntu yenna omulongoofu ayinza okulya ku nnyama ennongoofu.
20  “‘Naye omuntu yenna atali mulongoofu anaalyanga ku nnyama ya ssaddaaka ya Yakuwa ey’emirembe, anattibwanga.
21  Omuntu bw’anaakwatanga ku kintu kyonna ekitali kirongoofu, ka bube obutali bulongoofu bw’omuntu, oba ensolo etali nnongoofu, oba ekintu kyonna ekitali kirongoofu ekyenyinyaza, n’alya ku nnyama ya ssaddaaka ey’emirembe eya Yakuwa, omuntu oyo anattibwanga.’”
22  Yakuwa era n’ayogera ne Musa n’amugamba nti:
23  “Gamba Abayisirayiri nti, ‘Temulyanga masavu ag’ente ennume oba ag’endiga ento ennume oba ag’embuzi.
24  Amasavu g’ensolo esangiddwa ng’efudde n’ago ag’ensolo ettiddwa ensolo ginnaayo, gayinza okukozesebwa mu ngeri endala yonna, naye temugalyanga.
25  Omuntu yenna anaalyanga ku masavu g’ensolo gy’awaddeyo ng’ekiweebwayo eri Yakuwa ekyokebwa n’omuliro, anattibwanga.
26  “‘Temulyanga ku musaayi gwonna yonna gye munaabeeranga, ka gube ogw’ekinyonyi oba ogw’ensolo.
27  Omuntu yenna anaalyanga ku musaayi, anattibwanga.’”
28  Yakuwa era n’ayogera ne Musa n’amugamba nti:
29  “Gamba Abayisirayiri nti, ‘Buli anaaleetanga ssaddaaka ye ey’emirembe eri Yakuwa, anaabangako ky’aggyako n’akiwa Yakuwa.
30  Anaaleeteranga mu ngalo ze amasavu n’ekifuba, n’abiwaayo ng’ekiweebwayo eri Yakuwa ekyokebwa n’omuliro, era anaabiwuubirawuubiranga mu maaso ga Yakuwa ng’ekiweebwayo ekiwuubibwa.
31  Amasavu kabona anaagookeranga ku kyoto, naye ekifuba kinaabanga kya Alooni ne batabani be.
32  “‘Kabona munaamuwanga okugulu okwa ddyo ng’ekitundu ekitukuvu ekiggiddwa ku ssaddaaka zammwe ez’emirembe.
33  Mutabani wa Alooni anaawangayo omusaayi gwa ssaddaaka ez’emirembe n’amasavu y’anaatwalanga okugulu okwa ddyo ng’omugabo gwe.
34  Kubanga ekifuba eky’ekiweebwayo ekiwuubibwa n’okugulu kw’ekitundu ekitukuvu mbiggya ku ssaddaaka ez’emirembe ez’Abayisirayiri, ne mbiwa Alooni kabona ne batabani be ng’etteeka ery’olubeerera eri Abayisirayiri.
35  “‘Ogwo gwe mugabo oguggibwa ku biweebwayo bya Yakuwa ebyokebwa n’omuliro, ogwaweebwa  bakabona, Alooni ne batabani be, ku lunaku lwe yabaleeta okuweereza Yakuwa nga bakabona.
36  Yakuwa yalagira Abayisirayiri okuwa Alooni ne batabani be omugabo ogwo ku lunaku lwe yabafukako amafuta. Lino tteeka lya lubeerera mu mirembe gyabwe gyonna.’”
37  Eryo lye tteeka erikwata ku kiweebwayo ekyokebwa, ekiweebwayo eky’emmere ey’empeke, ekiweebwayo olw’ekibi, ekiweebwayo olw’omusango, ssaddaaka ey’okutongozebwa ku bwakabona, ne ssaddaaka ey’emirembe,
38  nga Yakuwa bwe yalagira Musa ku Lusozi Sinaayi ku lunaku lwe yalagira Abayisirayiri okuwangayo ebiweebwayo byabwe eri Yakuwa mu ddungu lya Sinaayi.
23  Yakuwa era n’ayogera ne Musa n’amugamba nti:
2  “Yogera n’Abayisirayiri obagambe nti, ‘Embaga za Yakuwa ze munaalangiriranga zinaabanga nkuŋŋaana ntukuvu. Zino ze mbaga zange:
3  “‘Munaakolanga emirimu okumala ennaku mukaaga, naye olunaku olw’omusanvu lunaabanga ssabbiiti ey’okuwummulira ddala; lukuŋŋaana lutukuvu. Temukolanga mulimu gwonna. Eneebeeranga ssabbiiti ya Yakuwa yonna gye munaabeeranga.
4  “‘Zino ze mbaga za Yakuwa, enkuŋŋaana entukuvu, ze munaalangiriranga mu kiseera kyazo ekigereke:
5  Mu mwezi ogw’olubereberye, ku lunaku olw’ekkumi n’ennya akawungeezi, eneebanga mbaga ya Yakuwa ey’Okuyitako.
6  “‘Ku lunaku olw’ekkumi n’ettaano olw’omwezi ogwo eneebanga mbaga ya Yakuwa ey’emigaati egitali mizimbulukuse. Munaalyanga emigaati egitali mizimbulukuse okumala ennaku musanvu.
7  Ku lunaku olusooka munaabanga n’olukuŋŋaana olutukuvu. Temukolanga mulimu gwonna ogw’amaanyi.
8  Naye munaawangayo eri Yakuwa ekiweebwayo ekyokebwa n’omuliro okumala ennaku musanvu. Ku lunaku olw’omusanvu wanaabangawo olukuŋŋaana olutukuvu. Temukolanga mulimu gwonna ogw’amaanyi.’”
9  Yakuwa era n’ayogera ne Musa n’amugamba nti:
10  “Gamba Abayisirayiri nti, ‘Bwe mutuukanga mu nsi gye mbawa, ne mukungula emmere ey’empeke, muleetanga ekinywa ky’ebibala ebibereberye eky’ebyo bye mukungudde ne mukiwa kabona.
11  Anaakiwuubirawuubiranga mu maaso ga Yakuwa musobole okusiimibwa. Kabona anaakiwuubawuubanga ku lunaku oluddirira Ssabbiiti.
12  Ku lunaku ekinywa lwe kinaawuubibwawuubibwanga, munaawangayo endiga ento ennume ennamu obulungi etasussa mwaka gumu, okuba ekiweebwayo eri Yakuwa ekyokebwa.
13  Ekiweebwayo ekigenderako eky’emmere ey’empeke kinaabanga kya bitundu bibiri bya kkumi ebya efa y’obuwunga obutaliimu mpulunguse obutabuddwamu amafuta g’ezzeyituuni, ng’ekiweebwayo eri Yakuwa ekyokebwa n’omuliro, eky’evvumbe eddungi. Ekiweebwayo ekigenderako eky’eby’okunywa kinaabanga kimu kya kuna ekya yini y’envinnyo.
14  Okutuusiza ddala ku lunaku luno, temulyanga mugaati gwonna oba emmere ey’empeke ensiike oba eyaakakungulwa, okutuusa lwe munaaleetanga ekiweebwayo eri Katonda wammwe. Lino tteeka lya lubeerera eri mmwe ne bazzukulu bammwe, yonna gye munaabeeranga.
15  “‘Munaabalanga ssabbiiti musanvu okuva ku lunaku oluddirira Ssabbiiti, lwe munaaleeterangako ekinywa eky’ekiweebwayo ekiwuubibwa. Zinaabanga wiiki nzijuvu.
16  Munaabalanga ennaku 50 okutuusa ku lunaku oluddirira Ssabbiiti ey’omusanvu, ne muwaayo eri Yakuwa ekiweebwayo eky’emmere ey’empeke eyaakakungulwa.
17  Munaaleetanga okuva gye mubeera emigaati ebiri egy’ekiweebwayo ekiwuubibwa egikoleddwa mu bitundu bibiri bya kkumi ebya efa y’obuwunga obutaliimu mpulunguse. Gifumbibwanga nga girimu ekizimbulukusa, okuba ebibala ebibereberye eri Yakuwa.
18  Awamu n’emigaati egyo, munaaleetanga endiga ento ennume musanvu ennamu obulungi, nga buli emu ya mwaka gumu, n’ente ento ennume emu n’endiga ennume bbiri. Binaaweebwangayo eri Yakuwa ng’ekiweebwayo ekyokebwa awamu n’ebiweebwayo ebigenderako, ekiweebwayo eky’emmere ey’empeke n’ekiweebwayo eky’eby’okunywa, okuba ekiweebwayo eri Yakuwa ekyokebwa n’omuliro eky’evvumbe eddungi.
19  Era munaawangayo omwana gw’embuzi gumu ng’ekiweebwayo olw’ekibi, n’endiga ennume bbiri, nga buli emu ya mwaka gumu, nga ssaddaaka ey’emirembe.
20  Kabona anaawuubawuubanga endiga ezo ebbiri awamu n’emigaati egy’ebibala ebibereberye, ng’ekiweebwayo ekiwuubibwa mu maaso ga Yakuwa. Binaabanga bitukuvu eri Yakuwa era binaabanga bya kabona.
21  Ku lunaku luno munaalangiriranga nti waliwo olukuŋŋaana olutukuvu. Temukolanga mulimu gwonna ogw’amaanyi. Lino tteeka lya lubeerera eri mmwe ne bazzukulu bammwe, yonna gye munaabeeranga.
22  “‘Bwe mukungulanga ebirime by’omu nsi yammwe, temukungulanga byonna ebiri ku nsalosalo z’ennimiro zammwe, era temulondereranga ebinaabanga bisigalidde nga mumaze okukungula. Mubirekeranga abaavu n’abagwira. Nze Yakuwa Katonda wammwe.’”
23  Yakuwa era n’ayogera ne Musa n’amugamba nti:
24  “Gamba Abayisirayiri nti, ‘Olunaku olusooka mu mwezi ogw’omusanvu lunaabanga lwa kuwummulira ddala, lunaabanga lunaku lwa kujjukirwa olunaalangirirwanga nga bafuuwa amakondeere, era lunaabanga lukuŋŋaana lutukuvu.
25  Temukolanga mulimu gwonna ogw’amaanyi, era muwangayo eri Yakuwa ekiweebwayo ekyokebwa n’omuliro.’”
26  Yakuwa era n’ayogera ne Musa n’amugamba nti:
27  “Naye olunaku olw’ekkumi olw’omwezi guno ogw’omusanvu lunaabanga Lunaku olw’Okutangirirako Ebibi. Munaabanga n’olukuŋŋaana olutukuvu, era ku lunaku olwo muneebonyaabonyanga era ne muwaayo eri Yakuwa ekiweebwayo ekyokebwa n’omuliro.
28  Temukolanga mulimu gwonna ku lunaku olwo, kubanga lunaku lwa kutangirirako ebibi byammwe mu maaso ga Yakuwa Katonda wammwe.
29  Omuntu yenna ateebonyeebonyenga ku lunaku olwo anattibwanga.
30  Era nja kuzikiriza omuntu yenna anaakolanga omulimu gwonna ku lunaku olwo.
31  Temukolanga mulimu gwonna. Lino tteeka lya lubeerera eri mmwe ne bazzukulu bammwe yonna gye munaabeeranga.
32  Eneebanga ssabbiiti ey’okuwummuliranga ddala gye muli, era muneebonyaabonyanga akawungeezi ku lunaku olw’omwenda olw’omwezi ogwo. Munaakwatanga ssabbiiti yammwe okuva akawungeezi ak’olunaku olwo okutuusa akawungeezi ak’olunaku oluddirira.”
33  Yakuwa era n’ayogera ne Musa n’amugamba nti:
34  “Gamba Abayisirayiri nti, ‘Ku lunaku olw’ekkumi n’ettaano olw’omwezi ogwo ogw’omusanvu, wanaabangawo Embaga ya Yakuwa ey’Ensiisira okumala ennaku musanvu.
35  Ku lunaku olusooka wanaabangawo olukuŋŋaana olutukuvu, era temukolanga mulimu gwonna ogw’amaanyi.
36  Okumala ennaku musanvu munaawangayo eri Yakuwa ekiweebwayo ekyokebwa n’omuliro. Ku lunaku olw’omunaana munaabanga n’olukuŋŋaana olutukuvu, era munaawangayo eri Yakuwa ekiweebwayo ekyokebwa n’omuliro. Olwo lukuŋŋaana lwa njawulo. Temukolanga mulimu gwonna ogw’amaanyi.
37  “‘Zino ze mbaga za Yakuwa ze munaalangiriranga okuba enkuŋŋaana entukuvu, okuweerangako eri Yakuwa ebiweebwayo ebyokebwa n’omuliro: ekiweebwayo ekyokebwa, ekiweebwayo eky’emmere ey’empeke awamu ne ssaddaaka, n’ekiweebwayo eky’eby’okunywa, okusinziira ku nteekateeka eya buli lunaku.
38  Ebyo binaawebwangayo okugatta ku ebyo ebiweebwayo ku ssabbiiti za Yakuwa, ku birabo byammwe, ku biweebwayo byammwe eby’obweyamo, ne ku biweebwayo byammwe ebya kyeyagalire, bye munaawangayo eri Yakuwa.
39  Naye ku lunaku olw’ekkumi n’ettaano olw’omwezi ogw’omusanvu, nga mumaze okukungula ebirime by’omu nsi yammwe, munaakwatanga embaga ya Yakuwa okumala ennaku musanvu. Olunaku olusooka n’olunaku olw’omunaana zinaabanga za kuwummulira ddala.
40  Ku lunaku olusooka muneetwaliranga ebibala eby’emiti egisingayo obulungi, amatabi g’enkindu, amatabi g’emiti egy’ebikoola ebingi, n’emiti emyalava egy’omu biwonvu, era munaajagulizanga mu maaso ga Yakuwa Katonda wammwe okumala ennaku musanvu.
41  Munaakwatanga embaga ya Yakuwa okumala ennaku musanvu buli mwaka. Munaagikwatanga mu mwezi ogw’omusanvu, era eryo tteeka lya lubeerera mu mirembe gyammwe gyonna.
42  Munaabeeranga mu nsiisira okumala ennaku musanvu. Abayisirayiri bonna banaabeeranga mu nsiisira,
43  ab’emirembe gyammwe gyonna eginaddirira balyoke bamanye nti nnabeeza Abayisirayiri mu nsiisira bwe nnali mbaggya mu nsi ya Misiri. Nze Yakuwa Katonda wammwe.’”
44  Awo Musa n’ategeeza Abayisirayiri embaga za Yakuwa.
22  Yakuwa era n’ayogera ne Musa n’amugamba nti:
2  “Gamba Alooni ne batabani be nti basaanidde okwegendereza engeri gye bakwatamu ebintu ebitukuvu Abayisirayiri bye batukuza ne bawaayo gye ndi, baleme okuvvoola erinnya lyange ettukuvu. Nze Yakuwa.
3  Bagambe nti, ‘Mu mirembe gyammwe gyonna, omuntu yenna ow’omu zzadde lyammwe atali mulongoofu, anaasembereranga ebintu ebitukuvu Abayisirayiri bye banaawangayo eri Yakuwa, omuntu oyo anattibwanga. Nze Yakuwa.
4  Omuntu yenna ow’omu zzadde lya Alooni anaabanga n’ebigenge oba endwadde emuleetera okuvaamu amazzi mu bitundu bye eby’ekyama, talyanga ku bintu ebitukuvu okutuusa lw’anaabanga omulongoofu, k’abe oyo anaakwatanga ku muntu anaabanga afuuse atali mulongoofu olw’omuntu afudde, oba anaabanga avuddemu amazzi g’ekisajja,
5  oba anaabanga akutte ku kiramu ekibeera mu bibinja ekitali kirongoofu, oba anaabanga akutte ku muntu eyafuuka atali mulongoofu olw’ensonga yonna, era ayinza okumufuula atali mulongoofu.
6  Omuntu anaakwatanga ku ebyo byonna taabenga mulongoofu okutuusa akawungeezi era taalyenga ku bintu ebitukuvu, wabula anaanaabanga amazzi.
7  Anaabanga mulongoofu ng’enjuba emaze okugwa, era oluvannyuma anaalyanga ku bintu ebitukuvu, kubanga eyo ye mmere ye.
8  Era talyanga ensolo yonna esangiddwa ng’efudde oba ekintu kyonna ekitaaguddwataaguddwa ensolo ey’omu nsiko n’afuuka atali mulongoofu. Nze Yakuwa.
9  “‘Banaakwatanga ebiragiro byange, baleme okubaako ekibi ne bafa olw’obutatuukiriza ebyo bye mbalagira n’olw’okutyoboola ebintu ebitukuvu. Nze Yakuwa abatukuza.
10  “‘Omuntu atakkirizibwa talyanga ku bintu ebitukuvu. Omugwira abeera ne kabona oba omukozi akolera empeera, talyanga ku kintu kyonna ekitukuvu.
11  Naye kabona bw’agulanga omuntu n’essente ze, omuntu oyo ayinza okubiryako. N’abaddu abaazaalibwa mu nnyumba ya kabona nabo bayinza okulyanga ku mmere ye.
12  Muwala wa kabona bw’afumbirwanga omuntu atali kabona, omuwala oyo talyanga ku bintu ebitukuvu ebiweereddwayo.
13  Naye muwala wa kabona bw’afuukanga nnamwandu oba bw’agattululwanga ne bba nga tazadde mwana, era n’akomawo n’abeera mu nnyumba ya kitaawe nga bwe kyali ng’akyali muto, anaalyanga ku mmere ya kitaawe; naye omuntu atakkirizibwa tagiryangako.
14  “‘Omuntu bw’anaalyanga ekintu ekitukuvu nga tagenderedde, anaakisasulanga n’agattako kimu kya kutaano eky’omuwendo gw’ekintu ekyo n’akiwa kabona.
15  N’olwekyo bakabona tebasaanidde kutyoboola bintu bitukuvu Abayisirayiri bye bawaayo eri Yakuwa,
16  ne baleetera Abayisirayiri okubonerezebwa olw’okwonoona nga balya ku bintu ebitukuvu bye baba bawaddeyo; kubanga nze Yakuwa abatukuza.’”
17  Yakuwa era n’ayogera ne Musa n’amugamba nti:
18  “Gamba Alooni ne batabani be n’Abayisirayiri bonna nti, ‘Omusajja Omuyisirayiri oba omugwira abeera mu Isirayiri, bw’anaaleetanga ekiweebwayo ekyokebwa eri Yakuwa okutuukiriza bye yeeyama oba okuwaayo ekiweebwayo ekya kyeyagalire,
19  anaaleetanga ente ennume ennamu obulungi, endiga ennume, oba embuzi ento ennume, okusobola okusiimibwa.
20  Temuwangayo kintu kyonna ekiriko obulemu, kubanga tekijja kubaleetera kusiimibwa.
21  “‘Omuntu bw’aleetanga ssaddaaka ey’emirembe eri Yakuwa okutuukiriza obweyamo oba ng’agiwaayo ng’ekiweebwayo ekya kyeyagalire, eneebanga ente oba embuzi oba endiga ennamu obulungi, okusobola okusiimibwa. Tesaanidde kubaako bulemu bwonna.
22  Eyo eyaziba amaaso oba eyamenyeka okugulu oba erina ekiwundu oba ensundo oba ebikakampa ku lususu oba olukuku, temugiwangayo eri Yakuwa, era temugiwangayo ku kyoto ng’ekiweebwayo eri Yakuwa.
23  Ente ennume oba endiga erina okugulu okumu nga kuwanvu oba nga kumpi ku gannaago, onoogiwangayo ng’ekiweebwayo ekya kyeyagalire, naye bw’onoogiwangayo okutuukiriza obweyamo teesiimibwenga.
24  Eyo erina enjagi eziriko ekikyamu oba ze baabetenta oba gye baalaawa, togiwangayo eri Yakuwa, era ensolo ng’ezo temuziwangayo mu nsi yammwe.
25  N’omugwira tawangayo nsolo yonna ku ezo ng’ekiweebwayo eri Katonda wammwe, kubanga eriko ekikyamu n’akamogo era teesiimibwenga.’”
26  Yakuwa era n’ayogera ne Musa n’amugamba nti:
27  “Ente ennume oba endiga ento ennume oba embuzi bw’eneezaalibwanga, eneebeeranga ne nnyina waayo okumala ennaku musanvu, naye okuva ku lunaku olw’omunaana n’okweyongerayo enekkirizibwanga okuba ekiweebwayo, ekiweebwayo eri Yakuwa ekyokebwa n’omuliro.
28  Temuttanga nte oba ndiga n’omwana gwayo ku lunaku lwe lumu.
29  “Bwe munaawangayo ssaddaaka ey’okwebaza eri Yakuwa, munaagiwangayo musobole okusiimibwa.
30  Eneeriibwanga ku lunaku olwo lwennyini. Temugirekangawo okutuusa enkeera. Nze Yakuwa.
31  “Mukwatenga ebiragiro byange. Nze Yakuwa.
32  Temuvvoolanga linnya lyange ettukuvu, era nnina okutukuzibwa mu Bayisirayiri. Nze Yakuwa abatukuza,
33  eyabaggya mu nsi ya Misiri ndyoke nkyoleke nti ndi Katonda wammwe. Nze Yakuwa.”
6  Yakuwa era n’agamba Musa nti:
2  “Omuntu bw’alimbanga munne ku bikwata ku kintu ekiba kimutereseddwa, oba kye baamulekera ng’omusingo, oba bw’abbanga ekintu ku munne, oba n’akumpanya munne, bw’atyo n’ayonoona era n’ataba mwesigwa eri Yakuwa,
3  oba bw’azuulanga ekintu ekibadde kibuze naye ne yeegaana, era n’alayira eby’obulimba ng’agamba nti talina kibi ky’akoze, kino ky’alina okukola:
4  Bw’abanga ayonoonye era ng’aliko omusango, anazzangayo ekyo kye yabba, oba kye yanyaga, oba kye yafuna mu bukumpanya, oba kye yateresebwa, oba ekyali kibuze kye yazuula,
5  oba ekintu kyonna kye yalayirira ng’alimba; anaakisasulanga mu bujjuvu era anaayongerangako kimu kya kutaano eky’omuwendo gwakyo. Anaakiddizanga nnannyini kyo ku lunaku lwe kinaakakasibwanga nti aliko omusango.
6  Era anaatwalanga eri kabona ekiweebwayo kye olw’omusango eky’okuwaayo eri Yakuwa, endiga ennume ennamu obulungi, ng’egya mu muwendo omugereke ogw’ekiweebwayo olw’omusango.
7  Kabona anaatangiriranga ekibi kye mu maaso ga Yakuwa, era ekintu kyonna kye yakola ekyamuviirako okubaako omusango kinaamusonyiyibwanga.”
8  Yakuwa era n’agamba Musa nti:
9  “Gamba Alooni ne batabani be nti, ‘Lino lye tteeka ery’ekiweebwayo ekyokebwa: Ekiweebwayo ekyokebwa kinaabeeranga ku kyoto ekiro kyonna okutuusa ku makya, era omuliro gunaasigalanga nga gwaka ku kyoto.
10  Kabona anaayambalanga ekyambalo kye eky’obwakabona ekya kitaani n’empale ennyimpi eya kitaani. Olwo anaggyanga ku kyoto evvu ery’ekiweebwayo ekyokebwa ekyayokeddwa ku kyoto n’aliteeka ku mabbali g’ekyoto.
11  Anaayambulangamu ebyambalo bye n’ayambala ebirala, n’atwala evvu mu kifo ekirongoofu ebweru w’olusiisira.
12  Omuliro gujja kusigalanga nga gwaka ku kyoto. Teguzikiranga. Buli ku makya kabona anaateekanga enku ku muliro oguli ku kyoto, n’ateekako ekiweebwayo ekyokebwa, era anaagwokerangako amasavu ga ssaddaaka ez’emirembe.
13  Omuliro gujja kusigalanga nga gwaka ku kyoto ekiseera kyonna. Teguzikiranga.
14  “‘Lino lye tteeka ery’ekiweebwayo eky’emmere ey’empeke: Batabani ba Alooni banaakiwangayo eri Yakuwa mu maaso g’ekyoto.
15  Omu ku bo anaayoolanga olubatu ku buwunga obutaliimu mpulunguse obw’ekiweebwayo eky’emmere ey’empeke obulimu amafuta n’obubaani obweru bwonna obuli ku kiweebwayo eky’emmere ey’empeke, era anaabwokeranga ku kyoto okuba evvumbe eddungi, okukiikirira ekiweebwayo kyonna ekiweebwayo eri Yakuwa.
16  Ekinaasigalangawo kinaaliibwanga Alooni ne batabani be. Kinaafumbibwangamu emigaati egitali mizimbulukuse ne giriirwa mu kifo ekitukuvu. Banaagiriiranga mu luggya lwa weema ey’okusisinkaniramu.
17  Tekifumbirwangamu kizimbulukusa. Nkibawadde ng’omugabo gwabwe okuva ku biweebwayo byange ebyokebwa n’omuliro. Kintu kitukuvu nnyo, ng’ekiweebwayo olw’ekibi era ng’ekiweebwayo olw’omusango.
18  Buli musajja mu baana ba Alooni anaakiryanga. Mugabo gwabwe ogw’olubeerera mu mirembe gyammwe gyonna okuva ku biweebwayo eri Yakuwa ebyokebwa n’omuliro. Buli kintu ekinaabikoonangako kinaafuukanga kitukuvu.’”
19  Yakuwa era n’agamba Musa nti:
20  “Kino kye kiweebwayo Alooni ne batabani be kye banaawangayo eri Yakuwa ku lunaku lwe banaafukibwangako amafuta: bajja kuwangayo kimu kya kkumi ekya efa y’obuwunga obutaliimu mpulunguse ng’ekiweebwayo eky’emmere ey’empeke; kimu kya kubiri eky’ekiweebwayo ekyo kinaaweebwangayo ku makya ate ekimu eky’okubiri ekirala kinaaweebwangayo akawungeezi.
21  Kijja kuteekebwangamu amafuta g’ezzeyituuni kifumbirwe ku kikalango. Onookireetanga nga kitabuddwamu bulungi amafuta g’ezzeyituuni n’okiwaayo ng’omugaati ogw’ekiweebwayo eky’emmere ey’empeke ogumenyeddwamu obutundutundu, okuba evvumbe eddungi eri Yakuwa.
22  Kabona anaafukibwangako amafuta anaabanga asikidde Alooni mu batabani be y’anaakiwangayo. Lino tteeka lya lubeerera: Ekiweebwayo kyonna kinaayokebwanga okuweebwayo eri Yakuwa.
23  Buli kiweebwayo eky’emmere ey’empeke kabona ky’anaawangayo kinaayokebwanga kyonna. Tekiiriibwenga.”
24  Yakuwa era n’agamba Musa nti:
25  “Gamba Alooni ne batabani be nti, ‘Lino lye tteeka ery’ekiweebwayo olw’ekibi: Mu kifo awattirwa ensolo ey’ekiweebwayo ekyokebwa, ensolo y’ekiweebwayo olw’ekibi nayo w’enettirwanga mu maaso ga Yakuwa. Kintu kitukuvu nnyo.
26  Kabona anaagiwangayo olw’ekibi y’anaagiryanga. Eneeriirwanga mu kifo ekitukuvu mu luggya lwa weema ey’okusisinkaniramu.
27  “‘Buli ekinaakoonanga ku nnyama yaakyo kinaabanga kitukuvu, era omuntu yenna bw’anaamansiranga omusaayi gwakyo ku kyambalo kye, ekyambalo ekyo ekimansiddwako omusaayi onookyolezanga mu kifo ekitukuvu.
28  Entamu ey’ebbumba mwe kinaafumbirwanga eneeyasibwanga. Naye bwe kinaafumbirwanga mu ntamu ey’ekikomo, eneekuutibwanga n’eyozebwa n’amazzi.
29  “‘Buli musajja aweereza nga kabona anaakiryanga. Kintu kitukuvu nnyo.
30  Naye ekiweebwayo olw’ekibi ekiggiddwamu omusaayi, ogumu ne gutwalibwa mu weema ey’okusisinkaniramu okutangirira ebibi mu kifo ekitukuvu, tekiiriibwenga. Kinaayokebwanga omuliro.
21  Yakuwa era n’agamba Musa nti: “Yogera ne bakabona, batabani ba Alooni, obagambe nti, ‘Tewabangawo kabona yenna eyeefuula atali mulongoofu olw’omuntu afudde mu bantu be.
2  Naye ayinza okukikola olw’oyo amulinako oluganda olw’okumpi: nnyina, kitaawe, mutabani we, muwala we, muganda we;
3  era ayinza okukikola olwa mwannyina embeerera atannafumbirwa, alina enkolagana ey’oku lusegere naye.
4  Teyeefuulanga atali mulongoofu era teyeeyonoonanga olwa muka musajja ow’omu bantu be.
5  Tebamwangako nviiri za ku mitwe gyabwe, wadde okukomolanga ebirevu byabwe, era tebeesalanga misale ku mibiri gyabwe.
6  Banaabanga batukuvu eri Katonda waabwe, era tebavvoolanga linnya lya Katonda waabwe, kubanga bawaayo ebiweebwayo bya Yakuwa ebyokebwa n’omuliro, omugaati gwa Katonda waabwe, era banaabanga batukuvu.
7  Tebawasanga malaaya oba omukazi atakyali mbeerera, oba omukazi eyagattululwa ne bba, kubanga kabona mutukuvu eri Katonda we.
8  Omutukuzanga, kubanga y’awaayo omugaati gwa Katonda wo. Anaabanga mutukuvu gy’oli, kubanga nze Yakuwa abatukuza ndi mutukuvu.
9  “‘Muwala wa kabona bwe yeeyonoonanga ng’akola obwamalaaya, aba aweebuula kitaawe. Ayokebwanga omuliro.
10  “‘Kabona asinga obukulu mu baganda be anaafukibwangako amafuta amatukuvu ku mutwe gwe era n’atongozebwa okwambala ebyambalo by’obwakabona, anaafangayo ku nviiri ze, era tayuzanga byambalo bye.
11  Tasembereranga mulambo gwa muntu yenna. Teyeefuulanga atali mulongoofu olwa kitaawe wadde olwa nnyina.
12  Tavanga mu kifo ekitukuvu era tatyoboolanga ekifo kya Katonda we ekitukuvu, kubanga aliko akabonero ak’okwewaayo, kwe kugamba, amafuta amatukuvu aga Katonda. Nze Yakuwa.
13  “‘Omukazi gw’anaawasanga anaabanga mbeerera.
14  Tawasanga nnamwandu, omukazi eyagattululwa ne bba, oyo atakyali mbeerera, oba malaaya. Naye awasanga omukazi embeerera okuva mu bantu be.
15  Taswazanga abaana be mu bantu be, kubanga nze Yakuwa amutukuza.’”
16  Yakuwa era n’ayogera ne Musa n’amugamba nti:
17  “Gamba Alooni nti, ‘Omuntu yenna mu zzadde lyo mu mirembe gyabwe gyonna eginaddawo anaabangako obulemu, tasemberanga okuwaayo omugaati gwa Katonda we.
18  Omusajja yenna aliko obulemu, tasemberanga okuguwaayo: omuzibe w’amaaso, omulema, aliko obulemu mu maaso, alina amagulu oba emikono egitenkanankana,
19  eyamenyeka ekigere oba omukono,
20  ow’ebbango oba nnakampi, oba alina amaaso amalwadde oba ekiyobyo oba oluwumu oba eyayatika enjagi.
21  Omusajja yenna aliko obulemu ow’omu zzadde lya Alooni kabona, tasemberanga okuwaayo ekiweebwayo kya Yakuwa ekyokebwa n’omuliro. Olw’okuba aliko obulemu, tasemberanga okuwaayo omugaati gwa Katonda we.
22  Asobola okulya ku mugaati gwa Katonda we, kwe kugamba, ebintu ebitukuvu ennyo n’ebintu ebitukuvu.
23  Naye tagendanga okumpi n’olutimbe, era tasembereranga ekyoto, kubanga aliko obulemu; era tatyoboolanga ekifo kyange ekitukuvu, kubanga nze Yakuwa abatukuza.’”
24  Awo Musa n’ayogera ne Alooni ne batabani be n’Abayisirayiri bonna.
25  Yakuwa n’ayogera ne Musa ku Lusozi Sinaayi n’amugamba nti:
2  “Gamba Abayisirayiri nti, ‘Bwe mutuukanga mu nsi gye mbawa, mulekanga ensi n’ewummula n’ekwata ssabbiiti ya Yakuwa.
3  Okumala emyaka mukaaga munaasiganga ensigo mu nnimiro zammwe, era okumala emyaka mukaaga munaasaliranga ennimiro zammwe ez’emizabbibu, era ne mukungula ebirime by’omu nsi.
4  Naye omwaka ogw’omusanvu gunaabanga ssabbiiti, era mulekanga ensi n’ewummulira ddala, kubanga ssabbiiti ya Yakuwa. Temusiganga nsingo mu nnimiro zammwe era temusaliranga nnimiro zammwe ez’emizabbibu.
5  Temukungulanga birime eby’emmere ey’empeke ebyemeza byokka ebinaabanga bisigadde mu nnimiro oluvannyuma lw’okukungula, era temukuŋŋaanyanga bibala bya mizabbibu egitali misalire. Gunaabanga mwaka gwa nsi okuwummulira ddala.
6  Kyokka muyinza okulya emmere eneebalanga mu nsi mu kiseera kyayo ekya ssabbiiti; ggwe, n’abaddu bo n’abazaana bo, n’omukozi wo akolera empeera, n’abasenze ababeera naawe muyinza okugiryako,
7  awamu n’ensolo zammwe ez’awaka era n’ensolo ez’omu nsiko eziri mu nsi yammwe. Ebyo byonna ensi by’eneebazanga biyinza okuliibwa.
8  “‘Munaabalanga ssabbiiti musanvu ez’emyaka, emyaka musanvu emirundi musanvu, era ennaku za ssabbiiti omusanvu ez’emyaka zonna awamu zinaabanga emyaka 49.
9  Munaafuuwanga eŋŋombe mu ddoboozi ery’omwanguka mu mwezi ogw’omusanvu ku lunaku olw’ekkumi; ku Lunaku olw’Okutangirirako Ebibi; munaafuuwanga eŋŋombe n’ewulirwa mu nsi yammwe yonna.
10  Munaatukuzanga omwaka ogw’ataano era munaalangiriranga eddembe mu nsi eri abantu bonna abagibeeramu. Omwaka ogwo gunaabanga Jjubiri gye muli, era buli omu anaddangayo ku ttaka ly’obusika bwe ne mu bantu be.
11  Omwaka ogw’ataano gunaabanga Jjubiri gye muli. Temusiganga era temukungulanga ebirime eby’emmere ey’empeke ebyemeza byokka, era temukuŋŋaanyanga bibala by’emizabbibu egitali misalire.
12  Eyo Jjubiri. Gunaabanga mwaka mutukuvu gye muli. Munaalyanga ebyo ebinaabanga byemezezza byokka mu nsi.
13  “‘Mu mwaka ogwo ogwa Jjubiri, buli omu ku mmwe addengayo ku ttaka ly’obusika bwe.
14  Bw’oguzanga munno ekintu oba bw’ogulanga ekintu ku munno, buli omu takumpanyanga munne.
15  Ogulanga ku munno ng’osinziira ku myaka eginaabanga giyiseewo okuva ku Jjubiri era naye akuguzanga ng’asinziira ku myaka gy’ebirime eginaabanga gisigaddeyo.
16  Emyaka egisigaddeyo bwe ginaabanga emingi, ayongezanga ku muwendo gw’ekigulwa, ate emyaka egisigaddeyo bwe ginaabanga emitono, akendeezanga ku muwendo gw’ekigulwa, kubanga akuguza muwendo gw’ebirime ebinaakungulwa.
17  Tewabangawo n’omu ku mmwe anyigiriza munne, era mutyanga Katonda wammwe, kubanga nze Yakuwa Katonda wammwe.
18  Bwe munaakwatanga amateeka gange n’ebiragiro byange, mujja kubeera mu nsi nga muli mu mirembe.
19  Ensi ejja kubalanga ebibala byayo, era mujja kulyanga mukkute mugibeeremu mu mirembe.
20  “‘Naye muyinza okwebuuza nti: “Tunaalya ki mu mwaka ogw’omusanvu nga tetusize oba nga tetukungudde?”
21  Temweraliikirira. Nja kubawa omukisa mu mwaka ogw’omukaaga, ensi ebalenga emmere eneebamalanga emyaka esatu.
22  Mujja kusiganga mu mwaka ogw’omunaana mulye ku bye mwakungula edda okutuusa mu mwaka ogw’omwenda. Mujja kulyanga bye mwakungula edda okutuusa amakungula ag’omwaka ogw’omwenda lwe ganaatuuukanga.
23  “‘Ettaka teritundibwanga kutwalibwa lubeerera, kubanga lyange. Kubanga gye ndi muli bagwira era basenze.
24  Mu nsi yonna ey’obutaka bwammwe, atunda anaabanga n’eddembe okununula ettaka lye.
25  “‘Muganda wo bw’ayavuwalanga ne kiba nga kimwetaagisa okutunda ku ttaka lye, omununuzi amulinako oluganda olw’okumpi anajjanga n’anunula ekyo munne kye yatunda.
26  Omuntu bw’ataabenga n’amununula, naye n’agaggawala, n’aba ng’asobola okununula ettaka lye,
27  anaabaliriranga ssente ezirigyaamu ng’asinziira ku myaka gy’anaabanga amaze ng’alitunze era ssente ezinaabanga zisusseemu anaaziwanga oyo eyaligula, awo n’alyoka adda ku ttaka lye.
28  “‘Naye bw’abanga tasobola kulinunula, eyaligula anaalisigazanga okutuusa ku mwaka gwa Jjubiri; linaddiranga nnyini lyo mu mwaka gwa Jjubiri, era anaddanga ku ttaka lye.
29  “‘Omuntu bw’atundanga ennyumba ye eri mu kibuga ekiriko bbugwe, anaabanga n’eddembe okuginunula okumala omwaka mulamba okuva lw’anaabanga agitunze; anaamalanga omwaka mulamba ng’alina eddembe okuginunula.
30  Naye bw’ataaginunulenga mu bbanga ery’omwaka omulamba, ennyumba eri mu kibuga ekiriko bbugwe eneebanga y’oyo eyagigula mu mirembe gye gyonna. Teemuddizibwenga mu mwaka gwa Jjubiri.
31  Naye ennyumba eziri mu bitundu ebitaliiko bbugwe zinaabalirwanga wamu n’ebibanja eby’omu byalo. Nnannyini yo anaabanga n’eddembe okuginunula, era mu mwaka gwa Jjubiri eneemuddizibwanga.
32  “‘Naye byo ebibuga by’Abaleevi n’ennyumba eziri mu bibuga byabwe, Abaleevi banaabanga n’eddembe okubinunula ebbanga lyonna.
33  Omuleevi bw’ataanunulenga nnyumba ye eri mu kibuga omuli ettaka lye, eneemuddizibwanga mu mwaka gwa Jjubiri, kubanga ennyumba eziri mu bibuga by’Abaleevi bwe butaka bwabwe mu Bayisirayiri.
34  Naye ettaka eryetoolodde ebibuga byabwe teritundibwanga, kubanga obwo butaka bwabwe obw’olubeerera.
35  “‘Muganda wo abeera mu kitundu kyo bw’ayavuwalanga n’aba nga takyasobola kweyimirizaawo, omuyambanga nga bwe wandiyambye omugwira n’omusenze, n’asobola okweyongera okubaawo nga mulamu wamu naawe.
36  Bw’omuwolanga tomuggyangako magoba. Otyanga Katonda wo; era muganda wo aneeyongeranga okubaawo nga mulamu wamu naawe.
37  Bw’omuwolanga ssente tomuggyangako magoba era tomuwanga mmere olw’okwagala akuddize esukkawo.
38  Nze Yakuwa Katonda wammwe eyabaggya mu nsi ya Misiri okubawa ensi ya Kanani, ndyoke nkyoleke nti ndi Katonda wammwe.
39  “‘Muganda wo abeera mu kitundu kyo bw’ayavuwalanga ne yeetunda gy’oli, tomuwalirizanga kukola mirimu gya buddu.
40  Asaanidde ayisibwenga ng’omukozi akolera empeera era ng’omusenze. Anaakukoleranga okutuusa ku mwaka gwa Jjubiri.
41  Awo anaakuvangako ye n’abaana be, n’adda mu bantu be. Anaddangayo ku butaka bwa bajjajjaabe.
42  Kubanga Abayisirayiri baddu bange be nnaggya mu nsi ya Misiri. Tebeetundanga mu buddu.
43  Tomuyisanga bubi, era otyanga Katonda wo.
44  Abaddu abasajja n’abakazi munaabaggyanga mu mawanga agabeetoolodde; muyinza okugula abaddu abasajja n’abakazi mu mawanga ago.
45  Era muyinza okugula abaddu mu baana b’abagwira ababeera nammwe, ne mu bantu baabwe be baazaalira mu nsi yammwe, era banaabeeranga bammwe.
46  Muyinza okubafuula obusika obw’olubeerera eri abaana bammwe abanaabaddiriranga. Abo muyinza okubafuula abakozi bammwe, naye baganda bammwe Abayisirayiri temubayisanga bubi.
47  “‘Naye omugwira oba omusenze ali mu mmwe bw’agaggawalanga, muganda wo abeera mu kitundu kye n’ayavuwala, ne yeetunda eri omugwira oyo oba omusenze abeera mu mmwe, oba eri omu ku b’eŋŋanda z’omugwira,
48  anaabanga n’eddembe okununulibwa oluvannyuma lw’okwetunda. Omu ku baganda be ayinza okumununula,
49  oba kitaawe omuto oba omwana wa kitaawe omuto, oba omu ku b’eŋŋanda ze amulinako oluganda olw’okumpi ayinza okumununula. “‘Oba ye kennyini bw’anaabanga agaggawadde, ayinza okwenunula.
50  Anaabaliriranga ekiseera n’oyo eyamugula okuva ku mwaka lwe yamugula okutuuka mu mwaka gwa Jjubiri, era ssente ezaamugula zinaatuukananga n’omuwendo gw’emyaka egyo. Mu kiseera ekyo kyonna ng’amukolera, ennaku z’anaakoleranga zinaabalirirwanga nga zigererwa ku mpeera y’omukozi akolera empeera.
51  Bwe wabanga wakyasigaddeyo emyaka mingi, anaasasulanga ssente ez’okumununula ng’asinziira ku myaka eginaabanga gisigaddeyo.
52  Naye bwe wabanga wabulayo emyaka mitono okutuuka ku mwaka gwa Jjubiri, anaabaliriranga era n’asasula ssente ez’okumununula ng’asinziira ku myaka eginaabanga gisigaddeyo.
53  Anaayisibwanga ng’omukozi akolera empeera emyaka gyonna gy’anaakolera, era okakasanga nti mukama we tamuyisa bubi.
54  Naye bw’anaabanga tasobola kwenunula mu ngeri eyo, ye n’abaana be banaaweebwanga eddembe ne bagenda mu mwaka gwa Jjubiri.
55  “‘Kubanga Abayisirayiri baddu bange. Baddu bange be nnaggya mu nsi ya Misiri. Nze Yakuwa Katonda wammwe.
13  Yakuwa era n’ayogera ne Musa ne Alooni n’abagamba nti:
2  “Omuntu bw’afunanga ekizimba, oba bw’abanga n’ekikakampa, oba ekiba ku lususu, nga kiyinza okufuuka endwadde y’ebigenge ku lususu, anaatwalibwanga eri Alooni kabona oba eri omu ku batabani be bakabona.
3  Kabona anaakeberanga ekirwadde ekiri ku lususu. Obwoya obuli awalwadde bwe bunaabanga bufuuse bweru era nga n’ekirwadde kirabika kiyingidde nnyo mu lususu, eyo ndwadde ya bigenge. Kabona anaabikeberanga, era anaamulangiriranga nti si mulongoofu.
4  Naye ekiba ekiri ku lususu lwe bwe kiba ekyeru era nga kirabika tekiyingidde nnyo mu lususu era nga n’obwoya obuli awali ekiba tebufuuse bweru, kabona anaamwawulanga ku bantu abalala okumala ennaku musanvu.
5  Kabona anaamukeberanga ku lunaku olw’omusanvu, era bwe kinaalabikanga nti ekirwadde tekyeyongedde, era nga tekibunye ku lususu, kabona era anaamwawulanga ku bantu abalala okumala ennaku endala musanvu.
6  “Kabona anaddangamu n’amukebera ku lunaku olw’omusanvu, era ekirwadde bwe kinaabanga tekikyalabika nnyo era nga tekibunye ku lususu, kabona anaamulangiriranga nti mulongoofu; kyali kikakampa bukakampa. Omuntu oyo anaayozanga ebyambalo bye n’aba mulongoofu.
7  Naye ekikakampa bwe kibunanga ku lususu lwe oluvannyuma lw’okulabika mu maaso ga kabona okulangirirwa nti mulongoofu, anaddangayo eri kabona.
8  Kabona anaakikeberanga, era ekikakampa bwe kinaabanga kibunye ku lususu, kabona anaamulangiriranga nti si mulongoofu. Ebyo bigenge.
9  “Omuntu bw’anaakwatibwanga endwadde y’ebigenge, anaatwalibwanga eri kabona,
10  era kabona anaamukeberanga. Bw’anaabanga n’ekizimba ku lususu nga kyeru, era nga kireetedde n’obwoya obuliwo okufuuka obweru era nga waliwo n’ebbwa,
11  ebyo bigenge ebitawona ebiri ku lususu, era kabona anaamulangiriranga nti si mulongoofu. Tamwawulanga ku bantu balala, kubanga si mulongoofu.
12  Singa ebigenge biyiwa ku lususu lw’omuntu lwonna, ne bibuna ku lususu lwe lwonna okuva ku mutwe okutuuka ku bigere, kabona w’asobola okulaba,
13  era nga kabona amukebedde n’alaba ng’ebigenge bibunye ku lususu lwe lwonna, anaalangiriranga nti omuntu oyo mulongoofu. Olususu lwe lwonna lufuuse lweru, mulongoofu.
14  Naye ebbwa bwe linaalabikanga ku lususu lwe, taabenga mulongoofu.
15  Kabona bw’anaalabanga ebbwa eryo, anaamulangiriranga nti si mulongoofu. Ebbwa eryo si lirongoofu. Ebyo bigenge.
16  Naye singa ebbwa liddamu ne lifuuka lyeru, anaagendanga eri kabona.
17  Kabona anaamukeberanga, era singa awali ekirwadde waba wafuuse weeru, kabona anaamulangirira nti mulongoofu. Omuntu oyo mulongoofu.
18  “Omuntu bw’afunanga ejjute ku lususu, ejjute eryo ne liwona,
19  naye mu kifo awabadde ejjute ne wajjawo ekizimba ekyeru oba ekiba ekimyukirivu, anaagendanga eri kabona.
20  Kabona anaakikeberanga, era bwe kirabikanga nga kiyingidde nnyo mu lususu era nga n’obwoya obuliwo bufuuse bweru, kabona anaamulangiriranga nti si mulongoofu. Eyo ndwadde ya bigenge efulumidde awabadde ejjute.
21  Naye kabona bw’anaakikeberanga n’alaba nga tewaliiwo bwoya bweru era nga tekiyingidde nnyo mu lususu era nga tekikyalabika nnyo, kabona anaamwawulanga ku bantu abalala okumala ennaku musanvu.
22  Naye bwe kibanga kibunye ku lususu, kabona anaamulangiriranga nti si mulongoofu. Ebyo bigenge.
23  Naye ekiba bwe kibanga kikyali mu kifo kimu era nga tekyeyongeddeeko, ejjute lye linaabanga lireetedde olususu okulunguula, era kabona anaalangiriranga nti mulongoofu.
24  “Oba omuntu bw’abanga n’enkovu ey’omuliro ku lususu, awo awali enkovu ne wajjawo ekiba ekimyukirivu oba ekyeru,
25  kabona anaakikeberanga. Obwoya obuli awali ekiba bwe bubanga bufuuse bweru era nga kirabika kiyingidde nnyo mu lususu, ebyo bigenge ebifulumidde mu nkovu, era kabona anaamulangiriranga nti si mulongoofu. Eyo ndwadde ya bigenge.
26  Naye kabona bw’anaakikeberanga, n’alaba ng’awali ekiba tewaliiwo bwoya bweru era nga tekiyingidde nnyo mu lususu era nga tekirabika nnyo, kabona anaamwawulanga ku bantu abalala okumala ennaku musanvu.
27  Kabona anaamukeberanga ku lunaku olw’omusanvu, era bwe kibanga kibunye ku lususu, kabona anaamulangiriranga nti si mulongoofu. Eyo ndwadde ya bigenge.
28  Naye ekiba bwe kibanga tekikyuseeko era nga tekibunye ku lususu era nga tekikyalabika nnyo, eba nkovu nga y’ezimbye, era kabona anaamulangiriranga nti mulongoofu, kubanga eyo eba nkovu nga y’ezimbye.
29  “Omusajja oba omukazi bw’afunanga ekirwadde ku mutwe oba ku kalevu,
30  kabona anaakeberanga ekirwadde ekyo. Bwe kirabikanga nga kiyingidde nnyo mu lususu, era nga n’enviiri za kyenvu era nga za ntalaga, kabona anaamulangiriranga nti si mulongoofu; ekyo kirwadde eky’oku mutwe oba eky’oku kalevu. Ebyo bigenge eby’oku mutwe oba eby’oku kalevu.
31  Naye kabona bw’alabanga ng’ekirwadde kirabika tekiyingidde nnyo mu lususu era nga we kiri tewaliiwo nviiri nzirugavu, omuntu alina ekirwadde ekyo kabona anaamwawulanga ku bantu abalala okumala ennaku musanvu.
32  Kabona anaakeberanga ekirwadde ekyo ku lunaku olw’omusanvu; era ekirwadde bwe kibanga tekibunye, era nga we kiri tewaliiwo nviiri za kyenvu, era ng’ekirwadde ekyo kirabika tekiyingidde nnyo mu lususu,
33  anaamwebwangako enviiri, naye ezo eziri awali ekirwadde tezimwebwangako. Omuntu alina ekirwadde ekyo kabona anaamwawulanga ku bantu abalala okumala ennaku musanvu.
34  “Kabona anaddangamu okukebera awali ekirwadde ekyo ku lunaku olw’omusanvu, era ekirwadde eky’oku mutwe ne ku kirevu bwe kibanga tekibunye ku lususu, era nga kirabika tekiyingidde nnyo mu lususu, kabona anaamulangiriranga nti mulongoofu, era anaayozanga ebyambalo bye n’aba mulongoofu.
35  Naye ekirwadde ekyo bwe kibunanga ku lususu oluvannyuma lw’okulangirirwa nti mulongoofu,
36  kabona anaamukeberanga, era ekirwadde ekyo bwe kibanga kibunye ku lususu, kabona tekiimwetaagisenga kukebera obanga enviiri zifuuse za kyenvu; omuntu oyo si mulongoofu.
37  Naye bw’akeberebwanga ne balaba ng’ekirwadde ekyo tekyeyongedde era nga we kibadde wamezeewo enviiri enzirugavu, ekirwadde ekyo kiba kiwonye. Mulongoofu, era kabona anaamulangiriranga nti mulongoofu.
38  “Omusajja oba omukazi bw’anaabanga n’ebiba ebyeru ku lususu,
39  kabona anaamukeberanga. Ebiba ebiri ku lususu bwe binaabanga bisiiwuukiridde, ekyo kirwadde ekitali kya mutawaana ekiyiye ku lususu. Omuntu oyo mulongoofu.
40  “Omusajja bw’akuunyuukanga enviiri ku mutwe gwe n’afuna ekiwalaata, anaabanga mulongoofu.
41  Bw’akuunyuukanga enviiri ez’omu kawompo ne wajjawo ekiwalaata, anaabanga mulongoofu.
42  Naye ku mutwe awali ekiwalaata oba ku kyenyi bwe wajjangawo ebbwa erimyukirivu, ebyo biba bigenge ebiyiye ku mutwe oba ku kyenyi.
43  Kabona anaamukeberanga, era singa ku kyenyi oba ku mutwe awali ekiwalaata waba wazimbye olw’ekirwadde, nga wamyukirivu, era ng’olususu lulinga oluliko endwadde y’ebigenge,
44  aba mugenge. Si mulongoofu, era kabona anaamulangirira nti si mulongoofu olw’endwadde eri ku mutwe gwe.
45  Omuntu alina endwadde y’ebigenge engoye ze zinaabanga njulifuyulifu, taafenga ku nviiri ze, era anaabikkanga ku mimwa gye; era anaayogereranga waggulu nti, ‘Siri mulongoofu, siri mulongoofu!’
46  Ekiseera kyonna ky’anaamala ng’alina endwadde eyo, tajja kuba mulongoofu. Olw’okuba si mulongoofu, anaabeeranga yekka. Anaabeeranga wabweru w’olusiisira.
47  “Endwadde y’ebigenge bw’ebeeranga ku kyambalo, ka kibe eky’ebyoya by’endiga oba ekya kitaani,
48  oba mu wuzi z’olugoye oluluke olwa kitaani oba olw’ebyoya by’endiga, oba ku ddiba oba ku kintu kyonna ekyakolebwa mu ddiba,
49  era ebbala erya kacungwa oba erimyukirivu ery’ekirwadde ne liba ku kyambalo oba ku ddiba oba mu wuzi ez’olugoye oluluke oba ku kintu kyonna eky’eddiba, ekyo kinaabanga kivudde ku ndwadde ya bigenge, era kirina okulagibwa kabona.
50  Kabona anaakeberanga ekintu ekiriko endwadde eyo, era anaakyawulanga ku bintu ebirala okumala ennaku musanvu.
51  Bw’anaakeberanga endwadde eyo ku lunaku olw’omusanvu, n’alaba ng’ebunye ku kyambalo, oba mu wuzi ez’olugoye oluluke, oba ku ddiba (ka libe nga likozesebwa litya), eba ndwadde ya bigenge ekwata, era ekintu ekiriko endwadde eyo tekiba kirongoofu.
52  Anaayokyanga ekyambalo oba olugoye olwalukibwa mu byoya by’endiga oba mu wuzi eza kitaani, oba ekintu kyonna eky’eddiba ekiriko endwadde eyo, kubanga ebyo bigenge ebikwata. Kirina okwokebwa omuliro.
53  “Naye kabona bw’anaakikeberanga n’alaba ng’endwadde tebunye ku kyambalo oba mu wuzi z’olugoye oluluke oba ku kintu kyonna eky’eddiba,
54  kabona anaalagiranga ne bakyoza, era anaakyawulanga ku bintu ebirala okumala ennaku endala musanvu.
55  Kabona anaakeberanga ekintu ekyo nga kimaze okwozebwa obulungi. Awali endwadde eyo bwe wabanga tewakyuseeko, ekintu ekyo tekiibenga kirongoofu wadde ng’endwadde eneebanga tebunye. Onookyokyanga omuliro kubanga endwadde eneebanga ekiridde ng’eva munda oba kungulu.
56  “Naye kabona bw’anaakikeberanga, n’alaba ng’awali endwadde tewakyalabika nnyo oluvannyuma lw’okwozebwa obulungi, ekitundu ekiriko endwadde eyo anaakiyuzanga ku kyambalo oba ku ddiba oba ku lugoye oluluke.
57  Kyokka, endwadde eyo bw’ebanga ekyalabika awalala ku kyambalo oba mu wuzi z’olugoye oluluke, oba ku kintu kyonna eky’eddiba, endwadde eyo eba esaasaana, era onooyokyanga mu muliro ekintu kyonna ekiriko endwadde eyo.
58  Naye endwadde bw’ebanga tekyalabika ku kyambalo oba mu wuzi z’olugoye oluluke oba ku kintu kyonna eky’eddiba ky’oba oyozezza, onookyozanga omulundi ogw’okubiri, era kinaabanga kirongoofu.
59  “Eryo lye tteeka erikwata ku ndwadde y’ebigenge eneebanga ku kyambalo eky’ebyoya by’endiga oba ekya kitaani, oba mu wuzi z’olugoye oluluke, oba ku kintu kyonna eky’eddiba, kabona okusobola okukirangirira nti kirongoofu oba nti si kirongoofu.”
14  Yakuwa era n’ayogera ne Musa n’amugamba nti:
2  “Lino lye tteeka erikwata ku mugenge erinaagobererwanga ku lunaku lw’anaalangirirwanga nti mulongoofu, lw’anaatwalibwanga eri kabona.
3  Kabona anaagendanga ebweru w’olusiisira n’amukebera. Omugenge bw’abanga awonye endwadde ye ey’ebigenge,
4  kabona anaamulagiranga okuleeta ebinyonyi bibiri ebiramu, akatabi k’omuti gw’entolokyo, wuzi emmyufu, n’akaganda k’obuti bwa ezobu eby’okukozesa okumutukuza.
5  Kabona anaalagiranga ne battira ekinyonyi ekimu mu kibya eky’ebbumba omuli amazzi agaseneddwa ku mazzi agakulukuta.
6  Naye anaddiranga ekinyonyi ekiramu, akatabi k’omuti gw’entolokyo, ne wuzi emmyufu, n’akaganda k’obuti bwa ezobu, n’abinnyika mu musaayi gw’ekinyonyi kye battidde mu kibya eky’ebbumba omubadde amazzi agaaseneddwa ku mazzi agakulukuta.
7  Awo anaamansiranga omusaayi emirundi musanvu ku oyo atukuzibwa olw’endwadde y’ebigenge, era anaamulangiriranga nti mulongoofu, n’ata ekinyonyi ekiramu ne kigenda ku ttale.
8  “Oyo atukuzibwa anaayozanga ebyambalo bye, n’amwako enviiri ze zonna, n’anaaba amazzi, olwo n’aba mulongoofu. Oluvannyuma ayinza okuyingira mu lusiisira, naye anaabeeranga ebweru wa weema ye okumala ennaku musanvu.
9  Ku lunaku olw’omusanvu anaamwangako enviiri zonna ez’oku mutwe gwe, n’ebirevu, n’ebisige. Bw’anaamalanga okumwako enviiri ze zonna, anaayozanga ebyambalo bye n’anaaba amazzi, n’aba mulongoofu.
10  “Ku lunaku olw’omunaana anaatwalanga endiga ento ennume bbiri ennamu obulungi, n’endiga emu enkazi ennamu obulungi etasussa mwaka gumu, n’ebitundu bisatu bya kkumi ebya efa y’obuwunga obutaliimu mpulunguse okuba ekiweebwayo eky’emmere ey’empeke etabuddwamu amafuta g’ezzeyituuni, ne logu emu ey’amafuta g’ezzeyituuni;
11  kabona anaamulangiriranga nti mulongoofu anaatwalanga omuntu oyo atukuzibwa, awamu n’ebiweebwayo, mu maaso ga Yakuwa ku mulyango gwa weema ey’okusisinkaniramu.
12  Kabona anaddiranga endiga emu ento ennume n’agiwaayo ng’ekiweebwayo olw’omusango, awamu ne logu y’amafuta g’ezzeyituuni, era anaabiwuubawuubanga ng’ekiweebwayo ekiwuubibwa mu maaso ga Yakuwa.
13  Anattiranga endiga ento ennume mu kifo ekitukuvu awattirwa ensolo y’ekiweebwayo olw’ekibi n’ey’ekiweebwayo ekyokebwa, kubanga okufaananako ekiweebwayo olw’ekibi, n’ekiweebwayo olw’omusango nakyo kya kabona. Kintu kitukuvu nnyo.
14  “Kabona anaddiranga ogumu ku musaayi gw’ekiweebwayo olw’omusango n’aguteeka ku kutu okwa ddyo okw’oyo atukuzibwa, ne ku ngalo ensajja ey’oku mukono gwe ogwa ddyo, ne ku kigere ekisajja eky’okugulu kwe okwa ddyo.
15  Kabona anaddiranga logu y’amafuta g’ezzeyituuni n’afukako matono mu kibatu kye ekya kkono.
16  Kabona anannyikanga olugalo lwe olw’oku mukono gwe ogwa ddyo mu mafuta agali mu kibatu kye ekya kkono n’amansira agamu ku go n’olugalo lwe emirundi musanvu mu maaso ga Yakuwa.
17  Agamu ku mafuta g’ezzeyituuni aganaabanga gasigadde mu kibatu kye, kabona anaagateekanga ku kutu okwa ddyo okw’oyo atukuzibwa, ne ku ngalo ensajja ey’oku mukono gwe ogwa ddyo, ne ku kigere ekisajja eky’okugulu kwe okwa ddyo, awaateekeddwa omusaayi ogw’ekiweebwayo olw’omusango.
18  Amafuta aganaabanga gasigadde mu kibatu kya kabona, anaagateekanga ku mutwe gw’oyo atukuzibwa, era kabona anaamutangiriranga mu maaso ga Yakuwa.
19  “Kabona anaawangayo ekiweebwayo olw’ekibi n’atangirira oyo atukuzibwa, era oluvannyuma anattanga ensolo y’ekiweebwayo ekyokebwa.
20  Era kabona anaawangayo ku kyoto ekiweebwayo ekyokebwa n’ekiweebwayo eky’emmere ey’empeke, n’amutangirira, era anaabanga mulongoofu.
21  “Naye bw’abanga omwavu nga talina busobozi, atwalanga endiga emu ento ennume ng’ekiweebwayo olw’omusango n’akiwuubawuuba okusobola okwetangirira, n’ekimu kya kkumi ekya efa y’obuwunga obutaliimu mpulunguse obutabuddwamu amafuta g’ezzeyituuni ng’ekiweebwayo eky’emmere ey’empeke, ne logu y’amafuta g’ezzeyituuni,
22  n’amayiba abiri oba enjiibwa bbiri ento, okusinziira ku busobozi bwe. Ekinyonyi ekimu kinaaweebwangayo ng’ekiweebwayo olw’ekibi, ate ekirala ng’ekiweebwayo ekyokebwa.
23  Ku lunaku olw’omunaana anaabireetanga eri Kabona ku mulyango gwa weema ey’okusisinkaniramu, mu maaso ga Yakuwa, asobole okulangirirwa nti mulongoofu.
24  “Kabona anaddiranga endiga ento ennume ey’ekiweebwayo olw’omusango ne logu y’amafuta g’ezzeyituuni, n’abiwuubawuuba ng’ekiweebwayo ekiwuubibwa mu maaso ga Yakuwa.
25  Anattanga endiga ento ennume ey’ekiweebwayo olw’omusango, n’addira ogumu ku musaayi gwayo n’aguteeka ku kutu okwa ddyo okw’oyo atukuzibwa, ne ku ngalo ensajja ey’oku mukono gwe ogwa ddyo, ne ku kigere ekisajja eky’okugulu kwe okwa ddyo.
26  Kabona anaafukanga agamu ku mafuta g’ezzeyituuni mu kibatu kye ekya kkono,
27  era anaamansiranga n’olugalo lwe olw’oku mukono gwe ogwa ddyo agamu ku mafuta agali mu kibatu kye ekya kkono emirundi musanvu mu maaso ga Yakuwa.
28  Era kabona anaateekanga agamu ku mafuta g’ezzeyituuni agali mu kibatu kye ku kutu okwa ddyo okw’oyo atukuzibwa, ne ku ngalo ensajja ey’oku mukono gwe ogwa ddyo, ne ku kigere ekisajja eky’okugulu kwe okwa ddyo we yatadde omusaayi ogw’ekiweebwayo olw’omusango.
29  Kabona anaateekanga amafuta aganaabanga gasigadde mu kibatu kye ku mutwe gw’oyo atukuzibwa, okusobola okumutangirira mu maaso ga Yakuwa.
30  “Kabona anaawangayo erimu ku mayiba oba emu ku njiibwa ento okusinziira ku busobozi bw’oyo atukuzibwa;
31  ebyo by’anaabanga asobodde okuleeta binaweebwangayo, ekimu ng’ekiweebwayo olw’ekibi ate ekirala ng’ekiweebwayo ekyokebwa awamu n’ekiweebwayo eky’emmere ey’empeke; era oyo atukuzibwa kabona anaamutangirira mu maaso ga Yakuwa.
32  “Eryo lye tteeka erikwata ku oyo anaabanga awonye ebigenge naye nga talina busobozi kufuna ebyo ebyetaagisa okusobola okutukuzibwa.”
33  Awo Yakuwa n’agamba Musa ne Alooni nti:
34  “Bwe mutuukanga mu nsi ya Kanani gye mbawa okuba obutaka bwammwe, ne ndeka endwadde y’ebigenge okujja ku nnyumba zammwe mu nsi eyo,
35  nnannyini nnyumba anaagendanga eri kabona n’amugamba nti, ‘Waliwo ekintu ku nnyumba yange ekiringa endwadde y’ebigenge.’
36  Kabona anaalagiranga ne baggyamu ebintu byonna mu nnyumba nga tannajja kukebera kintu ekyo, aleme kulangirira nti ebintu byonna ebiri mu nnyumba si birongoofu; oluvannyuma kabona anaayingiranga n’akebera ennyumba.
37  Anaakeberanga awali ekintu ekyo, era ebisenge by’ennyumba bwe bibangako amabala aga kacungwa oba amamyukirivu, era nga galabika gayingidde mu kisenge,
38  kabona anaafulumanga mu nnyumba n’agiggala okumala ennaku musanvu.
39  “Kabona anaakomangawo ku lunaku olw’omusanvu n’akebera ennyumba. Ekirwadde ekiri ku bisenge by’ennyumba bwe kibanga kibunye,
40  kabona anaalagiranga ne baggyamu amayinja agaliko ekirwadde, ne gasuulibwa ebweru w’ekibuga mu kifo ekitali kirongoofu.
41  Era anaalagiranga ne bakolokota ennyumba yonna munda, era byonna ebikolokoteddwamu binaayiibwanga ebweru w’ekibuga mu kifo ekitali kirongoofu.
42  We baggye amayinja banaateekangawo amalala ne baddamu ne bagasiba era ne baddamu ne bagikuba pulasita.
43  “Naye ekirwadde bwe kinaakomangawo mu nnyumba oluvannyuma lw’okugiggyamu amayinja n’okugikolokota era n’okugikubako pulasita omulala,
44  kabona anaayingiranga mu nnyumba eyo n’agikebera. Ekirwadde bwe kibanga kibunye mu nnyumba, ebyo bigenge ebikwata ebiri mu nnyumba. Si nnongoofu.
45  Anaalagiranga ne bamenya ennyumba, ne batwala amayinja gaayo n’embaawo zaayo ne pulasita waayo n’ebintu ebirala, ebweru w’ekibuga mu kifo ekitali kirongoofu.
46  Era omuntu yenna anaayingiranga mu nnyumba mu nnaku z’eba ng’ekyaggaliddwa taabenga mulongoofu okutuusa akawungeezi;
47  omuntu yenna aneebakanga mu nnyumba eyo, era n’oyo anaaliiranga mu nnyumba eyo, anaayozanga ebyambalo bye.
48  “Naye kabona bw’anajjanga n’akebera ennyumba, era n’alaba ng’endwadde tebunye mu nnyumba oluvannyuma olw’okugikubako pulasita omulala, kabona anaagirangiriranga nti nnongoofu, kubanga endwadde eyo eneebanga ewonye.
49  Okusobola okutukuza ennyumba eveeko obutali bulongoofu, anaafunanga ebinyonyi bibiri, n’akatabi k’omuti gw’entolokyo, ne wuzi emmyufu, n’akaganda k’obuti bwa ezobu.
50  Anattiranga ekinyonyi ekimu mu kibya eky’ebbumba omuli amazzi agaseneddwa ku mazzi agakulukuta.
51  Era anaatwalanga akatabi k’omuti gw’entolokyo, n’akaganda k’obuti bwa ezobu, ne wuzi emmyufu, n’ekinyonyi ekiramu, n’abinnyika mu musaayi gw’ekinyonyi ekittiddwa, ne mu mazzi agaseneddwa ku mazzi agakulukuta, n’amansira omusaayi ku nnyumba emirundi musanvu.
52  Anaatukuzanga ennyumba eveeko obutali bulongoofu, ng’akozesa omusaayi gw’ekinyonyi, amazzi agaseneddwa ku mazzi agakulukuta, ekinyonyi ekiramu, akatabi k’omuti gw’entolokyo, akaganda k’obuti bwa ezobu, ne wuzi emmyufu.
53  Anaatanga ekinyonyi ekiramu ne kigenda ku ttale ebweru w’ekibuga n’atangirira ennyumba, era eneebanga nnongoofu.
54  “Eryo lye tteeka erikwata ku ndwadde yonna ey’ebigenge, ekirwadde eky’oku mutwe oba eky’oku kirevu,
55  ebigenge eby’oku byambalo oba eby’omu nnyumba,
56  era erikwata ku bizimba, ku bikakampa, ne ku biba,
57  okusobola okumanya ekintu lwe kiba ekirongoofu ne lwe kitaba kirongoofu. Eryo lye tteeka erikwata ku bigenge.”
19   Yakuwa era n’ayogera ne Musa n’amugamba nti:
2  “Yogera n’ekibiina kyonna eky’Abayisirayiri obagambe nti, ‘Mubenga batukuvu kubanga nze Yakuwa Katonda wammwe ndi mutukuvu.
3  “‘Buli omu ku mmwe assengamu nnyina ne kitaawe ekitiibwa era mukwatenga ssabbiiti zange. Nze Yakuwa Katonda wammwe.
4  Temukyukanga ne mudda eri bakatonda abatalina mugaso, era temwekoleranga bakatonda ab’ebyuma. Nze Yakuwa Katonda wammwe.
5  “‘Bwe munaawangayo ssaddaaka ey’emirembe eri Yakuwa, munaagiwangayo mu ngeri eneebasobozesa okusiimibwa Katonda.
6  Eneeriibwanga ku lunaku lwennyini lwe munaagiwangayo ne ku lunaddirira, naye ekinaabanga kisigaddewo okutuusa ku lunaku olw’okusatu kinaayokebwanga mu muliro.
7  Bwe kinaaliibwanga ku lunaku olw’okusatu, kinaabanga kya muzizo era tekikkirizibwenga.
8  Oyo anaakiryangako anaabonerezebwanga, kubanga ajja kuba ajolonze ekintu kya Yakuwa ekitukuvu, era annattibwanga.
9  “‘Bwe munaakungulanga ebirime by’omu nsi yammwe, temukungulanga byonna ebiri ku nsalosalo z’ennimiro zammwe, era temulondereranga ebiba bisigalidde nga mumaze okukungula.
10  Ate era temukuŋŋaanyanga ebibala by’ezzabbibu ebisigaddewo mu nnimiro zammwe ez’emizabbibu era temulondereranga ebibala by’ezzabbibu ebikunkumuse mu nnimiro zammwe ez’emizabbibu. Mubirekeranga abaavu n’abagwira. Nze Yakuwa Katonda wammwe.
11  “‘Temubbanga era temulimbanga, era tewabangawo n’omu akuusakuusa munne.
12  Temulayiranga bya bulimba mu linnya lyange bwe mutyo ne muvvoola erinnya lya Katonda wammwe. Nze Yakuwa.
13  Tokumpanyanga munno, era tonyaganga. Empeera y’omupakasi togiremeranga ekiro kyonna okutuusa enkeera.
14  “‘Tokolimiranga kiggala wadde okuteeka enkonge mu maaso ga muzibe, era otyanga Katonda wo. Nze Yakuwa.
15  “‘Temusalanga musango mu ngeri etali ya bwenkanya. Teweekubiiranga ku ludda lw’omwavu oba olw’omugagga. Olamulanga munno mu bwenkanya.
16  “‘Togendanga ng’owaayiriza abalala mu bantu bo. Tossanga obulamu bwa munno mu kabi. Nze Yakuwa.
17  “‘Tokyawanga muganda wo mu mutima gwo. Onenyanga munno, oleme okubaako ekibi nga ye.
18  “‘Towooleranga ggwanga wadde okusibira abaana b’abantu bo ekiruyi; era oyagalanga munno nga bwe weeyagala. Nze Yakuwa.
19  “‘Mukwatenga ebiragiro byange: Temuwakisanga nsolo zammwe ez’awaka ez’ebika ebibiri eby’enjawulo. Temusiganga mu nnimiro zammwe ensigo ez’ebika ebibiri ebitafaanagana, era temwambalanga byambalo ebirukiddwa mu wuzi ez’ebika ebibiri eby’enjawulo.
20  “‘Omusajja bwe yeegattanga n’omuzaana eyalagaana okufumbiriganwa n’omusajja omulala era ng’omuzaana oyo tanunulwanga era nga taweebwanga ddembe, babonerezebwanga. Naye tebattibwanga kubanga omuzaana oyo yali tannaweebwa ddembe.
21  Omusajja oyo anaatwalanga eri Yakuwa ku mulyango gwa weema ey’okusisinkaniramu endiga ennume ey’ekiweebwayo olw’omusango.
22  Kabona anaamutangiriranga n’endiga ennume ey’ekiweebwayo olw’omusango mu maaso ga Yakuwa olw’ekibi ky’akoze, era anaasonyiyibwanga ekibi ky’akoze.
23  “‘Bwe mutuukanga mu nsi ne musimba emiti gy’ebibala egya buli ngeri, ebibala byagyo mubitwalanga okuba ebitali birongoofu era ebitakkirizibwa. Temukkirizibwa kubiryako okumala emyaka esatu.
24  Naye mu mwaka ogw’okuna, ebibala byagyo byonna binaabanga bitukuvu, era kinaabanga kiseera kya kusanyuka mu maaso ga Yakuwa.
25  Mu mwaka ogw’okutaano munaalyanga ku bibala byagyo era gijja kubala nnyo. Nze Yakuwa Katonda wammwe.
26  “‘Temulyanga kintu kyonna ekirimu omusaayi. “‘Temukolanga bya bulaguzi, era temukolanga bya bufuusa.
27  “‘Temusalangako kakoba wammwe era temusalanga ku birevu byammwe.
28  “‘Temwesalanga misale ku mibiri gyammwe olw’omuntu afudde, era temweyolangako bifaananyi. Nze Yakuwa.
29  “‘Toweebuulanga muwala wo ng’omufuula malaaya, ensi ereme okwenda n’okujjula empisa ez’obugwenyufu.
30  “‘Mukwatenga ssabbiiti zange era ekifo kyange ekitukuvu mukiwenga ekitiibwa. Nze Yakuwa.
31  “‘Togendanga mu basamize, era teweebuuzanga ku balaguzi n’ofuuka atali mulongoofu. Nze Yakuwa Katonda wammwe.
32  “‘Oyimukanga mu maaso g’ow’envi, era akaddiye omussangamu ekitiibwa era otyanga Katonda wo. Nze Yakuwa.
33  “‘Bwe wabangawo omugwira abeera nammwe mu nsi yammwe, temumuyisanga bubi.
34  Omugwira abeera nammwe anaabanga ng’enzaalwa mu mmwe; era mumwagalanga nga bwe mweyagala, kubanga nammwe mwali bagwira mu nsi ya Misiri. Nze Yakuwa Katonda wammwe.
35  “‘Temukozesanga bipimo bitali bituufu okupima obuwanvu bw’ebintu, obuzito bw’ebintu, n’obungi bw’ebintu.
36  Mukozesanga minzaani entuufu, amayinja ag’okupimisa amatuufu, efa entuufu ne yini entuufu. Nze Yakuwa Katonda wammwe eyabaggya mu nsi ya Misiri.
37  Kale mukwatenga amateeka gange gonna n’ebiragiro byange. Nze Yakuwa.’”
24  Yakuwa era n’ayogera ne Musa n’amugamba nti:
2  “Lagira Abayisirayiri bakuleetere amafuta amalongoofu ag’ezzeyituuni ag’okussa mu ttaala, kizisobozese okwakanga buli kiseera.
3  Buli kawungeezi, Alooni anaakoleezanga ettaala era n’akakasa nti zisigala zaakira mu maaso ga Yakuwa okutuusa ku makya, mu weema ey’okusisinkaniramu, mu maaso g’olutimbe oluli okumpi n’essanduuko y’endagaano. Eryo tteeka lya lubeerera mu mirembe gyammwe gyonna.
4  Bulijjo ajja kuteekanga ettaala ku kikondo ky’ettaala ekya zzaabu omulongoofu, mu maaso ga Yakuwa.
5  “Onoddiranga obuwunga obutaliimu mpulunguse n’obukolamu obugaati 12 obwetooloovu. Buli kamu kajja kukolebwanga mu bitundu bibiri bya kkumi ebya efa y’obuwunga.
6  Ojja kubuteeka ku mmeeza eya zzaabu omulongoofu mu maaso ga Yakuwa. Ojja kubuteeka mu mbu bbiri, buli lubu obugaati mukaaga.
7  Ojja kuteeka obubaani obweru obulongoofu ku buli lubu, era bujja kuba ng’ekiweebwayo ekikiikirira obugaati, ekiweebwayo eri Yakuwa ekyokebwa n’omuliro.
8  Ku buli Ssabbiiti anaateekanga obugaati obwo mu maaso ga Yakuwa. Eno ndagaano ya lubeerera wakati wange n’Abayisirayiri.
9  Bunaabanga bwa Alooni ne batabani be era banaabuliiranga mu kifo ekitukuvu, kubanga kintu kitukuvu nnyo eri kabona okuva ku biweebwayo bya Yakuwa ebyokebwa n’omuliro. Lino tteeka lya lubeerera.”
10  Mu Bayisirayiri mwalimu mutabani w’omukazi Omuyisirayiri nga kitaawe Mumisiri. Mutabani w’omukazi oyo yalwana n’omusajja Omuyisirayiri mu lusiisira.
11  Awo mutabani w’omukazi Omuyisirayiri n’avvoola erinnya lya Katonda era n’alikolimira, ne bamutwala eri Musa. Nnyina yali ayitibwa Seromisi, muwala wa Dibuli ow’omu kika kya Ddaani.
12  Baabaako we bamukuumira okutuusa lwe banditegeeredde ddala ekyo Yakuwa ky’asazeewo.
13  Awo Yakuwa n’agamba Musa nti:
14  “Oyo eyakolima mumufulumye ebweru w’olusiisira, era abo bonna abaamuwulira bajja kussa emikono gyabwe ku mutwe gwe, era ekibiina kyonna kijja kumukuba amayinja.
15  Era gamba Abayisirayiri nti, ‘Omuntu yenna anaakolimiranga Katonda we, anaabonerezebwanga olw’ekibi kye.
16  Oyo anavvoolanga erinnya lya Yakuwa, anattibwanga. Ekibiina kyonna kinaamukubanga amayinja. Omugwira n’Omuyisirayiri banattibwanga olw’okuvvoola erinnya lya Katonda.
17  “‘Oyo anattanga omuntu naye anattibwanga.
18  Oyo anattanga ensolo ey’awaka etali yiye anaagiriwanga; obulamu bunaawebwangayo olw’obulamu.
19  Omuntu bw’anaatuusanga ku munne ebisago, naye anaatuusibwangako ebisago bye bimu.
20  Amenya munne eggumba n’erirye linaamenyebwanga. Eriiso linaaweebwangayo olw’eriiso, n’erinnyo olw’erinnyo; ebisago omuntu by’anaatuusanga ku mulala, naye bye binaamutuusibwangako.
21  Oyo anattanga ensolo etali yiye anaagiriwanga, naye oyo anattanga omuntu anattibwanga.
22  “‘Etteeka linaabanga lye limu eri omugwira n’eri Omuyisirayiri, kubanga nze Yakuwa Katonda wammwe.’”
23  Awo Musa n’ayogera n’Abayisirayiri, oyo eyakolima ne bamufulumya ebweru w’olusiisira ne bamukuba amayinja. Bwe batyo Abayisirayiri ne bakolera ddala nga Yakuwa bwe yali alagidde Musa.
5  “‘Omuntu bw’ayonoonanga olw’okuba teyayogera ng’awulidde ekirango ekiyita ab’okuwa obujulizi, so nga yali mujulizi oba nga yalaba ekyaliwo oba nga yakitegeerako, omuntu oyo anaavunaanibwanga olw’ensobi ye.
2  “‘Oba omuntu bw’akoonanga ku kintu kyonna ekifudde ekitali kirongoofu, k’ebe nsolo ey’omu nsiko etali nnongoofu, oba ensolo ey’awaka etali nnongoofu, oba ekiramu ekibeera mu bibinja ekitali kirongoofu, taabenga mulongoofu, era anaabangako omusango wadde nga yakikoonako nga tagenderedde.
3  Oba mu butali bugenderevu, omuntu bw’akonanga ku butali bulongoofu bw’omuntu, kwe kugamba, ekintu kyonna ekitali kirongoofu ekisobola okumufuula atali mulongoofu, n’akimanya, anaabangako omusango.
4  “‘Omuntu bw’ayanguyirizanga okulayira okukola ekintu kyonna, ka kibe kirungi oba kibi, naye oluvannyuma n’amanya nti yayanguyiriza okulayira, anaabangako omusango.
5  “‘Omuntu bw’abangako omusango mu kimu ku ebyo, anaayatulanga ekibi ky’akoze.
6  Era anaaleetanga eri Yakuwa ekiweebwayo olw’omusango olw’ekibi ky’anaabanga akoze, kwe kugamba, anaaleetanga endiga ento enkazi oba embuzi ento enkazi, ng’ekiweebwayo olw’ekibi, era kabona anaatangiriranga ekibi kye.
7  “‘Naye bw’abanga tasobola kuwaayo ndiga, anaaleetanga eri Yakuwa amayiba abiri oba enjiibwa bbiri ento ng’ekiweebwayo kye olw’omusango, ekimu nga kya kiweebwayo olw’ekibi, ate ekirala nga kya kiweebwayo ekyokebwa.
8  Anaabitwalanga eri kabona, era kabona anaasookanga kuwaayo ekyo eky’ekiweebwayo olw’ekibi; anaakiyuzanga obulago naye omutwe tagukutulirangako ddala.
9  Anaamansiranga ogumu ku musaayi ogw’ekiweebwayo olw’ekibi ku mabbali g’ekyoto, naye omusaayi ogunaabanga gusigaddewo anaagulekanga ne gutonnyolokokera ku ntobo y’ekyoto. Ekyo kiweebwayo olw’ekibi.
10  Ekinyonyi ekirala kabona anaakiwangayo ng’ekiweebwayo ekyokebwa ng’agoberera enkola eya bulijjo; kabona anaatangiriranga ekibi ky’akoze ne kimusonyiyibwa.
11  “‘Bw’abanga tasobola kuwaayo mayiba abiri oba enjiibwa bbiri ento, anaatwalanga ekimu eky’ekkumi ekya efa y’obuwunga obutaliimu mpulunguse ng’ekiweebwayo olw’ekibi ky’anaabanga akoze. Tabuteekangamu mafuta era tabuteekangako bubaani obweru, kubanga kiweebwayo olw’ekibi.
12  Anaabutwalanga eri kabona, era kabona anaayoolangako olubatu okukiikirira ekiweebwayo kyonna, era anaabwokeranga ku kyoto kungulu ku biweebwayo bya Yakuwa ebyokebwa n’omuliro. Ekyo kiweebwayo olw’ekibi.
13  Kabona anaatangiriranga ekibi omuntu oyo ky’anaabanga akoze, ekimu ku bibi ebyo, era kinaamusonyiyibwanga; ekinaafikkangawo ku kiweebwayo kinaabanga kya kabona, nga bwe kiba ku kiweebwayo eky’emmere ey’empeke.’”
14  Yakuwa era n’ayogera ne Musa, n’amugamba nti:
15  “Omuntu bw’ataabenga mwesigwa n’ayonoona mu butali bugenderevu olw’okukozesa obubi ebintu bya Yakuwa ebitukuvu, anaaleetanga eri Yakuwa endiga ennume ennamu obulungi ng’ekiweebwayo olw’omusango, ng’egya mu muwendo gwa sekeri ogugerekebwa okusinziira ku sekeri ey’omu kifo ekitukuvu.
16  Era anaaliwanga olw’ekibi ky’anaabanga akoze ku kifo ekitukuvu era anaagattangako kimu kya kutaano eky’ekyo ky’anaabanga aliye. Anaakiwanga kabona, kabona n’atangirira ekibi kye ng’awaayo endiga ennume ey’ekiweebwayo olw’omusango, era ekibi kye kinaamusonyiyibwanga.
17  “Omuntu bw’ayonoonanga ng’akola ekimu ku bintu Yakuwa bye yalagira obutakolebwa, ne bw’aba ng’akikoze mu butali bugenderevu, anaabangako omusango era anaavunaanibwanga olw’ensobi ye.
18  Anaatwalanga eri kabona endiga ennume ennamu obulungi egya mu muwendo ogwagerekebwa, endiga eyo n’eba ekiweebwayo olw’omusango. Kabona anaamutangiriranga olw’ekibi ky’anaabanga akoze mu butali bugenderevu, era kinaamusonyiyibwanga.
19  Ekyo kiweebwayo olw’omusango. Mazima ddala omuntu oyo anaabanga aliko omusango olw’okwonoona mu maaso ga Yakuwa.”
15  Yakuwa era n’agamba Musa ne Alooni nti:
2  “Mugambe Abayisirayiri nti, ‘Omusajja yenna bw’abanga n’endwadde emuleetera okuvaamu amazzi mu bitundu bye eby’ekyama, amazzi ago gamufuula atali mulongoofu.
3  Taabenga mulongoofu olw’amazzi ago agamuvaamu, ka kibe nti ebitundu bye eby’ekyama byeyongera okuvaamu amazzi ago oba nga bizibikidde, taabenga mulongoofu.
4  “‘Ekitanda kyonna omuntu alina endwadde emuleetera okuvaamu amazzi ky’aneebakangako tekiibenga kirongoofu, era n’ekintu kyonna ky’anaatuulangako tekiibenga kirongoofu.
5  Omuntu yenna anaakwatanga ku kitanda kye anaayozanga ebyambalo bye n’anaaba amazzi, era taabenga mulongoofu okutuusa akawungeezi.
6  Oyo yenna anaatuulanga ku kintu oyo alina endwadde emuleetera okuvaamu amazzi ky’anaabanga atuddeko, anaayozanga ebyambalo bye, n’anaaba amazzi, era taabenga mulongoofu okutuusa akawungeezi.
7  Buli anaakwatanga ku oyo alina endwadde emuleetera okuvaamu amazzi, anaayozanga ebyambalo bye n’anaaba amazzi, era taabenga mulongoofu okutuusa akawungeezi.
8  Oyo alina endwadde emuleetera okuvaamu amazzi bw’anaawandanga amalusu ku muntu omulongoofu, omuntu oyo omulongoofu anaayozanga ebyambalo bye n’anaaba amazzi, era taabenga mulongoofu okutuusa akawungeezi.
9  Amatandiiko aganaatuulwangako oyo alina endwadde emuleetera okuvaamu amazzi tegaabenga malongoofu.
10  Omuntu yenna anaakwatanga ku kintu kyonna ky’anaabanga atuddeko taabenga mulongoofu okutuusa akawungeezi, era omuntu yenna anaasitulanga ebintu ebyo anaayozanga ebyambalo bye, n’anaaba amazzi, era taabenga mulongoofu okutuusa akawungeezi.
11  Oyo alina endwadde emuleetera okuvaamu amazzi bw’anaakwatanga ku muntu yenna nga tanaabye mu ngalo n’amazzi, oyo anaabanga akwatiddwako anaayozanga ebyambalo bye n’anaaba amazzi, era taabenga mulongoofu okutuusa akawungeezi.
12  Ekibya ky’ebbumba oyo alina endwadde emuleetera okuvaamu amazzi ky’anaakwatangako kinaayasibwanga; ekibya kyonna ekyakolebwa mu muti kinaayozebwanga n’amazzi.
13  “‘Omuntu alina endwadde emuleetera okuvaamu amazzi bw’anaawonanga n’aba mulongoofu, oluvannyuma lw’ennaku musanvu anaayozanga ebyambalo bye n’anaaba amazzi agaseneddwa ku mazzi agakulukuta; era anaabanga mulongoofu.
14  Ku lunaku olw’omunaana, anaddiranga amayiba abiri oba enjiibwa bbiri ento, n’agenda mu maaso ga Yakuwa ku mulyango gwa weema ey’okusisinkaniramu n’abiwa kabona.
15  Kabona anaawangayo ekimu ku byo ng’ekiweebwayo olw’ekibi ate ekirala n’akiwaayo ng’ekiweebwayo ekyokebwa, era kabona anaamutangirira mu maaso ga Yakuwa olw’endwadde eyo ebadde emuleetera okuvaamu amazzi.
16  “‘Omusajja bw’anaavangamu amazzi g’ekisajja, anaanaabanga omubiri gwe gwonna n’amazzi era taabenga mulongoofu okutuusa akawungeezi.
17  Anaayozanga ekyambalo kyonna oba eddiba lyonna erinaagendangako amazzi ago, era tekiibenga kirongoofu okutuusa akawungeezi.
18  “‘Omusajja bw’aneegattanga n’omukazi, n’avaamu amazzi g’ekisajja, banaanaabanga amazzi era tebaabenga balongoofu okutuusa akawungeezi.
19  “‘Omukazi bw’anaavangamu omusaayi, anaamalanga ennaku musanvu nga si mulongoofu olw’okubeera mu nsonga, era omuntu yenna anaamukwatangako taabenga mulongoofu okutuusa akawungeezi.
20  Ekintu kyonna ky’aneebakangako ng’ali mu nsonga tekiibenga kirongoofu, era ekintu kyonna ky’anaatuulangako tekiibenga kirongoofu.
21  Omuntu yenna anaakwatanga ku kitanda kye anaayozanga ebyambalo bye, n’anaaba amazzi, era taabenga mulongoofu okutuusa akawungeezi.
22  Omuntu yenna anaakwatanga ku kintu ky’anaabanga atuddeko anaayozanga ebyambalo bye, n’anaaba amazzi, era taabenga mulongoofu okutuusa akawungeezi.
23  Bw’anaatuulanga ku kitanda oba ku kintu ekirala kyonna, oyo anaakikwatangako taabenga mulongoofu okutuusa akawungeezi.
24  Era omusajja bw’aneegattanga naye n’afuuka atali mulongoofu olw’omusaayi ogumuvaamu ng’ali mu nsonga, omusajja oyo taabenga mulongoofu okumala ennaku musanvu, era ekitanda kyonna ky’aneebakangako tekiibenga kirongoofu.
25  “‘Omukazi bw’anaavangamu omusaayi okumala ennaku nnyingi nga si kye kiseera eky’okuba mu nsonga, oba bw’anaavangamu omusaayi okumala ennaku ezisukka mu ezo z’atera okumala ng’ali mu nsonga, ennaku zonna z’anaamala ng’avaamu omusaayi taabenga mulongoofu nga bwe kiba ng’ali mu nsonga.
26  Ekitanda kyonna ky’aneebakangako mu nnaku ezo ng’avaamu omusaayi kinaabanga ng’ekitanda kye yeebakako ng’ali mu nsonga, era n’ekintu kyonna ky’anaatuulangako tekiibenga kirongoofu nga bwe kiba ng’ali mu nsonga.
27  Omuntu yenna anaabikwatangako taabenga mulongoofu, era anaayozanga ebyambalo bye, n’anaaba amazzi, n’aba nga si mulongoofu okutuusa akawungeezi.
28  “‘Naye bw’anaalekeranga awo okuvaamu omusaayi, aneebaliranga ennaku musanvu okuva ku lunaku lw’alekera awo okuvaamu omusaayi, oluvannyuma n’alyoka aba mulongoofu.
29  Ku lunaku olw’omunaana, anaatwalanga amayiba abiri oba enjiibwa bbiri ento eri kabona ku mulyango gwa weema ey’okusisinkaniramu.
30  Kabona anaawangayo emu ng’ekiweebwayo olw’ekibi ate endala ng’ekiweebwayo ekyokebwa, era kabona anaamutangiriranga mu maaso ga Yakuwa olw’omusaayi ogwamufuula atali mulongoofu.
31  “‘Bwe mutyo bwe munaayambanga Abayisirayiri okuba abalongoofu, baleme okufiira mu butali bulongoofu bwabwe olw’okwonoona weema yange entukuvu eri wakati mu bo.
32  “‘Eryo lye tteeka erikwata ku musajja alina endwadde emuleetera okuvaamu amazzi mu bitundu bye eby’ekyama n’oyo ataba mulongoofu olw’okuvaamu amazzi g’ekisajja,
33  n’omukazi atali mulongoofu olw’okubeera mu nsonga, n’omuntu yenna alina endwadde emuleetera okuvaamu amazzi mu bitundu bye eby’ekyama, k’abe musajja oba mukazi, era n’omusajja eyeegatta n’omukazi atali mulongoofu.’”
20  Yakuwa era n’agamba Musa nti:
2  “Gamba Abayisirayiri nti, ‘Omuyisirayiri yenna oba omugwira abeera mu Isirayiri anaawangayo abamu ku baana be eri Moleki, anattibwanga. Abantu b’omu nsi banaamukubanga amayinja n’afa.
3  Nja kwolekeza omuntu oyo obwenyi bwange era nja kumusaanyaawo, kubanga anaaba awaddeyo eri Moleki abamu ku baana be, ekifo kyange ekitukuvu n’akifuula ekitali kirongoofu, era n’avvoola erinnya lyange ettukuvu.
4  Singa abantu b’omu nsi mu bugenderevu babuusa amaaso ekikolwa ky’omusajja oyo awaddeyo eri Moleki abamu ku baana be ne batamutta,
5  nze kennyini nja kwolekeza obwenyi bwange eri omusajja oyo n’ab’omu maka ge. Nja kumutta awamu n’abo bonna abamwegattako mu kwenda ne Moleki.
6  “‘Omuntu anaagendanga mu basamize n’abalaguzi n’ayenda nabo mu by’omwoyo, nja kumwolekeza obwenyi bwange mmutte.
7  “‘Mwetukuzenga era mubenga batukuvu, kubanga nze Yakuwa Katonda wammwe.
8  Mukwatenga amateeka gange. Nze Yakuwa abatukuza.
9  “‘Omuntu yenna anaakolimiranga kitaawe oba nnyina, anattibwanga. Omusaayi gwe gunaabanga ku ye kubanga akolimidde kitaawe oba nnyina.
10  “‘Omusajja anaayendanga ku muka munne, anattibwanga. Abenzi abo bombi, omusajja n’omukazi, banattibwanga.
11  Omusajja aneegattanga ne muka kitaawe anaabanga aweebudde kitaawe. Bombi banattibwanga. Omusaayi gwabwe gunaabanga ku bo.
12  Omusajja bw’aneegattanga ne muka mutabani we, bombi banattibwanga. Baba bakoze ekitali kya buzaaliranwa. Omusaayi gwabwe gunaabanga ku bo.
13  “‘Omusajja bw’aneegattanga ne musajja munne nga bwe yandyegasse n’omukazi, bombi baba bakoze ekintu eky’omuzizo. Banattibwanga. Omusaayi gwabwe gunaabanga ku bo.
14  “‘Omusajja bw’awasanga omukazi ate ne yeegatta ne nnyina w’omukazi oyo, kiba kikolwa kya bugwenyufu. Anaayokebwanga omuliro awamu nabo, obugwenyufu buleme kweyongera mu mmwe.
15  “‘Omusajja bw’aneegattanga n’ensolo, anattibwanga, era n’ensolo mugittanga.
16  Omukazi bw’anaasembereranga ensolo yonna okwegatta nayo, muttanga omukazi oyo n’ensolo. Banattibwanga. Omusaayi gwabwe guli ku bo.
17  “‘Omusajja bwe yeegattanga ne mwannyina, muwala wa kitaawe oba muwala wa nnyina, n’alaba obwereere bwe, ne mwannyina naye n’alaba obwereere bwe, kiba kya buswavu. Banattibwanga mu maaso g’abantu baabwe. Aba aweebudde mwannyina. Anaabonerezebwanga olw’ekibi kye.
18  “‘Omusajja bw’aneegattanga n’omukazi ali mu nsonga, bombi baba balaze nti omusaayi si mutukuvu gye bali. Bombi banattibwanga.
19  “‘Teweegattanga na muganda wa maama wo oba mwannyina kitaawo kubanga oba oweebudde oyo gw’olinako oluganda olw’okumpi. Abakola ekyo banaabonerezebwanga.
20  Omusajja aneegattanga ne muka kitaawe omuto anaaba aweebudde kitaawe omuto. Banaabonerezebwanga. Balifa tebazadde ku mwana.
21  Omusajja bw’anaawasanga muka muganda we, kinaabanga kya muzizo. Aba aweebudde muganda we. Tebalizaala baana.
22  “‘Mukwatenga amateeka gange n’ebiragiro byange byonna, ensi gye mbatwalamu okubeeramu ereme okubasesema.
23  Temutambuliranga mu mateeka g’amawanga ge ngoba mu maaso gammwe, kubanga gakoze ebintu bino byonna era ngakyaye.
24  Eno ye nsonga lwaki nnabagamba nti: “Mujja kutwala ensi yaabwe era nze nja kugibawa ebe yammwe, ensi ekulukuta amata n’omubisi gw’enjuki. Nze Yakuwa Katonda wammwe abaawudde ku mawanga amalala.”
25  Mwawulanga ensolo ennongoofu ku eyo etali nnongoofu, ekinyonyi ekirongoofu ku kitali kirongoofu; temwefuulanga ab’omuzizo olw’ensolo oba ekinyonyi oba ekintu kyonna ekyewalula ku nsi kye nnabaawulirawo mukitwale ng’ekitali kirongoofu.
26  Munaabanga batukuvu gye ndi kubanga nze Yakuwa ndi mutukuvu; era mbaawula ku mawanga gonna mube bantu bange.
27  “‘Omusajja yenna oba omukazi omulubaale oba omulaguzi, anattibwanga. Abantu banaamukubanga amayinja n’afa. Omusaayi gwe gunaaba ku ye.’”
1  Awo Yakuwa n’ayita Musa n’ayogera naye ng’asinziira mu weema ey’okusisinkaniramu, n’amugamba nti:
2  “Yogera n’Abayisirayiri obagambe nti, ‘Omuntu yenna mu mmwe bw’anaabanga ow’okuwaayo ekiweebwayo eri Yakuwa okuva mu bisolo eby’awaka, anaawangayo ekiweebwayo kye okuva mu nte oba mu ndiga n’embuzi.
3  “‘Ekiweebwayo kye bwe kibanga ekiweebwayo ekyokebwa eky’ente, anaawangayo ente ennume ennamu obulungi. Anaagiwangayo kyeyagalire mu maaso ga Yakuwa ku mulyango gwa weema ey’okusisinkaniramu.
4  Anaateekanga omukono gwe ku mutwe gw’ensolo ey’ekiweebwayo ekyokebwa, era enekkirizibwanga ku lulwe okusobola okutangirira ebibi bye.
5  “‘Ente ento ennume enettirwanga mu maaso ga Yakuwa, era batabani ba Alooni, bakabona, banaatwalanga omusaayi ne bagumansira ku njuyi zonna ez’ekyoto ekiri ku mulyango gwa weema ey’okusisinkaniramu.
6  Ensolo ey’ekiweebwayo ekyokebwa eneebaagibwanga n’esalibwamu ebitundutundu.
7  Batabani ba Alooni, bakabona, banaaleetanga omuliro ku kyoto ne baguteekako enku.
8  Batabani ba Alooni, bakabona, banaateekanga ebitundutundu by’ekiweebwayo awamu n’omutwe, n’amasavu ku nku eziri ku muliro ku kyoto.
9  Ebyenda byayo n’amagulu gaayo binaayozebwanga n’amazzi; era byonna kabona anaabyokeranga ku kyoto okuba ekiweebwayo ekyokebwa, ekiweebwayo eri Yakuwa ekyokebwa n’omuliro, eky’evvumbe eddungi.
10  “‘Ekiweebwayo ky’awaayo okuba ekiweebwayo ekyokebwa bwe kibanga kya ndiga ento ennume oba embuzi, anaawangayo ennume ennamu obulungi.
11  Enettirwanga ku luuyi lw’ekyoto olw’ebukiikakkono mu maaso ga Yakuwa, era batabani ba Alooni, bakabona, banaamansiranga omusaayi gwayo ku njuyi zonna ez’ekyoto.
12  Kabona anaagisalangamu ebitundutundu n’abiteeka ku nku eziri ku muliro ku kyoto awamu n’omutwe gwayo n’amasavu gaayo.
13  Ebyenda n’amagulu anaabyozanga n’amazzi, era byonna kabona anaabitwalanga n’abyokera ku kyoto. Ekyo kiweebwayo ekyokebwa, ekiweebwayo eri Yakuwa ekyokebwa n’omuliro, eky’evvumbe eddungi.
14  “‘Kyokka bw’anaabanga ow’okuwaayo ebinyonyi ng’ekiweebwayo ekyokebwa eri Yakuwa, anaawangayo ejjiba oba enjiibwa ento.
15  Kabona anaakireetanga ku kyoto n’akiyuza obulago n’akyokera ku kyoto, naye omusaayi gwakyo gunaatonnyolokokeranga ku mabbali g’ekyoto.
16  Anaakimaanyangako ebyoya n’akiggyamu ekisakiro, n’abisuula ku mabbali g’ekyoto ku luuyi olw’ebuvanjuba awateekebwa evvu.
17  Anaakwatanga ebiwaawaatiro byakyo n’akyabuluzaamu, naye takikutulangamu bitundu bibiri. Awo kabona anaakyokeranga ku nku eziri ku muliro ku kyoto. Ekyo kiweebwayo ekyokebwa, ekiweebwayo eri Yakuwa ekyokebwa n’omuliro, eky’evvumbe eddungi.
2  “‘Omuntu yenna bw’anaabanga ow’okuwaayo ekiweebwayo eky’emmere ey’empeke eri Yakuwa, ekiweebwayo kye kinaabanga kya buwunga obutaliimu mpulunguse, era anaabufukangako amafuta g’ezzeyituuni n’abuteekako n’obubaani obweru.
2  Anaakireetanga eri batabani ba Alooni, bakabona, era kabona anaatoolangako olubatu lw’obuwunga obutaliimu mpulunguse, amafuta, n’obubaani bwakyo obweru bwonna, n’abwokera ku kyoto okukiikirira ekiweebwayo kyonna; kiweebwayo eri Yakuwa ekyokebwa n’omuliro, eky’evvumbe eddungi.
3  Ekinaasigalangawo ku kiweebwayo eky’emmere ey’empeke kinaabanga kya Alooni ne batabani be, ng’ekintu ekitukuvu ennyo okuva ku biweebwayo bya Yakuwa ebyokebwa n’omuliro.
4  “‘Bw’onoobanga wa kuwaayo ekiweebwayo eky’emmere ey’empeke ekifumbiddwa mu kabiga, kinaabanga kya bugaati obwetooloovu obutali buzimbulukuse, obuteekeddwamu amafuta g’ezzeyituuni, obukoleddwa mu buwunga obutaliimu mpulunguse, oba kinaabanga kya bugaati obw’oluwewere obutali buzimbulukuse obusiigiddwako amafuta g’ezzeyituuni.
5  “‘Ekiweebwayo kyo bwe kibanga eky’emmere ey’empeke efumbiddwa ku kikalango, kinaabanga kya buwunga obutaliimu mpulunguse obuteekeddwamu amafuta g’ezzeyituuni, nga tebuliimu kizimbulukusa.
6  Kinaamenyebwangamu obutundutundu n’obuyiwako amafuta g’ezzeyituuni. Ekyo kiweebwayo eky’emmere ey’empeke.
7  “‘Ekiweebwayo kyo bwe kibanga ekiweebwayo eky’emmere ey’empeke ekifumbiddwa mu ntamu, kinaabanga kya buwunga obutaliimu mpulunguse era n’amafuta g’ezzeyituuni.
8  Onooleetanga eri Yakuwa ekiweebwayo eky’emmere ey’empeke ekikoleddwa mu bintu ebyo, era kinaawebwanga kabona n’akitwala okumpi n’ekyoto.
9  Kabona anaatoolanga ku kiweebwayo eky’emmere ey’empeke okukiikirira ekiweebwayo kyonna, n’akyokera ku kyoto ng’ekiweebwayo eri Yakuwa ekyokebwa n’omuliro, eky’evvumbe eddungi.
10  Ekinaasigalangawo ku kiweebwayo eky’emmere ey’empeke kinaabanga kya Alooni ne batabani be, ng’ekintu ekitukuvu ennyo ku biweebwayo bya Yakuwa ebyokebwa n’omuliro.
11  “‘Temuwangayo eri Yakuwa ekiweebwayo eky’emmere ey’empeke ekirimu ekizimbulukusa, kubanga temulina kuwaayo eri Yakuwa kizimbulukusa oba omubisi gw’enjuki ng’ekiweebwayo ekyokebwa n’omuliro.
12  “‘Ebyo muyinza okubiwaayo eri Yakuwa ng’ekiweebwayo eky’ebibala ebibereberye, naye tebyokerwanga ku kyoto okuba evvumbe eddungi.
13  “‘Buli kiweebwayo eky’emmere ey’empeke ky’onoowangayo okiteekangamu omunnyo; era omunnyo gw’endagaano ya Katonda wo tegubulanga mu kiweebwayo kyo eky’emmere ey’empeke. Buli ky’onoowangayo onookiteekangamu omunnyo.
14  “‘Bw’onoobanga wa kuwaayo eri Yakuwa ekiweebwayo eky’emmere ey’empeke eky’ebibala ebibereberye, onoowangayo eŋŋaano eyaakakungulwa, ng’eyokeddwako ku muliro era nga ya mpulunguse, ng’ekiweebwayo eky’emmere ey’empeke eky’ebibala byo ebibereberye.
15  Onookiteekangako amafuta g’ezzeyituuni n’obubaani obweru. Kiweebwayo eky’emmere ey’empeke.
16  Kabona anaayokyanga emu ku ŋŋaano ey’empulunguse n’amafuta g’ezzeyituuni awamu n’obubaani bwonna obweru, okukiikirira ekiweebwayo kyonna, ng’ekiweebwayo eri Yakuwa ekyokebwa n’omuliro.
3  “‘Bw’anaabanga ow’okuwaayo ssaddaaka ey’emirembe nga ya nte, k’ebe nnume oba nkazi, awangayo eri Yakuwa ensolo ennamu obulungi.
2  Anaateekanga omukono gwe ku mutwe gw’ensolo ey’ekiweebwayo kye, era enettirwanga ku mulyango gwa weema ey’okusisinkaniramu; batabani ba Alooni, bakabona, banaamansiranga omusaayi gwayo ku njuyi zonna ez’ekyoto.
3  Anaatoolanga ku ssaddaaka ey’emirembe n’awaayo eri Yakuwa ekiweebwayo ekyokebwa n’omuliro, era bino by’anaawangayo: amasavu agabikka ku byenda, amasavu gonna agali ku byenda,
4  n’ensigo ebbiri n’amasavu agaziriko agali okumpi n’ekiwato. Ate era anaggyangako ensigo n’amasavu agali ku kibumba.
5  Batabani ba Alooni banaabyokeranga ku kyoto kungulu ku kiweebwayo ekyokebwa ekiri ku nku eziri ku muliro; kino kiweebwayo eri Yakuwa ekyokebwa n’omuliro, eky’evvumbe eddungi.
6  “‘Bw’anaabanga ow’okuwaayo eri Yakuwa ssaddaaka ey’emirembe nga ya ndiga oba mbuzi, anaawangayo ensolo ennume oba enkazi ennamu obulungi.
7  Bw’anaaleetanga endiga ento ennume ng’ekiweebwayo kye, anaagiwangayo mu maaso ga Yakuwa.
8  Anaateekanga omukono gwe ku mutwe gw’ensolo ey’ekiweebwayo kye, era enettirwanga mu maaso g’omulyango gwa weema ey’okusisinkaniramu. Batabani ba Alooni banaamansiranga omusaayi gwayo ku njuyi zonna ez’ekyoto.
9  Anaawangayo amasavu agaggiddwa ku nsolo eya ssaddaaka ey’emirembe ng’ekiweebwayo eri Yakuwa ekyokebwa n’omuliro. Omukira gwonna omusava anaagusaliranga kumpi n’olugongogongo, era anaggyangako amasavu agabikka ku byenda, n’amasavu gonna agali ku byenda,
10  n’ensigo ebbiri n’amasavu agaziriko agali okumpi n’ekiwato. Ate era anaggyangako ensigo n’amasavu agali ku kibumba.
11  Kabona anaabyokeranga ku kyoto ng’emmere, ekiweebwayo eri Yakuwa ekyokebwa n’omuliro.
12  “‘Bw’anaabanga ow’okuwaayo embuzi ng’ekiweebwayo, anaagireetanga mu maaso ga Yakuwa.
13  Anaateekanga omukono gwe ku mutwe gwayo, era enettirwanga mu maaso g’omulyango gwa weema ey’okusisinkaniramu, era batabani ba Alooni banaamansiranga omusaayi gwayo ku njuyi zonna ez’ekyoto.
14  By’anaawangayo ng’ekiweebwayo kye eri Yakuwa ekyokebwa n’omuliro bye bino: amasavu agabikka ku byenda, n’amasavu gonna agali ku byenda,
15  n’ensigo ebbiri n’amasavu agaziriko agali okumpi n’ekiwato. Ate era anaggyangako ensigo n’amasavu agali ku kibumba.
16  Kabona anaabyokeranga ku kyoto ng’emmere,  ekiweebwayo ekyokebwa n’omuliro eky’evvumbe eddungi. Amasavu gonna ga Yakuwa.
17  “‘Temulyanga masavu wadde omusaayi. Lino tteeka lya lubeerera lye munaakwatanga mmwe ne bazzukulu bammwe yonna gye munaabeeranga.’”
12  Yakuwa era n’agamba Musa nti:
2  “Gamba Abayisirayiri nti, ‘Omukazi bw’abanga olubuto n’azaala omwana ow’obulenzi, taabenga mulongoofu okumala ennaku musanvu, nga bw’ataba mulongoofu ng’ali mu nsonga.
3  Ku lunaku olw’omunaana omwana anaakomolebwanga.
4  Omukazi oyo aneetukuzanga okumala ennaku endala 33 olw’omusaayi oguba gumuvuddemu. Takwatanga ku kintu kyonna ekitukuvu era tajjanga mu kifo ekitukuvu okutuusa lw’anaamalangako ennaku ez’okutukuzibwa kwe.
5  “‘Bw’azaalanga omwana ow’obuwala, taabenga mulongoofu okumala ennaku 14, nga bwe kiba ng’ali mu nsonga. Aneetukuzanga okumala ennaku endala 66 olw’omusaayi oguba gumuvuddemu.
6  Ennaku ez’okutukuzibwa kwe bwe zinaggwangako, ez’omwana ow’obulenzi oba ow’obuwala, anaatwalanga eri kabona ku mulyango gwa weema ey’okusisinkaniramu, endiga ento ennume etasussa mwaka gumu ey’ekiweebwayo ekyokebwa, n’enjiibwa ento oba ejjiba ery’ekiweebwayo olw’ekibi.
7  Kabona anaabiwangayo mu maaso ga Yakuwa n’atangirira omukazi oyo, era omukazi oyo anaabanga alongooseddwa okuva mu butali bulongoofu olw’omusaayi ogwamuvaamu. Lino lye tteeka erikwata ku mukazi aba azadde omwana ow’obulenzi oba ow’obuwala.
8  Naye bw’abanga tasobola kuwaayo ndiga, anaatwalanga amayiba abiri oba enjiibwa bbiri ento, emu nga ya kiweebwayo ekyokebwa ate endala nga ya kiweebwayo olw’ekibi, era kabona anaamutangiriranga n’aba mulongoofu.’”
