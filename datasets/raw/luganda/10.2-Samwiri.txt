10  Nga wayiseewo ekiseera, kabaka w’Abaamoni yafa, Kanuni mutabani we n’amusikira ku bwakabaka.
2  Awo Dawudi n’agamba nti: “Nja kulaga Kanuni mutabani wa Nakasi okwagala okutajjulukuka, nga kitaawe bwe yandaga okwagala okutajjulukuka.” Awo Dawudi n’atuma ababaka okumukubagiza olw’okufiirwa kitaawe. Naye abaweereza ba Dawudi bwe baatuuka mu nsi y’Abaamoni,
3  abaami b’Abaamoni ne bagamba Kanuni mukama waabwe nti: “Olowooza Dawudi okutuma abantu okukukubagiza akikoze lwa kussaamu kitaawo kitiibwa? Tasindise baweereza be kwekenneenya kibuga, n’okukiketta bakiwambe?”
4  Kanuni n’akwata abaweereza ba Dawudi n’abamwako ebirevu ku ludda olumu, ebyambalo byabwe n’abisala ne biba nga bikoma ku butuuliro, n’abaleka ne bagenda.
5  Dawudi bwe yategeezebwa, amangu ago n’atuma ababaka okubasisinkana, kubanga abasajja abo baali baweebuddwa nnyo; kabaka n’abagamba nti: “Mubeere mu Yeriko okutuusa ng’ebirevu byammwe bimaze okukula, mulyoke mukomewo.”
6  Awo Abaamoni ne bakitegeera nti Dawudi yali abakyaye; ne batuma ababaka okupangisa Abasuuli ab’e Besu-lekobu n’ab’e Zoba, abasirikale 20,000 abatambuza ebigere; ne kabaka wa Maaka n’abasajja 1,000; era n’okuva e Isutobu, abasajja 12,000.
7  Dawudi bwe yakiwulira, n’asindika Yowaabu n’eggye lyonna n’abalwanyi be abaali basinga okuba ab’amaanyi.
8  Abaamoni ne bagenda ne basimba ennyiriri okulwana ku mulyango oguyingira mu kibuga, ng’Abasuuli ab’e Zoba n’ab’e Lekobu ne Isutobu ne Maaka bali bokka mu kyererezi.
9  Yowaabu bwe yalaba ng’abasirikale bamulumba okuva mu maaso n’emabega, n’alonda abamu ku balwanyi ba Isirayiri abaali basinga obulungi n’abasimbisa ennyiriri okwaŋŋanga Abasuuli.
10  Abasajja abalala bonna yabakwasa Abisaayi muganda we abasimbise ennyiriri okwaŋŋanga Abaamoni.
11  N’agamba nti: “Abasuuli bwe banansinza amaanyi, ojja kujja onnyambe; naye Abaamoni bwe banaakusinza amaanyi nja kujja nkuyambe.
12  Tube ba maanyi era tube bavumu tulwanirire abantu baffe n’ebibuga bya Katonda waffe; Yakuwa ajja kukola ky’anaalaba nga kirungi mu maaso ge.”
13  Awo Yowaabu n’abasajja be ne basembera okulwana n’Abasuuli, Abasuuli ne bamudduka.
14  Abaamoni bwe baalaba ng’Abasuuli badduse, nabo ne badduka Abisaayi ne bagenda mu kibuga. Awo Yowaabu n’addayo e Yerusaalemi ng’amaze okulwanyisa Abaamoni.
15  Abasuuli bwe baalaba nga Isirayiri ebawangudde, ne baddamu okwekuŋŋaanya.
16  Kadadezeri n’atumya Abasuuli abaali mu kitundu ekiri okumpi n’Omugga, ne bajja e Keramu nga Sobaki omukulu w’eggye lya Kadadezeri y’abakulembeddemu.
17  Dawudi bwe baamubuulira, amangu ago n’akuŋŋaanya Isirayiri yonna ne basomoka Yoludaani ne bagenda e Keramu. Abasuuli ne basimba ennyiriri okwaŋŋanga Dawudi era ne balwana naye.
18  Abasuuli bwe baalaba ng’Abayisirayiri babasinga amaanyi ne badduka; Dawudi n’atta Abasuuli abavuzi b’amagaali 700 n’abeebagala embalaasi 40,000 era n’atta ne Sobaki omukulu w’eggye lyabwe.
19  Bakabaka bonna, abaweereza ba Kadadezeri bwe baalaba nga Isirayiri ebawangudde, amangu ago ne bakola endagaano ey’emirembe n’Abayisirayiri, Abayisirayiri ne batandika okubafuga; Abasuuli ne batya okuddamu okuyamba Abaamoni.
4  Isu-bosesi mutabani wa Sawulo bwe yawulira nti Abuneeri yali afiiridde e Kebbulooni, amaanyi ne gamuggwaamu era Abayisirayiri bonna ne beeraliikirira.
2  Waaliwo abasajja babiri abaali bakulira ebibinja by’abazigu ebya mutabani wa Sawulo; omu yali ayitibwa Bbaana ate omulala ng’ayitibwa Lekabu, era baali batabani ba Limmoni Omubeerosi, ow’omu kika kya Benyamini. (Beerosi nakyo kyali kitwalibwa okuba ekitundu kya Benyamini.
3  Ababeerosi baddukira e Gittayimu, era babeera eyo ng’abagwira n’okutuusa leero.)
4  Yonasaani mutabani wa Sawulo yalina omwana ayitibwa Mefibosesi, eyali yalemala ebigere. Amawulire agakwata ku Sawulo ne Yonasaani we gaatuukira okuva e Yezuleeri, Mefibosesi yalina emyaka etaano; era omulezi we yamusitula adduke, naye mu kupapa okudduka, omwana yamusimattukako n’agwa n’alemala.
5  Batabani ba Limmoni Omubeerosi, Lekabu ne Bbaana, baagenda ewa Isu-bosesi ng’omusana gwaka nnyo mu ttuntu, era baasanga awummuddeko.
6  Lekabu ne muganda we Bbaana baayingira munda mu nnyumba nga balinga abagenze okuggyayo eŋŋaano, ne bamufumita ekiso mu lubuto, ne badduka.
7  Bwe baayingira mu nnyumba baamusanga yeebase ku kitanda kye mu kisenge, ne bamufumita ne bamutta, oluvannyuma ne bamusalako omutwe ne bagutwala, ne batambula ekiro kyonna nga bayita mu luguudo olugenda mu Alaba.
8  Omutwe gwa Isu-bosesi ne bagutwalira Dawudi e Kebbulooni ne bamugamba nti: “Omutwe gwa Isu-bosesi mutabani wa Sawulo omulabe wo eyali ayagala okukutta guuguno. Olwa leero Yakuwa asobozesezza mukama wange okuwoolera eggwanga ku Sawulo ne ku bazzukulu be.”
9  Kyokka Dawudi n’agamba Lekabu ne Bbaana muganda we, batabani ba Limmoni Omubeerosi nti: “Nga Yakuwa eyannunula mu nnaku yange yonna bw’ali omulamu,
10  omuntu bwe yajja n’aŋŋamba nti, ‘Sawulo afudde,’ ng’alowooza nti andeetedde mawulire malungi, nnamukwata ne muttira e Zikulagi. Eyo ye mpeera gye yafuna okuva gye ndi olw’okuleeta obubaka obwo!
11  Kati ate olwo kinaaba kitya ku bantu ababi abasanze omuntu omutuukirivu ng’ali mu nnyumba ye ku kitanda kye ne bamutta! Siibavunaane omusaayi gwe, ne mbaggya mu nsi?”
12  Awo Dawudi n’alagira abavubuka babatte. Ne babatemako emikono n’ebigere ne babawanika okumpi n’oluzzi oluli mu Kebbulooni. Naye ne batwala omutwe gwa Isu-bosesi ne baguziika gye baaziika Abuneeri e Kebbulooni.
11  Ku ntandikwa y’omwaka, ekiseera bakabaka we bagendera okutabaala, Dawudi yasindika Yowaabu n’abaweereza be n’eggye lya Isirayiri lyonna okuzikiriza Abaamoni, era ne bazingiza Labba, nga Dawudi asigadde e Yerusaalemi.
2  Lwali lumu akawungeezi Dawudi n’ava ku kitanda kye, n’atambulatambula waggulu ku nnyumba ya kabaka. Bwe yali waggulu ku nnyumba n’alengera omukazi ng’anaaba, era omukazi oyo yali alabika bulungi nnyo.
3  Dawudi n’atuma omuntu abuulirize ebikwata ku mukazi oyo, omuntu oyo n’amugamba nti: “Oyo si ye Basu-seba muwala wa Eriyaamu era mukyala wa Uliya Omukiiti?”
4  Awo Dawudi n’atuma ababaka bamumuleetere. Omukazi n’agenda eri Dawudi, Dawudi ne yeebaka naye. (Ekyo kyaliwo mu kiseera omukazi oyo kye yali yeetukulizaamu obutali bulongoofu bwe.) Oluvannyuma omukazi yaddayo ewuwe.
5  Omukazi oyo yafuna olubuto, era n’aweereza obubaka eri Dawudi ng’amugamba nti: “Ndi lubuto.”
6  Awo Dawudi n’aweereza Yowaabu obubaka ng’amugamba nti: “Nsindikira Uliya Omukiiti.” Yowaabu n’asindika Uliya eri Dawudi.
7  Uliya bwe yatuuka eri Dawudi, Dawudi n’amubuuza Yowaabu n’abasirikale bwe baali, era n’olutalo bwe lwali lugenda.
8  Oluvannyuma Dawudi yagamba Uliya nti: “Genda mu nnyumba yo owummuleko.” Uliya bwe yava mu nnyumba ya kabaka n’agenda, kabaka n’amugobereza ekirabo.
9  Kyokka Uliya yasula ku mulyango oguyingira mu nnyumba ya kabaka n’abaweereza ba mukama we abalala bonna, era teyagenda mu nnyumba ye.
10  Ne bategeeza Dawudi nti: “Uliya teyagenze mu nnyumba ye.” Awo Dawudi n’agamba Uliya nti: “Wabadde waakakomawo okuva ku lugendo. Lwaki tewagenze mu nnyumba yo?”
11  Awo Uliya n’addamu Dawudi nti: “Essanduuko n’abantu ba Isirayiri n’aba Yuda basula mu weema, ne mukama wange Yowaabu n’abaweereza ba mukama wange basiisidde ku ttale. Kale nze nnyinza ntya okugenda mu nnyumba yange okulya n’okunywa n’okwebaka ne mukazi wange? Nga bw’oli omulamu, ekyo sijja kukikola!”
12  Dawudi n’agamba Uliya nti: “Sigala wano n’olwa leero, enkya nja kukusiibula ogende.” Awo Uliya n’asigala mu Yerusaalemi ku lunaku olwo ne ku lunaku olwaddirira.
13  Dawudi n’atumya Uliya agende gy’ali alye era anywere wamu naye, era n’amutamiiza. Kyokka akawungeezi Uliya n’agenda ne yeebaka mu buliri bwe awamu n’abaweereza ba mukama we, era teyagenda mu nnyumba ye.
14  Ku makya Dawudi yawandiikira Yowaabu ebbaluwa n’agiwa Uliya agimutwalire.
15  Mu bbaluwa eyo yawandiika nti: “Muteeke Uliya mu maaso awali okulwana okw’amaanyi, oluvannyuma mumwabulire, bamufumite afe.”
16  Yowaabu yali yeetegerezza bulungi ekibuga, era yateeka Uliya mu kifo we yali amanyi nti waliwo abalwanyi ab’amaanyi.
17  Abasajja b’omu kibuga bwe baafuluma ne balwanyisa Yowaabu, abamu ku baweereza ba Dawudi battibwa, nga mw’otwalidde ne Uliya Omukiiti.
18  Awo Yowaabu n’ategeeza Dawudi amawulire gonna agakwata ku lutalo.
19  Yagamba omubaka nti: “Bw’onooba omaze okutegeeza kabaka amawulire gonna agakwata ku lutalo,
20  kabaka ayinza okusunguwala n’akugamba nti, ‘Lwaki mwasemberera nnyo ekibuga nga mukirwanyisa? Temwamanya nti bandibalasizza obusaale nga bayima waggulu ku bbugwe?
21  Ani yatta Abimereki mutabani wa Yerubbesesi? Omukazi si ye yamusuulako enso ng’ayima waggulu ku bbugwe, n’afiira e Sebezi? Lwaki mwasemberera nnyo bbugwe?’ Awo n’olyoka omugamba nti, ‘N’omuweereza wo Uliya Omukiiti yafudde.’”
22  Awo omubaka n’agenda n’ategeeza Dawudi byonna Yowaabu bye yali amutumye okumutegeeza.
23  Omubaka n’agamba Dawudi nti: “Abasajja baabwe baatusinzizza amaanyi, era baafulumye okutulwanyisa ku ttale, naye ne tubazzaayo okutuukira ddala ku mulyango oguyingira mu kibuga.
24  Abalasi b’obusaale baabadde balasa abaweereza bo nga bayima waggulu ku bbugwe, era abamu ku baweereza ba kabaka baafudde; omuweereza wo Uliya Omukiiti naye yafudde.”
25  Awo Dawudi n’agamba omubaka nti: “Bw’oti bw’onoogamba Yowaabu: ‘Ekyo kireme kukweraliikiriza, kubanga omuntu yenna asobola okufiira mu lutalo. Weeyongere okulwanyisa ekibuga okiwambe.’ Ate era muzzeemu amaanyi.”
26  Muka Uliya bwe yawulira nti bba Uliya afudde, n’amukungubagira.
27  Ekiseera eky’okukungubaga olwali okuggwaako, Dawudi n’atumya Basu-seba n’amutwala mu nnyumba ye, n’afuuka mukazi we, era n’amuzaalira omwana ow’obulenzi. Naye ekintu Dawudi kye yakola kyanyiiza nnyo Yakuwa.
8  Nga wayiseewo ekiseera, Dawudi yalwana n’Abafirisuuti n’abawangula, era n’abawambako Mesega-amma.
2  Yalwanyisa n’Abamowaabu n’abawangula, n’abagalamiza wansi, n’abapimisa omuguwa. Yapima emiguwa ebiri, abo be yapima ne baba nga ba kuttibwa, era n’apima omuguwa gumu, abo be yapima ne baba nga ba kulekebwa nga balamu. Abamowaabu baafuuka baweereza ba Dawudi, era baamuwanga omusolo.
3  Era Dawudi yalwanyisa era n’awangula Kadadezeri mutabani wa Lekobu kabaka wa Zoba, Kadadezeri bwe yali agenda okuddamu okuzza ekitundu ekiriraanye Omugga Fulaati wansi w’obuyinza bwe.
4  Dawudi yamuwambako abeebagazi b’embalaasi 1,700 n’abasirikale 20,000 abatambuza ebigere. Embalaasi zonna ezisika amagaali Dawudi yazitema enteega, n’alekawo embalaasi 100 zokka.
5  Abasuuli ab’omu Ddamasiko bwe baagenda okudduukirira Kadadezeri kabaka wa Zoba, Dawudi n’abattamu abantu 22,000.
6  Oluvannyuma Dawudi yateeka enkambi z’abasirikale mu Busuuli omuli ekibuga Ddamasiko, Abasuuli ne bafuuka baweereza be, ne bamuwanga omusolo. Yakuwa yawanga Dawudi obuwanguzi yonna gye yagendanga.
7  Era Dawudi yaggya ne ku baweereza ba Kadadezeri engabo enneetooloovu eza zzaabu n’azitwala e Yerusaalemi.
8  Ate era Kabaka Dawudi yaggya ekikomo kingi nnyo mu Beta ne mu Berosa, ebibuga bya Kadadezeri.
9  Awo Kabaka Toowu owa Kamasi n’awulira nti Dawudi yali awangudde eggye lyonna erya Kadadezeri.
10  Toowu n’atuma mutabani we Yolaamu eri Kabaka Dawudi okumubuuza bw’ali n’okumukulisa olw’okulwanyisa Kadadezeri n’amuwangula, (kubanga Kadadezeri yalwanyisanga nnyo Toowu), era yamutwalira n’ebintu ebya zzaabu ne ffeeza n’ekikomo.
11  Ebyo nabyo Kabaka Dawudi yabiwaayo eri Yakuwa awamu ne ffeeza ne zzaabu bye yali aggye mu mawanga gonna ge yali awangudde:
12  mu Busuuli, mu Mowaabu, ku Baamoni, ku Bafirisuuti, ku Bamaleki, ne ku Kadadezeri mutabani wa Lekobu, kabaka wa Zoba.
13  Ate era Dawudi yeefunira erinnya bwe yakomawo ng’amaze okutta Abeedomu 18,000 mu Kiwonvu ky’Omunnyo.
14  Yateeka enkambi z’abasirikale mu Edomu. Mu Edomu yonna yateekamu enkambi z’abasirikale, era Abeedomu bonna baafuuka baweereza ba Dawudi. Yakuwa yawanga Dawudi obuwanguzi yonna gye yagendanga.
15  Dawudi yafuga Isirayiri yonna, era yalamulanga abantu be bonna mu bwenkanya ne mu butuukirivu.
16  Yowaabu mutabani wa Zeruyiya ye yali omukulu w’eggye, ate Yekosafaati mutabani wa Akirudi ye yawandiikanga ebyabangawo.
17  Zadooki mutabani wa Akitubu ne Akimereki mutabani wa Abiyasaali be baali bakabona, ate Savusa ye yali omuwandiisi.
18  Benaya mutabani wa Yekoyaada ye yali akulira Abakeresi n’Abaperesi; ate batabani ba Dawudi baali bakungu ab’oku ntikko.
16  Dawudi bwe yali ng’ayisizza katono ku ntikko y’olusozi, n’asisinkana Ziba omuweereza wa Mefibosesi ng’alina endogoyi bbiri eziriko amatandiiko, nga zeetisse emigaati 200, n’ebitole 100 eby’ezzabbibu enkalu, n’ebitole 100 eby’ebibala eby’omu kiseera eky’omusana, n’ensumbi ennene ey’omwenge.
2  Kabaka n’abuuza Ziba nti: “Bino oleese byaki?” Ziba n’amuddamu nti: “Endogoyi za kwebagalwa ab’omu nnyumba ya kabaka; emigaati n’ebibala eby’omu kiseera eky’omusana bya kuliibwa basajja bo; ate omwenge gwa kunywebwa abo abanaaba bakooyedde mu ddungu.”
3  Kabaka kyeyava amubuuza nti: “Omwana wa mukama wo ali ludda wa?” Ziba n’amuddamu nti: “Ali mu Yerusaalemi, kubanga yagambye nti, ‘Olwa leero ennyumba ya Isirayiri ejja kunziriza obwakabaka bwa kitange.’”
4  Kabaka n’agamba Ziba nti: “Byonna ebibadde ebya Mefibosesi bibyo.” Ziba n’amuddamu nti: “Nvunnamye mu maaso go, era ka nsiimibwe mu maaso ga mukama wange kabaka.”
5  Kabaka Dawudi bwe yatuuka e Bakulimu, ne wavaayo omusajja ow’omu nnyumba ya Sawulo ayitibwa Simeeyi, mutabani wa Gera, n’ajja ng’akolima.
6  N’akasukira Dawudi n’abaweereza be bonna amayinja, awamu n’abantu bonna, n’abasajja ab’amaanyi abaali ku mukono gwa kabaka ogwa ddyo n’ogwa kkono.
7  Simeeyi n’akolimira Dawudi ng’agamba nti: “Genda eri, genda eri, ggwe omusajja omutemu era atalina mugaso!
8  Yakuwa akusasudde olw’okutta ab’ennyumba ya Sawulo ne weddiza obwakabaka bwe. Obwakabaka bwo Yakuwa kyavudde abuwa Abusaalomu mutabani wo, era kaakano emitawaana gikujjidde olw’okuba oli mutemu!”
9  Awo Abisaayi mutabani wa Zeruyiya n’agamba kabaka nti: “Lwaki embwa eno enfu ekolimira mukama wange kabaka? Ka ŋŋende mmutemeko omutwe.”
10  Naye kabaka n’agamba nti: “Kino kibakwatirako wa mmwe batabani ba Zeruyiya? Mumuleke ankolimire kubanga Yakuwa amugambye nti, ‘Kolimira Dawudi! Kale ani ayinza okugamba nti, ‘Lwaki okoze bw’otyo?’”
11  Dawudi n’agamba Abisaayi n’abaweereza be bonna nti: “Bwe kiba nti mutabani wange gwe nneezaalira ayagala kunzita, ate ye Omubenyamini anaakola ki? Mumuleke ankolimire kubanga Yakuwa y’amugambye!
12  Oboolyawo Yakuwa anaalaba ennaku yange era Yakuwa anampa emikisa mu kifo ky’ebikolimo ebinkolimiddwa olwa leero.”
13  Awo Dawudi n’abasajja be ne beeyongerayo mu kkubo, ate ye Simeeyi n’atambulira ku mabbali g’olusozi mu maaso ga Dawudi, ng’agenda akolima, ng’akasuka amayinja, era ng’afuumuula enfuufu nnyingi.
14  Kabaka n’abantu bonna abaali naye ne batuuka gye baali bagenda nga bakooye, era ne bawummulako.
15  Awo Abusaalomu n’abasajja ba Isirayiri bonna ne batuuka mu Yerusaalemi, era Akisoferi yali naye.
16  Kusaayi Omwaluki mukwano gwa Dawudi bwe yagenda eri Abusaalomu, n’agamba Abusaalomu nti: “Kabaka awangaale! Kabaka awangaale!”
17  Awo Abusaalomu n’abuuza Kusaayi nti: “Kuno kwe kwagala okutajjulukuka kw’olaze mukwano gwo? Lwaki tewagenda ne mukwano gwo Dawudi?”
18  Kusaayi n’agamba Abusaalomu nti: “Nnali siyinza kugenda naye. Nze mbeera ku ludda lw’oyo alondeddwa Yakuwa, abantu bano, n’abasajja ba Isirayiri bonna, era oyo gwe nnaabeeranga naye.
19  Ate era kino nkiddamu nti, Ani gwe nnaaweereza? Si mutabani we? Nga bwe nnaweerezanga kitaawo, bwe ntyo bwe nja okukuweereza.”
20  Awo Abusaalomu n’agamba Akisoferi nti: “Mutuwe amagezi, kiki kye tuba tukola?”
21  Akisoferi n’agamba Abusaalomu nti: “Weegatte n’abazaana ba kitaawo be yaleka okukuuma ennyumba. Abayisirayiri bonna bajja kuwulira nti weekyayisizza eri kitaawo, era abo abakuwagira bajja kweyongera amaanyi.”
22  Awo ne basimbira Abusaalomu weema waggulu ku nnyumba, Abusaalomu ne yeegatta n’abazaana ba kitaawe nga Isirayiri yonna eraba.
23  Mu biro ebyo amagezi Akisoferi ge yawanga gaali gatwalibwa ng’agavudde eri Katonda ow’amazima. Bwe gatyo amagezi gonna Akisoferi ge yawanga bwe gaatwalibwanga Dawudi ne Abusaalomu.
18  Awo Dawudi n’abala abasajja abaali naye n’abateekako abaami ab’okukulira enkumi n’ab’okukulira ebikumi.
2  Dawudi n’asindika ekimu eky’okusatu eky’abasajja abo nga kikulemberwa Yowaabu, ekimu eky’okusatu ekirala nga kikulemberwa Abisaayi mutabani wa Zeruyiya, era muganda wa Yowaabu, ate ekimu eky’okusatu ekirala nga kikulemberwa Ittayi Omugitti. Kabaka n’agamba abasajja nti: “Nange nja kugenda nammwe.”
3  Naye ne bamuddamu nti: “Togenda, kubanga bwe tunadduka, ffe tebajja kutufaako; ekitundu kimu kya kubiri ku ffe ne bwe tufa, tebatufaako, kubanga mu ggwe mulimu ffe abantu 10,000. N’olwekyo, kyandibadde kirungi n’osigala mu kibuga n’otuweereza obuyambi ng’osinziira eyo.”
4  Awo kabaka n’abagamba nti: “Nja kukola kye mulaba nga kye kisinga obulungi.” Kabaka n’ayimirira okumpi n’omulyango gw’ekibuga, abasajja bonna ne bafuluma nga bali mu bibinja eby’ekikumi kikumi, n’olukumi lukumi.
5  Kabaka n’awa Yowaabu, Abisaayi, ne Ittayi ekiragiro kino: “Omuvubuka Abusaalomu mumukwate bulungi ku lwange.” Abasajja bonna baawulira kabaka ng’awa abaami bonna ekiragiro ekikwata ku Abusaalomu.
6  Abasajja baagenda ku ttale okulwana ne Isirayiri, era olutalo baalulwanira mu kibira kya Efulayimu.
7  Abaweereza ba Dawudi ne bawangulira eyo Abayisirayiri, era ku lunaku olwo abantu bangi ne battibwa, abantu 20,000.
8  Olutalo lwabuna mu kitundu ekyo kyonna, era ku lunaku olwo abantu ekibira be kyatta baali bangi okusinga abo abattibwa n’ekitala.
9  Abusaalomu yeesanga asisinkanye abaweereza ba Dawudi. Yali yeebagadde ennyumbu, era ennyumbu yayita wansi w’amatabi g’omuti omunene amaziyivu, omutwe gwe ne guwagamira mu matabi g’omuti ogwo, n’alengejjera mu bbanga, ennyumbu gye yali yeebagadde yo n’esigala ng’egenda.
10  Ne wabaawo omuntu eyakiraba, n’agamba Yowaabu nti: “Ndabye Abusaalomu ng’alengejjera mu matabi g’omuti omunene.”
11  Awo Yowaabu n’agamba omusajja oyo nti: “Bw’oba omulabye, lwaki tomuttiddeewo n’agwa wansi? Kale nnandibadde nkuwa ebitundu kkumi ebya ffeeza n’olukoba.”
12  Naye omusajja n’amuddamu nti: “Ne bwe nnandiweereddwa ebitundu bya ffeeza 1,000, mbadde sisobola kugolola mukono gwange ne ntuusa akabi ku mutabani wa kabaka, kubanga twawulira nga kabaka akulagira ggwe, ne Abisaayi, ne Ittayi nti, ‘Mukakase nti Abusaalomu tatuukibwako kabi konna.’
13  Singa saagondedde kabaka ne nzita mutabani we, ekintu ekyo tekyandimukwekeddwa, era naawe tewandimponyezza.”
14  Yowaabu n’agamba nti: “Sijja kumala biseera naawe!” Awo n’akwata obusaale busatu n’agenda n’abulasa Abusaalomu mu mutima ng’akyali mulamu, ng’alengejjera mu matabi g’omuti omunene.
15  Awo abaweereza ba Yowaabu kkumi abaamusituliranga eby’okulwanyisa ne bajja ne batta Abusaalomu.
16  Yowaabu n’afuuwa eŋŋombe, abantu ne balekera awo okuwondera Abayisirayiri ne bakomawo; Yowaabu yabagamba balekere awo.
17  Baatwala Abusaalomu ne bamusuula mu kinnya ekinene ekyali mu kibira, ne bamutuumako entuumu ennene ennyo ey’amayinja. Abayisirayiri bonna ne badduka buli omu n’addayo ewuwe.
18  Abusaalomu bwe yali akyali mulamu, yasimba empagi mu Kiwonvu kya Kabaka, kubanga yagamba nti: “Sirina mwana wa bulenzi kwe balijjuukirira erinnya lyange.” Empagi eyo kyeyava agituuma erinnya lye, era eyitibwa Kijjukizo kya Abusaalomu n’okutuusa leero.
19  Awo Akimaazi mutabani wa Zadooki n’agamba nti: “Ka nziruke ŋŋende ntegeeze kabaka amawulire gano, kubanga Yakuwa amulaze obwenkanya n’amununula mu mukono gw’abalabe be.”
20  Naye Yowaabu n’amugamba nti: “Olwa leero si ggwe ojja okutwala amawulire. Ojja kugatwala lulala, naye olwa leero tojja kugatwala, olw’okuba mutabani wa kabaka afudde.”
21  Awo Yowaabu n’agamba Omukuusi nti: “Genda otegeeze kabaka by’olabye.” Omukuusi n’akutamya ku mutwe mu maaso ga Yowaabu, n’adduka.
22  Akimaazi mutabani wa Zadooki n’addamu n’agamba Yowaabu nti: “Ka kibe ki ekinaabaawo, nange ka nziruke ngoberere Omukuusi.” Kyokka Yowaabu n’amugamba nti: “Mwana wange, lwaki naawe oyagala okudduka ogende ng’ate tolina mawulire g’otwala?”
23  Naye era n’agamba nti: “Ka kibe ki ekinaabaawo, ka nziruke ŋŋende.” Yowaabu n’amugamba nti: “Kale dduka ogende!” Akimaazi n’adduka n’agenda ng’ayita mu kkubo eriyita mu kitundu kya Yoludaani, era n’ayisa Omukuusi.
24  Dawudi yali atudde wakati w’emiryango ebiri egy’ekibuga, era omukuumi yalinnya waggulu ku mulyango ogw’oku bbugwe n’alengera omusajja ajja adduka yekka.
25  Omukuumi n’akoowoola kabaka n’amutegeeza. Kabaka n’agamba nti: “Bw’aba ali yekka, alina amawulire g’aleese.” Omusajja bwe yagenda yeeyongera okusembera,
26  omukuumi yalengera omusajja omulala ng’ajja adduka, n’akoowoola omukuumi w’oku mulyango n’amugamba nti: “Eriyo omusajja omulala ajja adduka ng’ali yekka!” Kabaka n’agamba nti: “Oyo naye alina amawulire g’aleese.”
27  Omukuumi n’agamba nti: “Enziruka y’omusajja akulembedde eringa eya Akimaazi mutabani wa Zadooki.” Kabaka n’agamba nti: “Oyo musajja mulungi, n’amawulire g’aleese galina okuba nga malungi.”
28  Awo Akimaazi n’akoowoola kabaka n’amugamba nti: “Nnina amawulire amalungi!” Ate era n’avunnamira kabaka, n’agamba nti: “Yakuwa Katonda wo atenderezebwe, awaddeyo eri mukama wange kabaka abasajja abaamujeemera!”
29  Naye kabaka n’amubuuza nti: “Omuvubuka Abusaalomu ali bulungi?” Akimaazi n’amuddamu nti: “Nnalabye akakyankalano ak’amaanyi mu kiseera Yowaabu we yatumidde omuweereza wa kabaka n’omuweereza wo, naye saategedde kyabaddewo.”
30  Kabaka n’amugamba nti: “Dda ku bbali oyimirire awo.” N’adda ku bbali n’ayimirira.
31  Awo Omukuusi n’atuuka, era n’agamba nti: “Mukama wange kabaka akkirize amawulire gano: Olwa leero Yakuwa alaze obwenkanya n’akununula mu mukono gw’abo bonna abaakujeemera.”
32  Naye kabaka n’abuuza Omukuusi nti: “Omuvubuka Abusaalomu ali bulungi?” Omukuusi n’amuddamu nti: “Mukama wange kabaka, abalabe bo bonna n’abo bonna abaakujeemera babe ng’omuvubuka oyo.”
33  Kabaka n’awulira bubi nnyo, n’agenda mu kisenge ekyali waggulu w’omulyango gw’ekibuga n’akaaba, era yagenda agamba nti: “Abusaalomu omwana wange! Omwana wange! Abusaalomu omwana wange! Kale singa nze nfudde ggwe n’otofa. Abusaalomu omwana wange; omwana wange!”
17  Awo Akisoferi n’agamba Abusaalomu nti: “Ka nnonde abasajja 12,000, ŋŋende mpondere Dawudi ekiro kino.
2  Nja kumutuukako ng’akooye era ng’aweddemu amaanyi, mmukube entiisa; abantu bonna abali naye bajja kudduka, era nja kutta kabaka yekka.
3  Awo nja kukomyawo abantu bonna gy’oli. Okudda kw’abantu bonna kwesigamye ku ekyo ekinaatuuka ku muntu gw’onoonya. Awo abantu bonna bajja kuba mu mirembe.”
4  Ekiteeso ekyo kyali kirungi eri Abusaalomu n’abakadde ba Isirayiri bonna.
5  Naye Abusaalomu n’agamba nti: “Muyite ne Kusaayi Omwaluki, tuwulire naye ky’agamba.”
6  Awo Kusaayi n’agenda eri Abusaalomu, Abusaalomu n’amugamba nti: “Akisoferi agambye bw’ati ne bw’ati. Tukole nga bw’agambye? Bwe kitaba bwe kityo, ggwe tubuulire kye tuba tukola.”
7  Awo Kusaayi n’agamba Abusaalomu nti: “Amagezi Akisoferi g’akuwadde ku mulundi guno si malungi!”
8  Kusaayi era n’agamba nti: “Omanyi bulungi nti kitaawo n’abasajja be ba maanyi, era nti bakambwe nnyo ng’eddubu eribuliddwako abaana baalyo ku ttale. Ate era kitaawo mulwanyi muzira, era tajja kusula na bantu.
9  Mu kiseera kino yeekwese mu emu ku mpuku oba mu kifo ekirala; era bw’anaaba nga y’asoose okubalumba, abanaakiwulira bajja kugamba nti, ‘Abantu abagoberera Abusaalomu bawanguddwa!’
10  N’omusajja omuzira alina omutima ng’ogw’empologoma, omutima gwe gujja kusaanuuka olw’okutya, kubanga Abayisirayiri bonna bamanyi nti kitaawo musajja wa maanyi, era nti n’abo abali naye basajja bazira.
11  Naye nze amagezi ge mpa ge gano: Kuŋŋaanya Abayisirayiri bonna okuva e Ddaani okutuuka e Beeru-seba, nga bangi nnyo ng’omusenyu oguli ku lubalama lw’ennyanja, obakulembere mugende mulwane.
12  Tujja kumulumba yonna gy’anaaba, tumugweko ng’omusulo bwe gugwa ku ttaka; ye n’abasajja abali naye tewajja kubaawo n’omu awonawo.
13  Bw’anaabaako ekibuga ky’addukiramu, Abayisirayiri bonna bajja kuleeta emiguwa mu kibuga ekyo, era tujja kukiwalula tukitwale mu kiwonvu, waleme kusigalawo wadde akayinja.”
14  Awo Abusaalomu n’abasajja ba Isirayiri bonna ne bagamba nti: “Amagezi ga Kusaayi Omwaluki gasinze aga Akisoferi!” Yakuwa yali amaliridde okulemesa amagezi ga Akisoferi wadde nga gaali malungi, Yakuwa asobole okuleetera Abusaalomu emitawaana.
15  Oluvannyuma Kusaayi yagamba Zadooki ne Abiyasaali bakabona nti: “Amagezi Akisoferi g’awadde Abusaalomu n’abakadde ba Isirayiri gabadde bwe gati ne bwe gati, ate nze amagezi ge mbawadde gabadde bwe gati ne bwe gati.
16  Kale nno muweereze mangu Dawudi obubaka mumulabule nti: ‘Ekiro kino tosula ku misomoko egy’omu ddungu, naye somoka omugga, si kulwa nga kabaka n’abantu bonna abali naye basaanyizibwawo.’”
17  Yonasaani ne Akimaazi baali babeera bweru wa kibuga okumpi ne Eni-rogeri, nga tebaagala kulabibwa muntu yenna. Awo omuwala omuweereza n’agenda n’ababuulira byonna, ne bagenda ne bategeeza Kabaka Dawudi.
18  Naye waaliwo omuvubuka eyabalaba n’abuulira Abusaalomu. Awo bombi ne bagenda mangu ne batuuka ku nnyumba y’omusajja omu mu Bakulimu, eyalina oluzzi mu luggya lwe, ne bakka omwo.
19  Oluvannyuma mukazi w’omusajja oyo n’addira olugoye n’abikka ku luzzi, n’aluyiwako lwonna emmere ey’empeke ensekule; era tewali n’omu eyakimanya.
20  Awo abaweereza ba Abusaalomu ne bajja ew’omukazi oyo ne bamubuuza nti: “Akimaazi ne Yonasaani bali ludda wa?” Omukazi n’abaddamu nti: “Bayise wano ne bagenda ku mugga.” Abasajja ne babanoonya naye ne batabalaba, bwe batyo ne baddayo e Yerusaalemi.
21  Abasajja bwe baagenda, ne bava mu luzzi ne bagenda ne bategeeza Kabaka Dawudi. Baamugamba nti: “Muyimuke musomoke mangu omugga, kubanga Akisoferi agambye bw’ati ne bw’ati.”
22  Amangu ago Dawudi n’abantu bonna abaali naye ne bayimuka ne basomoka Omugga Yoludaani. Obudde we bwakeerera, bonna baali bamaze okusomoka Omugga Yoludaani.
23  Akisoferi bwe yalaba ng’amagezi ge tebagagoberedde, n’ateeka amatandiiko ku ndogoyi ye, n’agenda mu nnyumba ye mu kibuga ky’ewaabwe. Bwe yamala okubaako ebiragiro by’awa ab’omu nnyumba ye, ne yeetuga. Bw’atyo n’afa, era ne bamuziika mu kifo gye baaziika bajjajjaabe.
24  Awo Dawudi n’agenda e Makanayimu, era Abusaalomu n’asomoka Yoludaani ng’ali n’abasajja ba Isirayiri bonna.
25  Abusaalomu yafuula Amasa omukulu w’eggye mu kifo kya Yowaabu; Amasa yali mutabani w’omusajja Omuyisirayiri eyali ayitibwa Isira, eyeegatta ne Abbigayiri muwala wa Nakasi, muganda wa Zeruyiya, nnyina wa Yowaabu.
26  Abayisirayiri ne Abusaalomu baasiisira mu kitundu ky’e Gireyaadi.
27  Dawudi olwatuuka e Makanayimu, Sobi mutabani wa Nakasi ow’e Labba eky’Abaamoni, ne Makiri mutabani wa Ammiyeri ow’e Lo-debali, ne Baluzirayi Omugireyaadi ow’e Logerimu,
28  ne baleeta ebitanda, bbenseni, ebibya eby’ebbumba, eŋŋaano, ssayiri, obuwunga, emmere ey’empeke ensiike, ebijanjaalo, empindi, empokya ensiike,
29  omubisi gw’enjuki, omuzigo, endiga, n’amata g’ente aga bbongo. Ebyo byonna baabireetera Dawudi n’abantu abaali naye babirye, kubanga baagamba nti: “Abantu balumwa enjala n’ennyonta, era bakooyedde mu ddungu.”
9  Awo Dawudi n’agamba nti: “Waliwo omuntu yenna eyasigalawo ku b’omu nnyumba ya Sawulo, mmulage okwagala okutajjulukuka ku lwa Yonasaani?”
2  Waaliwo omuweereza w’ab’ennyumba ya Sawulo eyali ayitibwa Ziba. Awo ne bamuyita n’agenda eri Dawudi, Dawudi n’amubuuza nti: “Ggwe Ziba?” N’addamu nti: “Ye nze omuweereza wo.”
3  Kabaka era n’amubuuza nti: “Waliwo omuntu yenna eyasigalawo ku b’omu nnyumba ya Sawulo, mmulage okwagala kwa Katonda okutajjulukuka?” Ziba n’addamu kabaka nti: “Wakyaliwo mutabani wa Yonasaani eyalemala ebigere byombi.”
4  Kabaka n’amubuuza nti: “Ali ludda wa?” Ziba n’addamu Kabaka nti: “Ali Lo-debali mu nnyumba ya Makiri mutabani wa Ammiyeri.”
5  Amangu ago Kabaka Dawudi n’amutumya n’amuggya e Lo-debali mu nnyumba ya Makiri mutabani wa Ammiyeri.
6  Mefibosesi mutabani wa Yonasaani bwe yatuuka eri Dawudi, n’avunnama era ne yeeyala wansi. Dawudi n’amugamba nti: “Mefibosesi!” Mefibosesi n’addamu nti: “Nzuuno omuweereza wo.”
7  Dawudi n’amugamba nti: “Totya, kubanga nja kukulaga okwagala okutajjulukuka ku lwa Yonasaani kitaawo; nja kukuddiza ettaka lyonna erya jjajjaawo Sawulo, era ojja kuliiranga ku mmeeza yange.”
8  Awo Mefibosesi n’avunnama n’agamba nti: “Nze ani omuweereza wo? Nze ani gw’olowoozezzaako, nze alinga embwa enfu?”
9  Kabaka n’atumya Ziba, omuweereza wa Sawulo, n’amugamba nti: “Ebintu byonna ebyali ebya Sawulo n’ennyumba ye yonna mbiwadde muzzukulu wa mukama wo.
10  Ggwe n’abaana bo n’abaweereza bo mujja kumulimiranga, era emmere gye munaakungulanga mujja kugiwanga abantu ba muzzukulu wa mukama wo. Naye Mefibosesi, muzzukulu wa mukama wo, ajja kuliiranga ku mmeeza yange.” Ziba yalina abaana ab’obulenzi 15 n’abaweereza 20.
11  Ziba n’agamba kabaka nti: “Omuweereza wo ajja kukola byonna mukama wange kabaka by’amulagidde.” Bw’atyo Mefibosesi n’aliiranga ku mmeeza ya Dawudi ng’omu ku baana ba kabaka.
12  Mefibosesi naye yalina mutabani we omuto eyali ayitibwa Mikka, era abo bonna abaali babeera mu nnyumba ya Ziba baali baweereza ba Mefibosesi.
13  Mefibosesi yabeeranga mu Yerusaalemi, kubanga yaliiranga ku mmeeza ya kabaka, era yali yalemala ebigere byombi.
7  Kabaka bwe yali ng’akkalidde mu nnyumba ye nga Yakuwa amuwadde ekiwummulo, nga takyatawaanyizibwa balabe be bonna abaali bamwetoolodde,
2  kabaka n’agamba nnabbi Nasani nti: “Laba, nze nsula mu nnyumba ya miti gya ntolokyo naye Essanduuko ya Katonda ow’amazima eri mu weema.”
3  Nasani n’agamba kabaka nti: “Genda okole kyonna ekiri mu mutima gwo, kubanga Yakuwa ali naawe.”
4  Ekiro ekyo Yakuwa n’agamba Nasani nti:
5  “Genda ogambe omuweereza wange Dawudi nti, ‘Bw’ati Yakuwa bw’agamba: “Osaanidde ggwe okunzimbira ennyumba ey’okubeeramu?
6  Sibeerangako mu nnyumba okuva ku lunaku lwe nnaggya abantu ba Isirayiri e Misiri n’okutuusa leero, naye mbaddenga ntambulira mu weema.
7  Ekiseera kyonna kye mmaze nga ntambula ne Isirayiri yonna, waliwo omu ku bakulu b’ebika bya Isirayiri gwe nnalonda okulunda abantu bange, gwe nnali ŋŋambye nti, ‘Lwaki temunzimbidde nnyumba ey’emiti gy’entolokyo?’”’
8  Kale nno gamba omuweereza wange Dawudi nti, ‘Bw’ati Yakuwa ow’eggye bw’agamba: “Nnakuggya ku ttale, olekere awo okulunda endiga ofuuke omukulembeze w’abantu bange Isirayiri.
9  Nja kubeeranga naawe buli gy’onoogendanga, era nja kuzikiriza abalabe bo bonna bave mu maaso go. Ate era erinnya lyo nja kulifuula kkulu, era ojja kuba omu ku bantu abamanyifu ennyo mu nsi.
10  Nja kulondera abantu bange Isirayiri ekifo mbateeke omwo, era bajja kubeeranga omwo. Tebajja kuddamu kutawaanyizibwa, era abantu ababi tebajja kuddamu kubabonyaabonya nga bwe baakolanga edda,
11  okuva ku lunaku lwe nnassaawo abalamuzi okukulembera abantu bange Isirayiri. Nja kukuwa ekiwummulo oleme kutawaanyizibwa balabe bo bonna. “‘“Ate era Yakuwa akugambye nti Yakuwa ajja kukuzimbira ennyumba.
12  Bw’olifa n’ogalamizibwa wamu ne bajjajjaabo, ndissaawo ezzadde lyo eririkuddirira, omwana wo kennyini, era ndinyweza obwakabaka bwe.
13  Oyo y’alizimbira erinnya lyange ennyumba, era ndinyweza entebe y’obwakabaka bwe emirembe n’emirembe.
14  Ndiba kitaawe, era naye aliba mwana wange. Bw’alisobya, ndimukangavvula n’omuggo gw’abantu era n’embooko z’abaana b’abantu.
15  Okwagala kwange okutajjulukuka tekulimuggibwako nga bwe nnakuggya ku Sawulo, gwe nnaggya mu maaso go.
16  Ennyumba yo n’obwakabaka bwo biriba binywevu emirembe n’emirembe mu maaso go; era entebe yo ey’obwakabaka erinywezebwa emirembe n’emirembe.”’”
17  Awo Nasani n’ategeeza Dawudi ebigambo ebyo byonna n’okwolesebwa okwo kwonna.
18  Awo Kabaka Dawudi n’ayingira n’atuula mu maaso ga Yakuwa n’agamba nti: “Nze ani, Ai Yakuwa Mukama Afuga Byonna? Era ennyumba yange kye ki ggwe okunkolera bino byonna?
19  Tokomye ku ekyo, Ai Yakuwa Mukama Afuga Byonna, naye oyogedde ne ku nnyumba y’omuweereza wo bw’eneeba ne mu biseera eby’omu maaso eyo; era kino kiragiro ekiweereddwa abantu bonna, Ai Yakuwa Mukama Afuga Byonna.
20  Kiki ekirala omuweereza wo Dawudi ky’ayinza okukugamba, ng’ate ommanyi bulungi, Ai Yakuwa Mukama Afuga Byonna?
21  Ku lw’ekigambo kyo, era nga bw’osiimye, okoze ebintu bino byonna eby’ekitalo, era n’obimanyisa omuweereza wo.
22  Eyo ye nsonga lwaki ogulumizibwa nnyo, Ai Yakuwa Mukama Afuga Byonna. Tewali alinga ggwe, era teri Katonda okuggyako ggwe; ebyo byonna bye tuwulidde n’amatu gaffe bikikakasa kino.
23  Ggwanga ki eddala ku nsi eriringa abantu bo Isirayiri? Wagenda n’obanunula n’obafuula abantu bo, ne weekolera erinnya ng’obakolera ebintu eby’ekitalo era eby’entiisa. Wagoba amawanga ne bakatonda baago ku lw’abantu bo be weenunulira okuva e Misiri.
24  Abayisirayiri wabafuula bantu bo emirembe n’emirembe, era ggwe, Ai Yakuwa, ofuuse Katonda waabwe.
25  “Kaakano Ai Yakuwa Katonda, ky’osuubizza omuweereza wo n’ennyumba ye kituukirize emirembe n’emirembe, era okole nga bw’osuubizza.
26  Erinnya lyo ka ligulumizibwe emirembe n’emirembe, abantu balyoke bagambe nti, ‘Yakuwa ow’eggye ye Katonda wa Isirayiri,’ era ennyumba ya Dawudi omuweereza wo k’enywezebwe mu maaso go.
27  Kubanga ggwe Yakuwa ow’eggye Katonda wa Isirayiri, olina ky’obikkulidde omuweereza wo, bw’ogambye nti, ‘Ndikuzimbira ennyumba.’ Eyo ye nsonga lwaki omuweereza wo afunye obuvumu okusaba essaala eno.
28  Ai Yakuwa Mukama Afuga Byonna, ggwe Katonda ow’amazima, era ebigambo byo bya mazima, era osuubizza omuweereza wo ebintu bino ebirungi.
29  N’olwekyo wa ennyumba y’omuweereza wo omukisa, era k’ebeerewo emirembe n’emirembe mu maaso go; kubanga ggwe, Ai Yakuwa Mukama Afuga Byonna, osuubizza era olw’omukisa gwo ennyumba y’omuweereza wo k’ebeere n’omukisa emirembe n’emirembe.”
23  Bino bye bigambo bya Dawudi ebyasembayo: “Ebigambo bya Dawudi mutabani wa Yese,Era ebigambo by’omusajja ow’amaanyi eyagulumizibwa,Katonda wa Yakobo gwe yafukako amafuta,Omuyimbi omulungi ow’ennyimba za Isirayiri.
2  Omwoyo gwa Yakuwa gwayogera okuyitira mu nze;Ekigambo kye kyali ku lulimi lwange.
3  Katonda wa Isirayiri yayogera;Olwazi lwa Isirayiri lwaŋŋamba nti,‘Oyo afuga abantu bw’aba omutuukirivu,Era bw’afuga ng’atya Katonda,
4  Obufuzi bwe buba ng’ekitangaala eky’oku makya ng’omusana gwaka,Ku makya nga teri bire. Buba ng’ekitangaala oluvannyuma lw’enkuba okutonnya,Ekireetera omuddo okumera.’
5  Ennyumba yange si bw’etyo bw’eri mu maaso ga Katonda? Kubanga akoze nange endagaano ey’olubeerera,Esengekeddwa bulungi era nnywevu. Kubanga endagaano eyo bwe bulokozi bwange obwa nnamaddala era lye ssanyu lyange,Eyo si ye nsonga lwaki ajja kugituukiriza?
6  Naye abantu abatalina mugaso bonna bakasukibwa eri ng’obuti obw’amaggwa,Kubanga tebusobola kukwatibwa na ngalo.
7  Omuntu abukwatakoAlina okuba ng’alina ekyuma n’olunyago lw’effumu,Era bulina okwokebwa omuliro ne busaanawo mu kifo we buba buli.”
8  Gano ge mannya g’abalwanyi ba Dawudi abazira: Yosebu-basusebesi Omutakemoni ye yali omukulu w’abasatu. Lumu yatta abasajja 800 ng’akozesa effumu lye.
9  Eyali amuddirira yali Eriyazaali mutabani wa Dodo, mutabani wa Akoki, omu ku balwanyi abasatu abazira abaali ne Dawudi nga basoomooza Abafirisuuti. Abafirisuuti baali bakuŋŋaanidde eyo okulwana n’Abayisirayiri, naye Abayisirayiri bwe badduka,
10  Eriyazaali yalemerawo n’atta Abafirisuuti okutuusa omukono gwe lwe gwakoowa era n’engalo ze ne zisannyalala olw’okukwata ekitala. Bw’atyo Yakuwa n’awa abantu be obuwanguzi obw’amaanyi ku lunaku olwo, era abantu ne bamugoberera ne banyaga ebintu by’abo abaali battiddwa.
11  Eyali amuddirira yali Samma mutabani wa Agee Omukalali. Lumu Abafirisuuti baakuŋŋaanira e Leki awaali omusiri gw’empindi, abantu ne badduka Abafirisuuti.
12  Kyokka ye Samma yayimirira wakati mu musiri, n’agutaakiriza, n’atta Abafirisuuti, bw’atyo Yakuwa n’awa abantu be obuwanguzi obw’amaanyi.
13  Abasatu ku bakulu 30 baaserengeta eri Dawudi mu mpuku y’e Adulamu mu kiseera eky’amakungula, ng’ekibinja ky’Abafirisuuti kisiisidde mu Kiwonvu ky’Abaleefa.
14  Mu kiseera ekyo Dawudi yali mu kifo ekizibu okutuukamu, ng’enkambi y’Abafirisuuti eri mu Besirekemu.
15  Awo Dawudi n’agamba nti: “Mpulira njoya okunywa ku mazzi ag’omu luzzi oluli ku mulyango gwa Besirekemu!”
16  Awo abasajja abasatu abazira ne bawaguza ne bayingira mu lusiisira lw’Abafirisuuti ne basena amazzi mu luzzi olwali ku mulyango gwa Besirekemu ne bagatwalira Dawudi; naye Dawudi n’agaana okuganywa, wabula n’agafuka eri Yakuwa.
17  Yagamba nti: “Kikafuuwe, Ai Yakuwa, nze okukola kino! Ddala nnywe omusaayi gw’abasajja bano abatadde obulamu bwabwe mu kabi nga bagenda okugakima?” Bw’atyo n’agaana okuganywa. Ebyo bye bintu abasajja be abalwanyi abasatu abazira bye baakola.
18  Abisaayi muganda wa Yowaabu mutabani wa Zeruyiya ye yali omukulu w’abasatu abalala; yatta abasajja 300 ng’akozesa effumu lye, era naye yali mwatiikirivu ng’abasatu.
19  Wadde nga yali wa kitiibwa okusinga bali abasatu, era nga ye yali omukulu waabwe, teyatuuka ku ssa ly’abasatu abasooka.
20  Benaya mutabani wa Yekoyaada yali musajja muzira, eyakola ebintu eby’obuzira bingi mu Kabuzeeri. Yatta batabani ba Aliyeri ow’e Mowaabu ababiri, era lumu yakka mu kinnya mu kiseera eky’omuzira, n’atta empologoma.
21  Ate era yatta omusajja Omumisiri eyali omuwagguufu ennyo. Wadde ng’Omumisiri oyo yali akutte effumu, Benaya yagenda gy’ali ng’alina muggo n’asika effumu mu mukono gwe n’alimuttisa.
22  Ebyo bye bintu Benaya mutabani wa Yekoyaada bye yakola, era yali mwatiikirivu ng’abalwanyi abasatu abazira.
23  Wadde nga yali wa kitiibwa n’okusinga amakumi asatu, teyatuuka ku ssa ly’abasatu bali. Kyokka Dawudi yamulonda okuba omukulu w’abakuumi be.
24  Asakeri muganda wa Yowaabu yali omu ku makumi asatu: Erukanani mutabani wa Dodo ow’e Besirekemu,
25  Samma Omukalodi, Erika Omukalodi,
26  Kerezi Omupereti, Ira mutabani wa Ikkesi Omutekowa,
27  Abi-yezeri Omwanasosi, Mebunnayi Omukusa,
28  Zalumoni Omwakoki, Makalayi Omunetofa,
29  Kerebu mutabani wa Bbaana Omunetofa, Ittayi mutabani wa Libayi ow’e Gibeya eky’Ababenyamini,
30  Benaya Omupirasoni, Kiddayi ow’omu biwonvu by’e Gaasi,
31  Abi-aluboni Omwalaba, Azumavesi Omubakulimu,
32  Eriyaba Omusaaluboni, batabani ba Yaseni, Yonasaani,
33  Samma Omukalali, Akiyamu mutabani wa Salali Omukalali,
34  Erifereti mutabani wa Akasubayi omwana w’Omumaakasi, Eriyaamu mutabani wa Akisoferi Omugiiro,
35  Kezulo Omukalumeeri, Paalayi Omwalabi,
36  Igali mutabani wa Nasani ow’e Zoba, Bani Omugaadi,
37  Zereki Omwamoni, Nakalayi Omubeerosi eyasitulanga eby’okulwanyisa bya Yowaabu mutabani wa Zeruyiya,
38  Ira Omuyisuli, Galebu Omuyisuli,
39  ne Uliya Omukiiti; bonna awamu baali 37.
22  Dawudi yayimbira Yakuwa oluyimba luno ku lunaku Yakuwa lwe yamununula mu mukono gw’abalabe be bonna ne mu mukono gwa Sawulo.
2  Yagamba nti: “Yakuwa lwe lwazi lwange era kye kigo kyange; y’annunula.
3  Katonda wange lwe lwazi lwange mwe nzirukira,Ye ngabo yange era lye jjembe lyange ery’obulokozi; kye kiddukiro kyange,Kye kifo mwe nzirukira, era ye mulokozi wange; ggwe omponya ebikolwa eby’obukambwe.
4  Nkoowoola Yakuwa, oyo agwanidde okutenderezebwa,Era nja kununulibwa mu mukono gw’abalabe bange.
5  Amayengo g’okufa ganneetooloola;Abantu abatalina mugaso abalinga mukoka ow’amaanyi bantiisa.
6  Emiguwa gy’emagombe gyanneezingirira;Ebyambika by’okufa byanjolekera.
7  Mu nnaku yange nnakoowoola Yakuwa,Nnakoowoola Katonda wange. Yawulira eddoboozi lyange ng’ali mu yeekaalu ye,Era amatu ge gaawulira okuwanjaga kwange.
8  Ensi yatandika okukankana n’okuyuuguuma;Emisingi gy’eggulu gyakankana;Gyakankana kubanga yali asunguwadde.
9  Omukka gwava mu nnyindo ze,Omuliro ogusaanyaawo gwava mu kamwa ke;Amanda agamemuka gaava w’ali.
10  Yassa eggulu ng’akka,Era ekire ekikutte kyali wansi w’ebigere bye.
11  Yeebagala kerubi n’ajja ng’abuuka mu bbanga. Yalabibwa ng’ali ku biwaawaatiro by’ekitonde eky’omwoyo.
12  Awo ne yeebikka ekizikiza,Era yali yeetooloddwa ebire ebikutte era ebijjudde amazzi.
13  Mu kwakaayakana okwali mu maaso ge mwali muvaamu amanda agaaka ennyo.
14  Awo Yakuwa n’awuluguma ng’ayima mu ggulu;Eddoboozi ly’Oyo Asingayo Okuba Waggulu ne liwulirwa.
15  Yalasa obusaale bwe n’abasaasaanya;Yasindika okumyansa n’abatabulatabula.
16  Entobo z’ennyanja zaalabika;Emisingi gy’ensi gyeyerula olw’okuboggola kwa Yakuwa,Olw’okubwatuka kw’omukka ogw’omu nnyi ndo ze.
17  Yayima waggulu n’agolola omukono gwe,N’ankwata n’anzigya mu mazzi amawanvu.
18  Yannunula mu mukono gw’omulabe wange ow’amaanyi,Yannunula mu mukono gw’abo abatanjagala era abaali bansinga amaanyi.
19  Bannumba ku lunaku lwe nnali mu buzibu,Naye Yakuwa yannyamba.
20  Yantwala mu kifo omutali kabi;Yannunula kubanga yali asiima bye nkola.
21  Yakuwa ampa empeera okusinziira ku butuukirivu bwange;Ampa empeera olw’okuba siriiko musango.
22  Kubanga ntambulidde mu makubo ga Yakuwa,Era ekibi eky’okuva ku Katonda wange sikikoze.
23  Amateeka ge gonna gali mu maaso gange;Sijja kuva ku biragiro bye.
24  Nja kusigala nga siriiko kya kunenyezebwa mu maaso ge,Era nja kwewala okwonoona.
25  Yakuwa k’ampe empeera olw’okuba ndi mutuukirivu;Siriiko musango mu maaso ge.
26  Eri omwesigwa naawe oba mwesigwa;Eri oyo ataliiko kya kunenyezebwa, ow’amaanyi, naawe olaga nti toliiko kya kunenyezebwa;
27  Eri omulongoofu olaga nti oli mulongoofu,Naye eri atali mugolokofu olaga nti oli mugezi nnyo.
28  Olokola abawombeefu,Naye ab’amalala obatunuulira bubi era obatoowaza.
29  Ggwe ttaala yange, Ai Yakuwa;Yakuwa y’afuula ekizikiza kyange ekitangaala.
30  Bw’onnyamba nsobola okulwanyisa ekibinja ky’abazigu;Olw’amaanyi ga Katonda nsobola okulinnya bbugwe.
31  Ekkubo lya Katonda ow’amazima lyatuukirira;Ebigambo bya Yakuwa birongoofu. Ngabo eri abo bonna abamufuula ekiddukiro kyabwe.
32  Ani Katonda okuggyako Yakuwa? Era ani lwazi okuggyako Katonda waffe?
33  Katonda ow’amazima kye kigo kyange ekinywevu,Era ajja kutereereza ddala ekkubo lyange,
34  Ebigere byange abifuula ng’eby’empeewo;Ansobozesa okuyimirira ku bifo ebigulumivu.
35  Ayigiriza emikono gyange okulwana entalo;Emikono gyange gisobola okuweta omutego ogw’ekikomo.
36  Ompa engabo yo ey’obulokozi,Era obwetoowaze bwo bunfuula wa kitiibwa.
37  Ebigere byange obigaziyiriza ekkubo;Ebigere byange tebijja kuseerera.
38  Nja kuwondera abalabe bange mbasaanyeewo;Sijja kudda okutuusa nga basaanyeewo.
39  Nja kubazikiriza mbabetente baleme okusituka;Bajja kugwa mbalinnyeko.
40  Ojja kumpa amaanyi nnwane olutalo;Ojja kuleetera abalabe bange okugwa mu maaso gange.
41  Ojja kuleetera abalabe bange okunziruka;Abo abankyawa nja kubamalawo.
42  Bawanjaga, naye tewali abataasa;Bakaabirira ne Yakuwa, naye tabaddamu.
43  Nja kubasekulasekula bafuuke ng’enfuufu y’ensi;Nja kubabetenta mbalinnyirire ng’ebisooto eby’omu nguudo.
44  Ojja kumponya okwemulugunya kw’abantu bange. Ojja kunkuuma nkulembere amawanga;Eggwanga lye simanyi lijja kumpeereza.
45  Abagwira bajja kujja gye ndi nga bakankana;Bye banaawulira ebinkwatako bijja kubaleetera okuŋŋondera.
46  Abagwira bajja kuggwaamu amaanyi;Bajja kuva mu bigo byabwe bajje nga bakankana.
47  Yakuwa mulamu! Olwazi lwange lutenderezebwe! Katonda wange, olwazi olundokola, agulumizibwe.
48  Katonda ow’amazima awoolera eggwanga ku lwange;Assa amawanga wansi w’obuyinza bwange;
49  Annunula mu mukono gw’abalabe bange. Onsitula n’onteeka waggulu w’abo abannwanyisa;Omponya omuntu akola eby’obukambwe.
50  Kyennaava nkwebaza mu mawanga, Ai Yakuwa,Era nnaayimbiranga erinnya lyo ennyimba ez’okutendereza:
51  Alokola kabaka gwe yalonda;Alaga gwe yafukako amafuta okwagala okutajjulukuka,Akulaga Dawudi n’ezzadde lye emirembe gyonna.”
6  Dawudi era n’akuŋŋaanya abalwanyi bonna ab’omu Isirayiri abasingayo obulungi, abasajja 30,000.
2  Awo Dawudi n’abantu bonna abaali naye ne bagenda e Bbaale-yuda okuggyayo Essanduuko ya Katonda ow’amazima; mu maaso g’Essanduuko eyo abantu we bakoowoolera erinnya lya Yakuwa ow’eggye, atuula waggulu wa bakerubi.
3  Kyokka Essanduuko ya Katonda ow’amazima baagitambuliza ku kigaali ekipya nga bagiggya mu nnyumba ya Abinadaabu eyali ku lusozi; era batabani ba Abinadaabu, Uzza ne Akiyo, be baali abagoba b’ekigaali ekyo ekipya.
4  Bwe batyo ne baggya Essanduuko ya Katonda ow’amazima mu nnyumba ya Abinadaabu eyali ku lusozi, era Akiyo yali akulembeddemu Essanduuko.
5  Dawudi n’ab’ennyumba ya Isirayiri yonna baali bajaganya mu maaso ga Yakuwa nga bakuba ebivuga ebya buli ngeri eby’emiti gy’emiberosi, entongooli, ebivuga eby’enkoba ebirala, obugoma obutono, ensaasi, n’ebitaasa.
6  Naye bwe baatuuka ku gguuliro lya Nakoni, Uzza n’agolola omukono gwe n’akwata Essanduuko ya Katonda ow’amazima kubanga ente zaali zigenda kugisuula.
7  Awo obusungu bwa Yakuwa ne bubuubuukira Uzza, Katonda ow’amazima n’amuttira awo olw’obutawa tteeka lya Katonda kitiibwa, n’afiira awo okumpi n’Essanduuko ya Katonda ow’amazima.
8  Dawudi n’asunguwala olw’okuba obusungu bwa Yakuwa bwali bubuubuukidde Uzza, era ekifo ekyo ne kituumibwa Pereezi-uzza n’okutuusa leero.
9  Dawudi yatya nnyo Yakuwa ku lunaku olwo, era n’agamba nti: “Essanduuko ya Yakuwa eneetwalibwa etya gye mbeera?”
10  Dawudi n’atayagala kutwala Ssanduuko ya Yakuwa mu Kibuga kya Dawudi gye yali abeera. Naye n’agitwala mu nnyumba ya Obedi-edomu Omugitti.
11  Essanduuko ya Yakuwa yabeera mu nnyumba ya Obedi-edomu Omugitti okumala emyezi esatu, era Yakuwa n’awa Obedi-edomu n’ab’omu nnyumba ye bonna emikisa.
12  Awo ne bategeeza Kabaka Dawudi nti: “Yakuwa awadde ennyumba ya Obedi-edomu n’ebibye byonna omukisa olw’Essanduuko ya Katonda ow’amazima.” Awo Dawudi n’agenda n’aggya Essanduuko ya Katonda ow’amazima mu nnyumba ya Obedi-edomu n’agitwala mu Kibuga kya Dawudi ng’ajaganya.
13  Abaali basitudde Essanduuko ya Yakuwa bwe baali baakatambulako ebigere mukaaga, Dawudi n’asaddaaka ente ennume n’ennyana engevvu.
14  Dawudi n’azina n’amaanyi ge gonna mu maaso ga Yakuwa, era yali ayambadde efodi eya kitaani.
15  Dawudi n’ab’ennyumba ya Isirayiri yonna ne batwala Essanduuko ya Yakuwa nga bakuba emizira era nga bafuuwa eŋŋombe.
16  Naye Essanduuko ya Yakuwa bwe yatuuka mu Kibuga kya Dawudi, Mikali muwala wa Sawulo n’alingiza mu ddirisa n’alaba Kabaka Dawudi ng’abuukabuuka era ng’azinira mu maaso ga Yakuwa, n’amunyooma mu mutima gwe.
17  Bwe batyo ne baleeta Essanduuko ya Yakuwa ne bagiteeka mu kifo kyayo mu weema Dawudi gye yali agisimbidde. Awo Dawudi n’awaayo eri Yakuwa ebiweebwayo ebyokebwa ne ssaddaaka ez’emirembe.
18  Dawudi bwe yamala okuwaayo ebiweebwayo ebyokebwa ne ssaddaaka ez’emirembe, n’ayagaliza abantu emikisa mu linnya lya Yakuwa ow’eggye.
19  Ate era yagabira abantu bonna, ekibiina kyonna ekya Isirayiri eby’okulya. Buli musajja na buli mukazi yamuwa omugaati omwetooloovu, ekitole ky’entende, n’ekitole ky’ezzabbibu enkalu, oluvannyuma buli omu n’addayo ewuwe.
20  Dawudi bwe yaddayo ewuwe okwagaliza ab’omu nnyumba ye emikisa, Mikali muwala wa Sawulo n’afuluma okumusisinkana n’amugamba nti: “Nga kabaka wa Isirayiri yeewadde ekitiibwa kingi olwa leero, bwe yeebikkulidde mu maaso g’abazaana b’abaweereza be, ng’omu ku basajja abasirusiru bwe yeebikkula mu lujjudde!”
21  Awo Dawudi n’agamba Mikali nti: “Njagulizza mu maaso ga Yakuwa eyannonda mu kifo ky’okulonda kitaawo n’ab’ennyumba ye bonna, era eyannonda okukulembera abantu ba Yukuwa Abayisirayiri. N’olwekyo nja kujaguliza mu maaso ga Yakuwa,
22  era nja kwetoowaza n’okusingako awo mbeere wa wansi ne mu maaso gange nze kennyini. Naye abazaana b’oyogeddeko bajja kunzisaamu ekitiibwa.”
23  Mikali muwala wa Sawulo n’atazaala mwana okutuusa lwe yafa.
21  Awo ne wabaawo enjala ey’amaanyi mu nnaku za Dawudi okumala emyaka esatu egy’omuddiriŋŋanwa, bw’atyo Dawudi ne yeebuuza ku Yakuwa, era Yakuwa n’amugamba nti: “Sawulo n’ab’omu nnyumba ye baliko omusango gw’okuyiwa omusaayi, kubanga yatta Abagibiyoni.”
2  Kabaka n’ayita Abagibiyoni n’ayogera nabo. (Abagibiyoni tebaali Bayisirayiri, wabula baali Baamoli abaasigalawo, era Abayisirayiri baali baabalayirira obutabatta, kyokka Sawulo n’abatta olw’okuba yali akwatiddwa obuggya ku lw’abantu ba Isirayiri ne Yuda.)
3  Dawudi n’agamba Abagibiyoni nti: “Kiki kye mba mbakolera, era mutango ki gwe mba mbawa, mulyoke musabire obusika bwa Yakuwa omukisa?”
4  Abagibiyoni ne bamuddamu nti: “Tetusaba ffeeza oba zzaabu olw’ebyo Sawulo n’ab’ennyumba ye bye baatukola, era tetusobola kutta muntu yenna mu Isirayiri.” Dawudi n’abagamba nti: “Kyonna kye muŋŋamba nja kukibakolera.”
5  Awo ne bagamba kabaka nti: “Omusajja eyatuzikiriza era eyakola olukwe okutusaanyaawo tuleme kubeera wantu wonna mu Isirayiri—
6  ka tuweebwe abaana be musanvu. Tujja kuwanika emirambo gyabwe mu maaso ga Yakuwa e Gibeya ekya Sawulo, Yakuwa gwe yalonda okuba kabaka.” Kabaka n’abagamba nti: “Nja kubabawa.”
7  Naye kabaka yasaasira Mefibosesi mutabani wa Yonasaani omwana wa Sawulo, olw’ekirayiro Dawudi ne Yonasaani mutabani wa Sawulo kye baakola mu maaso ga Yakuwa.
8  Awo Kabaka n’atwala Alumoni ne Mefibosesi, abaana ab’obulenzi ababiri Lizupa muwala wa Aya be yazaalira Sawulo, n’abaana ab’obulenzi abataano Mikali muwala wa Sawulo be yazaalira Aduliyeri mutabani wa Baluzirayi Omumekolasi.
9  Awo n’abawaayo eri Abagibiyoni, ne bawanika emirambo gyabwe ku lusozi mu maaso ga Yakuwa. Bonna omusanvu baafiira wamu; battibwa mu nnaku ezaasooka ez’amakungula, ku ntandikwa y’amakungula ga ssayiri.
10  Awo Lizupa muwala wa Aya n’addira ekibukutu n’akyeyalira ku lwazi okuva ku ntandikwa y’amakungula okutuusa enkuba lwe yatonnya n’ekuba emirambo egyo; teyaganya binyonyi bya mu bbanga kugigwako emisana wadde ensolo z’omu nsiko okugisemberera ekiro.
11  Dawudi n’ategeezebwa ebyo Lizupa omuzaana wa Sawulo, muwala wa Aya, kye yali akoze.
12  Bw’atyo Dawudi n’agenda n’aggya amagumba ga Sawulo n’aga Yonasaani mutabani we ku bakulembeze b’omu Yabesi-gireyaadi, abaali bagabbye mu kibangirizi ekya lukale eky’ekibuga Besu-sani, Abafirisuuti gye baali bawanise emirambo gyabwe ku lunaku Abafirisuuti lwe batta Sawulo e Girubowa.
13  Yaggyayo amagumba ga Sawulo n’amagumba ga Yonasaani mutabani we, era ne bakuŋŋaanya n’amagumba g’abasajja abaali battiddwa.
14  Awo ne baziika amagumba ga Sawulo n’amagumba ga Yonasaani mutabani we mu kitundu kya Benyamini mu Zeera, mu kifo gye baaziika kitaawe Kiisi. Bwe baamala okukola byonna kabaka bye yali alagidde, Katonda n’awulira okwegayirira kwabwe okukwata ku nsi.
15  Abafirisuuti ne baddamu okulwana n’Abayisirayiri, Dawudi n’agenda n’abaweereza be ne balwana n’Abafirisuuti, naye Dawudi n’akoowa nnyo.
16  Awo Isubibenobu omu ku bazzukulu b’Abaleefa eyalina effumu erizitowa sekeri 300, ng’akutte n’ekitala ekipya, n’ayagala okutta Dawudi.
17  Amangu ago Abisaayi mutabani wa Zeruyiya n’ajja n’amutaasa, n’atta Omufirisuuti oyo. Awo abasajja ba Dawudi ne bamulayirira nga bagamba nti: “Toddamu kugenda naffe mu lutalo, oleme okuzikiza ettaala ya Isirayiri!”
18  Oluvannyuma lw’ebyo, waabalukawo olutalo nate wakati w’Abayisirayiri n’Abafirisuuti e Gobu. Sibbekayi Omukusa n’atta Safu, omu ku bazzukulu b’Abaleefa.
19  Awo ne wabaawo nate olutalo n’Abafirisuuti e Gobu, Erukanani mutabani wa Yaale-olegimu Omubesirekemu n’atta Goliyaasi Omugitti, eyalina effumu eryalina olunyago olulinga omuti okulukirwa engoye.
20  Awo ne wabaawo nate olutalo mu Gaasi, era waaliyo omusajja omuwagguufu ennyo eyalina engalo 6 ku buli mukono n’obugere 6 ku buli kigere, nga byonna wamu biri 24; oyo naye yali muzzukulu w’Abaleefa.
21  Yasoomoozanga Isirayiri, naye Yonasaani mutabani wa Simeeyi muganda wa Dawudi n’amutta.
22  Abo abana baali bazzukulu b’Abaleefa abaali mu Gaasi, era battibwa Dawudi n’abaweereza be.
13  Abusaalomu mutabani wa Dawudi yalina mwannyina eyali ayitibwa Tamali eyali alabika obulungi ennyo, era Amunoni mutabani wa Dawudi yamwegomba.
2  Amunoni yennyamira nnyo n’atuuka n’okulwala olwa mwannyina Tamali, olw’okuba yali mbeerera era nga kyali kizibu eri Amunoni okumukola ekintu kyonna.
3  Amunoni yalina mukwano gwe ayitibwa Yekonadaabu, mutabani wa Simeya, muganda wa Dawudi, era Yekonadaabu yali musajja mugezigezi nnyo.
4  Yekonadaabu n’abuuza Amunoni nti: “Lwaki ggwe mutabani wa kabaka oba mwennyamivu buli ku makya? Mbuulira.” Amunoni n’amuddamu nti: “Nneegomba Tamali mwannyina Abusaalomu, muganda wange.”
5  Yekonadaabu n’amugamba nti: “Galamira ku kitanda kyo weefuule ng’omulwadde. Kitaawo bw’anajja okukulaba, ojja kumugamba nti, ‘Nkusaba ogambe mwannyinaze Tamali ajje andabe era ateekereteekere we ndi emmere eweebwa abalwadde, agimpe ngirye.’”
6  Amunoni n’agalamira ne yeefuula ng’omulwadde, kabaka n’agenda okumulaba. Amunoni n’agamba kabaka nti: “Nkusaba ogambe mwannyinaze Tamali ajje afumbire we ndi obugaati bubiri obuweebwa abalwadde, abumpe mbulye.”
7  Awo Dawudi n’atuma omubaka eri Tamali mu nnyumba, amugambe nti: “Genda ewa mwannyoko Amunoni omuteekereteekere emmere.”
8  Tamali n’agenda mu nnyumba ya mwannyina Amunoni n’amusanga ng’agalamidde. N’addira obuwunga, n’abukanda, n’abukolamu obugaati nga Amunoni alaba, n’abufumba.
9  Oluvannyuma yatwala ekikalango n’amuwa obugaati, naye Amunoni n’agaana okulya era n’agamba nti: “Mugambe abantu bonna bave we ndi bagende!” Awo abantu bonna ne bavaawo.
10  Awo Amunoni n’agamba Tamali nti: “Leeta emmere mu kisenge, ogimpe ngirye.” Tamali n’akwata obugaati bwe yali afumbye n’abutwalira mwannyina Amunoni mu kisenge.
11  Tamali bwe yabumutwalira alye, Amunoni n’amuvumbagira n’amugamba nti: “Mwannyinaze jjangu weebake nange.”
12  Naye Tamali n’amuddamu nti: “Nedda mwannyinaze! Tompeebuula, kubanga ekintu nga kino tekikolebwa mu Isirayiri. Tokola kintu kino eky’obuswavu.
13  Obuswavu obwo nnaabweggyako ntya? Naawe ojja kuba ng’omu ku basajja abasirusiru mu Isirayiri. Nkwegayiridde, yogera ne kabaka, kubanga tajja kugaana kumpaayo gy’oli.”
14  Naye Amunoni teyawuliriza Tamali, era yamusinza amaanyi n’amukwata lwa mpaka ne yeebaka naye.
15  Amunoni n’akyawa nnyo Tamali, era okukyawa kwe yamukyawa ne kuba kwa maanyi nnyo n’okusinga okwegomba kwe yamwegomba. Amunoni n’amugamba nti: “Situka; va wano!”
16  Naye Tamali n’amuddamu nti: “Nedda mwannyinaze; eky’okungobaganya kibi nnyo n’okusinga kino ky’onkoze!” Naye Amunoni teyamuwuliriza.
17  Awo n’ayita omuweereza we n’amugamba nti: “Omuntu ono muggye mu maaso gange omufulumye ebweru osibewo oluggi.”
18  (Tamali yali ayambadde ekyambalo ekirabika obulungi, kubanga bwe batyo bawala ba kabaka embeerera bwe baayambalanga.) Awo omuweereza wa Amunoni n’afulumya Tamali ebweru n’asibawo oluggi.
19  Tamali ne yeeyiwa evvu mu mutwe, n’ayuza ekyambalo ekirabika obulungi kye yali ayambadde, n’ateeka emikono gye ku mutwe, n’agenda ng’akaaba.
20  Awo Abusaalomu mwannyina n’amubuuza nti: “Mwannyoko Amunoni y’akukoze kino? Kale mwannyinaze tobaako gw’okigamba. Oyo mwannyoko. Tokissaako nnyo mwoyo.” Tamali n’abeera eyo mu nnyumba ya Abusaalomu mwannyina nga yeeyawudde ku bantu.
21  Kabaka Dawudi bwe yawulira ebintu ebyo byonna, n’asunguwala nnyo. Naye teyayagala kunyiiza mutabani we Amunoni olw’okuba yali amwagala nnyo, okuva bwe kiri nti ye yali omwana we omubereberye.
22  Abusaalomu teyayogera na Amunoni kigambo kyonna ka kibe kirungi oba kibi; Abusaalomu yali akyaye Amunoni olw’okukwata Tamali mwannyina.
23  Oluvannyuma lw’emyaka ebiri, abaasalanga ebyoya by’endiga za Abusaalomu baali Bbaali-kazoli, ekiri okumpi ne Efulayimu, era Abusaalomu yayita abaana ba kabaka bonna.
24  Awo Abusaalomu n’agenda eri kabaka n’amugamba nti: “Endiga z’omuweereza wo zisalibwako ebyoya. Nsaba kabaka n’abaweereza be bagende nange.”
25  Naye kabaka n’agamba Abusaalomu nti: “Nedda mwana wange. Ffenna bwe tunaagenda tujja kukufuukira mugugu.” Wadde Abusaalomu yamwegayirira nnyo, yagaana okugenda, naye n’amuwa omukisa.
26  Awo Abusaalomu n’agamba nti: “Bw’oba togenda nange, kale nno nkwegayiridde muganda wange Amunoni k’agende naffe.” Kabaka n’amubuuza nti: “Nga lwaki agenda naawe?”
27  Naye Abusaalomu n’amwegayirira nnyo, bw’atyo kabaka n’akkiriza Amunoni n’abaana ba kabaka abalala bonna okugenda naye.
28  Awo Abusaalomu n’alagira abaweereza be nti: “Mwetegereze bulungi; Amunoni omwenge bwe gunaaba gumukutte nga mucamufu, nja kubagamba nti, ‘Mutte Amunoni.’ Olwo nga mumutta! Temutya. Si nze mbalagidde? Mube ba maanyi era bavumu.”
29  Abaweereza ba Abusaalomu ne bakola Amunoni nga Abusaalomu bwe yali abalagidde. Awo abaana bakabaka abalala bonna ne bayimuka buli omu ne yeebagala ennyumbu ye n’adduka.
30  Bwe baali bakyali mu kkubo nga bagenda, Dawudi n’ategeezebwa nti: “Abusaalomu asse abaana ba kabaka bonna, era tewali n’omu awonyeewo.”
31  Kabaka n’ayimuka n’ayuza ebyambalo bye n’agalamira wansi, era abaweereza be bonna baali bayimiridde w’ali nga bayuzizza ebyambalo byabwe.
32  Naye Yekonadaabu mutabani wa Simeya, muganda wa Dawudi, n’amugamba nti: “Mukama wange aleme kulowooza nti basse abaana ba kabaka bonna abato; Amunoni yekka y’afudde. Abusaalomu ye yalagidde kikolebwe, era yakitegeka okuva ku lunaku Amunoni lwe yakwata Tamali mwannyina.
33  Kale mukama wange kabaka aleme kussa birowoozo ku bimugambiddwa nti, ‘Abaana ba kabaka bonna bafudde’; Amunoni yekka y’afudde.”
34  Naye Abusaalomu yali adduse. Awo omukuumi n’ayimusa amaaso n’alengera abantu bangi nga bajja mu luguudo olwamuli emabega, okumpi n’olusozi.
35  Yekonadaabu n’agamba kabaka nti: “Laba! Abaana ba kabaka bakomyewo. Ng’omuweereza wo bw’akugambye, bwe kityo ddala bwe kiri.”
36  Bwe yali yaakamala okwogera, abaana ba kabaka ne bayingira nga batema emiranga, era ne kabaka n’abaweereza be bonna ne bakaaba nnyo.
37  Abusaalomu n’adduka n’agenda ewa Talumaayi mutabani wa Ammikudi, kabaka wa Gesuli. Dawudi n’akungubagira mutabani we okumala ennaku nnyingi.
38  Abusaalomu bwe yaddukira e Gesuli, yabeera eyo okumala emyaka esatu.
39  Oluvannyuma Kabaka Dawudi yawulira ng’ayagala nnyo okugenda eri Abusaalomu, kubanga yali amaze okugumira okufa kwa Amunoni.
14  Awo Yowaabu mutabani wa Zeruyiya n’ategeera nti kabaka omwoyo gwali gumulumira Abusaalomu.
2  Yowaabu n’atumya omukazi omugezigezi okuva e Tekowa, n’amugamba nti: “Weefuule ng’omuntu akungubaga oyambale ebyambalo eby’okukungubaga, era teweesiiga mafuta. Weefuule ng’omukazi akungubagidde ekiseera ekiwanvu.
3  Oluvannyuma ojja kugenda eri kabaka omugambe bw’oti.” Awo Yowaabu n’amugamba ebigambo by’anaayogera.
4  Awo omukazi Omutekowa n’agenda eri kabaka n’avunnama era ne yeeyala wansi n’amugamba nti: “Ai kabaka nnyamba!”
5  Kabaka kwe kumubuuza nti: “Obadde ki?” N’amuddamu nti: “Baze yafa; ndi nnamwandu.
6  Ate era nze omuweereza wo nnalina batabani bange babiri, era abaana abo baalwanira ku ttale. Tewaaliwo abataasa, omu n’akuba munne n’amutta.
7  Kaakano ab’eŋŋanda bonna bantabukidde nze omuweereza wo, era baŋŋamba nti, ‘Waayo oyo eyatta muganda we tumutte olw’obulamu bwa muganda we gwe yatta, ne bwe kiba nga kitegeeza kusaanyaawo musika!’ Bwe banaamutta bajja kuba bazikizza eryanda lyange erisigaddewo, era baze ajja kuba tasigazza linnya wadde ezzadde ku nsi.”
8  Awo kabaka n’agamba omukazi nti: “Ddayo ewuwo, ensonga yo nja kugikolako.”
9  Omukazi Omutekowa n’agamba kabaka nti: “Ai mukama wange kabaka, omusango ka gubeere ku nze ne ku nnyumba ya kitange, naye guleme kuba ku kabaka n’entebe ye.”
10  Kabaka n’amugamba nti: “Omuntu yenna bw’anaddamu okubaako ekirala ky’akugamba, muleete gye ndi, era tajja kuddamu kukutawaanya.”
11  Naye omukazi n’amugamba nti: “Nkwegayiridde kabaka, jjukira Yakuwa Katonda wo, oyo awoolera eggwanga aleme kukola kabi era aleme kutta mutabani wange.” Kabaka n’amuddamu nti: “Nga Yakuwa bw’ali omulamu, tewali luviiri lwa mutabani wo na lumu lujja kugwa ku ttaka.”
12  Omukazi n’agamba nti: “Nkwegayiridde, kkiriza omuweereza wo abeeko ky’ayogera eri mukama wange kabaka.” Kabaka n’amugamba nti: “Yogera!”
13  Omukazi n’agamba nti: “Kati olwo lwaki olowoozezza okukola ekintu bwe kityo ku bantu ba Katonda? Kabaka bw’ayogera bw’atyo aba yeesalira omusango, kubanga takomezzaawo mutabani we gwe yawaŋŋangusa.
14  Mazima ddala tujja kufa tube ng’amazzi agayiiriddwa ku ttaka agatayinza kuzzibwawo. Naye Katonda tayinza kuggyawo bulamu, era alowooza ku nsonga lwaki oyo aba awaŋŋangusiddwa tasaanidde kusigala mu buwaŋŋanguse.
15  Mukama wange kabaka, nzize okukugamba ebigambo bino olw’okuba abantu bantiisizzatiisizza. Omuweereza wo kyavudde agamba nti, ‘Ka njogere ne kabaka. Oboolyawo kabaka anaakolera omuddu we ky’amusabye.
16  Kabaka ayinza okuwuliriza n’anunula omuddu we mu mukono gw’omuntu ayagala okunzita nze ne mutabani wange omu yekka, atuggye ku busika Katonda bwe yatuwa.’
17  Omuweereza wo kwe kugamba nti, ‘Ebigambo bya mukama wange kabaka ka bimpe emirembe,’ kubanga okufaananako malayika wa Katonda ow’amazima, mukama wange kabaka asobola okwawulawo ekirungi n’ekibi. Yakuwa Katonda wo abeere naawe.”
18  Awo kabaka n’agamba omukazi nti: “Nkwegayiridde tobaako ky’onkisa ku kye ŋŋenda okukubuuza.” Omukazi n’amuddamu nti: “Mukama wange kabaka ayogere.”
19  Kabaka n’amubuuza nti: “Yowaabu y’akutumye okuŋŋamba bino?” Omukazi n’amuddamu nti: “Ai mukama wange kabaka, nga bw’oli omulamu, ky’ogambye kituufu ddala, kubanga omuweereza wo Yowaabu ye yandagidde era ye yagambye omuweereza wo ebyo byonna bye njogedde.
20  Kino omuweereza wo Yowaabu akikoze osobole okulaba ensonga mu ngeri ey’enjawulo, naye mukama wange wa magezi nga malayika wa Katonda ow’amazima, era amanyi byonna ebigenda mu maaso mu nsi.”
21  Awo kabaka n’agamba Yowaabu nti: “Kale, ekintu kino nja kukikola. Genda okomyewo omuvubuka oyo Abusaalomu.”
22  Awo Yowaabu n’avunnama era ne yeeyala wansi n’atendereza kabaka era n’agamba nti: “Ai mukama wange kabaka, olwa leero omuweereza wo ategedde nti asiimibwa mu maaso go, kubanga kabaka akoze ekyo omuweereza we ky’amusabye.”
23  Awo Yowaabu n’ayimuka n’agenda e Gesuli n’aleeta Abusaalomu e Yerusaalemi.
24  Kyokka, kabaka n’agamba nti: “Agende mu nnyumba ye, naye tajja mu maaso gange.” Abusaalomu n’agenda mu nnyumba ye, era teyagenda mu maaso ga kabaka.
25  Mu Isirayiri yonna temwali musajja gwe baali batenda olw’okulabika obulungi nga Abusaalomu. Abusaalomu teyaliiko kamogo okuviira ddala ku bigere bye okutuukira ddala ku mutwe gwe.
26  Bwe yasalangako enviiri ze, obuzito bwazo bwabanga sekeri 200 okusinziira ku jjinja lya kabaka eripima. (Yalinanga okuzisalako ku buli nkomerero y’omwaka olw’okuba zaamuzitoowereranga nnyo.)
27  Abusaalomu yalina abaana ab’obulenzi basatu n’omuwala omu; omuwala yali ayitibwa Tamali, era yali alabika bulungi nnyo.
28  Abusaalomu yeeyongera okubeera mu Yerusaalemi emyaka ebiri, naye teyagenda mu maaso ga kabaka.
29  Awo Abusaalomu n’atumya Yowaabu amutume eri kabaka, naye Yowaabu n’agaana okugenda. Abusaalomu n’amutumya omulundi ogw’okubiri, naye era n’agaana okugenda.
30  Abusaalomu n’agamba abaweereza be nti: “Yowaabu alina ekibanja ekiriraanye ekyange, era alinamu omusiri gwa ssayiri. Mugende mugwokye omuliro.” Abaweereza ba Abusaalomu ne bagenda ne bagwokya omuliro.
31  Awo Yowaabu n’agenda ewa Abusaalomu n’amubuuza nti: “Lwaki abaweereza bo bookezza omusiri gwange?”
32  Abusaalomu n’agamba Yowaabu nti: “Nnakutumya nga ŋŋamba nti, ‘Jjangu nkutume eri kabaka omugambe nti: “Nnaviira ki e Gesuli ne nzija? Kyandisinzeeko singa nnasigalayo. Kale kaakano ka ŋŋende ndabe kabaka, era bwe mba nga ndiko omusango, anzite.”’”
33  Awo Yowaabu n’agenda eri kabaka n’amubuulira. Kabaka n’ayita Abusaalomu, Abusaalomu n’agenda n’avunnama mu maaso ga kabaka era ne yeeyala wansi; oluvannyuma kabaka n’anywegera Abusaalomu.
19  Awo Yowaabu n’ategeezebwa nti: “Kabaka akaaba era akungubagira Abusaalomu.”
2  Ku lunaku olwo abantu bonna abaali bajaganya olw’obuwanguzi ne batandika okukungubaga, olw’okuba baawulira nti Kabaka akungubagira mutabani we.
3  Abantu baakomawo mu kibuga kimpoowooze ku lunaku olwo, nga balinga abantu abakwatiddwa ensonyi olw’okuba badduse mu lutalo.
4  Kabaka yeebikka mu maaso n’atema emiranga ng’agamba nti: “Omwana wange Abusaalomu! Abusaalomu omwana wange, omwana wange!”
5  Awo Yowaabu n’ajja eri kabaka mu nnyumba n’agamba nti: “Olwa leero oswazizza abaweereza bo bonna abawonyezza obulamu bwo leero, awamu n’obulamu bwa batabani bo, n’obwa bawala bo, n’obwa bakyala bo, n’obw’abazaana bo.
6  Oyagala abo abakukyawa n’okyawa abo abakwagala, kubanga olwa leero okiraze nti abaami bo n’abaweereza bo tebalina mugaso gy’oli; kubanga ndi mukakafu nti singa Abusaalomu abadde mulamu ng’abalala ffenna tufudde, ekyo kyandibadde kirungi mu maaso go.
7  Kale kaakano yimuka ogende oyogere n’abaweereza bo obazzeemu amaanyi, kubanga ndayira mu linnya lya Yakuwa nti bw’otoogende, tewali muntu n’omu anaasigala naawe ekiro kya leero. Ekyo kijja kuba kibi nnyo gy’oli n’okusinga emitawaana gyonna gy’ofunye okuva mu buvubuka bwo okutuusa leero.”
8  Awo kabaka n’ayimuka n’agenda n’atuula ku mulyango gw’ekibuga, ne bagamba abantu bonna nti: “Kabaka atudde ku mulyango gw’ekibuga.” Abantu bonna ne bajja mu maaso ga kabaka. Naye Abayisirayiri baali badduse nga buli omu azzeeyo ewuwe.
9  Abantu bonna ab’ebika bya Isirayiri baali bakaayana nga bagamba nti: “Kabaka ye yatununula mu mukono gw’abalabe baffe, era ye yatununula mu mukono gw’Abafirisuuti; naye kaakano adduse mu nsi ye olwa Abusaalomu.
10  Ne Abusaalomu gwe twafukako amafuta okutufuga, afiiridde mu lutalo. Kale kati lwaki temubaako kye mukola okukomyawo kabaka?”
11  Kabaka Dawudi n’atumira Zadooki ne Abiyasaali bakabona, n’abagamba nti: “Mwogere n’abakadde ba Yuda, mubagambe nti, ‘Lwaki mmwe mwandisembyeyo okukomyawo kabaka mu nnyumba ye, ng’ate ebigambo bya Isirayiri yonna bituuse ku kabaka gy’abeera?
12  Mmwe muli baganda bange; muli ggumba lyange era muli mubiri gwange. Kale lwaki mmwe mwandisembyeyo okukomyawo kabaka?’
13  Ate era mugambe Amasa nti, ‘Toli ggumba lyange era mubiri gwange? Kale Katonda ambonereze era ayongere ku kibonerezo kyange bw’otoofuuke mukulu wa ggye lyange okuva leero mu kifo kya Yowaabu.’”
14  Bw’atyo n’akyusa emitima gy’abasajja ba Yuda bonna ne bassa kimu, ne batumira kabaka ne bamugamba nti: “Komawo ggwe n’abaweereza bo bonna.”
15  Awo kabaka n’asitula okuddayo n’atuuka ku Yoludaani, era abantu ba Yuda ne bajja e Girugaali okusisinkana kabaka bamusomose Yoludaani.
16  Simeeyi mutabani wa Gera Omubenyamini, ow’e Bakulimu, n’ayanguwa okugenda ng’ali wamu n’abasajja ba Yuda okusisinkana Kabaka Dawudi,
17  era yali n’abasajja 1,000 okuva mu Benyamini. Ne Ziba omuweereza w’omu nnyumba ya Sawulo ne batabani be 15 era n’abaweereza be 20 baayanguwa ne batuuka ku Yoludaani nga kabaka tannatuukawo.
18  Yayita awasomokerwa okusomosa ab’omu nnyumba ya kabaka n’okumukolera byonna bye yali ayagala. Kabaka bwe yali anaatera okusomoka Yoludaani, Simeeyi mutabani wa Gera n’avunnama mu maaso ga kabaka.
19  Awo n’agamba kabaka nti: “Mukama wange nsonyiwa ensobi gye nnakola, era tojjukira kibi omuweereza wo kye yakola ku lunaku mukama wange kabaka lwe yava mu Yerusaalemi. Kabaka k’aleme kukissaako mwoyo,
20  kubanga omuweereza wo akimanyi bulungi nti yayonoona; n’olwekyo, olwa leero mu b’ennyumba ya Yusufu yonna nze nsoose okujja okusisinkana mukama wange kabaka.”
21  Amangu ago Abisaayi mutabani wa Zeruyiya n’addamu nti: “Simeeyi tagwanidde kuttibwa olw’okukolimira oyo Yakuwa gwe yafukako amafuta?”
22  Naye Dawudi n’agamba nti: “Kino kibakwatirako wa mmwe batabani ba Zeruyiya, mulyoke munziyize okukola kye njagala olwa leero? Ddala olwa leero omuntu yenna yandibadde attibwa mu Isirayiri? Sikimanyi nti olwa leero nze kabaka wa Isirayiri?”
23  Kabaka n’agamba Simeeyi nti: “Tojja kufa.” Awo kabaka n’amulayirira.
24  Awo Mefibosesi muzzukulu wa Sawulo naye n’ajja okusisinkana kabaka. Yali tanaabanga bigere, wadde okumwa ebirevu, wadde okwoza ebyambalo bye okuva ku lunaku kabaka lwe yagenda okutuusa ku lunaku lwe yakomawo emirembe.
25  Mefibosesi bwe yatuuka e Yerusaalemi okusisinkana kabaka, kabaka n’amubuuza nti: “Mefibosesi, lwaki tewagenda nange?”
26  Mefibosesi n’addamu nti: “Mukama wange kabaka, omuweereza wange ye yansalira amagezi. Kubanga omuweereza wo yali agambye nti, ‘Nteera amatandiiko ku ndogoyi yange ngyebagale ŋŋende ne kabaka,’ kubanga omuweereza wo mulema.
27  Kyokka ye n’awaayiriza omuweereza wo eri mukama wange kabaka. Naye mukama wange kabaka alinga malayika wa Katonda ow’amazima. Kale kola ekyo ky’olaba nga kirungi mu maaso go.
28  Ab’ennyumba ya kitange bonna bandibadde battibwa mukama wange kabaka, naye wateeka omuweereza wo mu abo abalya ku mmeeza yo. Kale nnina nsonga ki kwe nnandibadde nsinziira okweyongera okukaabirira kabaka?”
29  Naye kabaka n’amugamba nti: “Lwaki weeyongera okwogera bw’otyo? Nsazeewo nti ggwe ne Ziba mugabane ekibanja.”
30  Mefibosesi n’agamba kabaka nti: “K’akitwale kyonna, kasita mukama wange kabaka akomyewo mirembe mu nnyumba ye.”
31  Awo Baluzirayi Omugireyaadi n’ava e Logerimu awerekereko kabaka amutuuse ku Yoludaani.
32  Baluzirayi yali mukadde nnyo; yalina emyaka 80, era yawanga kabaka emmere ebbanga lyonna kabaka lye yamala e Makanayimu, olw’okuba yali musajja mugagga nnyo.
33  Awo kabaka n’agamba Baluzirayi nti: “Somoka nange era ojja kuliiranga wamu nange e Yerusaalemi.”
34  Naye Baluzirayi n’agamba kabaka nti: “Nkyasigazzaayo emyaka emeka nga ndi mulamu, ndyoke ŋŋende ne kabaka e Yerusaalemi?
35  Kaakano nnina emyaka 80. Nkyayinza okwawula ekirungi n’ekibi? Omuweereza wo akyayinza okuwoomerwa by’alya ne by’anywa? Nkyayinza okuwuliriza amaloboozi g’abasajja n’abakazi abayimbi? Kati olwo lwaki omuweereza wo afuukira mukama wange kabaka omugugu?
36  Kiba kimala omuweereza wo okuwerekerako kabaka n’amutuusa ku Yoludaani. Kale lwaki kabaka yandimpadde empeera eno?
37  Nkwegayiridde, kkiriza omuweereza wo addeyo afiire mu kibuga ky’ewaabwe okumpi ne gye baaziika kitaawe ne nnyina. Naye omuweereza wo Kimamu wuuno. K’asomoke naawe mukama wange kabaka, era oyinza okumukolera kyonna ky’olaba nga kye kirungi mu maaso go.”
38  Awo kabaka n’agamba nti: “Kimamu ajja kusomoka nange, era nja kumukolera kyonna ekirabika nga kirungi mu maaso go; kyonna ky’onoonsaba okukukolera nja kukikukolera.”
39  Awo abantu bonna ne basomoka Yoludaani, kabaka naye n’asomoka; kabaka n’anywegera Baluzirayi n’amwagaliza emikisa, oluvannyuma Baluzirayi n’addayo ewuwe.
40  Kabaka bwe yasomoka okugenda e Girugaali, Kimamu yasomoka naye. Abantu bonna aba Yuda n’ekitundu ekimu eky’okubiri eky’abantu ba Isirayiri baasomosa kabaka.
41  Awo abasajja ba Isirayiri bonna ne bajja eri kabaka, ne bamugamba nti: “Lwaki baganda baffe abasajja b’omu Yuda baakuleese mu bubba ne bakusomosa Yoludaani, ggwe n’ab’omu nnyumba yo, n’abasajja bo bonna abali naawe?”
42  Awo abasajja bonna ab’omu Yuda ne baddamu abasajja ba Isirayiri nti: “Olw’okuba kabaka atulinako oluganda olw’okumpi. Lwaki ekyo kibasunguwazizza? Waliwo ekintu kya kabaka kyonna kye tulidde, oba ekirabo ekituweereddwa?”
43  Naye abasajja ba Isirayiri ne baddamu abasajja ba Yuda nti: “Tulina emigabo kkumi mu bwakabaka, era ne mu Dawudi tulina emigabo mingi okubasinga. Kale lwaki mwatunyoomye? Si ffe twandisoose okukomyawo kabaka waffe?” Naye ebigambo abasajja ba Yuda bye baayogera by’asinza amaanyi ebyo abasajja ba Isirayiri bye baayogera.
24  Awo obusungu bwa Yakuwa ne buddamu okubuubuukira Isirayiri, bwe waaliwo eyasendasenda Dawudi ng’amugamba nti: “Genda obale abantu b’omu Isirayiri n’ab’omu Yuda.”
2  Awo kabaka n’agamba Yowaabu omukulu w’eggye eyali naye nti: “Genda oyiteeyite mu bika byonna ebya Isirayiri, okuva e Ddaani okutuuka e Beeru-seba, mubale abantu, mmanye omuwendo gwabwe.”
3  Naye Yowaabu n’agamba kabaka nti: “Yakuwa Katonda wo k’ayongere ku bungi bw’abantu emirundi 100, era naawe mukama wange kabaka okyerabireko n’amaaso go. Naye lwaki mukama wange kabaka ayagala okukola ekintu ng’ekyo?”
4  Kyokka ekigambo kya kabaka ne kisinza ekya Yowaabu n’eky’abakulu b’eggye amaanyi. Bw’atyo Yowaabu n’abakulu b’eggye ne bava mu maaso ga kabaka ne bagenda okubala abantu ba Isirayiri.
5  Baasomoka Yoludaani ne basiisira mu Aloweri, ku luuyi olwa ddyo olw’ekibuga ekiri mu makkati g’ekiwonvu, ne boolekera ekitundu ky’Abagaadi, ne beeyongerayo e Yazeri.
6  Oluvannyuma baagenda e Gireyaadi ne mu kitundu ky’e Tatimu-kodusi, ne beeyongerayo ne batuuka e Dani-yaani ne beetooloola ne bagenda e Sidoni.
7  Awo ne bagenda ku kigo ky’e Ttuulo ne mu bibuga byonna eby’Abakiivi n’eby’Abakanani, ne bakoma e Beeru-seba ekiri mu Negebu ekya Yuda.
8  Bwe batyo ne bayitaayita mu kitundu ekyo kyonna ne batuuka e Yerusaalemi oluvannyuma lw’emyezi mwenda n’ennaku 20.
9  Yowaabu n’awa kabaka omuwendo gw’abantu abaali babaliddwa; Abayisirayiri baali abasajja abazira 800,000 abaali bakwata ekitala, ate abasajja ba Yuda baali 500,000.
10  Naye omutima gwa Dawudi gwamulumiriza oluvannyuma lw’okubala abantu, n’agamba Yakuwa nti: “Nnyonoonye nnyo olw’okukola ekintu kino. Kaakano, Ai Yakuwa, nkwegayiridde sonyiwa omuweereza wo ensobi gy’akoze, kubanga nkoze kya busirusiru nnyo.”
11  Dawudi bwe yagolokoka ku makya, Yakuwa n’ayogera ne nnabbi Gaadi eyategeezanga Dawudi okwolesebwa okwavanga eri Katonda, n’amugamba nti:
12  “Genda ogambe Dawudi nti, ‘Bw’ati Yakuwa bw’agamba: “Nkuteereddewo ebibonerezo bisatu. Londako kimu kye mba nkuwa.”’”
13  Awo Gaadi n’agenda eri Dawudi n’amugamba nti, “Kibonerezo ki ku bino ebisatu ky’olondako: Enjala okugwa mu nsi yo okumala emyaka musanvu, oba ggwe okumala emyezi esatu ng’odduka abalabe bo nga bakuwondera, oba endwadde ey’amaanyi okuba mu nsi yo okumala ennaku ssatu? Kaakano salawo n’obwegendereza kye mba nziramu Oyo antumye.”
14  Dawudi n’agamba Gaadi nti: “Kino kinzitooweredde nnyo. Ka tugwe mu mukono gwa Yakuwa, kubanga musaasizi nnyo; naye tondeka kugwa mu mukono gwa muntu.”
15  Awo Yakuwa n’aleeta endwadde ey’amaanyi mu Isirayiri, okuva ku makya okutuuka ku kiseera ekyali kigerekeddwa, abantu 70,000 ne bafa, okuva e Ddaani okutuuka e Beeru-seba.
16  Malayika bwe yagolola omukono gwe eri Yerusaalemi okukizikiriza, Yakuwa n’akwatirwa abantu be ekisa olw’endwadde gye yali aleese, n’agamba malayika eyali azikiriza abantu nti: “Ekyo kimala! Omukono gwo gusse.” Malayika wa Yakuwa yali kumpi n’egguuliro lya Alawuna Omuyebusi.
17  Dawudi bwe yalaba malayika eyali atta abantu, n’agamba Yakuwa nti: “Nze nnayonoona era ne nkola ekibi; naye endiga zino zikoze ki? Nkwegayiridde, omukono gwo ka gube ku nze ne ku nnyumba ya kitange.”
18  Awo Gaadi n’agenda eri Dawudi ku lunaku olwo n’amugamba nti: “Genda ozimbire Yakuwa ekyoto ku gguuliro lya Alawuna Omuyebusi.”
19  Dawudi n’agenda nga Gaadi bwe yamugamba, nga Yakuwa bwe yali alagidde.
20  Alawuna bwe yalaba kabaka n’abaweereza be nga bajja gy’ali, amangu ago n’afuluma n’avunnamira kabaka.
21  Alawuna n’abuuza nti: “Lwaki mukama wange kabaka azze eri omuweereza we?” Dawudi n’amuddamu nti: “Nzize okukugulako egguuliro nzimbire Yakuwa ekyoto, ekirwadde kisobole okuggibwa ku bantu.”
22  Naye Alawuna n’agamba Dawudi nti: “Mukama wange kabaka k’alitwale aweeyo ekirabika nga kirungi gy’ali. Ente ez’ekiweebwayo ekyokebwa ziizino, era n’ebibaawo ebiwuula n’ekikoligo ky’ente biibino bibe enku.
23  Byonna Alawuna abikuwadde, Ai kabaka.” Awo Alawuna n’agamba kabaka nti: “Yakuwa Katonda wo akukwatirwe ekisa.”
24  Kyokka kabaka n’agamba Alawuna nti: “Nedda, nja kulikugulako buguzi. Sijja kuwaayo eri Yakuwa Katonda wange ssaddaaka ezookebwa nga sirina kye nsasudde.” Awo Dawudi n’agula egguuliro n’ente sekeri 50 eza ffeeza.
25  Dawudi n’azimbira Yakuwa ekyoto mu kifo ekyo era n’awaayo ssaddaaka ezookebwa ne ssaddaaka ez’emirembe. Yakuwa n’awulira okwegayirira kwabwe, ekirwadde ne kiggibwa ku Isirayiri.
5  Nga wayiseewo ekiseera, ebika bya Isirayiri byonna byagenda eri Dawudi e Kebbulooni ne bimugamba nti: “Laba! Tuli ggumba lyo era tuli mubiri gwo.
2  Mu kiseera Sawulo we yabeerera kabaka waffe, ggwe wakulemberanga Isirayiri mu ntalo zaayo; era Yakuwa yakugamba nti: ‘Ojja kulunda abantu bange Isirayiri, era ojja kubeera mukulembeze wa Isirayiri.’”
3  Awo abakadde bonna aba Isirayiri ne bagenda eri kabaka e Kebbulooni, Kabaka Dawudi n’akola nabo endagaano e Kebbulooni mu maaso ga Yakuwa. Oluvannyuma ne bafuka amafuta ku Dawudi okuba kabaka wa Isirayiri.
4  Dawudi yalina emyaka 30 we yafuukira kabaka, era yafugira emyaka 40.
5  Yafuga Yuda okumala emyaka 7 n’emyezi 6 ng’ali mu Kebbulooni, era yafuga Isirayiri yonna ne Yuda okumala emyaka 33 ng’ali mu Yerusaalemi.
6  Awo kabaka n’abasajja be ne bagenda e Yerusaalemi okulwanyisa Abayebusi abaali babeerayo. Abayebusi ne basoomooza Dawudi nga bagamba nti: “Toliyingira muno, kubanga ne bamuzibe n’abalema balikugoba.” Abayebusi baali balowooza nti: ‘Dawudi taliyingira muno.’
7  Wadde kyali kityo, Dawudi yawamba ekigo kya Sayuuni, era ekyo kaakano kye Kibuga kya Dawudi.
8  Ku lunaku olwo Dawudi yagamba nti: “Abo abanaalumba Abayebusi bayite mu mukutu gw’amazzi, batte bamuzibe n’abalema Dawudi b’atayagala!” Awo we waava enjogera egamba nti: “Bamuzibe n’abalema tebaliyingira mu nnyumba.”
9  Dawudi n’atandika okubeera mu kigo, era ne kituumibwa Ekibuga kya Dawudi; awo Dawudi n’atandika okuzimba okwetooloola wonna, okuviira ddala ku Kifunvu okudda munda.
10  Bw’atyo Dawudi n’agenda nga yeeyongera okuba ow’amaanyi, era Yakuwa Katonda ow’eggye yali naye.
11  Awo Kabaka Kiramu owa Ttuulo n’atuma ababaka eri Dawudi, era n’amuweereza n’embaawo z’entolokyo, n’ababazzi, n’abazimbi abazimbisa amayinja, ne batandika okuzimbira Dawudi ennyumba.
12  Dawudi n’ategeera nti Yakuwa yali anywezezza obwakabaka bwe ku Isirayiri era nti yali agulumizza obwakabaka bwe ku lw’abantu be Isirayiri.
13  Dawudi yeeyongera okufuna abakazi abalala n’abazaana mu Yerusaalemi ng’amaze okuva e Kebbulooni, era baamuzaalira abaana abalala ab’obulenzi n’ab’obuwala.
14  Gano ge mannya g’abaana be yazaalira mu Yerusaalemi: Sammuwa, Sobabu, Nasani, Sulemaani,
15  Ibukali, Eriswa, Nefegi, Yafiya,
16  Erisaama, Eriyada, ne Erifereti.
17  Abafirisuuti bwe baawulira nti Dawudi yali afukiddwako amafuta okuba kabaka wa Isirayiri, bonna ne bagenda okumunoonya. Dawudi bwe yakiwulira, n’agenda mu kifo ekizibu okutuukamu.
18  Abafirisuuti ne bagenda ne babuna mu Kiwonvu ky’Abaleefa.
19  Dawudi ne yeebuuza ku Yakuwa ng’agamba nti: “Ŋŋende nnwanyise Abafirisuuti? Onoobawaayo mu mukono gwange?” Yakuwa n’agamba Dawudi nti: “Genda, kubanga nja kuwaayo Abafirisuuti mu mukono gwo.”
20  Dawudi n’agenda e Bbaali-perazimu n’abalwanyisa n’abatta. N’agamba nti: “Yakuwa ankulembeddemu n’awaguza mu balabe bange ng’amazzi bwe gawaguza.” Eyo ye nsonga lwaki ekifo ekyo yakituuma Bbaali-perazimu.
21  Abafirisuuti ne baleka eyo ebifaananyi byabwe ebisinzibwa, Dawudi n’abasajja be ne babitwala.
22  Oluvannyuma Abafirisuuti baddayo ne babuna mu Kiwonvu ky’Abaleefa.
23  Dawudi ne yeebuuza ku Yakuwa, naye n’amugamba nti: “Tobalumba butereevu, wabula weetooloole obave emabega obalumbire mu maaso g’obuti bwa bbaka.
24  Bw’onoowulira mu masanso g’obuti bwa bbaka omusinde gw’abatambula, ositukiramu n’obaako ky’okolawo, kubanga Yakuwa ajja kuba akukulembeddemu okutta eggye ly’Abafirisuuti.”
25  Dawudi n’akola nga Yakuwa bwe yamulagira, n’atta Abafirisuuti okuva e Geba okutuukira ddala e Gezeri.
15  Ebyo bwe byaggwa, Abusaalomu ne yeefunira eggaali, embalaasi, n’abasajja 50 okuddukiranga mu maaso ge.
2  Abusaalomu yazuukukanga ku makya n’ayimirira ku mabbali g’ekkubo erigenda ku mulyango gw’ekibuga. Omuntu yenna bwe yabanga n’ensonga ey’okutwala eri kabaka okumulamula, Abusaalomu yamuyitanga n’amubuuza nti: “Ova mu kibuga ki?” omuntu oyo yamuddangamu nti: “Omuweereza wo ava mu kimu ku bika bya Isirayiri.”
3  Olwo Abusaalomu ng’amugamba nti: “Ensonga zo ntuufu era nnungi naye tewali muntu kabaka gw’ataddewo kuziwulira.”
4  Awo Abusaalomu ng’agamba nti: “Singa nnondebwa okuba omulamuzi mu nsi eno, buli muntu eyandibaddenga n’ensonga oba omusango gw’aloopa yandizzenga gye ndi, era nnandikakasizzanga nti ensonga ze zikolebwako mu bwenkanya.”
5  Ate era omuntu yenna bwe yamusembereranga okumuvunnamira, Abusaalomu yagololanga omukono gwe n’amukwata n’amunywegera.
6  Abusaalomu yakolanga bw’atyo Abayisirayiri bonna abaabanga bagenda ewa kabaka okubalamula; bw’atyo Abusaalomu n’atwalirizanga emitima gy’abantu bonna ab’omu Isirayiri.
7  Bwe waayitawo emyaka ena, Abusaalomu n’agamba kabaka nti: “Nkwegayiridde ka ŋŋende e Kebbulooni nsasule obweyamo bwe nneeyama eri Yakuwa.
8  Kubanga omuweereza wo bwe yali akyabeera e Gesuli mu Busuuli, yeeyama ng’agamba nti, ‘Yakuwa bw’alinzizaayo e Yerusaalemi, ndiwaayo ssaddaaka eri Yakuwa.’”
9  Kabaka n’amugamba nti: “Genda mirembe.” Awo n’agenda e Kebbulooni.
10  Awo Abusaalomu n’atuma abakessi mu bika byonna ebya Isirayiri ng’agamba nti: “Amangu ddala nga muwulidde eŋŋombe ng’evuga, mulangirire nti, ‘Abusaalomu afuuse kabaka mu Kebbulooni!’”
11  Waaliwo abasajja 200 okuva e Yerusaalemi Abusaalomu be yayita ne bagenda nga tebalina kye beekengera era nga tebamanyi kigenda mu maaso.
12  Ate era Abusaalomu bwe yawaayo ssaddaaka yatumya Akisoferi Omugiiro eyali mu kibuga ky’e Giro, eyawanga Dawudi amagezi. Omuwendo gw’abantu abaali bawagira Abusaalomu mu lukwe lwe ne gugenda nga gweyongera.
13  Nga wayiseewo ekiseera, waaliwo omubaka eyagenda eri Dawudi n’amugamba nti: “Abantu b’omu Isirayiri bazze ku ludda lwa Abusaalomu.”
14  Amangu ago Dawudi n’agamba abaweereza be bonna abaali naye mu Yerusaalemi nti: “Musituke tudduke; kubanga tewajja kubaawo awona Abusaalomu! Mwanguwe, si kulwa ng’ayanguwa n’atutuukako n’atukolako akabi, n’atta n’ekitala abantu bonna ab’omu kibuga!”
15  Abaweereza ba kabaka ne bamuddamu nti: “Abaweereza bo beetegefu okukola ekyo kyonna mukama wange kabaka ky’anaasalawo.”
16  Awo Kabaka n’afuluma, era ab’omu nnyumba ye bonna ne bamugoberera, naye n’alekawo abazaana kkumi okulabirira ennyumba.
17  Kabaka ne yeeyongerayo ng’abantu bonna bamugoberera, ne batuuka e Besu-meraki.
18  Abaweereza be bonna abaagenda naye n’Abakeresi bonna, n’Abaperesi, n’Abagitti, abasajja 600 abaamugoberera okuva e Gaasi, ne bayita mu maaso ga kabaka nga bw’abeetegereza.
19  Awo kabaka n’agamba Ittayi Omugitti nti: “Lwaki naawe ogenda naffe? Ddayo obeere ne kabaka omuggya, kubanga oli mugwira era omuwaŋŋanguse eyadduka ewammwe.
20  Ggwe wazze ggulo, ate leero nkutwale ogende naffe yonna gye tunaagenda? Ddayo, era genda ne baganda bo; Yakuwa k’akulage okwagala okutajjulukuka n’obwesigwa!”
21  Naye Ittayi n’agamba kabaka nti: “Nga Yakuwa bw’ali omulamu era nga mukama wange kabaka bw’ali omulamu, yonna mukama wange kabaka gy’anaabeera, nange omuweereza wo gye nnaabeera, ne bwe kinaaba nga kyetaagisa kufa!”
22  Dawudi kwe kugamba Ittayi nti: “Genda osomoke.” Awo Ittayi Omugitti n’asomoka n’abasajja be bonna n’abaana.
23  Abantu bonna ab’omu kitundu baali batema emiranga ng’abantu abo bonna basomoka okugenda emitala, era kabaka yali ayimiridde kumpi n’Ekiwonvu Kidulooni; abantu bonna baali basomokera awaali ekkubo eridda mu ddungu.
24  Zadooki naye yaliwo era yali n’Abaleevi bonna abaali basitudde essanduuko y’endagaano ya Katonda ow’amazima; Essanduuko ya Katonda ow’amazima baagiwummuza wansi, era ne Abiyasaali yaliwo okutuusiza ddala abantu bonna lwe baava mu kibuga ne basomoka.
25  Naye Kabaka n’agamba Zadooki nti: “Essanduuko ya Katonda ow’amazima gizzeeyo mu kibuga. Yakuwa bw’anankwatirwa ekisa, anankomyawo ne ngiraba era ne ndaba n’ekifo mw’ebeera.
26  Naye bw’anaagamba nti, ‘Sikusiima,’ kale anankola kyonna ky’anaalaba nga kirungi mu maaso ge.”
27  Kabaka n’agamba Zadooki kabona nti: “Toli mulabi? Ggwe ne Abiyasaali muddeeyo mu kibuga mirembe, era mugende ne mutabani wo Akimaazi ne Yonasaani mutabani wa Abiyasaali.
28  Nja kulindira awasomokerwa okumpi n’eddungu okutuusa lwe munantumira ne muntegeeza embeera eri mu kibuga.”
29  Awo Zadooki ne Abiyasaali ne bazzaayo Essanduuko ya Katonda ow’amazima e Yerusaalemi, ne basigala eyo.
30  Dawudi n’ayambuka Olusozi olw’Emizeyituuni ng’akaaba; yali abisse ku mutwe gwe, era nga tayambadde ngatto. Abantu bonna abaali naye nabo baali babisse ku mitwe gyabwe, era nga bambuka bakaaba.
31  Awo Dawudi n’ategeezebwa nti: “Akisoferi ali mu abo abeekobaanye ne Abusaalomu.” Dawudi n’agamba nti: “Ai Yakuwa, nkwegayiridde amagezi ga Akisoferi gafuule obusirusiru!”
32  Dawudi bwe yatuuka ku ntikko y’olusozi abantu we baavunnamiranga Katonda, Kusaayi Omwaluki n’ajja okumusisinkana ng’ayuzizza ekyambalo kye era ng’ayiye n’enfuufu ku mutwe gwe.
33  Kyokka Dawudi n’amugamba nti: “Bw’onoosomoka nange, ojja kunfuukira omugugu.
34  Naye singa oddayo mu kibuga n’ogamba Abusaalomu nti, ‘Ai Kabaka, ndi muweereza wo. Edda nnali muweereza wa kitaawo, naye kati ndi muweereza wo,’ awo ojja kusobola okulemesa amagezi Akisoferi g’awa.
35  Zadooki ne Abiyasaali bakabona tebali naawe eyo? Buli ky’onoowuliranga mu nnyumba ya kabaka ojja kukibuulira Zadooki ne Abiyasaali bakabona.
36  Batabani baabwe ababiri bali eyo nabo, Akimaazi mutabani wa Zadooki ne Yonasaani mutabani wa Abiyasaali, era abo be munaatumanga gye ndi okuntegeeza byonna bye munaabanga muwulidde.”
37  Bw’atyo Kusaayi mukwano gwa Dawudi n’agenda n’ayingira ekibuga nga Abusaalomu naye ayingira Yerusaalemi.
20  Waaliwo omusajja ow’omutawaana eyali ayitibwa Seba, mutabani wa Bikuli Omubenyamini. Yafuuwa eŋŋombe n’agamba nti: “Tetulina mugabo mu Dawudi, era tetulina busika mu mutabani wa Yese. Ggwe Isirayiri, buli omu addeyo eri bakatonda be!”
2  Awo abasajja ba Isirayiri bonna ne baabulira Dawudi ne bagoberera Seba mutabani wa Bikuli; naye bo abasajja ba Yuda, okuva ku Yoludaani okutuuka e Yerusaalemi, baanywerera ku kabaka waabwe.
3  Dawudi bwe yatuuka mu nnyumba ye e Yerusaalemi, n’addira abazaana ekkumi be yali alese okulabirira ennyumba, n’abateeka mu nnyumba bakuumirwenga omwo. Yabawanga emmere, naye teyeegattanga nabo. Baasigala mu nnyumba omwo okutuusa lwe baafa, nga balinga bannamwandu, wadde nga bbaabwe yali akyali mulamu.
4  Awo kabaka n’agamba Amasa nti: “Mpitira abasajja ba Yuda bajje gye ndi mu nnaku ssatu, era naawe obeerewo.”
5  Amasa n’agenda okuyita abasajja ba Yuda, naye n’atakomerawo mu kiseera ekyamugerekerwa.
6  Dawudi kyeyava agamba Abisaayi nti: “Seba mutabani wa Bikuli ayinza okuba omubi ennyo gye tuli n’okusinga Abusaalomu. Twala abaweereza ba mukama wo omuwondere, sikulwa ng’asanga ekibuga ekiriko bbugwe n’ayingira omwo n’atubulako.”
7  Awo abasajja ba Yowaabu, Abakeresi, Abaperesi, n’abasajja bonna ab’amaanyi ne bamuwondera; baava mu Yerusaalemi ne bawondera Seba mutabani wa Bikuli.
8  Bwe baali banaatera okutuuka ku jjinja eddene eriri mu Gibiyoni, Amasa n’ajja okubasisinkana. Yowaabu yali ayambadde ekyambalo kye eky’olutalo nga yeesibye olukoba mu kiwato, era nga luliko ekitala ekyali mu kiraato kyakyo. Bwe yasembera okumusisinkana, ekitala ne kisowokamu ne kigwa.
9  Yowaabu n’agamba Amasa nti: “Oli bulungi muganda wange?” Awo Yowaabu n’akwata Amasa ekirevu n’omukono gwe ogwa ddyo n’aba ng’agenda okumunywegera.
10  Naye Amasa teyassaayo mwoyo ku kitala Yowaabu kye yali akutte, era Yowaabu yakimufumita mu lubuto, ebyenda ne biyiika wansi. Teyayongera kumufumita gwa kubiri; ogwo omulundi ogwasooka gwali gumala okumutta. Awo Yowaabu ne muganda we Abisaayi ne bawondera Seba mutabani wa Bikuli.
11  Omu ku basajja ba Yowaabu n’ayimirira okumpi ne Amasa n’agamba nti: “Omuntu yenna ali ku ludda lwa Yowaabu era na buli yenna ali ku ludda lwa Dawudi, agoberere Yowaabu!”
12  Amasa yali agalamidde mu musaayi wakati mu luguudo. Omusajja oyo bwe yalaba nga buli atuuka awo ayimirira, n’aggya Amasa mu luguudo n’amutwala mu nsiko, n’amubikkako olugoye, kubanga yalaba nga buli atuuka w’ali ayimirira.
13  Bwe yamala okumuggya mu luguudo, abantu bonna ne bagoberera Yowaabu okuwondera Seba mutabani wa Bikuli.
14  Seba yayita mu bika byonna ebya Isirayiri n’atuuka mu Abbeeri eky’e Besu-maaka, Ababikuli bonna ne bakuŋŋaana, nabo ne bamugoberera.
15  Yowaabu n’abasajja be ne bagenda ne bamuzingiza mu Abbeeri eky’e Besu-maaka, ne bakola ekifunvu okulwanyisa ekibuga ekyo ekyali kyetooloddwa ekifunvu. Abantu bonna abaali ne Yowaabu baali basima wansi wa bbugwe basobole okumusuula wansi.
16  Awo omukazi ow’amagezi n’ayima mu kibuga n’akoowoola ng’agamba nti: “Muwulirize bassebo! Mbeegayiridde mugambe Yowaabu nti, ‘Sembera wano mbeeko kye nkugamba.’”
17  Awo Yowaabu n’asembera, omukazi n’amubuuza nti: “Ggwe Yowaabu?” Yowaabu n’amuddamu nti: “Ye nze.” Omukazi n’amugamba nti: “Wuliriza ebigambo by’omuzaana wo.” Yowaabu n’amuddamu nti: “Mpuliriza.”
18  Omukazi n’amugamba nti: “Edda baagambanga nti, ‘Bagende beebuuze mu Abbeeri, era awo ensonga we yakomanga.’
19  Nkiikiridde abantu ab’emirembe era abeesigwa mu Isirayiri. Oyagala kuzikiriza ekibuga ekikulu ennyo mu Isirayiri. Kale lwaki oyagala okusaanyaawo obusika bwa Yakuwa?”
20  Yowaabu n’agamba nti: “Kikafuuwe nze okukisanyaawo oba okukizikiriza.
21  Ekyo sisobola kukikola, naye mu kibuga kyammwe mulimu omusajja ow’omu kitundu kya Efulayimu eky’ensozi ayitibwa Seba, mutabani wa Bikuli, ajeemedde Kabaka Dawudi. Bwe mumuwaayo nja kuleka ekibuga kyammwe ŋŋende.” Omukazi n’agamba Yowaabu nti: “Tujja kukukasukira omutwe gwe nga tuguyisa waggulu ku bbugwe!”
22  Amangu ago omukazi ow’amagezi n’agenda n’ayogera n’abantu bonna, ne batemako Seba mutabani wa Bikuli omutwe ne bagukasukira Yowaabu. Awo Yowaabu n’afuuwa eŋŋombe, abantu bonna ne bava mu kibuga, buli omu n’addayo ewuwe, ne Yowaabu n’addayo e Yerusaalemi eri kabaka.
23  Yowaabu ye yali akulira eggye lya Isirayiri lyonna, nga Benaya mutabani wa Yekoyaada y’akulira Abakeresi n’Abaperesi.
24  Adolaamu ye yali akulira abo abaakozesebwanga emirimu egy’obuddu, nga Yekosafaati mutabani wa Akirudi y’awandiika ebyabangawo.
25  Seva ye yali omuwandiisi, ate Zadooki ne Abiyasaali baali bakabona.
26  Ira Omuyayiri naye yafuuka omu ku baami ba Dawudi abakulu.
1  Oluvannyuma lw’okufa kwa Sawulo, Dawudi yaddayo e Zikulagi ng’amaze okuwangula Abamaleki, n’abeera eyo okumala ennaku bbiri.
2  Ku lunaku olw’okusatu, waaliwo omusajja eyava mu lusiisira lwa Sawulo n’agenda ng’ayuzizza ebyambalo bye era ng’ayiye n’enfuufu ku mutwe gwe. Bwe yatuuka awaali Dawudi n’akka ku maviivi ne yeeyala wansi.
3  Awo Dawudi n’amubuuza nti: “Ova wa?” N’amuddamu nti: “Nziruse mu lusiisira lwa Isirayiri.”
4  Dawudi n’amubuuza nti: “Bigenze bitya? Nkwegayiridde mbuulira.” N’amuddamu nti: “Abantu badduse mu lutalo, era bangi bagudde era bafudde. Ne Sawulo ne mutabani we Yonasaani nabo bafudde.”
5  Dawudi n’abuuza omuvubuka eyamuleetera amawulire nti: “Otegedde otya nti Sawulo ne mutabani we Yonasaani bafudde?”
6  Omuvubuka n’amuddamu nti: “Nneesanze ndi ku Lusozi Girubowa, ne ndaba Sawulo nga yeewaniridde ku ffumu lye, era ng’ab’amagaali n’abeebagadde embalaasi bagenda kumutuukako.
7  Bwe yakyuse n’andaba, n’ampita, ne mpitaba nti, ‘Nzuuno!’
8  N’ambuuza nti, ‘Ggwe ani?’ Ne mmuddamu nti, ‘Ndi Mwamaleki.’
9  Awo n’aŋŋamba nti, ‘Nkwegayiridde, yimirira we ndi onzite, kubanga ndi mu bulumi bwa maanyi, ate nga nkyali mulamu.’
10  Bwe ntyo ne nnyimirira we yabadde ne mmutta, kubanga nnategedde nti tajja kuwona olw’ebisago bye yabadde afunye. Nnamuggyeeko engule eyabadde ku mutwe gwe n’ekikomo ekyabadde ku mukono gwe, era mbireese gy’oli mukama wange.”
11  Awo Dawudi n’ayuza ebyambalo bye era n’abasajja be bonna abaali naye ne bakola kye kimu.
12  Ne bakuba ebiwoobe ne bakaaba era ne basiiba okutuusa akawungeezi, olwa Sawulo ne mutabani we Yonasaani, n’olw’abantu ba Yakuwa, n’olw’ennyumba ya Isirayiri, olw’okuba baali battiddwa n’ekitala.
13  Dawudi n’abuuza omuvubuka eyamuleetera amawulire nti: “Oli wa wa?” N’amuddamu nti: “Ndi mutabani wa mugwira, Omwamaleki.”
14  Dawudi n’amubuuza nti: “Lwaki tewatidde kugolola mukono gwo n’otta oyo Yakuwa gwe yafukako amafuta?”
15  Dawudi n’ayita omu ku bavubuka n’amugamba nti: “Mutte.” Omuvubuka n’amutta.
16  Awo Dawudi n’amugamba nti: “Omusaayi gwo gubeere ku mutwe gwo, kubanga akamwa ko ke kakulumirizza nti, ‘Nze nnasse oyo Yakuwa gwe yafukako amafuta.’”
17  Awo Dawudi n’ayimbira Sawulo ne mutabani we Yonasaani oluyimba luno olw’okukungubaga,
18  era n’alagira nti abantu ba Yuda bayigirizibwe oluyimba luno oluyitibwa “Omutego,” oluwandiikiddwa mu kitabo kya Yasali:
19  “Ab’ekitiibwa battiddwa ku bifo byo ebigulumivu, ggwe Isirayiri. Ab’amaanyi bagudde!
20  Temukyogerako mu Gaasi;Temukirangirira mu nguudo za Asukulooni,Abawala b’Abafirisuuti baleme okusanyuka,Abawala b’abasajja abatali bakomole baleme okujaganya.
21  Mmwe ensozi za Girubowa,Ku mmwe ka kuleme kubaako musulo wadde enkuba,Wadde ennimiro ezivaamu ebintu ebisobola okuweebwayo eri Katonda,Kubanga eyo engabo ey’ab’amaanyi gye baagityoboolera,Engabo ya Sawulo tekyali ngabo efukiddwako amafuta.
22  Omutego gwa Yonasaani tegwalemwangaKuyiwa musaayi gw’abalabe era n’okusala amasavu g’ab’amaanyi. N’ekitala kya Sawulo tekyakomangawo nga tekiwangudde.
23  Sawulo ne Yonasaani, ababadde abaganzi era ababadde baagalibwa ennyo nga balamu,Ne mu kufa tebaawuliddwa. Babadde badduka ng’empungu,Babadde ba maanyi okusinga empologoma.
24  Mmwe abawala ba Isirayiri, mukaabire SawuloEyabambaza ebyambalo ebimyufu ebitoneddwatoneddwa,Eyateeka amajolobero aga zzaabu ku byambalo byammwe.
25  Ab’amaanyi bafiiridde mu lutalo! Yonasaani attiddwa ku bifo byo ebigulumivu!
26  Nkunakuwalidde nnyo, muganda wange Yonasaani;Mbadde nkwagala nnyo. Okwagala kwo gye ndi kubadde kunsingira okwagala kw’abakazi.
27  Ab’amaanyi bafuddeN’eby’okulwanyisa bisaanyeewo!”
2  Oluvannyuma lw’ekiseera, Dawudi yeebuuza ku Yakuwa, ng’agamba nti: “Ŋŋende mu kimu ku bibuga bya Yuda?” Yakuwa n’amuddamu nti: “Genda.” Dawudi era n’amubuuza nti: “Ŋŋende wa?” N’amuddamu nti: “Genda e Kebbulooni.”
2  Bw’atyo Dawudi n’agenda e Kebbulooni ne bakazi be ababiri, Akinowamu ow’e Yezuleeri ne Abbigayiri nnamwandu wa Nabbali, Omukalumeeri.
3  Dawudi yatwala n’abasajja abaali naye, buli omu ng’ali n’ab’omu maka ge, ne batandika okubeera mu bibuga ebyetoolodde Kebbulooni.
4  Awo abasajja ba Yuda ne bagenda e Kebbulooni ne bafuka amafuta ku Dawudi okuba kabaka w’ennyumba ya Yuda. Ne bagamba Dawudi nti: “Abantu b’e Yabesi-gireyaadi be baaziika Sawulo.”
5  Dawudi kwe kutuma ababaka eri abantu b’e Yabesi-gireyaadi babagambe nti: “Yakuwa abawe omukisa olw’okulaga mukama wammwe Sawulo okwagala okutajjulukuka, ne mumuziika.
6  Yakuwa k’abalage okwagala okutajjulukuka era n’obwesigwa, era nange nja kubalaga ekisa olw’okuba mwakola ekintu kino.
7  Kale emikono gyammwe ka gibe gya maanyi era mubeere basajja bazira kubanga mukama wammwe Sawulo afudde, era ab’ennyumba ya Yuda nze gwe bafuseeko amafuta okuba kabaka waabwe.”
8  Naye Abuneeri mutabani wa Neeri, eyali omukulu w’eggye lya Sawulo, yali asomosezza Isu-bosesi mutabani wa Sawulo omugga ng’amututte e Makanayimu,
9  ng’amufudde kabaka okufuga Gireyaadi, Abasuli, Yezuleeri, Efulayimu, Benyamini, ne Isirayiri yonna.
10  Isu-bosesi mutabani wa Sawulo yalina emyaka 40 we yafuukira kabaka wa Isirayiri, era yafugira emyaka ebiri. Naye bo ab’ennyumba ya Yuda baali bawagira Dawudi.
11  Ebbanga Dawudi lye yamala ng’afuga nga kabaka w’ennyumba ya Yuda mu Kebbulooni lyali emyaka musanvu n’emyezi mukaaga.
12  Nga wayiseewo ekiseera, Abuneeri mutabani wa Neeri n’abaweereza ba Isu-bosesi mutabani wa Sawulo baava e Makanayimu ne bagenda e Gibiyoni.
13  Yowaabu mutabani wa Zeruyiya n’abaweereza ba Dawudi nabo ne bagenda ne babasisinkana ku kidiba kya Gibiyoni; ekibinja ekimu kyatuula ku ludda olumu olw’ekidiba, ate ekibinja ekirala ne kituula ku ludda olulala.
14  Abuneeri n’agamba Yowaabu nti: “Abavubuka ka bayimuke balwanire mu maaso gaffe.” Yowaabu n’agamba nti: “Kale, ka bayimuke.”
15  Awo ne bayimuka ne balonda Ababenyamini 12 okuva mu kibinja kya Isu-bosesi mutabani wa Sawulo, n’abasajja 12 okuva mu baweereza ba Dawudi, okulwana.
16  Buli omu n’akwata omutwe gwa munne ow’oku ludda olulala, era buli omu n’afumita munne ekitala mu mbiriizi, ne bagwira kumu. Ekifo ekyo ekiri mu Gibiyoni kyekyava kiyitibwa Kerukasu-kazzulimu.
17  Okulwana okwo kwavaamu olutalo olw’amaanyi ennyo ku lunaku olwo, era Abuneeri n’abasajja ba Isirayiri ne bawangulwa abaweereza ba Dawudi.
18  Ne batabani ba Zeruyiya abasatu, Yowaabu, Abisaayi, ne Asakeri, baaliyo; Asakeri yali awenyuka ng’enjaza bw’ewenyuka ku ttale.
19  Awo Asakeri n’agoba Abuneeri, era teyakyama ku mukono ogwa ddyo wadde ogwa kkono ng’agoba Abuneeri.
20  Abuneeri bwe yakyuka n’atunula emabega, n’amubuuza nti, “Ggwe wuuyo, Asakeri?” n’amuddamu nti, “Nze nzuuno.”
21  Abuneeri n’amugamba nti: “Kyama ku ddyo oba ku kkono okwate omu ku bavubuka, otwale kyonna ky’onooba omuggyeeko.” Kyokka Asakeri teyalekera awo kumugoba.
22  Abuneeri n’addamu n’amugamba nti: “Lekera awo okungoba. Nja kukutta. Nnaatunula ntya ku muganda wo Yowaabu?”
23  Naye Asakeri n’agaana okulekera awo okumugoba; bw’atyo Abuneeri n’amufumita omuwunda gw’effumu mu lubuto, effumu ne liggukira mu mugongo, n’agwa n’afiirawo. Buli muntu eyatuukanga mu kifo Asakeri we yafiira ng’ayimirira awo.
24  Awo Yowaabu ne Abisaayi ne bawondera Abuneeri. Enjuba bwe yali egwa, ne batuuka ku Kasozi Amma, akali mu maaso ga Giya, ku kkubo erigenda mu ddungu ly’e Gibiyoni.
25  Abaana ba Benyamini ne bakuŋŋaanira awaali Abuneeri, ne babeera ekibinja kimu, ne bayimirira waggulu ku lusozi olumu.
26  Awo Abuneeri n’akoowoola Yowaabu n’amugamba nti: “Munaatuusa wa okulwanagana n’ebitala? Tomanyi nga kino kijja kuvaamu bizibu byereere? Onoogamba ddi abantu okulekera awo okuwondera baganda baabwe?”
27  Yowaabu n’agamba nti: “Nga Katonda ow’amazima bw’ali omulamu, singa toyogedde, abantu bandiwondedde baganda baabwe okutuusa ku makya.”
28  Awo Yowaabu n’afuuwa eŋŋombe, abasajja be ne balekera awo okuwondera Abayisirayiri, era okulwana ne kukoma.
29  Abuneeri n’abasajja be ne batambula nga bayita mu Alaba ekiro kyonna, ne basomoka Yoludaani, ne bayita mu kiwonvu kyonna ne batuuka e Makanayimu.
30  Yowaabu bwe yalekera awo okuwondera Abuneeri, n’akuŋŋaanya abantu bonna. Ku baweereza ba Dawudi kwali kubulako abasajja 19, nga tobaliddeeko Asakeri.
31  Naye Ababenyamini n’abasajja ba Abuneeri baawangulwa abaweereza ba Dawudi, era abasajja baabwe 360 be baafa.
32  Baatwala Asakeri ne bamuziika mu ntaana ya kitaawe eyali mu Besirekemu, oluvannyuma Yowaabu n’abasajja be ne batambula ekiro kyonna, ne batuuka e Kebbulooni ng’obudde bukya.
3  Olutalo olwali wakati w’ennyumba ya Sawulo n’ennyumba ya Dawudi lweyongera mu maaso; Dawudi yeeyongera okubeera ow’amaanyi, naye ng’ennyumba ya Sawulo yeeyongera kunafuwa bunafuyi.
2  Mu kiseera ekyo nga Dawudi ali e Kebbulooni, yazaala abaana ab’obulenzi. Omwana we omubereberye yali Amunoni era nnyina ye yali Akinowamu ow’e Yezuleeri.
3  Ow’okubiri yali Kireyaabu era nnyina ye yali Abbigayiri nnamwandu wa Nabbali Omukalumeeri; ow’okusatu yali Abusaalomu mutabani wa Maaka muwala wa Talumaayi kabaka wa Gesuli.
4  Ow’okuna yali Adoniya mutabani wa Kaggisi, ow’okutaano yali Sefatiya mutabani wa Abitali.
5  N’ow’omukaaga yali Isuleyamu era nnyina ye yali Egula mukazi wa Dawudi. Abo Dawudi be yazaalira e Kebbulooni.
6  Olutalo wakati w’ennyumba ya Sawulo n’eya Dawudi bwe lwali nga lweyongera mu maaso, Abuneeri yeeyongera okunyweza ekifo kye mu nnyumba ya Sawulo.
7  Sawulo yalina omuzaana eyali ayitibwa Lizupa, muwala wa Aya. Lumu Isu-bosesi yagamba Abuneeri nti: “Lwaki weegatta n’omuzaana wa kitange?”
8  Abuneeri n’asunguwala nnyo olw’ebigambo bya Isu-bosesi n’agamba nti: “Ndi mutwe gwa mbwa ya mu Yuda? Okutuusa leero mbadde ndaga okwagala okutajjulukuka eri ennyumba ya Sawulo kitaawo, ne baganda be, ne mikwano gye, era sikuwaddeeyo mu mukono gwa Dawudi, kyokka kati onvunaana omusango olw’omukazi.
9  Katonda abonereze Abuneeri era ayongere ku kibonerezo kye, bwe siikolere Dawudi nga Yakuwa bwe yamulayirira
10  nti ajja kuggya obwakabaka mu nnyumba ya Sawulo era anyweze obwakabaka bwa Dawudi ku Isirayiri ne ku Yuda, okuva e Ddaani okutuuka e Beeru-seba.”
11  Isu-bosesi teyasobola kwanukula Abuneeri kigambo kirala olw’okuba yali amutya.
12  Amangu ago Abuneeri n’atuma ababaka eri Dawudi bamugambe nti: “Ensi y’ani?” Yagattako nti: “Kola nange endagaano, era nja kukola kyonna kye nsobola okuzza Isirayiri yonna ku ludda lwo.”
13  Awo Dawudi n’amugamba nti: “Ekyo kirungi! Nja kukola naawe endagaano. Naye ekintu kyokka kye nkusaba kiri nti tojja gye ndi okuggyako ng’osoose kuleeta Mikali muwala wa Sawulo.”
14  Awo Dawudi n’atuma ababaka eri Isu-bosesi mutabani wa Sawulo ng’agamba nti: “Mpa mukazi wange Mikali gwe nnasasulira ebikuta by’Abafirisuuti 100.”
15  Bw’atyo Isu-bosesi n’atuma baggye Mikali ku bba Palutiyeri mutabani wa Layisi.
16  Naye bba n’atambula naye, n’amugoberera nga bw’akaaba okutuukira ddala e Bakulimu. Abuneeri n’amugamba nti: “Ddayo!” Awo n’addayo.
17  Abuneeri yaweereza obubaka eri abakadde ba Isirayiri ng’agamba nti: “Mumaze ebbanga nga mwagala Dawudi abeere kabaka wammwe.
18  Kaakano mubeeko kye mukolawo, kubanga Yakuwa yagamba Dawudi nti, ‘Okuyitira mu muweereza wange Dawudi nja kununula abantu bange Abayisirayiri mu mukono gw’Abafirisuuti, ne mu mukono gw’abalabe baabwe bonna.’”
19  Oluvannyuma Abuneeri yayogera n’abantu ba Benyamini. Ate era yagenda e Kebbulooni okwogera ne Dawudi mu kyama okumubuulira ebyo Isirayiri n’ennyumba ya Benyamini yonna bye baali bakkaanyizzaako.
20  Abuneeri bwe yatuuka eri Dawudi e Kebbulooni n’abasajja 20, Dawudi n’abafumbira ekijjulo.
21  Awo Abuneeri n’agamba Dawudi nti: “Ka ŋŋende nkuŋŋaanyize Isirayiri yonna eri mukama wange kabaka, bakole naawe endagaano, era ojja kufuga Isirayiri yonna.” Dawudi n’asiibula Abuneeri, Abuneeri n’agenda mirembe.
22  Mu kiseera ekyo Yowaabu n’abaweereza ba Dawudi ne bakomawo nga bava ku lutabaalo, nga balina omunyago mungi nnyo. Kyokka Abuneeri yali takyali ne Dawudi mu Kebbulooni kubanga Dawudi yali amusiibudde era ng’agenze mirembe.
23  Yowaabu n’eggye lyonna eryali naye bwe baatuuka, Yowaabu n’ategeezebwa nti: “Abuneeri mutabani wa Neeri yazze eri kabaka, kabaka n’amusiibula n’agenda mirembe.”
24  Yowaabu kwe kugenda eri kabaka n’amugamba nti: “Kiki ky’okoze? Abuneeri yazze gy’oli. Lwaki wamusiibudde n’agenda mirembe?
25  Omanyi bulungi Abuneeri mutabani wa Neeri! Yazze kukulimbalimba n’okumanya amakubo go gonna era ne byonna by’okola.”
26  Awo Yowaabu n’ava awali Dawudi n’atuma ababaka okuwondera Abuneeri, ne bamusanga ku luzzi lwa Siira ne bamukomyawo, naye Dawudi teyakimanyaako.
27  Abuneeri bwe yakomawo e Kebbulooni, Yowaabu n’amuyingiza mu mulyango ayogere naye mu kyama. Kyokka Yowaabu n’amufumitira awo mu lubuto n’afa, olw’okutta muganda we Asakeri.
28  Oluvannyuma Dawudi bwe yakiwulira, n’agamba nti: “Yakuwa akimanyi nti nze n’obwakabaka bwange tetuvunaanyizibwa kufa kwa Abuneeri mutabani wa Neeri emirembe gyonna.
29  Omusango ka gubeere ku Yowaabu ne ku nnyumba ya kitaawe yonna. Ennyumba ya Yowaabu k’eremenga kubulamu musajja alina endwadde emuleetera okuvaamu amazzi mu bitundu bye eby’ekyama, oba omugenge, oba alanga ewuzi, oba attibwa n’ekitala, oba atalina mmere!”
30  Yowaabu ne muganda we Abisaayi batta Abuneeri, olw’okuba yali yatta muganda waabwe Asakeri mu lutalo e Gibiyoni.
31  Dawudi n’agamba Yowaabu n’abantu bonna abaali naye nti: “Muyuze ebyambalo byammwe era mwesibe ebibukutu mukungubagire Abuneeri.” Kabaka Dawudi yali agoberera akatanda kwe baali basitulidde omulambo.
32  Awo ne baziika Abuneeri e Kebbulooni, era kabaka n’atemera emiranga ku ntaana ya Abuneeri, n’abantu bonna ne bakaaba.
33  Kabaka yakungubagira Abuneeri ng’agamba nti: “Abuneeri yandifudde ng’omusirusiru bw’afa?
34  Emikono gyo gyabadde tegisibiddwa,N’ebigere byo byabadde tebiteekeddwako mpingu. Wafudde ng’omuntu attiddwa abamenyi b’amateeka.” Awo abantu bonna ne baddamu okumukaabira.
35  Oluvannyuma abantu bonna baagenda okuwa Dawudi emmere ey’okumubudaabuda ng’obudde bukyali misana, naye Dawudi n’alayira nti: “Katonda ambonereze era ayongere ku kibonerezo kyange, singa nnaakomba ku mmere oba ku kintu kyonna ng’enjuba tennagwa!”
36  Abantu bonna baakiraba ne kibasanyusa. Okufaananako ebintu ebirala byonna kabaka bye yakolanga, ekintu ekyo kyasanyusa abantu bonna.
37  Abantu bonna ne Isirayiri yonna ne bakitegeera ku lunaku olwo nti kabaka si ye yali avunaanyizibwa okuttibwa kwa Abuneeri mutabani wa Neeri.
38  Kabaka n’agamba abaweereza be nti: “Temukimanyi nti omuntu omukulu era ow’ekitiibwa ennyo afudde mu Isirayiri olwa leero?
39  Olwa leero siri wa maanyi wadde nga nnafukibwako amafuta okuba kabaka, era obukambwe bwa batabani ba Zeruyiya bumpitiriddeko. Yakuwa k’asasule omukozi w’ebibi ng’ebikolwa bye ebibi bwe biri.”
12  Awo Yakuwa n’atuma Nasani eri Dawudi, Nasani n’agenda gy’ali n’amugamba nti: “Waaliwo abasajja babiri mu kibuga ekimu, omu nga mugagga ate omulala nga mwavu.
2  Omusajja omugagga yalina endiga n’ente nnyingi nnyo;
3  naye omusajja omwavu teyalina kantu okuggyako akaana k’endiga kamu akaluusi ke yagula n’akalabirira, ne kakulira mu maka ge awamu n’abaana be. Kaalyanga ku kamere ke, kaanyweranga ku kikopo kye, era keebakanga mu kifuba kye. Kaali kafuuse ng’omwana we ow’obuwala.
4  Oluvannyuma waliwo omugenyi eyakyalira omusajja omugagga, naye omugagga n’atatoola ku ndiga ze na ku nte ze okufumbira omuntu oyo eyali amukyalidde. Mu kifo ky’ekyo yatwala akaliga k’omwavu akaluusi n’akafumbira oyo eyali amukyalidde.”
5  Awo Dawudi n’asunguwalira nnyo omugagga oyo, n’agamba Nasani nti: “Nga Yakuwa bw’ali omulamu, omusajja eyakola ekyo agwanidde okufa!
6  Ate era alina okuliwa obuliga buna, olw’okuba yakola ekintu ekyo n’atalaga busaasizi.”
7  Awo Nasani n’agamba Dawudi nti: “Ggwe musajja oyo! Bw’ati Yakuwa Katonda wa Isirayiri bw’agamba: ‘Nze kennyini nnakufukako amafuta okuba kabaka wa Isirayiri, era ne nkununula mu mukono gwa Sawulo.
8  Nnakuwa ennyumba ya mukama wo ne bakazi be, era nnakuwa ennyumba ya Isirayiri n’eya Yuda. Ate era nnali mwetegefu okukwongera ebirala bingi singa ebyo byali tebikumala.
9  Kale lwaki wanyooma ekigambo kya Yakuwa n’okola ekintu ekibi mu maaso ge? Watta Uliya Omukiiti n’ekitala, era n’otwala mukazi we abeere mukazi wo, ng’omaze okumutta n’ekitala ky’Abaamoni.
10  Kale nno ekitala tekiriva mu nnyumba yo, olw’okuba wannyooma n’otwala mukazi wa Uliya Omukiiti abe mukazi wo.’
11  Bw’ati Yakuwa bw’agamba: ‘Nja kukuleetera emitawaana nga gisibuka mu nnyumba yo mmwennyini; nja kutwala bakazi bo ng’olaba mbawe omusajja omulala, era ajja kwebaka nabo emisana ttuku.
12  Wadde ggwe wakikola mu kyama, nze ekyo nja kukikola nga Isirayiri yonna eraba, era emisana ttuku.’”
13  Awo Dawudi n’agamba Nasani nti: “Nnyonoonye mu maaso ga Yakuwa.” Nasani n’agamba Dawudi nti: “Yakuwa naye akusonyiye. Tojja kufa.
14  Naye olw’okuba onyoomye Yakuwa n’okola ekyo, omwana akuzaaliddwa ajja kufa.”
15  Awo Nasani n’addayo ewuwe. Yakuwa n’aleetera omwana muka Uliya gwe yali azaalidde Dawudi obulwadde, omwana oyo n’alwala nnyo.
16  Dawudi ne yeegayirira Katonda ow’amazima olw’omwana oyo. Dawudi n’atandika okusiiba, era n’agendanga mu kisenge kye n’asulanga wansi.
17  Abakadde b’omu nnyumba ye baagendanga w’ali ne bagezaako okumuyimusa ave wansi, naye yagaana era teyakkirizanga kulya nabo mmere.
18  Ku lunaku olw’omusanvu omwana yafa, naye abaweereza ba Dawudi ne batya okumubuulira nti omwana afudde. Baagamba nti: “Omwana bw’abadde ng’akyali mulamu tubadde twogera naye n’agaana okutuwuliriza. Kati tuyinza tutya okumugamba nti omwana afudde? Ayinza okukola ekintu ekibi ennyo.”
19  Dawudi bwe yalaba abaweereza be nga boogera obwama, n’ategeera nti omwana afudde. Dawudi n’abuuza abaweereza be nti: “Omwana afudde?” Ne bamuddamu nti: “Afudde.”
20  Awo Dawudi n’ayimuka n’ava wansi n’anaaba, ne yeesiiga amafuta, n’akyusa ebyambalo bye, n’agenda mu nnyumba ya Yakuwa n’avunnama. Oluvannyuma yaddayo mu nnyumba ye n’asaba emmere, ne bagimuleetera n’alya.
21  Abaweereza be ne bamubuuza nti: “Lwaki okoze bw’otyo? Omwana bw’abadde ng’akyali mulamu obadde osiiba era ng’okaaba; naye omwana olufudde n’oyimuka n’olya emmere.”
22  Dawudi n’abaddamu nti: “Omwana bw’abadde ng’akyali mulamu mbadde nsiiba era nga nkaaba kubanga mbadde ndowooza nti, ‘Ani amanyi obanga Yakuwa anankwatirwa ekisa n’aleka omwana n’atafa?’
23  Naye kaakano nga bw’afudde, kiki ekinsiibya? Nsobola okumuzza? Nze nja kugenda gy’ali, naye ye tajja kudda gye ndi.”
24  Dawudi n’abudaabuda Basu-seba mukazi we, n’agenda ne yeebaka naye. Oluvannyuma lw’ekiseera yamuzaalira omwana ow’obulenzi, n’atuumibwa erinnya Sulemaani. Yakuwa yayagala nnyo omwana oyo,
25  era yatuma nnabbi Nasani okutuuma omwana oyo erinnya Yedidiya, olw’okuba Yakuwa yali amwagala nnyo.
26  Yowaabu yeeyongera okulwanyisa Labba eky’Abaamoni, era n’awamba ekibuga kya kabaka.
27  Yowaabu n’atuma ababaka eri Dawudi bamugambe nti: “Nnwanyisizza Labba era mpambye ekibuga eky’amazzi.
28  Kale kaakano kuŋŋaanya abasirikale abalala osiisire olwanyise ekibuga okiwambe; bwe kitaabe bwe kityo nja kukiwamba bagambe nti nze nkiwambye.”
29  Awo Dawudi n’akuŋŋaanya abasirikale bonna n’agenda e Labba n’akirwanyisa n’akiwamba.
30  Oluvannyuma yaggya engule ku mutwe gwa Malukamu. Engule eyo yali ezitowa ttalanta emu eya zzaabu; yaliko amayinja ag’omuwendo, era yateekebwa ku mutwe gwa Dawudi. Ate era Dawudi yaggya omunyago mungi nnyo mu kibuga.
31  Abantu abaakirimu yabaggyamu n’abakozesa emirimu egy’okusala amayinja n’emirimu egyetaagisa okukozesa ebintu ebyogi eby’ekyuma n’embazzi, era n’abakubisa amatoffaali. Bw’atyo bwe yakola mu bibuga byonna eby’Abaamoni. Oluvannyuma Dawudi n’abasirikale bonna baddayo e Yerusaalemi.
