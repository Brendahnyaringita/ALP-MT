4  “Laba! olunaku lujja, olwokya ng’ekyoto mwe basaanuusiza ebyuma, era abo bonna abeetulinkiriza n’abo bonna abakola ebintu ebibi baliba ng’ebisubi. Olunaku olujja lulibasaanyaawo era terulibalekerawo mulandira wadde ettabi,” Yakuwa ow’eggye bw’agamba.
2  “Naye mmwe abatya erinnya lyange, enjuba ey’obutuukirivu eribaakira ng’erina okuwonya mu biwaawaatiro byayo; mulirigita ng’ennyana ezinyirira.”
3  “Mulirinnyirira ababi, kubanga balifuuka ng’enfuufu wansi w’ebigere byammwe ku lunaku lwe ndikola ekyo,” Yakuwa ow’eggye bw’agamba.
4  “Mujjukire Amateeka g’omuweereza wange Musa, kwe kugamba, ennamula n’ebiragiro bye nnamuwa ku Kolebu Isirayiri yonna ebigondere.
5  “Laba! Mbatumira nnabbi Eriya ng’olunaku lwa Yakuwa olukulu era olw’entiisa terunnatuuka.
6  Alizza emitima gya bakitaabwe b’abaana eri abaana baabwe, n’emitima gy’abaana eri bakitaabwe, nneme okujja nnyonoone ensi era ngizikirize.”
1  Ekirangiriro: Ekigambo kya Yakuwa eri Isirayiri okuyitira mu Malaki:
2  “Mbalaze okwagala,” Yakuwa bw’agamba. Naye mugamba nti: “Otulaze otya okwagala?” “Esawu teyali muganda wa Yakobo?” Yakuwa bw’agamba. “Naye nnayagala Yakobo,
3  ne nkyawa Esawu; ensozi ze nnazifuula matongo, era obusika bwe nnabuwa ebibe eby’omu ddungu.”
4  “Wadde Edomu agamba nti, ‘Tubetenteddwa naye tujja kudda tuzimbe ebifo ebyayonoonebwa,’ bw’ati Yakuwa ow’eggye bw’agamba, ‘Balizimba naye nze ndibimenyawo, ekifo ekyo kiriyitibwa “kitundu eky’ebikolwa ebibi” era baliyitibwa “abantu Yakuwa be yasalira omusango emirembe n’emirembe.”
5  Amaaso gammwe galikiraba, era muligamba nti: “Yakuwa k’agulumizibwe mu nsi ya Isirayiri.”’”
6  “‘Omwana assaamu kitaawe ekitiibwa, n’omuddu assaamu mukama we ekitiibwa. Kale obanga ndi kitammwe, lwaki temunzisaamu kitiibwa? Era obanga ndi Mukama wammwe, lwaki temuntya?’ Yakuwa ow’eggye bw’abagamba mmwe bakabona abanyooma erinnya lyange. “‘Naye mugamba nti: “Erinnya lyo tulinyoomye tutya?”’
7  “‘Nga muwaayo emmere ennyonoonefu ku kyoto kyange.’ “‘Era mugamba nti: “Tutyobodde tutya ekitiibwa kyo?”’ “‘Nga mugamba nti: “Emmeeza ya Yakuwa terina kuweebwa kitiibwa.”
8  Bwe muleeta ensolo enzibe y’amaaso okugiwaayo nga ssaddaaka mugamba nti: “Tetulina kikyamu kye tukoze.” Era bwe muleeta ensolo ennema oba endwadde mugamba nti: “Tetulina kikyamu kye tukoze.”’” “Buli omu ku mmwe agezeeko okugitwalira gavana we alabe. Anaakusanyukira, oba anaakwaniriza n’essanyu?” Yakuwa ow’eggye bw’agamba.
9  “Kaakano mwegayirire Katonda atukwatirwe ekisa. Bwe muleeta ebiweebwayo bwe bityo, waliwo ku mmwe gw’ayinza okwaniriza n’essanyu?” Yakuwa ow’eggye bw’agamba.
10  “Ani ku mmwe omwetegefu okuggala enzigi? Temuyinza na kukuma kyoto kyange ku bwereere! Sibasanyukira n’akatono,” Yakuwa ow’eggye bw’agamba, “era n’ebiweebwayo byammwe tebinsanyusa.”
11  “Okuva ebuvanjuba okutuuka ebugwanjuba erinnya lyange liriba kkulu mu mawanga. Omukka gwa ssaddaaka gulinyookezebwa mu buli kifo, era ebiweebwayo biriweebwayo eri erinnya lyange, ng’ekirabo ekirongoofu; kubanga erinnya lyange liriba kkulu mu mawanga,” Yakuwa ow’eggye bw’agamba.
12  “Naye mulivvoola nga mugamba nti, ‘Emmeeza ya Yakuwa si nnongoofu, era n’ebiweebwayo ebigiteekebwako tebirina kuweebwa kitiibwa.’
13  Era mugamba nti, ‘Nga bikooya!’ era mubyenyinyimbwa,” Yakuwa ow’eggye bw’agamba. “Muleeta ensolo ezabbibwa, ennema, n’endwadde ne muzimpa ng’ekirabo. Mulowooza nsobola okukikkiriza?” Yakuwa bw’agamba.
14  “Omulimba alina ensolo ennamu obulungi mu kisibo kye, naye ne yeeyama n’awaayo eri Yakuwa etali nnungi, akolimirwe. Nze ndi Kabaka mukulu,” Yakuwa ow’eggye bw’agamba, “era erinnya lyange liriba lya ntiisa mu mawanga.”
2  “Ekiragiro kino nkiwa mmwe bakabona.
2  Bwe mutaawulirize era bwe mutaafeeyo kuwa linnya lyange kitiibwa,” Yakuwa ow’eggye bw’agamba, “nja kubasindikira ekikolimo, era emikisa gyammwe nja kugifuula bikolimo. Weewaawo, emikisa ngifudde bikolimo kubanga temukissizzaako mwoyo.”
3  “Laba! Ensigo zammwe ezaasigibwa nja kuzoonoona lwa kuba mmwe, era nja kubasiiga obusa mu maaso, obusa bw’ensolo ze muwaayo nga ssaddaaka ku mbaga zammwe; mujja kutwalibwa musuulibwe mu busa obwo.
4  Awo mujja kumanya nti nze mbawadde ekiragiro kino, endagaano gye nnakola ne Leevi esobole okusigala nga nnywevu,” Yakuwa ow’eggye bw’agamba.
5  “Endagaano gye nnakola naye yali ndagaano ya bulamu na mirembe, bye nnamuwanga asobole okuntya. Yantyanga, era yawanga erinnya lyange ekitiibwa.
6  Etteeka ery’amazima lyabanga mu kamwa ke, era obutali butuukirivu tebwabanga ku mimwa gye. Yatambulanga nange mu mirembe ne mu bugolokofu, era yakyusa bangi okuva mu nsobi.
7  Kabona y’asaanidde okuyigiriza abantu ebikwata ku Katonda, era abantu basaanidde okunoonya amateeka okuva mu kamwa ke, kubanga ye mubaka wa Yakuwa ow’eggye.
8  “Naye mmwe muvudde mu kkubo. Muleetedde bangi okwesittala ku bikwata ku mateeka. Mumenye endagaano eyakolebwa ne Leevi,” Yakuwa ow’eggye bw’agamba.
9  “Kale nange nja kubaleetera okunyoomebwa n’okufeebezebwa mu maaso g’abantu bonna, kubanga temwatambuliranga mu makubo gange, wabula mwabanga ne kyekubiira nga mussa mu nkola amateeka.”
10  “Ffenna tetulina kitaffe omu? Katonda omu si ye yatutonda? Lwaki tukuusakuusa bannaffe, ne tunyooma endagaano ya bajjajjaffe?
11  Yuda akuusakuusizza, era ekintu eky’omuzizo kikoleddwa mu Isirayiri ne mu Yerusaalemi; Yuda anyoomye obutukuvu Yakuwa bw’ayagala, era awasizza omuwala wa katonda omulala.
12  Yakuwa alizikiriza mu weema za Yakobo buli akola ekyo, k’abe ani, wadde ng’awaayo ekiweebwayo eri Yakuwa ow’eggye.”
13  “Era waliwo ekintu ekirala kye mukola ekiviirako ekyoto kya Yakuwa okujjula amaziga n’okukaaba n’okusinda, n’aba nga takyakkiriza biweebwayo byammwe era nga takyasanyukira ebyo ebiva mu mukono gwammwe.
14  Mugamba nti, ‘Lwaki kiri bwe kityo?’ Olw’okuba Yakuwa akuvunaana, kubanga okuusakuusizza omukazi ow’omu buvubuka bwo, wadde nga ye munno era nga ye mukazi wo ow’endagaano.
15  Naye waliwo ataakikola, kubanga yalina omwoyo gwa Katonda ogwali gusigaddewo. Oyo yali alowooza ku ki? Yali alowooza ku zzadde lya Katonda. Kale mwekuume omwoyo gwammwe, era temukuusakuusa bakazi ba mu buvubuka bwammwe.
16  Nkyawa okugattululwa,” Yakuwa Katonda wa Isirayiri bw’agamba, “era n’oyo abikka ekyambalo kye ebikolwa eby’obukambwe,” Yakuwa ow’eggye bw’agamba. “Mwekuume omwoyo gwammwe era temukuusakuusa.
17  “Yakuwa mumukooyezza n’ebigambo byammwe. Naye mugamba nti, ‘Tumukooyezza tutya?’ Nga mugamba nti, ‘Buli akola ebintu ebibi mulungi mu maaso ga Yakuwa, era amusanyukira,’ oba nti, ‘Katonda omwenkanya ali ludda wa?’”
3  “Laba! Ntuma omubaka wange, era alinjerulira ekkubo. Mukama ow’amazima gwe munoonya alijja mu yeekaalu ye mangu nga tasuubirwa, era n’omubaka w’endagaano gwe musanyukira alijja. Laba! Alijja,” Yakuwa ow’eggye bw’agamba.
2  “Ani alisobola okugumira olunaku lw’alijjirako, era ani alisobola okuyimirira bw’alirabika? Kubanga aliba ng’omuliro ogusaanuusa ebyuma ne gubirongoosa, era aliba nga ssabbuuni w’aboozi b’engoye.
3  Alituula okusaanuusa n’okulongoosa ffeeza era alirongoosa abaana ba Leevi; alibalongoosa nga zzaabu era nga ffeeza; baliwaayo eri Yakuwa ekiweebwayo mu butuukirivu.
4  Ebiweebwayo bya Yuda n’ebya Yerusaalemi birisanyusa Yakuwa nga bwe kyabanga mu biseera eby’edda, era nga bwe kyabanga mu myaka egy’edda ennyo.
5  “Ndijja gye muli okubalamula, era ndivunaana mu bwangu abalogo n’abenzi n’abalayira eby’obulimba n’abalyazaamaanya abakozi baabwe, n’abo abanyigiriza bannamwandu n’abaana abatalina bakitaabwe, era n’abo abagaana okuyamba abagwira. Abo tebantya,” Yakuwa ow’eggye bw’agamba.
6  “Nze Yakuwa, sikyuka. Mmwe muli baana ba Yakobo; temuweddeewo.
7  Okuva mu nnaku za bajjajjammwe mubaddenga muva ku biragiro byange era temubikutte. Mudde gye ndi nange nja kudda gye muli,” Yakuwa ow’eggye bw’agamba. Naye mugamba nti: “Tudde tutya gy’oli?”
8  “Omuntu obuntu asobola okunyaga Katonda? Naye mmwe munnyaga.” Era mugamba nti: “Tukunyaga tutya?” “Munnyaga ebitundu eby’ekimu eky’ekkumi n’ebintu ebimpeebwa.
9  Mukolimiddwa, kubanga munnyaga—eggwanga lyonna likola bwe lityo.
10  Muleete ebitundu byonna eby’ekimu eky’ekkumi mu ggwanika, mu nnyumba yange mubeeremu emmere; mungezese mu kino mulabe obanga siibaggulire emiryango gy’eggulu ne mbayiira emikisa mingi nnyo ne gibulwa ne we gigya,” Yakuwa ow’eggye bw’agamba.
11  “Siriddamu kukkiriza biwuka kwonoona birime byammwe, era emizabbibu gy’omu nnimiro zammwe tegirirema kubala,” Yakuwa ow’eggye bw’agamba.
12  “Amawanga gonna galibayita basanyufu kubanga muliba nsi esanyusa,” Yakuwa ow’eggye bw’agamba.
13  “Munjogeddeko ebigambo ebibi ennyo,” Yakuwa bw’agamba. Naye mugamba nti: “Biki bye tukwogeddeko?”
14  “Mugamba nti: ‘Okuweereza Katonda tekigasa. Bwe tukoze by’atwetaagisa era bwe tulaze Yakuwa ow’eggye nti tunakuwadde olw’ebibi byaffe, tufunyeemu ki?
15  Abeetulinkiriza tubayita basanyufu. N’abakola ebintu ebibi, ebintu bibagendera bulungi. Bagezesa Katonda ne watabaawo kibatuukako.’”
16  Awo abo abatya Yakuwa ne boogera buli omu ne munne, Yakuwa n’assaayo omwoyo era n’awuliriza. Ekitabo eky’okujjukiza ekikwata ku abo abatya Yakuwa n’abo abalowooza ku linnya lye ne kiwandiikibwa mu maaso ge.
17  Bw’ati Yakuwa ow’eggye bw’agamba, “Baliba bange ku lunaku lwe ndibafuula ekintu kyange ekiganzi. Ndibasaasira ng’omusajja bw’asaasira omwana we amuweereza.
18  Muliddamu nate okulaba enjawulo eriwo wakati w’omutuukirivu n’omubi, n’enjawulo eriwo wakati w’oyo aweereza Katonda n’oyo atamuweereza.”
