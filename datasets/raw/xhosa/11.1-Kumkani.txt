10  Ke kaloku ukumkanikazi waseShebha wayesiva ingxelo ngoSolomon engegama likaYehova. Ngoko weza waza wamvavanya ngemibuzo entsonkothileyo.
2  Ekugqibeleni wafika eYerusalem nomkhoko omkhulu kakhulu, iinkamela zithwele ioli yebhalsam negolide eninzi namatye axabisekileyo; yaye wafika kuSolomon waza wathetha kuye ngako konke okwakusentliziyweni yakhe.
3  USolomon wahlabela mgama emxelela yonke imibandela yakhe. Akuzange kubekho mbandela ufihlakeleyo kukumkani angazange amxelele ngawo.
4  Xa ukumkanikazi waseShebha wabubonayo bonke ubulumko bukaSolomon nendlu awayeyakhile,
5  nokutya kwetafile yakhe nokuhlala kwabakhonzi bakhe nenkonzo yasetafileni yabalungiseleli bakhe nesinxibo sabo neziselo zakhe nemibingelelo yakhe etshiswayo awayeyinikela rhoqo endlwini kaYehova, wandula ke akabi namoya ungakumbi.
6  Ngoko wathi kukumkani: “Liyinyaniso ilizwi endilive kwilizwe lam ngale mibandela yakho nangobulumko bakho.
7  Yaye andizange ndikholwe kula mazwi de ndeza amehlo am abona; kwaye, khangela! andixelelwanga nesiqingatha esi. Ugqwesile ngobulumko nempumelelo kwizinto eziviweyo endiye ndaziphulaphula.
8  Banoyolo abantu bakho; banoyolo aba bakhonzi bakho abema phambi kwakho rhoqo, baphulaphule ubulumko bakho!
9  Wanga uYehova uThixo wakho angabongwa, oye wayoliswa nguwe ngokukubeka etroneni kaSirayeli; ngenxa yokuba uYehova emthanda uSirayeli ukusa kwixesha elingenammiselo, ukuze akumisele njengokumkani ukuba uphumeze izigwebo nobulungisa.”
10  Wandula ke wanika ukumkani ikhulu elinamashumi amabini eetalente zegolide neoli yebhalsam eninzi kakhulu namatye axabisekileyo. Akuzange kuphinde kuziswe ioli yebhasalm eninzi kangako njengaleyo ukumkanikazi waseShebha wayinika uKumkani uSolomon.
11  Umkhosi weenqanawa zikaHiram ezazithwele igolide eyayivela eOfire wezisa namaplanga amaninzi kakhulu omthi womalgumi evela eOfire namatye axabisekileyo.
12  Kwaye ukumkani wenzela indlu kaYehova nendlu kakumkani izixhaso ngamaplanga omthi womalgumi, neehadi nemirhubhe yeemvumi. Amaplanga omthi wealgumi onjengalo awazange aziswe kwakhona engazange aphinde abonwe de kube namhla.
13  Kwaye uKumkani uSolomon wanika ukumkanikazi waseShebha konke okwamyolisayo awayekucelile, ngaphandle koko wamnika kona ngokwezinwe zikaKumkani uSolomon. Emva koko wajika waya elizweni lakhe, yena kunye nabakhonzi bakhe.
14  Ubunzima begolide eyeza kuSolomon ngonyaka omnye baba ngamakhulu amathandathu anamashumi mathandathu anesithandathu eetalente zegolide,
15  ngaphandle kweyamadoda akhenkethayo neyengenelo yabarhwebi neyabo bonke ookumkani bama-Arabhu neyeerhuluneli zelizwe.
16  Kwaye uKumkani uSolomon wahlabela mgama wenza amakhulu amabini amakhaka amakhulu egolide exutyiweyo (wabeka amakhulu amathandathu eeshekele zegolide kwikhaka ngalinye elikhulu),
17  neengweletshetshe zegolide exutyiweyo ezingamakhulu amathathu (wabeka iimina ezintathu zegolide kwingweletshetshe nganye). Wandula ke ukumkani wazibeka kwiNdlu yeHlathi laseLebhanon.
18  Ngapha koko, ukumkani wenza itrone enkulu yophondo lwendlovu waza wayaleka ngegolide esulungekisiweyo.
19  Kwakukho izinyuko ezithandathu eziya etroneni, yaye emva kwetrone kwakukho isigubungelo esisisazinge, ibe kwakukho indawo yokubeka iingalo kweli cala nakweliya cala lendawo yokuhlala, yaye kwakumi iingonyama ezimbini ecaleni kwendawo yokubeka iingalo.
20  Yaye kwakukho iingonyama ezilishumi elinesibini ezazimi apho kwizinyuko ezithandathu, kweli cala nakweliya cala. Akukho bukumkani bumbi benza enjengayo kanye.
21  Zonke izitya zokusela zikaKumkani uSolomon yayizezegolide, yaye zonke izitya zeNdlu yeHlathi laseLebhanon yayizezegolide esulungekileyo. Kwakungekho nto yesilivere; ngemihla kaSolomon yayigqalwa njengengento konke konke.
22  Kuba ukumkani wayenomkhosi weenqanawa zaseTarshishe elwandle kunye nomkhosi weenqanawa zikaHiram. Kanye kwiminyaka emithathu umkhosi weenqanawa zaseTarshishe wawufika uthwele igolide nesilivere, uphondo lwendlovu, neenkawu neepikoko.
23  Ngoko uKumkani uSolomon wayemkhulu ngakumbi kunabo bonke abanye ookumkani bomhlaba ngobutyebi nobulumko.
24  Yaye bonke abantu bomhlaba babefuna ubuso bukaSolomon ukuze beve ubulumko bakhe obabubekwe nguThixo entliziyweni yakhe.
25  Kwaye ngamnye wayesizisa isipho sakhe, impahla yesilivere nempahla yegolide nezambatho nezikrweqe neoli yebhalsam, amahashe neemeyile, minyaka le.
26  USolomon waqhubeka ehlanganisa iinqwelo namahashe emfazwe angakumbi; kwaye waba neenqwelo eziliwaka elinamakhulu amane namahashe emfazwe alishumi elinesibini lamawaka, wawabeka kwizixeko zeenqwelo nakufuphi nokumkani eYerusalem.
27  Kwaye ukumkani wenza isilivere eYerusalem njengamatye, wenza nomsedare omninzi njengemithi yesikamore eseShefela.
28  Amahashe abenawo uSolomon evela eYiputa ayethunyelwa ngaphandle, kwaye iqela labarhwebi bakakumkani lalithabatha umhlambi wamahashe ngexabiso.
29  Inqwelo yayinyuka ize ithunyelwe ngaphandle ivela eYiputa ngamaqhosha esilivere angamakhulu amathandathu, nehashe ngekhulu namashumi amahlanu; leyo yindlela ababesenza ngayo bonke ookumkani bamaHiti nookumkani baseSiriya. Kwakusetyenziswa bona ukuthumela ngaphandle.
4  UKumkani uSolomon waqhubeka engukumkani kaSirayeli wonke.
2  Zizo ezi iinkosana awayenazo: uAzariya unyana kaTsadoki, umbingeleli;
3  uElihorefe noAhiya, oonyana bakaShisha, oonobhala; uYehoshafati unyana ka-Ahiludi, owayegcina ingxelo;
4  uBhenaya unyana kaYehoyada wayephethe umkhosi, yaye uTsadoki noAbhiyatare babengababingeleli;
5  uAzariya unyana kaNatan wayephethe amasekela, yaye uZabhudi unyana kaNatan wayengumbingeleli, umhlobo kakumkani;
6  uAhishare wayephethe indlu, yaye uAdoniram unyana ka-Abheda, ephethe abo babebhaliselwe ukusebenza ngokuqhutywa ngebhaxa.
7  USolomon wayenamasekela alishumi elinesibini kuSirayeli wonke, kwaye ayelungiselela ukumkani nendlu yakhe ukutya. Kwakuba phezu kwakhe ngamnye ukulungiselela ukutya inyanga enye ngonyaka.
8  Kwaye la ngamagama awo: Unyana kaHure, kummandla weentaba wakwaEfrayim;
9  unyana kaDekere, eMakatse naseShahalebhim naseBhete-shemeshe nase-Elon-bhete-hanan;
10  unyana kaHesedi, eArubhoti (wayeneSokho nalo lonke ilizwe laseHefere);
11  unyana ka-Abhinadabhi, wonke ummango weentaba zaseDore (uTafati, intombi kaSolomon, waba ngumfazi wakhe);
12  uBhana unyana ka-Ahiludi, eTahanaki naseMegido nayo yonke iBhete-sheyan, engaseTsaretan ezantsi kweYizereli, ukusuka eBhete-sheyan ukuya eAbheli-mehola ukuya kummandla waseYokemam;
13  unyana kaGebhere, eRamoti-giliyadi (wayenedolophana yeentente kaYayire unyana kaManase, eziseGiliyadi; wayenommandla waseArgobhi, eseBhashan: izixeko ezikhulu ezingamashumi amathandathu ezinodonga nomvalo wobhedu);
14  uAhinadabhi unyana kaIdo, eMahanayim;
15  uAhimahatse, kwaNafetali (naye, wathabatha uBhasemati, intombi kaSolomon, waba ngumfazi wakhe);
16  uBhana unyana kaHushayi, eAshere naseBheyaloti;
17  uYehoshafati unyana kaParuwa, kwaIsakare;
18  uShimeyi unyana kaEla, kwaBhenjamin;
19  uGebhere unyana kaUri, kwilizwe laseGiliyadi, ilizwe likaSihon ukumkani wama-Amori, nelikaOgi ukumkani waseBhashan, yaye kwakukho isekela elinye elaliphethe onke amanye amasekela awayekwelo lizwe.
20  UYuda noSirayeli babebaninzi njengentlabathi yolwandle, besidla kwaye besela benemihlali.
21  Ke yena uSolomon, waba ngumlawuli wabo bonke ubukumkani ukususela eMlanjeni ukusa kwilizwe lamaFilisti nakumda waseYiputa. Babesizisa izipho kwaye bekhonza uSolomon yonke imihla yobomi bakhe.
22  Ukutya kukaSolomon suku ngalunye rhoqo yayingumlinganiselo weekore ezingamashumi amathathu zomgubo ocolekileyo nomlinganiselo weekore ezingamashumi amathathu zomgubo,
23  iinkomo ezilishumi ezityebileyo neenkomo zasedlelweni ezingamshumi amabini nezimvu ezilikhulu, ngaphandle kwamaxhama namabhadi namanqa namagwababa atyetyisiweyo.
24  Kuba wayenobukhosi kuyo yonke into eyayinganeno koMlambo, ukusuka eTifesa ukuya eGaza, kwanakubo bonke ookumkani ababenganeno koMlambo; kwaye waba noxolo kuyo yonke imimandla yakhe, macala onke.
25  Kwaye uYuda noSirayeli baqhubeka behleli ngonqabiseko, wonk’ ubani phantsi komdiliya wakhe naphantsi komkhiwane wakhe, ukusuka kwaDan kuse eBher-shebha, yonke imihla kaSolomon.
26  Yaye uSolomon wayenamashumi amane amawaka ezitali zamahashe eenqwelo zakhe nabakhweli-mahashe abalishumi elinesibini lamawaka.
27  Yaye la masekela ayebonelela ngokutya uKumkani uSolomon naye wonk’ ubani owayesondela etafileni kaKumkani uSolomon, ngalinye ngenyanga yalo. Ayeqiniseka ukuba akusweleki nto.
28  Yaye irhasi neendiza zamahashe nezamaqela amahashe ayeqhubeka ezizisa kuyo nayiphi na indawo ekwakufanele ziye kuyo, ngalinye ngokomiselo lwalo.
29  UThixo waqhubeka emnika uSolomon ubulumko nokuqonda ngomlinganiselo omkhulu kakhulu nobubanzi bentliziyo, njengentlabathi eselunxwemeni lolwandle.
30  Yaye ubulumko bukaSolomon babubuninzi ngakumbi kunobulumko bonke baseMpumalanga nakunabo bonke ubulumko baseYiputa.
31  Yaye wayelumke ngakumbi kunaye nawuphi na omnye umntu, kunoEtan umEzera noHeman noKalkoli noDarda oonyana bakaMaholi; kwaye waba nodumo kuzo zonke iintlanga macala onke.
32  Yaye wayenokuthetha imizekeliso engamawaka amathathu, kwaye iingoma zakhe zaba liwaka elinesihlanu.
33  Yaye wayethetha ngemithi, ukususela kumsedare oseLebhanon kuse kwihisope ephuma eludongeni; kwaye wayethetha ngezilo nangezidalwa eziphaphazelayo nangezinto ezinambuzelayo nangeentlanzi.
34  Yaye babeqhubeka besiza bevela kuzo zonke izizwana beze kuva ubulumko bukaSolomon, kwanakubo bonke ookumkani bomhlaba ababevile ngobulumko bakhe.
11  UKumkani uSolomon wayethanda abafazi basemzini abaninzi kunye nentombi kaFaro, amaMowabhikazi, ama-Amonikazi, amaEdomikazi, amaSidonikazi namaHitikazi,
2  kwiintlanga awayethe ngazo uYehova koonyana bakaSirayeli: “Ningangeni phakathi kwazo, nazo zingangeni phakathi kwenu; eneneni ziya kwenza intliziyo yenu ityekele ekulandeleni oothixo bazo.” USolomon wanamathela kubo wabathanda.
3  Yaye waba nabafazi abangamakhulu asixhenxe, amakhosazana, namashweshwe angamakhulu amathathu; kwaye abafazi bakhe bayityekisa intliziyo yakhe.
4  Kwathi ngexesha lokuba mdala kukaSolomon abafazi bakhe bayenza intliziyo yakhe yatyekela ekulandeleni abanye oothixo; kwaye intliziyo yakhe ayizange iphelele kuYehova uThixo wakhe njengentliziyo kaDavide uyise.
5  Kwaye uSolomon waqalisa ukulandela uAshtoreti uthixokazi wamaSidon noMilkom into elizothe yama-Amoni.
6  Yaye uSolomon waqalisa ukwenza okubi emehlweni kaYehova, akamlandela ngokupheleleyo uYehova njengoDavide uyise.
7  Kungoko awathi uSolomon wamakhela indawo ephakamileyo uKemoshe into elizothe yakwaMowabhi kwintaba eyayiphambi kweYerusalem, noMoleki into elizothe yoonyana baka-Amoni.
8  Yaye leyo yindlela awenza ngayo kubo bonke abafazi bakhe basemzini ababeqhumisa umbingelelo kwaye bebingelela koothixo babo.
9  UYehova waba nomsindo kuSolomon, ngenxa yokuba intliziyo yakhe yemka kuYehova uTHIXO kaSirayeli, lowo wayebonakele kabini kuye.
10  Kwaye ngokuphathelele le nto wamyalela ukuba angalandeli abanye oothixo; kodwa akazange akugcine oko uYehova wayemyalele kona.
11  UYehova wathi kuSolomon: “Ngenxa yokuba oku kwenzekile kuwe yaye ungawugcinanga umnqophiso wam nemimiselo yam endakuyalela yona, ndiya kubukrazula ubukumkani kuwe, ndibunike umkhonzi wakho.
12  Noko ke, andiyi kukwenza ngemihla yakho, ngenxa kaDavide uyihlo. Ndiya kubukrazula esandleni sonyana wakho.
13  Kuphela nje andiyi kubukrazula bonke ubukumkani. Esinye isizwe ndiya kusinika unyana wakho, ngenxa kaDavide umkhonzi wam nangenxa yeYerusalem endiyinyulileyo.”
14  Kwaye uYehova wamvelisela umchasi uSolomon, ongulo, uHadadi umEdom wenzala kakumkani. WayekwaEdom.
15  Yaye kwathi ekuxabeleni kukaDavide uEdom, xa uYowabhi owayeyintloko yomkhosi wenyukayo ukuza kungcwaba abo babebulewe, wazama ukuxabela yonke into eyindoda kwaEdom.
16  (Kuba uYowabhi nawo onke amaSirayeli bahlala apho iinyanga ezintandathu de baxabela yonke into eyindoda kwaEdom.)
17  Yaye uHadadi wabaleka wemka, yena namanye amadoda akwaEdom angabakhonzi bakayise ekunye naye, baya eYiputa, ngoxa uHadadi wayeseyinkwenkwana.
18  Ngoko besuka kwaMidiyan beza eParan, bathabatha amadoda eParan beza eYiputa kuFaro ukumkani waseYiputa, owamnika indlu. Kwakhona, wamabela isonka, waza wamnika umhlaba.
19  Yaye uHadadi waqhubeka efumana ubabalo emehlweni kaFaro, kangangokuba wamnika umfazi, udade bomfazi wakhe, udade boTapenesi inenekazi.
20  Ekuhambeni kwexesha udade boTapenesi wamzalela uGenubhati unyana wakhe, yaye uTapenesi wamlumlela kanye phakathi endlwini kaFaro; kwaye uGenubhati waqhubeka esendlwini kaFaro phakathi koonyana bakaFaro.
21  UHadadi weva eseYiputa ukuba uDavide ulele kookhokho bakhe nokuba uYowabhi oyintloko yomkhosi ufile. Ngoko uHadadi wathi kuFaro: “Ndindulule, ukuze ndihambe ndiye kwilizwe lakowethu.”
22  Kodwa uFaro wathi kuye: “Yintoni na oyisweleyo ngoxa ukunye nam le nto ufuna ukuya kwilizwe lakowenu?” Ke yena wathi: “Nento le; kodwa nakanjani na ndindulule.”
23  Waza uThixo wamvelisela omnye umchasi, uRezon unyana kaEliyada, owayebaleke kuHadadezere ukumkani waseTsobha inkosi yakhe.
24  Yaye waqhubeka eqokelelela amadoda ecaleni lakhe waza waba yintloko yamatutu, ekubulaweni kwawo nguDavide. Ngoko baya eDamasko baya kuhlala khona baza balawula eDamasko.
25  Kwaye waba ngumchasi kaSirayeli yonke imihla kaSolomon, oko kwakuhambisana nobubi obenziwa nguHadadi; yaye wamenyanya uSirayeli ngoxa wayeqhubeka elawula eSiriya.
26  Kwakukho uYerobhoham unyana kaNebhati umEfrayim waseTsereda, umkhonzi kaSolomon, yaye igama likanina lalinguTseruwa, umfazi ongumhlolokazi. Naye waqalisa ukuphakamisa isandla sakhe nxamnye nokumkani.
27  Yaye nasi isizathu esambangela ukuba aphakamise isandla sakhe nxamnye nokumkani: USolomon wayakhe iSiganga. Wayelivalile ithuba lesiXeko sikaDavide uyise.
28  Ke kaloku le ndoda inguYerobhoham yayilikroti elinamandla. Xa uSolomon wabonayo ukuba lo mfana wayengumsebénzi okhutheleyo, wamenza umveleli wayo yonke inkonzo yesinyanzelo yendlu kaYosefu.
29  Kwathi ngelo xesha uYerobhoham waphuma waya eYerusalem, yaye uAhiya umShilo ongumprofeti wamfumana endleleni, yaye uAhiya wayezigqume ngesambatho esitsha; kwaye babebobabini entsimini.
30  UAhiya wasibamba isambatho esitsha esasikuye wasikrazula saba ziziqwenga ezilishumi elinesibini.
31  Yaye wahlabela mgama wathi kuYerobhoham: “Zithabathele iziqwenga ezilishumi; kuba utshilo uYehova uTHIXO kaSirayeli ukuthi, ‘Ndiyabukrazula ubukumkani esandleni sikaSolomon, kwaye ngokuqinisekileyo ndiya kukunika izizwe ezilishumi.
32  Yaye isizwe esinye siya kuqhubeka sisesakhe ngenxa yomkhonzi wam uDavide nangenxa yeYerusalem, isixeko endisinyulileyo kuzo zonke izizwe zakwaSirayeli.
33  Isizathu sikukuba baye bandishiya baza baqubuda kuAshtoreti uthixokazi wamaSidon, kuKemoshe uthixo wakwaMowabhi nakuMalkom uthixo woonyana baka-Amoni; kwaye abakhange bahambe ezindleleni zam ngokwenza oko kulungileyo emehlweni am nakwimimiselo yam nakwizigwebo zam njengoDavide uyise.
34  Kodwa andiyi kuthabatha ubukumkani buphela esandleni sakhe, ngenxa yokuba ndiya kumbeka ukuba abe sisikhulu yonke imihla yobomi bakhe, ngenxa kaDavide umkhonzi wam endamnyulayo, ngenxa yokuba wayigcina imiyalelo yam nemimiselo yam.
35  Yaye ngokuqinisekileyo ndiya kubuthabatha ubukumkani esandleni sonyana wakhe ndibunike wena, ewe, izizwe ezilishumi elinesibini.
36  Kwaye unyana wakhe ndiya kumnika isizwe esinye, ukuze uDavide umkhonzi wam aqhubeke enesibane lonke ixesha phambi kwam eYerusalem, isixeko endizinyulele sona ukuba ndibeke igama lam apho.
37  Nguwe endiya kumthabatha, yaye uya kulawula konke oko kunqwenelwa ngumphefumlo wakho, kwaye ngokuqinisekileyo uya kuba ngukumkani kwaSirayeli.
38  Yaye ukuba uthobela konke oko ndiya kukuyalela kona, uze uhambe ezindleleni zam wenze oko kulungileyo emehlweni am ngokugcina imimiselo yam nemiyalelo yam, kanye njengoko uDavide umkhonzi wam wenzayo, nam ndiya kuba nawe, kwaye ndiya kukwakhela indlu ehlala ihleli, kanye njengoko ndamakhelayo uDavide, yaye ndiya kukunika uSirayeli.
39  Kwaye ndiya kuyithoba inzala kaDavide ngenxa yoku, kodwa andiyi kusoloko ndisenjenjalo.’”
40  USolomon wafuna ukumbulala uYerobhoham. Ngoko uYerobhoham wabaleka waya eYiputa kuShishaki ukumkani waseYiputa, yaye wahlala apho eYiputa de wafa uSolomon.
41  Ke eminye imicimbi kaSolomon nako konke awakwenzayo nobulumko bakhe, akubhalwanga na encwadini yemicimbi kaSolomon?
42  Yaye imihla awalawula ngayo uSolomon eYerusalem uSirayeli wonke yaba yiminyaka engamashumi amane.
43  Wandula ke uSolomon walala kookhokho bakhe, waza wangcwatyelwa kwisiXeko sikaDavide uyise; waza uRehobhoham unyana wakhe walawula esikhundleni sakhe.
8  Ngelo xesha uSolomon wahlanganisela amadoda amakhulu akwaSirayeli, zonke iintloko zezizwe, izikhulu zooyise, boonyana bakaSirayeli, kuKumkani uSolomon eYerusalem, ukuze anyuse ityeya yomnqophiso kaYehova iphume kwisiXeko sikaDavide, oko kukuthi, eZiyon.
2  Ngoko onke amadoda akwaSirayeli ahlanganisana kuKumkani uSolomon ngenyanga enguEtanim emthendelekweni, oko kukuthi, inyanga yesixhenxe.
3  Ngoko onke amadoda amakhulu akwaSirayeli eza, nababingeleli bathwala iTyeya.
4  Yaye bayinyusa ityeya kaYehova nentente yokuhlangana nazo zonke iimpahla ezingcwele ezazisententeni; kwaye ababingeleli nabaLevi bazinyusa.
5  Yaye uKumkani uSolomon kunye nendibano yonke kaSirayeli, abo babegcina idinga labo lokuhlanganisana kunye naye, babephambi kweTyeya, bebingelela ngezimvu neenkomo ezazingenakulinganiswa okanye zibalwe ngenxa yobuninzi.
6  Bandula ke ababingeleli bezisa ityeya yomnqophiso kaYehova endaweni yayo, kwelona gumbi lingaphakathi endlwini, eYona Ngcwele, phantsi kwamaphiko eekherubhi.
7  Kuba iikherubhi zazolule amaphiko azo phezu kwendawo yeTyeya, kangangokuba iikherubhi zazigcina iTyeya nezibonda zayo zikhuselekile ngaphezulu.
8  Kodwa izibonda zazizide, kangangokuba iincam zezibonda zazibonakala kwiNgcwele ngaphambi kwelona gumbi lingaphakathi, kodwa zazingabonakali ngaphandle. Yaye zisaqhubeka zilapho de kube namhla.
9  Kwakungekho nto kwiTyeya ngaphandle kwamacwecwe amabini amatye awayebekwe nguMoses apho eHorebhe, xa uYehova wenza umnqophiso noonyana bakaSirayeli ngoxa babephuma kwilizwe laseYiputa.
10  Kwathi xa ababingeleli bephuma kwindawo engcwele, ilifu lazalisa indlu kaYehova.
11  Kwaye ababingeleli abazange bakwazi ukuma ukuze balungiselele ngenxa yelifu, kuba ubuqaqawuli bukaYehova bazalisa indlu kaYehova.
12  Ngelo xesha uSolomon wathi: “UYehova ngokwakhe wathi uya kuhlala kwintsunguzi yesithokothoko.
13  Ndikwakhele indlu yokuhlala ephakamileyo ngokuphumelelayo, indawo yakho emisiweyo yokuba uhlale kuyo ukusa kwixesha elingenammiselo.”
14  Wandula ukumkani wabuphethula ubuso bakhe, walisikelela lonke ibandla likaSirayeli, ngoxa lonke ibandla likaSirayeli lalimile.
15  Yaye wahlabela mgama wathi: “Makabongwe uYehova uTHIXO kaSirayeli, owathetha ngomlomo wakhe noDavide ubawo kwaye ngesandla sakhe uye wazalisekisa, esithi,
16  ‘Kususela ngemini endabakhupha ngayo abantu bam amaSirayeli eYiputa andinyulanga sixeko kuzo zonke izizwe zakwaSirayeli ukuba sakhe indlu yegama lam ukuba liqhubeke lilapho; kodwa ndiya kunyula uDavide ukuba aphathe abantu bam amaSirayeli.’
17  Yaye kwakusentliziyweni kaDavide ubawo ukuba alakhele indlu igama likaYehova uTHIXO kaSirayeli.
18  Kodwa uYehova wathi kuDavide ubawo, ‘Ngenxa yokuba bekusentliziyweni yakho ukwakhela igama lam indlu, wenze kakuhle, ngenxa yokuba kuye kwasentliziyweni yakho oko.
19  Kuphela wena akuyi kuyakha ngokwakho indlu, kodwa unyana wakho ophuma esinqeni sakho nguye oya kulakhela indlu igama lam.’
20  UYehova waliphumeza ilizwi lakhe awayelithethile, ukuze ndivele esikhundleni sikaDavide ubawo ndize ndihlale etroneni yakwaSirayeli, kanye njengoko uYehova wayethethile, nokuze ndilakhele indlu igama likaYehova uTHIXO kaSirayeli,
21  nokuze ndiyimisele indawo iTyeya apho ukhoyo umnqophiso kaYehova awawenza nookhokho bethu ekubakhupheni kwakhe kwilizwe laseYiputa.”
22  USolomon wema phambi kwesibingelelo sikaYehova phambi kwalo lonke ibandla likaSirayeli, wazolulela emazulwini izandla zakhe;
23  waza wahlabela mgama wathi: “Owu Yehova THIXO kaSirayeli, akukho Thixo unjengawe emazulwini phezulu okanye emhlabeni phantsi, ugcina umnqophiso nobubele bothando kubakhonzi bakho abahamba phambi kwakho ngentliziyo yabo yonke,
24  wena oye wakugcina oko wakuthembisa umkhonzi wakho uDavide ubawo, kangangokuba wenza isithembiso ngomlomo wakho, kwaye ngesandla sakho uye wasenza sazaliseka, njenganamhla.
25  Ke kaloku, Yehova THIXO kaSirayeli, kugcine kumkhonzi wakho uDavide ubawo oko wamthembisa kona, usithi, ‘Akuyi kubakho mntu wakho uya kunqunyulwa phambi kwam ukuba ahlale etroneni kaSirayeli, ukuba kuphela oonyana bakho baya kunyamekela indlela yabo ngokuhamba phambi kwam kanye njengoko wahambayo phambi kwam.’
26  Ke kaloku, Thixo kaSirayeli, khawenze isithembiso owamthembisa ngaso umkhonzi wakho uDavide ubawo singqineke kunokukholoswa ngaso.
27  “Kodwa ngaba ngokwenene uThixo uya kuhlala emhlabeni? Khangela! Amazulu, ewe, izulu lawo amazulu, alikulingene; kobeka phi, ke, kule ndlu ndiyakhileyo!
28  Kwaye umele uwuphulaphule umthandazo womkhonzi wakho nesicelo sakhe sobabalo, Yehova Thixo wam, ukuze uphulaphule isikhalo sokubongoza nomthandazo awuthandazayo umkhonzi wakho phambi kwakho namhlanje;
29  ukuze amehlo akho abe nokuvulekela kule ndlu ubusuku nemini, kule ndawo wathi ngayo, ‘Igama lam liya kuba lapho,’ ukuze uphulaphule umthandazo athandaza ngawo umkhonzi wakho ngale ndawo.
30  Kwaye umele uphulaphule isicelo sobabalo somkhonzi wakho nesabantu bakho amaSirayeli abathandazela ngaso le ndawo; yaye kwanga ungeva ukwindawo ohlala kuyo, emazulwini, kwaye umele uve uze uxolele.
31  “Xa umntu esona idlelane lakhe, lize libeke isiqalekiso kuye limenze afanelwe sisiqalekiso, yaye eze phambi kwesibingelelo sakho kule ndlu ekwisiqalekiso,
32  kwanga ungeva nawe usemazulwini, uze ubagwebe abakhonzi bakho ngokuvakalisa lowo ungendawo engongendawo ngokubeka indlela yakhe phezu kwentloko yakhe, nangokuvakalisa lowo ulilungisa elilungisa ngokumnika ngokuvisisana nobulungisa bakhe.
33  “Xa abantu bakho amaSirayeli besoyiswa phambi kotshaba, ngenxa yokuba baqhubeka bekona, baze babuyele kuwe balibonge igama lakho bathandaze yaye bacele ubabalo kuwe kule ndlu,
34  kwanga ungeva usemazulwini, uze usixolele isono sabantu bakho amaSirayeli ubabuyisele kumhlaba owawunika ookhokho babo.
35  “Xa izulu livaliwe kangangokuba kungabikho mvula, ngenxa yokuba baye baqhubeka bekona, baze bathandaze kule ndawo balibonge igama lakho, babuye nasesonweni sabo, ngenxa yokuba uye waqhubeka ubaxhwalekisa,
36  kwanga ungeva usemazulwini, uze usixolele isono sabakhonzi bakho, bona kanye abantu bakho amaSirayeli, ngenxa yokuba ubafundisa indlela elungileyo abafanele bahambe ngayo; uze uzise imvula kwilizwe lakho olinike abantu bakho njengelifa.
37  “Ukuba kunokwenzeka kubekho indlala elizweni, ukuba kunokwenzeka kubekho indyikitya yokufa, ukuba kunokwenzeka kubekho imbalela, isihumba, iinkumbi, amaphela; ukuba kunokwenzeka utshaba lwabo lubangqinge kwilizwe lamasango abo—naluphi na uhlobo lwesibetho, naluphi na uhlobo lwesifo—
38  nawuphi na umthandazo, nasiphi na isicelo sobabalo esinokubakho kuye nawuphi na umntu kubo bonke abantu bakho amaSirayeli, ngenxa yokuba ngamnye uyasazi isibetho sentliziyo yakhe, baze bazolulele kule ndlu izandla zabo,
39  kwanga ungeva usemazulwini, kwindawo ohlala kuyo emisiweyo, uze uxolele yaye wenze, unike ngamnye ngokweendlela zakhe zonke, ngenxa yokuba uyayazi intliziyo yakhe (kuba nguwe kuphela oyazi kakuhle intliziyo yabo bonke oonyana boluntu);
40  ukuze bakoyike yonke imihla yokuphila kwabo phezu komhlaba owawunika ookhokho bethu.
41  “Kwanowasemzini, ongeyiyo inxalenye yabantu bakho amaSirayeli ovela kwilizwe elikude ngenxa yegama lakho
42  (kuba baya kuva ngegama lakho elikhulu nangesandla sakho esomeleleyo nangengalo yakho eyoluliweyo), aze eze kuthandaza kule ndlu,
43  kwanga ungeva usemazulwini, kwindawo ohlala kuyo emisiweyo, uze wenze ngokuvumelana nako konke oko akubizayo owasemzini; ukuze zonke izizwana zomhlaba zilazi igama lakho zize zikoyike njengabantu bakho amaSirayeli, ukuze zazi ukuba le ndlu ndiyakhileyo ibizwe ngegama lakho.
44  “Ukuba kunokwenzeka abantu bakho baye emfazweni nxamnye notshaba lwabo ngendlela obathumela ngayo, baze eneneni bathandaze kuYehova bejonge kwisixeko osinyulileyo nendlu endiyakhele igama lakho,
45  umele uwuve usemazulwini umthandazo wabo nokucela kwabo ubabalo, yaye umele ubagwebele.
46  “Ukuba kunokwenzeka bakone (kuba akukho mntu ungoniyo), yaye ube nomsindo kubo uze ubanikele elutshabeni, baze abathimbi babo babathabathe njengabathinjwa babase kwilizwe lotshaba elikufuphi okanye elikude;
47  baze ngokwenene babuyele ezingqondweni bekwilizwe abathatyathelwa kulo njengabathinjwa, babuye bacele ubabalo kuwe kwilizwe labathimbi, besithi, ‘Sonile saza senza isiphoso, senze ngokungendawo’;
48  baze ngokwenene babuyele kuwe ngentliziyo yabo yonke nangomphefumlo wabo wonke kwilizwe leentshaba zabo ezabathabatha njengabathinjwa, bathandaze kuwe bejonge kwilizwe labo owalinika ookhokho babo, isixeko osinyulileyo nendlu endiyakhele igama lakho;
49  umele uwuve usemazulwini, kwindawo ohlala kuyo emisiweyo, umthandazo wabo nokucela kwabo ubabalo, yaye umele ubagwebele,
50  uze ubaxolele abantu bakho abakonileyo nako konke ukunxaxha kwabo abanxaxhe ngako nxamnye nawe; uze ubenze basizeleke phambi kwabathimbi babo yaye babasizele
51  (kuba bangabantu bakho nelifa lakho, owabakhupha eYiputa, ngaphakathi kwiziko lentsimbi),
52  ukuze amehlo akho avuleke kwisicelo sobabalo somkhonzi wakho nakwisicelo sobabalo sabantu bakho amaSirayeli, ngokubaphulaphula kuko konke abakucelayo kuwe.
53  Kuba wena ngokwakho wabahlula njengelifa lakho kuzo zonke izizwana zomhlaba, kanye njengoko wathethayo ngoMoses umkhonzi wakho xa wawukhupha ookhokho bethu eYiputa, Owu Nkosi enguMongami Yehova.”
54  Kwathi kamsinya nje akuba uSolomon egqibile ukuthandaza kuYehova ngawo wonke lo mthandazo nesicelo sobabalo, waphakama phambi kwesibingelelo sikaYehova, ekugobeni phantsi ngamadolo izandla zakhe zolulelwe emazulwini;
55  wema waza walisikelela lonke ibandla likaSirayeli ngelizwi elikhulu, esithi:
56  “Makabongwe uYehova, oye wanika abantu bakhe amaSirayeli indawo yokuphumla ngokuvumelana nako konke oko wakuthembisayo. Akukho nalinye ilizwi eliye lasilela kuso sonke isithembiso sakhe esilungileyo awasithembisayo ngoMoses umkhonzi wakhe.
57  Wanga uYehova uThixo wethu angaba nathi kanye njengoko wayenookhokho bethu. Wanga akangesishiyi okanye asilahle,
58  ukuze intliziyo yethu ityekele kuye ukuba sihambe ezindleleni zakhe zonke size sigcine imiyalelo yakhe nemimiselo yakhe nezigwebo zakhe, awazinikela njengomyalelo kookhokho bethu.
59  Yaye kwanga la mazwi am endenze ngawo isicelo sobabalo phambi koYehova angaba kufuphi noYehova uThixo wethu imini nobusuku, ukuze abe nokuphumeza umgwebo kumkhonzi wakhe nomgwebo kubantu bakhe amaSirayeli njengoko kusengayimfuneko imihla ngemihla;
60  ukuze zonke izizwana zomhlaba zazi ukuba uYehova nguTHIXO oyinyaniso. Akakho omnye.
61  Yaye intliziyo yenu imele iphelele kuYehova uThixo wethu ngokuhamba ngemimiselo yakhe nangokugcina imiyalelo yakhe njengoko kunjalo namhlanje.”
62  Ukumkani naye wonke uSirayeli owayekunye naye babenikela umbingelelo omkhulu phambi koYehova.
63  USolomon wanikela umbingelelo wobudlelane ekwakufuneka awunikele kuYehova, amashumi amabini anesibini amawaka eenkomo nekhulu elinamashumi amabini amawaka ezimvu, ukuze ukumkani nabo bonke oonyana bakaSirayeli basungule indlu kaYehova.
64  Ngaloo mini ukumkani kwafuneka angcwalise umphakathi wentendelezo ephambi kwendlu kaYehova, ngenxa yokuba wayeza kuwenzela apho umbingelelo otshiswayo nomnikelo wokudla okuziinkozo namanqatha emibingelelo yobudlelane; kuba isibingelelo sobhedu esiphambi koYehova sasisincinane kakhulu ukuba singaqulatha umbingelelo otshiswayo nomnikelo wokudla okuziinkozo namanqatha ombingelelo wobudlelane.
65  Yaye uSolomon ngelo xesha waqhuba umthendeleko, yaye wonke uSirayeli ekunye naye, ibandla elikhulu ukususela ekungeneni eHamati kude kuse kwintlambo yaseYiputa, phambi koYehova uThixo wethu iintsuku ezisixhenxe nezinye iintsuku ezisixhenxe, iintsuku ezilishumi elinesine.
66  Ngosuku lwesibhozo wabandulula abantu; yaye baqalisa ukumsikelela ukumkani baza baya emakhayeni abo, benemihlali yaye bechwayitile entliziyweni ngako konke ukulunga uYehova awayekwenzele uDavide umkhonzi wakhe namaSirayeli abantu bakhe.
16  Kwafika ilizwi likaYehova kuYehu unyana kaHanani nxamnye noBhahasha, lisithi:
2  “Kwanjengokuba ndakuphakamisayo eluthulini ukuze ndikumise ube yinkokeli yabantu bam amaSirayeli, kodwa wahamba endleleni kaYerobhoham waza wabonisa abantu bam amaSirayeli ngokundicaphukisa ngezono zabo,
3  yabona ndiyamtshayela uBhahasha nendlu yakhe, yaye ngokuqinisekileyo indlu yakhe ndiya kuyenza ibe njengendlu kaYerobhoham unyana kaNebhati.
4  Wonke okaBhahasha ofayo esixekweni uya kudliwa zizinja; yaye nabani na wakhe ofela entsimini uza kudliwa ziintaka zezulu.”
5  Yonke ke imicimbi kaBhahasha nako konke awakwenzayo namandla akhe, akubhalwanga na encwadini yemicimbi yemihla yookumkani bakwaSirayeli?
6  Ekugqibeleni uBhahasha walala kookhokho bakhe waza wangcwatywa eTirtsa; yaye uElaha unyana wakhe walawula esikhundleni sakhe.
7  Yaye nangenxa kaYehu unyana kaHanani umprofeti, lafika ilizwi likaYehova nxamnye noBhahasha nendlu yakhe, ngenxa yabo bonke ububi awabenzayo emehlweni kaYehova ngokumcaphukisa ngomsebenzi wezandla zakhe, ukuze ibe njengendlu kaYerobhoham, nangenxa yokuba wamxabela.
8  Ngonyaka wamashumi amabini anesithandathu ka-Asa ukumkani wakwaYuda, uElaha unyana kaBhahasha waba ngukumkani wakwaSirayeli eTirtsa iminyaka emibini.
9  Yaye umkhonzi wakhe uZimri intloko yesiqingatha seenqwelo wamenzela iyelenqe, ngoxa wayeseTirtsa ezinxilisa ngokusela endlwini ka-Arza, owayephethe indlu eTirtsa.
10  Wangena uZimri wamxabela, wambulala ngonyaka wamashumi amabini anesixhenxe ka-Asa ukumkani wakwaYuda, waza walawula esikhundleni sakhe.
11  Yaye kwathi ekuqaliseni kwakhe ukulawula, kamsinya nje akuhlala phantsi etroneni yakhe, wayixabela yonke indlu kaBhahasha. Akazange ashiye namnye kwabakhe ochamela eludongeni okanye abaphindezeli bakhe begazi okanye abahlobo bakhe.
12  Ngaloo ndlela uZimri wabhubhisa indlu kaBhahasha iphela, ngokwelizwi likaYehova awalithethayo nxamnye noBhahasha ngoYehu umprofeti,
13  ngenxa yezono zonke zikaBhahasha nezono zikaElaha unyana wakhe awona ngazo nawamonisa ngazo uSirayeli ngokucaphukisa uYehova uTHIXO kaSirayeli ngezithixo zabo ezililize.
14  Yonke ke eminye imicimbi kaElaha nako konke awakwenzayo, akubhalwanga na encwadini yemicimbi yemihla yookumkani bakwaSirayeli?
15  Ngonyaka wamashumi amabini anesixhenxe ka-Asa ukumkani wakwaYuda, uZimri waba ngukumkani iintsuku ezisixhenxe eTirtsa, ngoxa abantu babemise inkampu nxamnye neGibheton, eyayiyeyamaFilisti.
16  Ekuhambeni kwexesha abantu ababemise inkampu beva kusithiwa: “UZimri wenze iyelenqe yaye umxabele ukumkani.” Ngoko wonke uSirayeli wamenza ukumkani wakwaSirayeli uOmri, intloko yomkhosi, kwangaloo mini enkampini.
17  UOmri naye wonke uSirayeli owayekunye naye benyuka besuka eGibheton baza bangqinga iTirtsa.
18  Yaye kwathi kamsinya nje akubona uZimri ukuba isixeko sithinjiwe, weza kwinqaba yokuhlala yendlu kakumkani waza wayitshisa ngomlilo phezu kwakhe indlu kakumkani, wafa,
19  ngenxa yezono zakhe awayone ngazo ngokwenza okubi emehlweni kaYehova ngokuhamba endleleni kaYerobhoham nasesonweni sakhe awasenzayo ngokonisa amaSirayeli.
20  Yonke ke imicimbi kaZimri neyelenqe lakhe awalenzayo, azibhalwanga na encwadini yemicimbi yemihla yookumkani bakwaSirayeli?
21  Kungelo xesha abathi ke abantu bakwaSirayeli bahlulelana baba ziinxalenye ezimbini. Kwabakho inxalenye yabantu eyaba ngabalandeli bakaTibheni unyana kaGinati, ukuba bamenze ukumkani, kwaye enye inxalenye yaba ngabalandeli bakaOmri.
22  Ekugqibeleni abantu ababelandela uOmri baboyisa abantu ababelandela uTibheni unyana kaGinati; wafa uTibheni, yaye uOmri waqalisa ukulawula.
23  Ngonyaka wamashumi amathathu ananye ka-Asa ukumkani wakwaYuda, uOmri waba ngukumkani wakwaSirayeli iminyaka elishumi elinesibini. Walawula iminyaka emithandathu eTirtsa.
24  Wathenga intaba yaseSamariya ngeetalente ezimbini zesilivere kuShemere, waza wakha entabeni, isixeko eso wasakhayo wasibiza ngegama likaShemere inkosi yentaba, wathi yiSamariya.
25  Yaye uOmri waqhubeka esenza okubi emehlweni kaYehova waza wenza okubi ngakumbi kunokuba benzayo abo babengaphambi kwakhe.
26  Wahamba kuyo yonke indlela kaYerobhoham unyana kaNebhati nakwisono sakhe awamonisa ngaso uSirayeli ngokumcaphukisa uYehova uTHIXO kaSirayeli ngezithixo zakhe ezililize.
27  Yonke eminye imicimbi kaOmri, awakwenzayo namandla akhe awasebenza ngawo, akubhalwanga na encwadini yemicimbi yemihla yookumkani bakwaSirayeli?
28  Ekugqibeleni uOmri walala kookhokho bakhe waza wangcwatywa eSamariya; yaye uAhabhi unyana wakhe walawula esikhundleni sakhe.
29  Ke yena uAhabhi unyana kaOmri, waba ngukumkani wakwaSirayeli ngonyaka wamashumi amathathu anesibhozo ka-Asa ukumkani wakwaYuda; ibe uAhabhi unyana kaOmri waqhubeka elawula uSirayeli eSamariya iminyaka engamashumi amabini anesibini.
30  UAhabhi unyana kaOmri wenza okubi ngakumbi emehlweni kaYehova kunabo bonke abo babengaphambi kwakhe.
31  Yaye, ngokungathi yeyona nto ingenamsebenzi kuye ukuhamba ezonweni zikaYerobhoham unyana kaNebhati, wathabatha uIzebhele intombi kaEtebhahali ukumkani wamaSidon wamenza umfazi wakhe waza waqalisa ukuya kukhonza uBhahali nokuqubuda kuye.
32  Ngapha koko, wamisa isibingelelo sikaBhahali endlwini kaBhahali awayakhayo eSamariya.
33  UAhabhi waqhubela phambili wenza isibonda esingcwele; yaye uAhabhi wenza okungakumbi ukuze acaphukise uYehova uTHIXO kaSirayeli kunabo bonke ookumkani bakwaSirayeli ababengaphambi kwakhe.
34  Ngemihla yakhe uHiyeli umBheteli wakha iYeriko. Waphulukana noAbhiram izibulo lakhe ekubekeni kwakhe isiseko sayo, waza waphulukana noSegubhi oyena mncinane wakhe ekumiseni kwakhe iingcango zayo, ngokwelizwi likaYehova awalithethayo ngoYoshuwa unyana kaNun.
18  Kwathi emva kweentsuku ezininzi kwafika ilizwi likaYehova kuEliya ngonyaka wesithathu, lisithi: “Hamba, uye kuzibonakalisa kuAhabhi, njengoko ndizimisele ukunisa imvula phezu komhlaba.”
2  Ngako oko uEliya wahamba waya kuzibonakalisa kuAhabhi, ngoxa indlala yayiqatha eSamariya.
3  Ngelo xesha, uAhabhi wabiza uObhadiya, owayephethe indlu. (Ke kaloku uObhadiya wayezingqine emoyika kakhulu uYehova.
4  Ngenxa yoko kwathi uIzebhele akubanqumla abaprofeti bakaYehova, uObhadiya wathabatha abaprofeti abalikhulu wabafihla emqolombeni ngamashumi amahlanu, yaye wayebabonelela ngesonka namanzi.)
5  Waza uAhabhi wahlabela mgama wathi kuObhadiya: “Yiya elizweni kuyo yonke imithombo yamanzi nakuzo zonke iintlambo. Mhlawumbi singafumana ingca eluhlaza, ukuze siwagcine ephila amahashe neemeyile ukuze kungaphindi kunqunyulwe izilo ezingakumbi.”
6  Ngoko bahlulelana ngalo ilizwe ababeza kudlula kulo. UAhabhi wahamba yedwa ngenye indlela, waza uObhadiya wahamba yedwa ngenye indlela.
7  Njengoko wayeqhubeka esendleleni uObhadiya, uEliya wamhlangabeza. Kwaoko wamqonda waza wawa ngobuso  wathi: “Nguwe na lo, nkosi yam Eliya?”
8  Kwaye yena wathi kuye: “Ndim. Hamba, uthi kwinkosi yakho, ‘Nanku uEliya.’”
9  Kodwa wathi: “Sisiphi isono endisenzileyo ukuba umkhonzi wakho umbeke esandleni sika-Ahabhi ukuze andibulale?
10  Njengoko uYehova uThixo wakho ephila, akukho luhlanga okanye bukumkani engathumelanga ukuba uye kukhangelwa kulo inkosi yam. Emva kokuba bethe, ‘Akakho apha,’ wabufungisa ubukumkani nohlanga ukuba akufumaneki.
11  Kwaye ngoku uthi, ‘Hamba, uthi kwinkosi yakho: “Nanku uEliya.”’
12  Yaye kusenokwenzeka ukuba, ndakuba ndimkile kuwe, wandule umoya kaYehova ukuthwalele apho ndingaziyo; ndize ndiye kuxelela uAhabhi, angakufumani, andibulale, njengoko umkhonzi wakho ebemoyika uYehova ukususela ebuntwaneni.
13  Ayixelelwanga na inkosi yam oko ndakwenzayo xa uIzebhele wabulala abaprofeti bakaYehova, indlela endabafihla ngayo abaprofeti bakaYehova, amadoda alikhulu ndawafaka ngamashumi amahlanu emqolombeni, ndaza ndaqhubeka ndibabonelela ngesonka namanzi?
14  Yaye ngoku uthi, ‘Hamba, uthi kwinkosi yakho: “Nanku uEliya.”’ Yaye uya kundibulala.”
15  Noko ke, uEliya wathi: “Njengoko uYehova wemikhosi endimi phambi kwakhe ephila, namhlanje ndiza kuzibonakalisa kuye.”
16  Ngako oko uObhadiya wemka waya kuhlangabeza uAhabhi waza wamxelela; waza ngoko uAhabhi wayokuhlangana noEliya.
17  Kwathi kamsinya nje akuba uAhabhi embonile uEliya, ngokukhawuleza uAhabhi wathi kuye: “Nguwe na lo, wena umzisela ishwangusha uSirayeli?”
18  Yena wathi: “Andimziselanga shwangusha uSirayeli, kodwa nguwe olizisileyo nendlu kayihlo, ngenxa yokuba niye nayishiya imiyalelo kaYehova, naza nalandela ooBhahali.
19  Ke kaloku thumela, ndiqokelelele wonke uSirayeli ndawonye kwiNtaba yeKarmele kunye nabaprofeti bakaBhahali abangamakhulu amane anamashumi amahlanu nabaprofeti besibonda esingcwele abangamakhulu amane, abadla etafileni kaIzebhele.”
20  Yaye uAhabhi wathumela phakathi kwabo bonke oonyana bakaSirayeli waza wabaqokelelela ndawonye abaprofeti kwiNtaba yeKarmele.
21  Wandula ke uEliya wasondela ebantwini bonke waza wathi: “Koda kube nini na nimbaxa? Ukuba uYehova nguTHIXO oyinyaniso, landelani yena; kodwa ukuba nguBhahali, landelani yena.” Yaye abantu abazange batsho nelizwi ukumphendula.
22  Waza uEliya wahlabela mgama wathi ebantwini: “Ndim umprofeti kaYehova oseleyo, ndim kuphela, ngoxa abaprofeti bakaBhahali ingamadoda angamakhulu amane anamashumi mahlanu.
23  Ke kaloku mabasinike amathole eenkomo aziinkunzi abe mabini, baze bazikhethele ithole lenkomo eliyinkunzi libe linye, balinqunqe balibeke phezu kweenkuni, kodwa bangafaki mlilo kulo. Kwaye mna ndiya kulungisa elinye ithole lenkomo eliyinkunzi, ndize ndilibeke phezu kweenkuni, kodwa andiyi kufaka mlilo kulo.
24  Nize nibize egameni lothixo wenu, nam ndiya kubiza egameni likaYehova; yaye kuya kuthi uTHIXO wenyaniso ophendule ngomlilo abe nguTHIXO wenyaniso.” Baphendula bonke abantu bathi: “Le nto ilungile.”
25  Wathi ke uEliya kubaprofeti bakaBhahali: “Zinyuleleni kuqala ithole lenkomo eliyinkunzi libe linye nililungise, ngenxa yokuba nibaninzi; nize nibize egameni lothixo wenu, kodwa ningafaki mlilo kulo.”
26  Ngako oko balithabatha ithole lenkomo eliyinkunzi awayebanike lona. Balilungisa, baza baqhubeka bebiza egameni likaBhahali ukususela kusasa de kwayimini enkulu, besithi: “Owu Bhahali, siphendule!” Kodwa akuzange kubekho lizwi, yaye akuzange kubekho uphendulayo. Baqhubeka bexhentsa bejikeleza isibingelelo ababesenzile.
27  Kwathi emini enkulu uEliya wahlekisa ngabo wathi: “Waphakamiseni amazwi enu, kuba unguthixo; kumele ukuba kukho umbandela azixhalabise ngawo, makube usazithuma. Okanye mhlawumbi ulele, kufanele avuke!”
28  Bawaphakamisa amazwi abo, bezicenta ngezinkempe neencula ngokwesiko labo, kwade kwatsaza igazi kubo.
29  Kwathi kamsinya nje kwakudlula imini enkulu baqhubeka bezenza abaprofeti de kwanyuswa umnikelo wokudla okuziinkozo, akuzange kubekho lizwi, yaye akuzange kubekho uphendulayo, akuzange kunikelwe ngqalelo.
30  Ethubeni uEliya wathi kubo bonke abantu: “Sondelani kum.” Ngoko bonke abantu basondela kuye. Wandula ke walungisa isibingelelo sikaYehova esasichithiwe.
31  Ngoko uEliya wathabatha amatye alishumi elinesibini, ngokwenani lezizwe zoonyana bakaYakobi, elalifike kubo ilizwi likaYehova, lisithi: “Igama lakho liya kuba nguSirayeli.”
32  Kwaye waqhubeka esakha ngamatye isibingelelo egameni likaYehova, wenza nomsele, olingana nendawo ehlwayelwe umlinganiselo weembewu ezimbini zeseha, macala onke esibingelelo.
33  Emva koko walungisa iinkuni waza walinqunqa ithole lenkomo eliyinkunzi, walibeka phezu kweenkuni. Yaye wathi: “Zalisani iingqayi ezinkulu ezine ngamanzi nize niwagalele phezu komnikelo otshiswayo naphezu kweenkuni.”
34  Wandula ke wathi: “Phindani kwakhona.” Ngoko baphinda kwakhona. Kodwa wathi: “Phindani okwesithathu.” Ngoko baphinda okwesithathu.
35  Ngaloo ndlela amanzi aya esibingelelweni asijikeleza sonke, kwaye umsele nawo wazala ngamanzi.
36  Kwathi ngelo xesha lokunyuka komnikelo wokudla okuziinkozo umprofeti uEliya wasondela waza wathi: “Owu Yehova, THIXO ka-Abraham, kaIsake noSirayeli, yenza kwaziwe namhlanje ukuba unguThixo kwaSirayeli yaye mna ndingumkhonzi wakho nezi zinto zonke ndizenze ngokwelizwi lakho.
37  Ndiphendule, Owu Yehova, ndiphendule, ukuze esi sizwana sazi ukuba wena, Yehova, unguTHIXO oyinyaniso yaye wena uziguqule iintliziyo zaso.”
38  Wawa ke umlilo kaYehova, wawudla wawugqiba umnikelo otshiswayo neenkuni namatye nothuli, namanzi awayesemseleni wawakhotha.
39  Bakukubona oko abantu bonke, ngoko nangoko bawa ngobuso baza bathi: “UYehova nguTHIXO oyinyaniso! UYehova nguTHIXO oyinyaniso!”
40  Wandula ke uEliya wathi kubo: “Babambeni abaprofeti bakaBhahali! Ningavumeli namnye kubo abaleke!” Kwaoko bababamba, waza uEliya wabazisa entlanjeni yaseKishon, wababulalela apho ngogonyamelo.
41  Ke kaloku uEliya wathi kuAhabhi: “Hamba, uye kudla usele; kuba kuvakala isandi sengxokozelo yezantyalantyala zemvula.”
42  Yaye uAhabhi wenyuka waya kudla wasela. Ke yena uEliya, wenyuka waya encotsheni yeKarmele waza wabuthuma emhlabeni wafaka nobuso bakhe phakathi kwamadolo akhe.
43  Wandula wathi kumlindi wakhe: “Nceda unyuke. Khangela kwicala elingaselwandle.” Ngoko wenyuka wajonga waza wathi: “Akukho nto konke konke.” Yaye wahlabela mgama wathi, “Buyela kwakhona,” kwada kwaba zizihlandlo ezisixhenxe.
44  Yaye kwathi ngesihlandlo sesixhenxe wathi: “Khangela! Kukho ilifu elincinane elinjengentende yomntu linyuka liphuma elwandle.” Waphinda wathi: “Nyuka, uthi kuAhabhi, ‘Bopha! Uze uhle ukuze izantyalantyala zemvula zingakubambezeli!’”
45  Yaye kwathi ngelo xesha amazulu aba mnyama ngamafu nomoya kwaza kwana izantyalantyala zemvula. Yaye uAhabhi waqhubeka ekhwele waya eYizereli.
46  Yaye isandla sikaYehova saba noEliya, wabhinqa esinqeni sakhe waza wabaleka phambi kuka-Ahabhi waya kutsho eYizereli.
17  Waza uEliya umTishbhi owayevela kubemi baseGiliyadi wathi kuAhabhi: “Ephila nje uYehova uTHIXO kaSirayeli endimi phambi kwakhe, ebudeni bale minyaka akuyi kubakho mbethe namvula, ngaphandle komyalelo welizwi lam!”
2  Ke kaloku kwafika ilizwi likaYehova kuye, lisithi:
3  “Mka apha, uye ngasempuma uzifihle kwintlambo yaseKeriti engakwimpuma yeYordan.
4  Uya kusela entlanjeni, yaye ndiya kuyalela amahlungulu ukuba akubonelele ngokutya apho.”
5  Ngoko nangoko wahamba wayokwenza ngokwelizwi likaYehova, wemka wayokuhlala ngasentlanjeni yaseKeriti engakwimpuma yeYordan.
6  Amahlungulu ayemzisela isonka nenyama kusasa, isonka nenyama ngokuhlwa, yaye waqhubeka esela entlanjeni.
7  Kodwa ekupheleni kweentsuku ezithile intlambo yoma, ngenxa yokuba kwakungazange kune mvula emhlabeni.
8  Kwaza kwafika ilizwi likaYehova kuye, lisithi:
9  “Phakama, uye eTsarefathi, eyeyamaSidon, uye kuhlala khona. Khangela! Ndiya kuyalela umfazi apho, ongumhlolokazi, ukuba akubonelele ngokutya.”
10  Ngako oko waphakama waya eTsarefathi, wafika emnyangweni wesixeko; yaye, khangela! umfazi ongumhlolokazi wayetheza iinkuni. Ngoko wambiza wathi: “Nceda, undirhabulise amanzi ngesitya ukuze ndisele.”
11  Ekuqaliseni kwakhe ukuhamba esiya kuwathabatha, wahlabela mgama wambiza wathi: “Nceda, undiphe intwana yesonka esisesandleni sakho.”
12  Yena wathi: “Njengoko uYehova uThixo wakho ephila, andinalo iqebengwana elibusazinge, kodwa ndinomgubo onokuzalisa isandla osengqayini enkulu nentwana yeoli esengqayini encinane; yaye yabona nditheza iinkuni ezimbalwa, ndiza kwenzela mna nonyana wam, ukuze sidle size sife.”
13  Wandula ke uEliya wathi kuye: “Musa ukoyika. Ngena, wenze ngokwelizwi lakho. Kodwa kuqala ndenzele iqebengwana elibusazinge elincinane ngaloo nto ikhoyo, undizisele apha, uze wenzele wena nonyana wakho kamva.
14  Kuba naku okuthethwe nguYehova uTHIXO kaSirayeli, ‘Ingqayi enkulu yomgubo ayiyi kuphela, nengqayi encinane yeoli ayiyi kuphela kude kube yimini uYehova aya kunisa ngayo izantyalantyala zemvula phezu komhlaba.’”
15  Ngoko wahamba wayokwenza ngokwelizwi likaEliya; waza waqhubeka esidla, yena kunye naye nendlu yakhe kangangeentsuku.
16  Ingqayi enkulu yomgubo ayizange iphele, nengqayi encinane yeoli ayizange iphele, ngokwelizwi likaYehova awalithethayo ngoEliya.
17  Kwathi emva kwezi zinto unyana walo mfazi, inkosikazi yendlu, wagula, kwaye isifo sakhe saba qatha kwada akwabakho kuphefumla kuye.
18  Wathi lo mfazi kuEliya: “Ndinantoni na yakwenza nawe, mntu kaTHIXO oyinyaniso? Uze kum ukuze undikhumbuze ngesiphoso sam nokuze ubulale unyana wam.”
19  Kodwa wathi kuye: “Ndinike unyana wakho.” Wandula ke wamthabatha esifubeni sakhe wamthwala wamsa kwigumbi eliseluphahleni, apho wayehlala khona, waza wambeka esingqengqelweni sakhe.
20  Yaye wabiza kuYehova esithi: “Owu Yehova Thixo wam, ngaba uza kumenzakalisa na nalo mhlolokazi ndihlala naye njengomphambukeli ngokubulala unyana wakhe?”
21  Wazolula phezu komntwana lowo izihlandlo ezithathu waza wabiza kuYehova wathi: “Owu Yehova Thixo wam, nceda, wenze umphefumlo walo mntwana ubuyele kuye.”
22  Ekugqibeleni uYehova waliphulaphula ilizwi likaEliya, waza umphefumlo womntwana wabuyela kuye waza wabuyela ebomini.
23  Ke kaloku uEliya wamthabatha umntwana wamehlisa kwigumbi eliseluphahleni wamsa endlwini wamnika unina; waza wathi uEliya: “Uyabona, unyana wakho uyaphila.”
24  Wathi lo mfazi kuEliya: “Ngoku, eneneni, ndiyazi ukuba uyindoda yakwaThixo nokuba ilizwi likaYehova elisemlonyeni wakho liyinyaniso.”
9  Kwathi kamsinya nje akuba uSolomon egqibile ukuyakha indlu kaYehova nendlu kakumkani nayo yonke into enqwenelekayo uSolomon awayeyoliswa kukuyenza,
2  wandula uYehova wabonakala kuSolomon isihlandlo sesibini, njengangoko wayebonakele kuye eGibheyon.
3  UYehova wahlabela mgama wathi kuye: “Ndiwuvile umthandazo wakho nesicelo sakho sobabalo ocele ngaso ubabalo phambi kwam. Ndiyingcwalisile le ndlu uyakhileyo ngokubeka igama lam apho ukusa kwixesha elingenammiselo; kwaye ngokuqinisekileyo amehlo am nentliziyo yam aya kusoloko elapho.
4  Yaye wena, ukuba uya kuhamba phambi kwam, kanye njengoko uDavide uyihlo wahambayo, ngentliziyo egqibeleleyo nangokuthe tye ngokwenza ngokuvumelana nako konke endikuyalele kona, uyigcine imimiselo yam nezigwebo zam,
5  nam ndiya kuyimisela itrone yobukumkani bakho kwaSirayeli ukusa kwixesha elingenammiselo, kanye njengoko ndamthembisayo uDavide uyihlo, ndisithi, ‘Akukho ndoda kumadoda akho eya kunqunyulwa ekuhlaleni etroneni kaSirayeli.’
6  Ukuba nina noonyana benu niya kujika ngokuqinisekileyo ekundilandeleni yaye ningayigcini imiyalelo yam nemimiselo yam endiyibeke phambi kwenu, nize nikhonze abanye oothixo kwaye niqubude kubo,
7  nam ndiza kumnqumla uSirayeli phezu komhlaba endimnike wona; nendlu endiyingcwalisele igama lam ndiya kuyilahla phambi kwam, yaye uSirayeli uya kuba ngumzekelo nesingcikivo phakathi kwezizwana zonke.
8  Le ndlu ngokwayo iya kuba yimfumba yamanxuwa. Wonk’ ubani odlula ngakuyo uya kuyijonga ethe manga yaye uya kubetha umlozi ngokuqinisekileyo aze athi, ‘Kungenxa yasiphi isizathu ukuba uYehova enjenje kweli lizwe nakule ndlu?’
9  Kuya kufuneka bathi, ‘Kungenxa yokuba bamshiya uYehova uThixo wabo owakhupha ookhokho babo kwilizwe laseYiputa, babambelela kwabanye oothixo baza baqubuda kubo babakhonza. Kungenxa yoko le nto uYehova eye wabazisela yonke le ntlekele.’”
10  Kwathi ekupheleni kweminyaka engamashumi amabini, uSolomon awakha ngayo izindlu ezimbini, indlu kaYehova nendlu kakumkani,
11  (uHiram ukumkani waseTire wayemncedile uSolomon ngamaplanga omthi womsedare namaplanga omthi wejunipha nangegolide kangangoko wayeyoliswa,) uKumkani uSolomon ngelo xesha, wamnika uHiram izixeko ezingamashumi amabini kwilizwe laseGalili.
12  Ngako oko uHiram waphuma eTire waya kubona izixeko uSolomon awayemnike zona, kwaye zazingalunganga emehlweni akhe.
13  Ngoko wathi: “Luhlobo luni lwezixeko ondinike zona, mzalwana wam?” Yaye zabizwa ngokuba liLizwe laseKabhuli de kube namhla.
14  Ngelo xesha uHiram wathumela kukumkani ikhulu elinamashumi amabini leetalente zegolide.
15  Yiyo le ingxelo engabo babhaliselwe ukusebenza ngokuqhutywa ngebhaxa abo uKumkani uSolomon wayebabizele ukuba baze kwakha indlu kaYehova nendlu yakhe neSiganga sodonga lwaseYerusalem neHatsore neMegido neGezere.
16  (UFaro ukumkani waseYiputa wenyuka waza wayithimba iGezere, wayitshisa ngomlilo, namaKanan awayehlala kweso sixeko wawabulala. Ngoko wayinika intombi yakhe, umfazi kaSolomon njengesipho sokwahlukana.)
17  USolomon wayakha iGezere neBhete-horon esezantsi,
18  neBhahalati neTamare esentlango, kwelo lizwe,
19  nazo zonke izixeko ezingoovimba ezaba zezikaSolomon nezixeko zeenqwelo nezixeko zabakhweli-mahashe, nezinto ezinqwenelekayo zikaSolomon awayenqwenela ukuzakha eYerusalem naseLebhanon nakulo lonke ilizwe awayelilawula.
20  Ke bonke abantu ababesele kuma-Amori, amaHiti, amaPerizi, amaHivi namaYebhusi, ababengeyiyo inxalenye yoonyana bakaSirayeli,
21  oonyana babo ababesele emva elizweni, abo bangazange bakwazi ukubatshabalalisa oonyana bakaSirayeli, uSolomon waqhubeka ebabizela ukuba basetyenziswe ngokuqhutywa ngebhaxa kumsebenzi wobukhoboka de kube namhla.
22  Yaye akukho namnye koonyana bakaSirayeli uSolomon awamenza ikhoboka; kuba babengamadoda okulwa nabakhonzi bakhe neenkosana zakhe nabaphathi-mkhosi bakhe neentloko zabaqhubi beenqwelo zakhe nabakhweli-mahashe bakhe.
23  Aba babeziintloko zamasekela awawongamele umsebenzi kaSolomon, amakhulu amahlanu anamashumi mahlanu, abaphathi babasebenzi ababesebenza umsebenzi.
24  Noko ke, intombi kaFaro yaphuma kwisiXeko sikaDavide yaya kweyayo indlu awayeyakhele yona. Kungoko awathi wakha iSiganga.
25  USolomon waqhubeka enikela izihlandlo ezithathu ngonyaka imibingelelo etshiswayo nemibingelelo yobudlelane esibingelelweni awayesakhele uYehova, kwaye kwakuqhunyiswa umbingelelo esibingelelweni, esasiphambi koYehova; yaye wayigqiba indlu.
26  Kwakukho umkhosi weenqanawa ezenziwa nguKumkani uSolomon e-Etsiyon-gebhere, engase-Eloti, kunxweme loLwandle Olubomvu kwilizwe lakwaEdom.
27  Kwaye uHiram waqhubeka ethumela abakhonzi bakhe ngomkhosi weenqanawa, iingcali zolwandle, ezinolwazi ngolwandle, kunye nabakhonzi bakaSolomon.
28  Yaye baya eOfire baza apho bathabatha iitalente zegolide ezingamakhulu amane anamashumi amabini bazizisa kuKumkani uSolomon.
7  Eyakhe indlu uSolomon wayakha iminyaka elishumi elinesithathu, kangangokuba wayigqiba yonke eyakhe indlu.
2  Kwaye wakha iNdlu yeHlathi laseLebhanon ubude bayo buziikubhite ezilikhulu, kwaye ububanzi bayo buziikubhite ezingamashumi amahlanu, yaye ukuphakama kwayo kuziikubhite ezingamashumi amathathu, phezu kwezintlu ezine zeentsika zomsedare; yaye kwakukho imiqadi yomsedare phezu kweentsika.
3  Yaye yayifulelwe ngamaplanga omsedare phezu kwezixhaso zophahla ezaziphezu kweentsika ezingamashumi amane anesihlanu. Zazilishumi elinesihlanu kuluhlu.
4  Kwiifestile ezinamanqwanqwa, kwakukho izintlu ezintathu, yaye kwakukho imbobo yokungenisa ukukhanya malunga nembobo yokungenisa ukukhanya kwimiqolo emithathu.
5  Yaye yonke iminyango nemigubasi yayizizikwere ezenziwe ngamanqwanqwa, nangaphambi kwembobo yokungenisa ukukhanya malunga nembobo yokungenisa ukukhanya kwimiqolo emithathu.
6  Kwaye iVeranda yeeNtsika wayenza yaziikubhite ezingamashumi amahlanu ubude bayo, neekubhite ezingamashumi amathathu ububanzi bayo; kwaye enye iveranda yayiphambi kwazo ineentsika nesigubungelo phambi kwazo.
7  Ke yona iVeranda yeTrone apho wayegwebela khona, wenza iveranda yokugwebela; yaye bayigubungela ngomsedare ukususela emgangathweni kuse emiqadini.
8  Ngokuphathelele indlu yakhe apho wayeza kuhlala khona, kwenye intendelezo, yayikude endlwini eseVerandeni. Yasetyenzwa kwangokunjalo. Yaye kwakukho indlu eyayifana nale Veranda awayakhela intombi kaFaro, uSolomon awayeyithathile.
9  Zonke ezi yayizezamatye exabiso elikhulu ngokwemilinganiselo, eqingqiwe, esarhwe ngeesarha zamatye, ngaphakathi nangaphandle, ukususela kwisiseko kuse kumqukumbelo wodonga, nangaphandle ukuya kufikelela kwintendelezo enkulu.
10  Kwaye amatye exabiso elikhulu awayebekwe njengesiseko ayengamatye amakhulu, amatye aziikubhite ezilishumi, namatye aziikubhite ezisibhozo.
11  Yaye phezulu kwakukho amatye exabiso elikhulu ngokomlinganiselo, eqingqiwe, nomsedare.
12  Ke intendelezo enkulu, yayijikelezwe zizintlu ezintathu zamatye aqingqiweyo noluhlu lwemiqadi yomsedare; kwaba njalo nangentendelezo engaphakathi yendlu kaYehova, neveranda yendlu.
13  Yaye uKumkani uSolomon wathumela ukuba kulandwe uHiram eTire.
14  Wayengunyana womfazi ongumhlolokazi wesizwe sakwaNafetali, kwaye uyise wayeyindoda yaseTire, esebenza ngobhedu; yaye wayezele bubulumko nokuqonda ekwazi nokwenza lonke uhlobo lomsebenzi wobhedu. Ngako oko weza kuKumkani uSolomon waza waqalisa ukwenza wonke umsebenzi wakhe.
15  Wandula ke watyhida iintsika ezimbini zobhedu, ukuphakama kwayo kwentsika nganye kuziikubhite ezilishumi elinesibhozo, nomtya weekubhite ezilishumi elinesibini wawuza kulinganisa ukujikeleza ntsika nganye yezimbini.
16  Yaye wenza iingqukuva ezimbini ukuze azibeke kumphezulu weentsika, zityhidwe ngobhedu. Ukuphakama kwenye ingqukuva kwakuziikubhite ezintlanu, nokuphakama kwenye ingqukuva kwakuziikubhite ezintlanu.
17  Kwakukho umnatha ophinyeneyo, isihombiso esiphotheneyo, kwiingqukuva ezazikumphezulu weentsika; zisixhenxe kwenye ingqukuva, zisixhenxe nakwenye ingqukuva.
18  Yaye waqhubeka wenza iirharnati nezintlu ezimbini ezijikelezileyo phezu komnatha ophinyeneyo ukuze zigubungele iingqukuva ezazikumphezulu weentsika; yaye wenza oko nakwenye ingqukuva.
19  Yaye iingqukuva ezaziphezu kweentsika zeveranda zazimilise okwenyibiba, ziziikubhite ezine.
20  Kwaye iingqukuva zaziphezu kweentsika ezimbini, naphezulu ecaleni ngokusondele esiswini esasayame kumnatha ophinyeneyo; yaye kwakukho iirharnati ezingamakhulu amabini kwizintlu macala onke phezu kwengqukuva nganye.
21  Wamisa iintsika zeveranda yetempile. Ngoko wamisa intsika yasekunene waza wayibiza ngokuba nguYakin igama layo, wandula ke wamisa intsika yasekhohlo waza wayibiza ngokuba nguBhohazi igama layo.
22  Yaye umphezulu weentsika wawumilise okwenyibiba. Wagqitywa umsebenzi weentsika.
23  Wenza ulwandle olutyhidiweyo oluziikubhite ezilishumi ukususela kolunye udini lwalo kuse kolunye udini, lusisazinge macala onke; nokuphakama kwalo kwakuziikubhite ezintlanu, yaye kwakuthabatha ulutya oluziikubhite ezingamashumi amathathu ukulujikeleza macala onke.
24  Kwaye kwakukho izihombiso ezimilise okwethangazana ngaphantsi kodini lwalo macala onke, zilurhangqile, zilishumi kwikubhite, ziluvingcile ulwandle macala onke, ngezintlu ezimbini zezihombiso ezimilise okwethangazana ezityhidwe ngomtyhido walo.
25  Lwalumi phezu kweenkunzi zeenkomo ezilishumi elinesibini, ezintathu zijonge ngasentla, nezintathu zijonge ngasentshona, ezintathu zijonge ngasezantsi, ezintathu zijonge ngasempuma; yaye ulwandle lwalungasentla phezu kwazo, kwaye imiva yazo zonke yayijonge ngasesazulwini.
26  Kwaye ubungqingqwa balo babungangobubanzi besandla; yaye udini lwalo lwalwenziwe lwanjengodini lwendebe, intyatyambo yenyibiba. Lwalunokuqulatha umlinganiselo weebhate ezingamawaka amabini.
27  Waqhubeka wenza iinqwelwana zobhedu ezilishumi, ubude bayo nganye yezo nqwelwana buziikubhite ezine, yaye ububanzi bayo buziikubhite ezine, kwaye ukuphakama kwayo kuziikubhite ezintathu.
28  Ezi nqwelwana zazenziwe ngolu hlobo: zazinamacala, kwaye la macala ayephakathi kwemivalo enqamlezileyo.
29  Emacaleni awayephakathi kwemivalo enqamlezileyo kwakukho iingonyama, iinkunzi zeenkomo neekherubhi, yaye kwakunjalo phezu kwemivalo enqamlezileyo. Ngaphezulu nangasentla kweengonyama neenkunzi zenkomo kwakukho izidanga ezijingayo.
30  Yaye kwakukho amavili obhedu amane kwinqwelwana nganye, ineeasi zobhedu; kwaye yayixhaswe ziimbombo zayo ezine. Ngaphantsi kwesitya kwakukho izixhaso, zihonjiswe ngezidanga ezityhidiweyo zinqamlezile kuso ngasinye.
31  Umlomo wayo ukusuka ngaphakathi ukusa kwizixhaso naphezulu wawuziikubhite [?]; yaye umlomo wayo wawusisazinge, wenziwe ngokwenziwa kwesiphatho esiyikubhite enye enesiqingatha, naphezu komlomo wayo kwakukho imikrolo. Kwaye amacala ayo ayesisikwere, engesosazinge.
32  Namavili amane ayesezantsi kwamacala, nezixhaso zamavili zazingakwinqwelwana; yaye ukuphakama kwevili ngalinye kwakuyikubhite enye enesiqingatha.
33  Ukwenziwa kwamavili kwakunjengokwenziwa kwevili lenqwelo. Izixhaso zawo neefeleni zawo nezipeki zawo neenafu zawo, zonke zazityhidiwe.
34  Kwakukho izixhaso ezine neembombo ezine kwinqwelwana nganye; izixhaso zayo zazidibene nenqwelwana.
35  Kwaye kumphezulu wenqwelwana kwakukho isiphatho sisisiqingatha sekubhite ukuphakama, sisisazinge macala onke; yaye kumphezulu wenqwelwana amacala ayo ayedibene nayo.
36  Ngapha koko, phezu kweepleyiti zamacala ayo wakrola iikherubhi, iingonyama nemithi yesundu ngokwendawo evulekileyo yayo nganye, nezidanga macala onke.
37  Wazenza iinqwelwana ezilishumi; zazibunjwe ngendlela enye, zinomlinganiselo omnye, zinembonakalo enye.
38  Wenza izitya ezilishumi zobhedu. Ngasinye sazo sasinokuqulatha amashumi amane omlinganiselo weebhate. Sitya ngasinye sasiziikubhite ezine. Kwakukho isitya esinye phezu kwenqwelwana nganye yeenqwelwana ezilishumi.
39  Wandula ke wabeka iinqwelwana ezintlanu ngasekunene kwendlu, nezintlanu ngasekhohlo kwendlu; yaye ulwandle walubeka ngasekunene kwendlu ngasempuma, ukuya ngasezantsi.
40  Kwaye uHiram wenza izitya nemihlakulo nezitya zokufefa. Ekugqibeleni uHiram wagqiba ukuwenza wonke umsebenzi awayewenzela uKumkani uSolomon ngokuphathelele indlu kaYehova:
41  Iintsika ezimbini neengqukuva ezimile okwesitya ezaziphezu kweentsika ezimbini neminatha emibini ephinyeneyo yokugubungela iingqukuva ezimbini ezaziphezu kweentsika,
42  neerharnati zeminatha ephinyeneyo engamakhulu amane, nezintlu ezimbini zeerharnati zeminatha ephinyeneyo ngaminye, yokugubungela iingqukuva ezimbini ezimile okwesitya ezaziphezu kweentsika;
43  neenqwelwana ezilishumi nezitya ezilishumi eziphezu kwezo nqwelwana,
44  nolwandle olunye neenkunzi zeenkomo ezilishumi elinesibini eziphantsi kolwandle;
45  neenkonkxa nemihlakulo nezitya nayo yonke le mpahla yendlu kaYehova, uHiram awayenzela uKumkani uSolomon ngobhedu olukhazimlisiweyo.
46  Ukumkani wazityhida emhlabeni wodongwe kwiSithili saseYordan, phakathi kweSukoti neTsaretan.
47  USolomon wayeka yonke impahla ingalinganiswanga ngenxa yobuninzi obungaqhelekanga. Ubunzima bobhedu babungaqinisekiswanga.
48  Kwaye uSolomon wenza zonke iimpahla zendlu kaYehova, isibingelelo segolide netafile yegolide ekwakukho kuyo isonka sokubonisa,
49  neziphatho zezibane, ezihlanu ngasekunene nezihlanu ngasekhohlo phambi kwelona gumbi lingaphakathi, zegolide esulungekileyo, neentyatyambo nezibane nezifinyiso, zegolide,
50  nezitya nezicima-mlilo nezitya zokufefa neendebe neengcedevu, zegolide esulungekileyo, nezisekelo zeengcango zendlu ephakathi, oko kukuthi, eYona Ngcwele, nezeengcango zendlu yetempile, zegolide.
51  Ekugqibeleni wonke umsebenzi uKumkani uSolomon awayemele awenze ngokubhekisele kwindlu kaYehova wagqitywa; kwaye uSolomon waqalisa ukuzisa izinto ezenziwa ngcwele nguDavide uyise; isilivere negolide neempahla wazibeka kubuncwane bendlu kaYehova.
22  Iminyaka emithathu baqhubeka behleli kungekho mfazwe phakathi kweSiriya noSirayeli.
2  Yaye kwathi ngonyaka wesithathu uYehoshafati ukumkani wakwaYuda wehla waya kukumkani wakwaSirayeli.
3  Wandula ke ukumkani wakwaSirayeli wathi kubakhonzi bakhe: “Niyazi na ngokwenene ukuba iRamoti-giliyadi yeyethu? Kanti siyathingaza ukuyithabatha esandleni sikakumkani waseSiriya.”
4  Yaye wahlabela mgama wathi kuYehoshafati: “Uya kuhamba nam na ukuya kulwa eRamoti-giliyadi?” UYehoshafati wathi kukumkani wakwaSirayeli: “Ndifana nawe. Abantu bam bayafana nabantu bakho. Amahashe am ayafana namahashe akho.”
5  Noko ke, uYehoshafati wahlabela mgama wathi kukumkani wakwaSirayeli: “Khawuncede, ubuzise kuqala ngelizwi likaYehova.”
6  Ngoko ukumkani wakwaSirayeli waqokelela ndawonye abaprofeti, malunga namadoda angamakhulu amane, waza wathi kubo: “Ndiye na emfazweni eRamoti-giliyadi, okanye ndiyeke?” Yaye bona bathi: “Nyuka, yaye uYehova uya kuyinikela esandleni sikakumkani.”
7  Kodwa uYehoshafati wathi: “Usekho na umprofeti kaYehova apha? Ngoko masibuzise kuye.”
8  Ukumkani wakwaSirayeli wathi kuYehoshafati: “Isekho indoda enye esingabuzisa ngayo kuYehova; kodwa mna ngokuqinisekileyo ndiyithiyile, kuba ayiprofeti izinto ezilungileyo ngam kodwa ezimbi—uMikaya unyana kaImla.” Noko ke, uYehoshafati wathi: “Ukumkani makangathethi into enjalo.”
9  Ngako oko ukumkani wakwaSirayeli wabiza igosa elithile lenkundla waza wathi: “Zisa uMikaya unyana kaImla ngokukhawuleza.”
10  Ke kaloku ukumkani wakwaSirayeli noYehoshafati ukumkani wakwaYuda babehleli elowo etroneni yakhe, bambethe izambatho, esandeni kwisango laseSamariya; yaye bonke abaprofeti babeprofeta phambi kwabo.
11  Waza uZedekiya unyana kaKenahana wazenzela iimpondo zentsimbi waza wathi: “Utsho uYehova ukuthi, ‘Uya kuwatyhala ngazo amaSiriya de uwatshabalalise.’”
12  Bonke abanye abaprofeti babeprofeta ngokufanayo, besithi: “Nyuka uye eRamoti-giliyadi uze uphumelele; yaye uYehova ngokuqinisekileyo uya kuyinikela esandleni sikakumkani.”
13  Umthunywa owayeye kubiza uMikaya wathetha naye, esithi: “Khangela, ke! Amazwi abaprofeti ngamxhelo mnye alungile kukumkani. Ilizwi lakho malibe njengelizwi lomnye wabo, uze uthethe okulungileyo.”
14  Kodwa uMikaya wathi: “Ephila nje uYehova, oko aya kukutsho uYehova kum, ndiya kuthetha kona.”
15  Wandula ke weza kukumkani, waza ukumkani wathi kuye: “Mikaya, siye na emfazweni eRamoti-giliyadi, okanye siyeke?” Kwaoko wathi kuye: “Nyuka uze uphumelele; yaye uYehova ngokuqinisekileyo uya kuyinikela esandleni sikakumkani.”
16  Waza wathi ukumkani kuye: “Ndikufungise izihlandlo ezingaphi na ukuba ungathethi nto yimbi ngaphandle kwenyaniso kum egameni likaYehova?”
17  Ngoko wathi: “Ngokuqinisekileyo ndibona onke amaSirayeli echithachithwe ezintabeni, njengezimvu ezingenamalusi. Yaye uYehova wahlabela mgama wathi: ‘Aba abanazo iinkosi. Mababuyele ngoxolo ngamnye endlwini yakhe.’”
18  Wandula ke ukumkani wakwaSirayeli wathi kuYehoshafati: “Andithanga na kuwe, ‘Uya kuprofeta ngam, kungekhona izinto ezilungileyo, kodwa ezimbi’?”
19  Wahlabela mgama wathi: “Ngoko ke live ilizwi likaYehova: Ngokuqinisekileyo ndibona uYehova ehleli etroneni yakhe yaye wonke umkhosi wamazulu umi ngakuye, ngasekunene nangasekhohlo kwakhe.
20  Kwaye uYehova wathi, ‘Ngubani na oya kumqhatha uAhabhi, ukuba anyuke aze aye kuwa eRamoti-giliyadi?’ Yaye lo waqalisa ukuthetha wenjenje, ngoxa lowa wayethetha esenjenjeya.
21  Ekugqibeleni kwaphuma umoya waza wema phambi koYehova wathi, ‘Mna ndiya kumqhatha.’ UYehova wathi kuwo, ‘Ngantoni na?’
22  Yena wathi, ‘Ndiya kuya, kwaye ngokuqinisekileyo ndiya kuba ngumoya wenkohliso emlonyeni wabo bonke abaprofeti bakhe.’ Ngoko wathi, ‘Uya kumqhatha, kwaye, ngaphezu koko, uya kuphumelela. Phuma uze wenze ngaloo ndlela.’
23  Ke kaloku uYehova ubeke umoya wenkohliso emlonyeni wabo bonke aba baprofeti bakho; kodwa uYehova uthethe intlekele ngawe.”
24  UZedekiya unyana kaKenahana wasondela kuMikaya wamqhwaba esidleleni wathi: “Udlule ngayiphi indlela umoya kaYehova kum ukuze uze kuthetha nawe?”
25  UMikaya wathi: “Khangela! Uya kubona ukuba kungayiphi indlela ngaloo mini uya kungena ngayo kwelona gumbi lingaphakathi ukuze uzifihle.”
26  Wandula ukumkani wakwaSirayeli wathi: “Thabatha uMikaya umjikise umse kuAmon intloko yesixeko nakuYowashe unyana kakumkani.
27  Uze uthi, ‘Utsho ukumkani ukuthi: “Faka lo mfo endlwini yamabanjwa umondle ngomxhesho oncitshisiweyo wesonka nomxhesho oncitshisiweyo wamanzi de ndifike ndiseluxolweni.”’”
28  UMikaya wathi: “Ukuba uye wabuya useluxolweni, woba uYehova akathethanga nam.” Waza wongezelela wathi: “Yivani, nonke zizwana.”
29  Ukumkani wakwaSirayeli noYehoshafati ukumkani wakwaYuda benyuka baya eRamoti-giliyadi.
30  Ukumkani wakwaSirayeli wathi kuYehoshafati: “Ndiza kuzenza mntu wumbi ndingene edabini, kodwa wena yambatha izambatho zakho.” Ngako oko, ukumkani wakwaSirayeli wazenza mntu wumbi waza wangena edabini.
31  Ke yena ukumkani waseSiriya, wayeyalele iintloko ezingamashumi amathathu anesibini zeenqwelo zakhe, esithi: “Nize nilwe, kungekhona nomncinane okanye omkhulu, kodwa nilwe nokumkani wakwaSirayeli yedwa.”
32  Yaye kwathi, kamsinya nje zakuba iintloko zeenqwelo zimbonile uYehoshafati, zona zathi kuzo: “Ngokuqinisekileyo ngukumkani wakwaSirayeli.” Ngoko zaphambuka ukuze zilwe naye; waza uYehoshafati wakhala efuna uncedo.
33  Yaye kwathi, kamsinya nje zakuba zibonile iintloko zeenqwelo ukuba yayingengokumkani wakwaSirayeli, ngoko nangoko zayeka ukumlandela.
34  Kwakukho indoda eyayigoba isaphetha ngobumsulwa, kodwa yabetha ukumkani wakwaSirayeli phakathi kwezihlomo nesambatho sentsimbi, kangangokuba wathi kumqhubi wakhe wenqwelo: “Jika isandla sakho, undikhuphe kule nkampu, ngenxa yokuba ndingxwelerheke kakubi.”
35  Laya liqina idabi ngaloo mini, yaye ukumkani kwafuneka agcinwe emile kwinqwelo ekhangelene namaSiriya, waza wafa ngaloo ngokuhlwa; yaye igazi lenxeba laqhubeka linkcenkcezela ngaphakathi enqwelweni.
36  Kwadlula isimemezo esinkentezayo enkampini malunga nokutshona kwelanga, sisithi: “Wonk’ ubani esixekweni sakhe, wonk’ ubani elizweni lakhe!”
37  Ngaloo ndlela wafa ukumkani. Ekuzisweni kwakhe eSamariya, bamngcwaba ukumkani eSamariya.
38  Yaye bayihlamba inqwelo yokulwa echibini laseSamariya, zaza izinja zalikhotha igazi lakhe (noonongogo babehlamba imizimba apho), ngokwelizwi likaYehova awayelithethile.
39  Eminye ke imicimbi kaAhabhi nako konke awakwenzayo nendlu yophondo lwendlovu awayakhayo nazo zonke izixeko awazakhayo, akubhalwanga na encwadini yemicimbi yemihla yookumkani bakwaSirayeli?
40  Ekugqibeleni uAhabhi walala kookhokho bakhe; yaye uAhaziya unyana wakhe walawula esikhundleni sakhe.
41  Ke yena uYehoshafati unyana ka-Asa, waba ngukumkani wakwaYuda ngonyaka wesine ka-Ahabhi ukumkani wakwaSirayeli.
42  UYehoshafati wayeneminyaka engamashumi amathathu anesihlanu ubudala ekuqaliseni kwakhe ukulawula, yaye walawula eYerusalem iminyaka engamashumi amabini anesihlanu; igama likanina lalinguAzubha intombi kaShilehi.
43  Yaye waqhubeka ehamba ngayo yonke indlela ka-Asa uyise. Akazange aphambuke kuyo, ngokwenza okulungileyo emehlweni kaYehova. Kuphela iindawo eziphakamileyo azizange zithi shwaka. Abantu babesaqhubeka bebingelela beqhumisa nemibingelelo kwiindawo eziphakamileyo.
44  Yaye uYehoshafati wahlalisana ngoxolo nokumkani wakwaSirayeli.
45  Eminye ke imicimbi kaYehoshafati namandla awayesebenza ngawo nendlela awalwa ngayo iimfazwe, akubhalwanga na encwadini yemicimbi yemihla yookumkani bakwaYuda?
46  Onke amahenyu asetempileni awayesele ngemihla ka-Asa uyise wawatshayela kwelo lizwe.
47  KwaEdom kwakungekho kumkani, yayilisekela kumkani.
48  UYehoshafati wenza iinqanawa zaseTarshishe ukuba ziye kuthabatha igolide kwaOfire; kodwa azizange ziye, ngenxa yokuba iinqanawa zazaphukile e-Etsiyon-gebhere.
49  Kungelo xesha awathi uAhaziya unyana ka-Ahabhi kuYehoshafati: “Abakhonzi bam mabahambe nabakhonzi bakho ngeenqanawa,” kodwa uYehoshafati akazange avume.
50  Ekugqibeleni uYehoshafati walala kookhokho bakhe waza wangcwatywa nookhokho bakhe kwisiXeko sikaDavide ukhokho wakhe; yaye uYehoram unyana wakhe walawula esikhundleni sakhe.
51  Ke yena uAhaziya unyana ka-Ahabhi, waba ngukumkani wakwaSirayeli eSamariya ngonyaka weshumi elinesixhenxe kaYehoshafati ukumkani wakwaYuda, yaye waqhubeka elawula kwaSirayeli iminyaka emibini.
52  Yaye waqhubeka esenza okubi emehlweni kaYehova, wahamba endleleni kayise nasendleni kanina nasendleleni kaYerobhoham unyana kaNebhati, owamonisayo uSirayeli.
53  Kwaye waqhubeka ekhonza uBhahali equbuda kuye yaye waqhubeka emcaphukisa uYehova uTHIXO kaSirayeli ngokuvumelana nako konke oko kwakwenziwe nguyise.
6  Kwathi ngonyaka wamakhulu amane anamashumi asibhozo emva kokuba oonyana bakaSirayeli bephumile kwilizwe laseYiputa, kunyaka wesine, ngenyanga kaZivi, oko kukuthi, inyanga yesibini, emva kokuba uSolomon ebe ngukumkani kwaSirayeli, wamakhela uYehova indlu.
2  Yaye indlu awayakhela uYehova uKumkani uSolomon yayinobude obuziikubhite ezingamashumi amathandathu, nezingamashumi amabini ububanzi, neekubhite ezingamashumi amathathu ukuphakama.
3  Kwaye iveranda eyayingaphambili kwitempile yendlu yayiziikubhite ezingamashumi amabini ubude, ngaphambi kwecala elibanzi lendlu. Ubunzulu babuziikubhite ezilishumi, ngaphambili endlwini.
4  Wahlabela mgama wayenzela indlu iifestile ezinamanqwanqwa acuthekileyo.
5  Ngokubhekele phaya, ecaleni kodonga lwendlu wakha macala onke isakhiwo esisecaleni, ecaleni kweendonga zendlu macala onke etempile nakwelona gumbi lingaphakathi, waza wenza amagumbi asecaleni macala onke.
6  Igumbi elisecaleni elilelona lisezantsi lalinobubanzi obuziikubhite ezintlanu, yaye eliphakathi laliziikubhite ezintandathu ububanzi, elesithathu lalinobubanzi obuziikubhite ezisixhenxe; kuba wayenze ungqameko macala onke ngaphandle endlwini, ukuze lingayami ezindongeni zendlu.
7  Ke yona indlu, ngoxa yayisakhiwa, yayiyeyamatye ekwari awayesele egqityiwe ekwakhiweni kwayo; ke zona izando namazembe okanye naziphi na izixhobo zentsimbi, azizange ziviwe endlwini ngoxa yayisakhiwa.
8  Umnyango wegumbi elisecaleni elilelona lisezantsi wawungakwicala lasekunene lendlu, yaye babeye benyuke ngezinyuko ezimajikojiko baye kweliphakathi, baze ukusuka kweliphakathi benyuke baye kwelesithathu.
9  Ngapha koko, waqhubeka esakha indlu ukuze ayigqibe, waza wayigubungela indlu ngemiqadi noluhlu lwemisedare.
10  Ngaphezu koko, wakha amagumbi asecaleni ecaleni kwendlu iphela, ukuphakama kwawo kuziikubhite ezintlanu, kwaye ayayanyiswe endlwini ngamaplanga omthi womsedare.
11  Ngelo xesha, kwafika ilizwi likaYehova kuSolomon, lisithi:
12  “Ngokubhekisele kule ndlu uyakhayo, ukuba uya kuhamba emimiselweni yam uze uyenze imigwebo yam yaye uyigcine yonke imiyalelo yam ngokuhamba kuyo, nam ngokuqinisekileyo ndiya kuliphumeza kuwe ilizwi lam endalithethayo kuDavide uyihlo;
13  kwaye eneneni ndiya kuhlala phakathi koonyana bakaSirayeli, yaye andiyi kubashiya abantu bam amaSirayeli.”
14  USolomon waqhubeka eyakha indlu ukuze ayigqibe.
15  Kwaye wakha iindonga zendlu ngaphakathi ngamaplanga omsedare. Ukususela emgangathweni wendlu kuse emiqadini yesilingi wayaleka ngamaplanga ngaphakathi; yaye waqhubeka ewaleka umgangatho wendlu ngamaplanga ejunipha.
16  Ngapha koko, wakha iikubhite ezingamashumi amabini kumacala angasemva kwendlu ngamaplanga omsedare, ukususela emgangathweni kuse emiqadini, waza wakha ngaphakathi kwelona gumbi lingaphakathi, eYona Ngcwele.
17  Kwaye indlu yaba ziikubhite ezingamashumi amane, oko kukuthi, itempile engaphambi kwayo.
18  Kwaye umsedare owawungaphakathi endlwini wawunezihombiso ezikroliweyo ezimilise okwethangazana nezezidanga zeentyatyambo. Yayingumsedare yonke; kwakungekho litye libonakalayo.
19  Yaye walilungisa ngaphakathi elona gumbi lingaphakathi, ukuze ayibeke apho ityeya yomnqophiso kaYehova.
20  Kwaye elona gumbi lingaphakathi laliziikubhite ezingamashumi amabini ubude, neekubhite ezingamashumi amabini ububanzi, neekubhite ezingamashumi amabini ukuphakama; yaye walaleka ngegolide esulungekileyo, waza waleka isibingelelo ngomsedare.
21  Yaye uSolomon waqhubeka eyaleka indlu ngaphakathi ngegolide esulungekileyo, waza wanqamlezisa umxokelelwane wegolide ngaphambi kwelona gumbi lingaphakathi, wayaleka ngegolide.
22  Kwaye wayaleka ngegolide indlu iphela, de yagqitywa yonke indlu; yaye sonke isibingelelo esasingakwelona gumbi lingaphakathi wasaleka ngegolide.
23  Ngapha koko, wenza iikherubhi ezimbini zomthi oneoli kwelona gumbi lingaphakathi, nganye yazo iziikubhite ezilishumi ukuphakama kwayo.
24  Yaye iphiko elinye lekherubhi laliziikubhite ezintlanu, nelinye iphiko lekherubhi liziikubhite ezintlanu. Yayiziikubhite ezilishumi ukususela kwincam yephiko layo ukusa kwincam yephiko layo.
25  Yaye ikherubhi yesibini yayiziikubhite ezilishumi. Zombini ezi kherubhi zazinomlinganiselo ofanayo nembonakalo efanayo.
26  Ukuphakama kwenye ikherubhi kwakuziikubhite ezilishumi, yaye kwakunjalo nangenye ikherubhi.
27  Waza wabeka iikherubhi ngaphakathi kwindlu engaphakathi, ukuze oluleke amaphiko eekherubhi. Ngaloo ndlela iphiko lenye lafika edongeni yaye iphiko lenye ikherubhi lalifika kolunye udonga; kwaye amaphiko azo ayesesazulwini sendlu, iphiko lifikelela ephikweni.
28  Ngaphezu koko, wazaleka ngegolide iikherubhi.
29  Ezindongeni zonke zendlu macala onke wakrola imikrolo yeekherubhi neyemithi yesundu nemikrolo yeentyatyambo, ngaphakathi nangaphandle;
30  nomgangatho wendlu wawaleka ngegolide, ngaphakathi nangaphandle.
31  Kwaye umnyango welona gumbi lingaphakathi wawenza ngeengcango zomthi oneoli: iintsika ezisecaleni, imigubasi nesihlanu.
32  Iingcango ezimbini yayizezomthi oneoli, yaye kuzo wakrola imikrolo yeekherubhi neyemithi yesundu nemikrolo yeentyatyambo, waza wazaleka ngegolide; yaye igolide wayifaka kwiikherubhi nakwimithi yesundu.
33  Kwaye leyo yindlela awenza ngayo emnyangweni wetempile, imigubasi yomthi oneoli, unamacala amane alinganayo.
34  Yaye iingcango ezimbini yayizezomthi wejunipha. Iingcango ezimbini zomnyango zazijikeleza kwiihenjisi, neengcango ezimbini zolunye ucango zazijikeleza kwiihenjisi.
35  Yaye wenza imikrolo yeekherubhi neyemithi yesundu nemikrolo yeentyatyambo, waza waleka igolide phezu kweembonakaliso.
36  Waqhubeka wakha intendelezo engaphakathi enezintlu ezintathu zamatye aqingqiweyo noluhlu lwemiqadi yomsedare.
37  Ngonyaka wesine indlu kaYehova yayinesiseko sayo, ngenyanga enguZivi;
38  yaye ngonyaka weshumi elinanye, ngenyanga enguBhuli, oko kukuthi, inyanga yesibhozo, indlu yayigqityiwe ngokweenkcukacha zayo zonke nokuyilwa kwayo konke; kangangokuba wayakha iminyaka esixhenxe.
21  Kwathi emva kwezi zinto kwabakho isidiliya esasisesikaNabhoti umYizereli, owayeseYizereli, ngakwibhotwe lika-Ahabhi ukumkani waseSamariya.
2  Ngoko uAhabhi wathetha noNabhoti, wathi: “Ndinike isidiliya sakho, ukuze sibe ngumyezo wemifuno yam, kuba sisondelelene nendlu yam; yaye esikhundleni saso ndokunika isidiliya esilunge ngakumbi kunaso. Okanye ukuba kulungile emehlweni akho, ndiya kukunika imali njengexabiso loku.”
3  Kodwa uNabhoti wathi kuAhabhi: “Makube lee kum, ngenxa kaYehova, ukuba ndikunike ilifa lookhokho bam.”
4  Ngenxa yoko uAhabhi wafika endlwini yakhe, engatyhilekanga yaye edakumbile ngenxa yelizwi elalithethwe nguNabhoti umYizereli kuye, xa wathi: “Andiyi kukunika ilifa lookhokho bam.” Wandula ke walala kwisingqengqelo kwaye wahlala ebujikile ubuso bakhe, akadla sonka.
5  Ekugqibeleni umfazi wakhe uIzebhele weza kuye waza wathetha naye wathi: “Kutheni umoya wakho ubuhlungu nje yaye ungadli nesonka?”
6  Wathetha naye wathi: “Kungenxa yokuba ndithethe noNabhoti umYizereli ndathi kuye, ‘Ndinike isidiliya sakho ngemali. Okanye, ukuba ukhetha ngolo hlobo, mandikunike esinye isidiliya esikhundleni saso.’ Kodwa yena uthe, ‘Andiyi kukunika isidiliya sam.’”
7  Wandula ke uIzebhele umfazi wakhe wathi kuye: “Asinguwe na ngoku ongukumkani kwaSirayeli? Phakama, yidla isonka ichwayite intliziyo yakho. Ndiza kukunika ngokwam isidiliya sikaNabhoti umYizereli.”
8  Ngako oko wabhala iincwadi ngegama lika-Ahabhi wazitywina ngetywina lakhe, waza ezo ncwadi wazithumela kumadoda amakhulu nakwizidwangube ezazikwisixeko sakhe zihlala noNabhoti.
9  Kodwa wabhala kwezo ncwadi, esithi: “Bhengezani uzilo lokutya, nihlalise uNabhoti phambi kwabantu.
10  Nihlalise phambi kwakhe, amadoda amabini angamatshivela, wona anikele ubungqina nxamnye naye, athi, ‘Umqalekisile uThixo nokumkani!’ Nize nimkhuphe nimxulube ade afe.”
11  Ngoko amadoda esixeko sakhe, amadoda amakhulu nezidwangube ezazihlala esixekweni sakhe, enza kanye njengoko uIzebhele wayewathumelele, kanye njengoko kwakubhaliwe ezincwadini awayewathumelele zona.
12  Balubhengeza uzilo lokutya baza bahlalisa uNabhoti phambi kwabantu.
13  Kwandula ke kwangena amadoda amabini angamatshivela, ahlala phantsi phambi kwakhe; yaye amadoda amabini angamatshivela anikela ubungqina nxamnye naye, oko kukuthi, uNabhoti, phambi kwabantu, esithi: “UNabhoti umqalekisile uThixo nokumkani!” Emva koko amkhuphela kummandla ongaphandle kwesixeko aza amxuluba ngamatye, wada wafa.
14  Bathumela ke kuIzebhele, besithi: “UNabhoti uxulutywe wada wafa.”
15  Kwathi kamsinya nje akuba uIzebhele evile ukuba uNabhoti uxulutywe wada wafa, ngoko nangoko uIzebhele wathi kuAhabhi: “Phakama, uzithabathele isidiliya sikaNabhoti umYizereli, awalayo ukukunika ngemali; kuba uNabhoti akasaphili, kodwa ufile.”
16  Yaye kwathi, kamsinya akuba uAhabhi evile ukuba uNabhoti ufile, waphakama kwaoko uAhabhi wehla waya esidiliyeni sikaNabhoti umYizereli, ukuba azithabathele sona.
17  Kwaza kwafika ilizwi likaYehova kuEliya umTishbhi, lisithi:
18  “Phakama, yihla uye kuhlangabeza uAhabhi ukumkani wakwaSirayeli, oseSamariya. Usesidiliyeni sikaNabhoti, wehlile ukuze azithabathele sona.
19  Uze uthethe naye, uthi, ‘Utsho uYehova ukuthi: “Ngaba ubulele waza wathabatha?”’ Uze uthethe naye, uthi, ‘Utsho uYehova ukuthi: “Endaweni ezixhaphele kuyo izinja igazi likaNabhoti, ziya kulixhaphela khona izinja igazi lakho, wena lo.”’”
20  UAhabhi wathi kuEliya: “Ngaba undifumene na, lutshaba lwam?” yena wathi: “Ndikufumene. ‘Ngenxa yokuba uzithengisele ukwenza okubi emehlweni kaYehova,
21  yabona ndikuzisela intlekele; yaye ndiya kutshayela emva kwakho ndize ndinqumle kwa-Ahabhi nabani na ochamela eludongeni nongeloncedo nongento yanto kwaSirayeli.
22  Ngokuqinisekileyo ndiya kuyenza indlu yakho ibe njengendlu kaYerobhoham unyana kaNebhati nanjengendlu kaBhahasha unyana ka-Ahiya ngenxa yokucaphuka ondicaphukise ngako nangokumonisa uSirayeli.’
23  Ngokuphathelele uIzebhele uYehova uthethile, wathi, ‘Kwaezi zinja ziya kumdla zimgqibe uIzebhele kwisiqwenga somhlaba waseYizereli.
24  Nabani na ofayo esixekweni ongoka-Ahabhi izinja ziya kumdla zimgqibe; yaye nabani na ofela endle iintaka zezulu ziya kumdla zimgqibe.
25  Akukho bani uye waba njengoAhabhi, owazithengisela ukwenza okubi emehlweni kaYehova, owathundezwa nguIzebhele umfazi wakhe.
26  Yaye wenza okucekiseka kakhulu ngokulandela izithixo ezinezothe, njengoko onke ama-Amori enzayo, lawo uYehova wawagxothayo phambi koonyana bakaSirayeli.’”
27  Kwathi kamsinya nje akuba uAhabhi ewavile la mazwi, wazikrazula izambatho zakhe wabeka amarhonya enyameni yakhe; wazila ukutya waza waqhubeka elele phantsi emarhonyeni ehamba ematshekile.
28  Kwafika ilizwi likaYehova kuEliya umTishbhi, lisithi:
29  “Umbonile na indlela azithobe ngayo uAhabhi ngenxa yam? Ngenxa yokuba ezithobile ngenxa yam, andiyi kuyizisa intlekele ngemihla yakhe. Ndiya kuyizisela intlekele indlu yakhe ngemihla yonyana wakhe.”
13  Kwakukho indoda yakwaThixo eyayivela kwaYuda yeza eBheteli ngokwelizwi likaYehova, ngoxa uYerobhoham wayemi ngasesibingelelweni ukuze aqhumise umbingelelo.
2  Wandula ke wamemeza nxamnye nesibingelelo ngelizwi likaYehova wathi: “Owu sibingelelo, sibingelelo, naku okuthethwe nguYehova, ‘Khangela! Unyana uzelwe endlwini kaDavide, ogama linguYosiya! Yaye ngokuqinisekileyo uya kubabingelela phezu kwakho ababingeleli beendawo eziphakamileyo abaqhumisa imibingelelo phezu kwakho, yaye amathambo abantu uya kuwatshisa phezu kwakho.’”
3  Wabaxelela umhlola ngaloo mini, esithi: “Nanku umhlola athethe ngawo uYehova: Khangela! Isibingelelo sikrazukile, nothuthu olunamafutha oluphezu kwaso ngokuqinisekileyo luya kuphalala.”
4  Yaye kwathi, kamsinya nje akuba ukumkani elivile ilizwi lomntu kaTHIXO oyinyaniso ukuba umemezile nxamnye nesibingelelo esiseBheteli, uYerobhoham wasolulela esibingelelweni kwaoko isandla sakhe, esithi: “Madoda, mbambeni!” Ngoko nangoko soma isandla sakhe awayesolule nxamnye naye, yaye akazange akwazi ukusibuyisela kuye.
5  Nesibingelelo sakrazuka kangangokuba uthuthu olunamafutha lwaphalala esibingelelweni, ngokuvisisana nomhlola owawuxelwe ngumntu kaTHIXO oyinyaniso ngelizwi likaYehova.
6  Ke kaloku ukumkani waphendula waza wathi kumntu kaTHIXO oyinyaniso: “Nceda, umbongoze uYehova uThixo wakho uze undithandazele ukuba isandla sam siphiliswe.” Ke umntu kaTHIXO oyinyaniso wambongoza uYehova, saza isandla sikakumkani saphiliswa, saba njengasekuqaleni.
7  Waza ukumkani wahlabela mgama wathi kumntu kaTHIXO oyinyaniso: “Yiza ndihambe nawe siye endlwini sithabathe isixhaso, ndikuphe nesipho.”
8  Kodwa umntu kaTHIXO oyinyaniso wathi kukumkani: “Nokuba ungandinika isiqingatha sendlu yakho andiyi kuhamba nawe ndidle isonka okanye ndisele amanzi kule ndawo.
9  Kuba leyo yindlela andiyalele ngayo ngelizwi likaYehova, esithi, ‘Uze ungadli sonka okanye usele amanzi, yaye uze ungabuyi ngendlela obuhambe ngayo.’”
10  Wahamba ngenye indlela, akabuya ngendlela awayeye ngayo eBheteli.
11  Umprofeti othile omdala wayehlala eBheteli, yaye oonyana bakhe beza kuye baza bambalisela ngawo wonke umsebenzi owawenziwe nguloo mntu kaTHIXO oyinyaniso ngaloo mini eBheteli namazwi ewayewathethile kukumkani, baqhubeka ke bambalisela uyise ngawo.
12  Wandula ke uyise wathetha kubo wathi: “Uhambe ngayiphi indlela?” Ngoko oonyana bakhe bambonisa indlela ahambe ngayo umntu kaTHIXO oyinyaniso eyayivela kwaYuda.
13  Ngoko wathi koonyana bakhe: “Ndifakeleni isali kwiesile.” Ngako oko bamfakela isali kwiesile, waza wakhwela kulo.
14  Wamlandela umntu kaTHIXO oyinyaniso yaye wamfumana ehleli phantsi komthi omkhulu. Wandula ke wathi kuye: “Ngaba ungumntu kaTHIXO oyinyaniso ovela kwaYuda?” waza yena wathi: “Ndinguye.”
15  Waza wathi yena kuye: “Hamba nam siye endlwini uye kudla isonka.”
16  Kodwa wathi: “Andikwazi ukubuyela emva nawe okanye ndihambe nawe, yaye andinakudla isonka okanye ndisele amanzi nawe kule ndawo.
17  Kuba kuthethiwe nam ngelizwi likaYehova kwathiwa, ‘Uze ungadli sonka okanye usele amanzi apho. Uze ungabuyi ngendlela obuhambe ngayo.’”
18  Wathi yena kuye: “Nam ndingumprofeti njengawe, yaye ingelosi ithethile kum ngelizwi likaYehova, isithi, ‘Buya naye niye endlwini yakho ukuze adle isonka asele namanzi.’” (Wamkhohlisa.)
19  Ngoko wajika naye ukuze adle isonka endlwini yakhe asele namanzi.
20  Kwathi ngoxa babesahleli etafileni, kwafika ilizwi likaYehova kumprofeti owayeyijikisile;
21  waza wamemeza kumntu kaTHIXO oyinyaniso owayevela kwaYuda, esithi: “Naku okuthethwe nguYehova, ‘Ngenxa yokuba uvukele umyalelo kaYehova yaye ungawugcinanga umyalelo akuyalele ngawo uYehova uThixo wakho,
22  kodwa ujikile ukuze uye kudla isonka usele namanzi endaweni athethileyo ngayo nawe wathi: “Uze ungadli sonka okanye usele amanzi,” isidumbu sakho asiyi kuya kwindawo yokungcwaba yookhokho bakho.’”
23  Kwathi emva kokuba esidlile isonka nasemva kokuba esele amanzi kwaoko wamfakela isali kwiesile, oko kukuthi, umprofeti awayemjikisile.
24  Yaye wangena endleleni. Kamva wafunyanwa yingonyama endleleni waza wabulawa loo mntu, yaye isidumbu sakhe salahlwa endleleni. Yaye iesile lalimi ecaleni kwaso, nengonyama imi ecaleni kwesidumbu.
25  Kwaye kukho amadoda awayedlula, asibona isidumbu silahlwe endleleni nengonyama imi ngakwisidumbu. Andula ke afika athetha ngayo esixekweni awayehlala kuso umprofeti omdala.
26  Xa umprofeti owayeyijikisile endleleni wakuvayo oko, ngoko nangoko wathi: “Ngumntu kaTHIXO oyinyaniso ovukele umyalelo kaYehova; yaye ngoko uYehova umnikele engonyameni, ukuze imqobe imbulale, ngokwelizwi elithethwe nguYehova kuyo.”
27  Yaye wahlabela mgama wathetha koonyana bakhe, esithi: “Ndifakeleni isali kwiesile.” Ngoko balifaka isali.
28  Wandula wangena endleleni wasifumana isidumbu silahlwe endleleni iesile nengonyama zimi ecaleni kwesidumbu. Ingonyama yayingasidlanga isidumbu, ingaliqobanga ne-esile.
29  Waza umprofeti wasiphakamisa isidumbu somntu kaTHIXO oyinyaniso wasibeka e-esileni wabuya naso. Ngaloo ndlela weza kwisixeko somprofeti omdala ukuze enze isijwili amngcwabe.
30  Ngako oko wasibeka kwindawo yakhe yokungcwaba isidumbu sayo; baza baqhubeka bemenzela isijwili besithi: “Yeha, mzalwana wam!”
31  Yaye kwathi emva kokuba emngcwabile wahlabela mgama wathi koonyana bakhe: “Ndisakufa nize nindingcwabe kwindawo yokungcwaba angcwatywe kuyo lo mntu kaTHIXO oyinyaniso. Amathambo am niwabeke ecaleni kwamathambo akhe.
32  Kuba ngokuqinisekilyo liya kwenzeka ilizwi awalimemezayo ngelizwi likaYehova nxamnye nesibingelelo esiseBheteli nazo zonke izindlu zeendawo eziphakamileyo ezikwizixeko zaseSamariya.”
33  Emva kwale nto uYerobhoham akazange ajike kwindlela yakhe embi, kodwa kwakhona wahamba esenza ababingeleli beendawo eziphakamileyo kubantu ngokubanzi. Nabani na oyoliswayo koko, wayemmisela esithi: “Makabe ngomnye wababingeleli beendawo eziphakamileyo.”
34  Le nto yayonisa indlu kaYerobhoham yezisa nesihlandlo sokuyitshayela nokuyibhubhisa phezu komhlaba.
14  Ngelo xesha uAbhiya unyana kaYerobhoham wagula.
2  Ngoko uYerobhoham wathi emfazini wakhe: “Nceda, uvuke, uze uzenze mntu wumbi ukuze bangakwazi ukuba ungumfazi kaYerobhoham, uze uye eShilo. Khangela! Ulapho umprofeti uAhiya. Nguye owathetha ngokubhekisele kum njengoza kuba ngukumkani phezu kwesi sizwana.
3  Uze uthabathe esandleni sakho izonka ezilishumi nemiqhathane neselwa lobusi, ungene kuye. Nguye oya kukuxelela ngokuqinisekileyo okuza kwenzeka enkwenkweni.”
4  Wenjenjalo ke umfazi kaYerobhoham. Ngenxa yoko wavuka waya eShilo wafika endlwini ka-Ahiya. Ke kaloku uAhiya wayengaboni, ngenxa yokuba amehlo akhe ayenorhatyazo ngenxa yobudala.
5  Yaye uYehova wayethe kuAhiya: “Nanku umfazi kaYerobhoham esiza kuwe eze kucela ilizwi ngokubhekisele kunyana wakhe; kuba uyagula. Uze uthethe ngale ndlela naleya kuye. Yaye kuya kuthi kamsinya nje ekufikeni kwakhe, azenze angaqondakali.”
6  Kwathi nje kamsinya akuva isandi seenyawo zakhe uAhiya njengoko wayengena emnyango, wathi: “Ngena, mfazi kaYerobhoham. Kutheni na wazenza awaqondakala ekubeni ndithunywe isigidimi esiqatha kuwe?
7  Hamba, uthi kuYerobhoham, ‘Naku okuthethwe nguYehova uTHIXO kaSirayeli: “Ngenxa yokuba ndikuphakamisile phakathi kwabantu bakowenu, ukuze ndikumise ube yinkokeli yabantu bam amaSirayeli,
8  yaye ndabukrazula ubukumkani kwindlu kaDavide ndaza ndabunika wena, yaye akubanga njengomkhonzi wam uDavide owayigcinayo imiyalelo yam nowandilandela ngentliziyo yakhe yonke ngokwenza kuphela oko kulungileyo emehlweni am,
9  kodwa wenza okubi ngakumbi kunabo bonke abo babengaphambi kwakho, wahamba waya kuzenzela omnye uthixo nemifanekiso etyhidiweyo ukuze undicaphukise, yaye undinikele umva;
10  ngenxa yeso sizathu ndiyizisela intlekele indlu kaYerobhoham, yaye ngokuqinisekileyo ndiya kunqumla kwaYerobhoham nabani na ochamela eludongeni, lowo ungeloncedo nongento yanto kwaSirayeli; yaye ngokuqinisekileyo ndiya kuyitshayela indlu kaYerobhoham, kanye njengoko ubani esusa ubulongwe abulahle.
11  OkaYerobhoham ofayo esixekweni, uya kudliwa zizinja; yaye ofela entsimini, uya kudliwa ziintaka zezulu, ngenxa yokuba ukuthethile oko uYehova.”’
12  “Yaye wena, vuka, uhambe uye endlwini yakho. Zakufika iinyawo zakho esixekweni ngokuqinisekileyo umntwana uya kufa.
13  Yaye wonke uSirayeli ngokuqinisekileyo uya kumenzela isijwili aze amngcwabe, ngenxa yokuba ngulo kuphela ongokaYerobhoham oya kusiwa kwindawo yokungcwaba; ngenxa yokuba kuye kufunyenwe okuthile okulungileyo kuYehova uThixo kaSirayeli endlwini kaYerobhoham.
14  Ngokuqinisekileyo uYehova uya kuzivelisela ukumkani phezu koSirayeli oya kunqumla indlu kaYerobhoham ngaloo mini, kuthekani ukuba oko kuza kwenzeka kanye ngoku?
15  Yaye eneneni uYehova uya kumxabela uSirayeli, kanye njengokuhexa kwengcongolo emanzini; ibe uya kumncothula ngokuqinisekileyo uSirayeli kulo mhlaba ulungileyo awawunika ookhokho bakhe, aze amchithachithe ngaphaya koMlambo, ngenxa yokuba ezenzele izibonda zakhe ezingcwele, ecaphukisa uYehova.
16  Yaye uya kumyeka uSirayeli ngenxa yezono zikaYerobhoham one ngazo namonise ngazo uSirayeli.”
17  Waphakama ke umfazi kaYerobhoham wemka waya kufika eTirtsa. Ekufikeni kwakhe embundwini wendlu, yafa inkwenkwe.
18  Ngoko bayingcwaba, wonke uSirayeli wayenzela isijwili, ngokwelizwi likaYehova awalithethayo ngomkhonzi wakhe uAhiya umprofeti.
19  Eminye imicimbi kaYerobhoham, indlela awalwa ngayo nawalawula ngayo, nantso ibhalwe encwadini yemicimbi yemihla yookumkani bakwaSirayeli.
20  UYerobhoham walawula iminyaka engamashumi amabini anesibini, emva koko walala kookhokho bakhe; uNadabhi unyana wakhe walawula esikhundleni sakhe.
21  Ke yena uRehobhoham unyana kaSolomon, waba ngukumkani wakwaYuda. URehobhoham wayeneminyaka engamashumi amane ananye ubudala ukuqalisa kwakhe ukulawula, yaye iminyaka elishumi elinesixhenxe walawula eYerusalem, isixeko awasinyulayo uYehova kuzo zonke izizwe zakwaSirayeli ukuze alibeke khona igama lakhe. Kwaye igama likanina lalinguNahama umAmonikazi.
22  Yaye uYuda waqhubeka esenza okubi emehlweni kaYehova, waza wamenza waba nekhwele ngaphezu kokuba ookhokho bakhe benzayo ngezono zabo ababone ngazo.
23  Naye waqhubeka ezakhela iindawo eziphakamileyo, iintsika ezingcwele nezibonda ezingcwele phezu kwazo zonke iinduli eziphakamileyo naphantsi kwayo yonke imithi enabileyo.
24  Kwabakho namahenyu asetempileni elizweni. Wenza ngokuvisisana nazo zonke izinto ezicekisekayo zeentlanga awazigxothayo uYehova phambi koonyana bakaSirayeli.
25  Kwathi ngonyaka wesihlanu kaKumkani uRehobhoham uShishaki ukumkani waseYiputa waphuma nxamnye neYerusalem.
26  Wabuthabatha ubuncwane bendlu kaYehova nobuncwane bendlu kakumkani; wathabatha yonke into. Wathabatha nawo onke amakhaka egolide awayenziwe nguSolomon.
27  Ngenxa yoko uKumkani uRehobhoham wenza amakhaka obhedu esikhundleni sawo, waza wawanikela ukuba alawulwe ziintloko zeembaleki, abalindi bomnyango wendlu kakumkani.
28  Yaye ngokufuthi kangangoko wayesiza ukumkani endlwini kaYehova, iimbaleki ziwathwale, ziwabuyisele kwigumbi labalindi beembaleki.
29  Eminye imicimbi kaRehobhoham nako konke awakwenzayo, akubhalwanga na encwadini yemicimbi yamaxesha ookumkani bakwaYuda?
30  Kwakusoloko kukho imfazwe phakathi koRehobhoham noYerobhoham.
31  Ekugqibeleni uRehobhoham walala kookhokho bakhe waza wangcwatywa nookhokho bakhe kwisiXeko sikaDavide. Yaye igama likanina lalinguNahama umAmonikazi. Waza uAbhiyam unyana wakhe walawula esikhundleni sakhe.
19  Wandula ke uAhabhi waxelela uIzebhele konke oko kwakwenziwe nguEliya nendlela awababulala ngayo bonke abaprofeti ngekrele.
2  Yaye uIzebhele wathumela umthunywa kuEliya, esithi: “Mabenjenje oothixo, baze bongeze ngolu hlobo, ukuba ngeli xesha ngomso andiyi kuwenza umphefumlo wakho ube njengomphefumlo wabo ngabanye!”
3  Yaye woyika. Ngenxa yoko waphakama waza wahamba ngenxa yomphefumlo wakhe, wafika eBher-shebha, yakwaYuda. Waza washiya umlindi wakhe apho ngasemva.
4  Wahamba uhambo oluthabatha usuku waya entlango, ekuhambeni kwethuba wafika phantsi komthi othile womtshayelo. Yaye wacela ukuba umphefumlo wakhe ufe kwaye wathi: “Kwanele! Owu Yehova, wuthabathe umphefumlo wam, kuba andilunganga ngaphezu kookhokho bam.”
5  Ekugqibeleni walala phantsi komthi womtshayelo. Kodwa, khangela! nantso ingelosi imchukumisa. Yaza yathi kuye: “Vuka, udle.”
6  Akukhangela, khangela, entlokweni yakhe kwakukho iqebengwana elibusazinge phezu kwamatye ashushu nomphanda wamanzi. Yaye waqalisa ukudla nokusela, emva koko walala kwakhona.
7  Kamva ingelosi kaYehova yabuya okwesihlandlo sesibini yaza yamchukumisa yathi: “Vuka, udle, kuba uhambo lude kakhulu kuwe.”
8  Ngoko wavuka waza wadla wasela, kwaye womelezwa ngamandla eso sondlo iintsuku ezingamashumi amane nobusuku obungamashumi amane ukuya kufikelela entabeni yoTHIXO oyinyaniso, eHorebhe.
9  Ekugqibeleni wangena emqolombeni apho, ukuze achithe khona ubusuku; kwaye khangela! nalo ilizwi likaYehova libhekisa kuye, lathi kuye: “Uyintoni na apha, Eliya?”
10  Yena ke wathi: “Bendinekhwele ngokupheleleyo ngoYehova uTHIXO wemikhosi; kuba oonyana bakaSirayeli bawushiyile umnqophiso wakho, bazichithile izibingelelo zakho, nabaprofeti bakho bababulele ngekrele, kangangokuba ndim kuphela oseleyo; ibe baqalise ukufuna umphefumlo wam ukuze bawuthabathe.”
11  Kodwa lathi: “Phuma, uze ume entabeni phambi kukaYehova.” Kwaye, khangela! uYehova wayedlula, yaye umoya omkhulu wawudiliza iintaba uqhekeza neengxondorha phambi kukaYehova. (UYehova wayengekho kuloo moya.) Emva komoya kwabakho inyikima. (UYehova wayengekho kuloo nyikima.)
12  Emva kwenyikima kwabakho umlilo. (UYehova wayengekho kuloo mlilo.) Emva komlilo kwabakho ilizwi elizolileyo neliphantsi.
13  Yaye kwathi kamsinya akuba ekuvile uEliya oko, ngoko nangoko wabuthandela ubuso bakhe ngomnweba wakhe waza waphuma wema emnyangweni womqolomba; kwaye, khangela! nalo ilizwi libhekisa kuye, laza lathi kuye: “Ukho ngabuni apha, Eliya?”
14  Waza yena wathi: “Bendinekhwele ngokupheleleyo ngoYehova uTHIXO wemikhosi; kuba oonyana bakaSirayeli bawushiyile umnqophiso wakho, bazichithile izibingelelo zakho, nabaprofeti bakho bababulele ngekrele, kangangokuba ndim kuphela oseleyo; yaye baqalise ukufuna umphefumlo wam ukuze bawuthabathe.”
15  Ke kaloku uYehova wathi kuye: “Hamba, buyela endleleni yakho uye entlango yaseDamasko; uze ungene uthambise uHazayeli njengokumkani waseSiriya.
16  Yaye uYehu umzukulwana kaNimshi uze umthambise abe ngukumkani wakwaSirayeli; uElisha unyana kaShafati waseAbheli-mehola uze umthambise abe ngumprofeti esikhundleni sakho.
17  Yaye kuya kuthi lowo usinde kwikrele likaHazayeli, uYehu ambulale; kwaye lowo usinde kwikrele likaYehu, uElisha ambulale.
18  Yaye ndishiye amawaka asixhenxe kwaSirayeli, onke amadolo angaguqanga kuBhahali, nayo yonke imilomo engakhange imange.”
19  Ngako oko wemka apho waza wafumana uElisha unyana kaShafati ngoxa wayelima ngezipani ezilishumi elinesibini phambi kwakhe, kwaye yena wayekweseshumi elinesibini. Ngoko uEliya wawelela kuye waza wamphosela umnweba wakhe.
20  Wazishiya iinkunzi zeenkomo wabaleka emva kukaEliya waza wathi: “Nceda, undivumele ndiye kwanga ubawo noma. Ndiya kwandula ke ndikulandele.” Wathi ke yena kuye: “Hamba, ubuyele; kuba yintoni na endikwenze yona?”
21  Ngoko wajika waya kuthabatha isipani seenkunzi zeenkomo wabingelela ngaso, inyama yeenkunzi zeenkomo wayipheka ngezixhobo zazo waza wayinika abantu, bayidla. Emva koko waphakama walandela uEliya kwaye waqalisa ukumlungiselela.
5  UHiram ukumkani waseTire wathumela abakhonzi bakhe kuSolomon, kuba wayevile ukuba nguye ababemthambise njengokumkani esikhundleni sikayise; kuba uHiram wayemthanda uDavide.
2  USolomon wathumela kuHiram, esithi:
3  “Wena ngokwakho wazi kakuhle ukuba uDavide ubawo akazange akwazi ukulakhela indlu igama likaYehova uThixo wakhe ngenxa yemfazwe ababemngqonge ngayo, de uYehova wababeka phantsi kweentende zeenyawo zakhe.
4  Yaye ngoku uYehova uThixo wam undinike ukuphumla macala onke. Akukho mchasi, kwaye akukho nto imbi yenzekayo.
5  Yaye yabona ndicinga ukwakhela igama likaYehova uThixo wam indlu, kanye njengoko uYehova wathembisa uDavide ubawo, esithi, ‘Unyana wakho endiya kumbeka etroneni yakho esikhundleni sakho, nguye oya kulakhela indlu igama lam.’
6  Yaye ke bayalele ukuba bandicandele imisedare yaseLebhanon; yaye abakhonzi bam baya kuba nabakhonzi bakho, kwaye ndiya kukunika umvuzo wabakhonzi bakho ngokuvumelana noko uya kukutsho, kuba wena ngokwakho wazi kakuhle ukuba phakathi kwethu akukho namnye ukwaziyo ukucanda imithi njengamaSidon.”
7  Kwathi kamsinya nje uHiram akuweva amazwi kaSolomon, waba nemihlali kakhulu, waza wahlabela mgama wathi: “Makabongwe uYehova namhlanje ngokuba enike uDavide unyana osisilumko wokuphatha esi sizwana sikhulu kangaka!”
8  Ngako oko uHiram wathumela kuSolomon, esithi: “Ndikuvile ondithumelele kona. Mna ndiya kukwenza konke okuya kukuyolisa kumbandela wamaplanga omthi womsedare namaplanga omthi wejunipha.
9  Abakhonzi bam baya kwehla nawo bevela eLebhanon bawase elwandle; kwaye mna ndiya kuwafaka kwizihlenga ahambe ngolwandle aye kufikelela kwindawo oya kundithumelela yona; yaye ngokuqinisekileyo aya kwahlukaniswa apho, ibe uya kuwathwala; yaye wena uya kundiyolisa ngokunika indlu yam ukutya.”
10  Ngoko uHiram wanika uSolomon amaplanga omthi womsedare namaplanga omthi wejunipha kangangokuyoliswa kwakhe.
11  Yaye uSolomon wanika uHiram umlinganiselo weekore ezingamashumi amabini amawaka zengqolowa njengokutya kwendlu yakhe nomlinganiselo weekore ezingamashumi amabini zeoli engqushiweyo. USolomon waqhubeka emnika oko uHiram unyaka nonyaka.
12  UYehova wanika uSolomon ubulumko, kanye njengoko wayemthembisile; yaye kwabakho uxolo phakathi kukaHiram noSolomon, baza benza umnqophiso bobabini.
13  UKumkani uSolomon waqhubeka evelisa abo babhaliselwe ukusebenza ngokuqhutywa ngebhaxa kuye wonke uSirayeli; yaye abo babhaliselwe ukusebenza ngokuqhutywa ngebhaxa baba ngamadoda angamashumi amathathu amawaka.
14  Kwaye wayebathumela eLebhanon ngamaqela eshumi lamawaka ngenyanga. Babeqhubeka beseLebhanon inyanga, iinyanga ezimbini babe sekhaya; yaye uAdoniram wayephethe abo babhaliselwe ukusebenza ngokuqhutywa ngebhaxa.
15  USolomon waba nabathwali bemithwalo abangamashumi asixhenxe amawaka nabaqingqi abangamashumi asibhozo amawaka entabeni,
16  ngaphandle kweenkosana zikaSolomon ezazingabaphathi emsebenzini, abaphathi babasebenzi abangamawaka amathathu anamakhulu amathathu ababephethe abantu ababekhuthele emsebenzini.
17  Ngako oko ukumkani wayalela ukuba bembe amatye amakhulu, amatye axabiso likhulu, ukuze babeke isiseko sendlu esinamatye aqingqiweyo.
18  Ngoko abakhi bakaSolomon nabakhi bakaHiram namaGebhali bawasika, yaye baqhubeka belungisa amaplanga namatye okwakha indlu.
15  Ngonyaka weshumi elinesibhozo kaKumkani uYerobhoham unyana kaNebhati, uAbhiyam waba ngukumkani wakwaYuda.
2  Walawula iminyaka emithathu eYerusalem; yaye igama likanina lalinguMahaka umzukulwana ka-Abhisalom.
3  Waqhubeka ehamba kuzo zonke izono zikayise awazenzayo ngaphambi kwakhe; yaye intliziyo yakhe yayingaphelelanga kuYehova uThixo wakhe, njengentliziyo kaDavide ukhokho wakhe.
4  Kuba, ngenxa kaDavide, uYehova uThixo wakhe wamnika isibane eYerusalem ngokuvelisa unyana wakhe emva kwakhe nokugcina iYerusalem ikho,
5  ngenxa yokuba uDavide wenza okulungileyo emehlweni kaYehova, kwaye akazange aphambuke kuyo nantoni na awayemyalele yona yonke imihla yobomi bakhe, ngaphandle kombandela kaUriya umHiti.
6  Kwabakho imfazwe phakathi kukaRehobhoham noYerobhoham yonke imihla yobomi bakhe.
7  Ke eminye imicimbi ka-Abhiyam nako konke awakwenzayo, akubhalwanga na kwincwadi yemicimbi yemihla yookumkani bakwaYuda? Kwabakho nemfazwe phakathi kuka-Abhiyam noYerobhoham.
8  Ekugqibeleni uAbhiyam walala kookhokho bakhe yaye wangcwatywa kwisiXeko sikaDavide; waza uAsa unyana wakhe walawula esikhundleni sakhe.
9  Ngonyaka wamashumi amabini kaYerobhoham ukumkani wakwaSirayeli, uAsa walawula njengokumkani wakwaYuda.
10  Yaye walawula iminyaka engamashumi amane ananye eYerusalem; yaye igama likaninakhulu lalinguMahaka umzukulwana ka-Abhishalom.
11  UAsa wenza okulungileyo emehlweni kaYehova, njengoDavide ukhokho wakhe.
12  Ngako oko wawasusa onke amahenyu asetempileni elizweni waza washenxisa zonke izithixo ezinezothe ezazenziwe ngookhokho bakhe.
13  KwanoMahaka uninakhulu, wamshenxisa ekubeni linenekazi, ngenxa yokuba wenza isithixo esilisikizi kwisibonda esingcwele; emva koko uAsa wasigawula eso sithixo sakhe silisikizi waza wasitshisa kwintlambo yaseKidron.
14  Yaye akazange azishenxise iindawo eziphakamileyo. Noko ke, intliziyo ka-Asa yayiphelele kuYehova yonke imihla yakhe.
15  Yaye wazizisa endlwini kaYehova izinto ezazenziwe ngcwele nguyise nezinto awayezenze ngcwele ngokwakhe, isilivere negolide nempahla.
16  Kwabakho imfazwe phakathi kuka-Asa noBhahasha ukumkani wakwaSirayeli yonke imihla yabo.
17  Ngoko uBhahasha ukumkani wakwaSirayeli wenyuka nxamnye noYuda waza wakha iRama, ukuze angavumeli namnye ukuba aphume okanye angene kuAsa ukumkani wakwaYuda.
18  Waza uAsa wathabatha yonke isilivere negolide eyayisele kubuncwane bendlu kaYehova nobuncwane bendlu kakumkani, wayinikela ezandleni zabakhonzi bakhe; yaye uKumkani uAsa wabathumela kuBhen-hadadi unyana kaTabhrimon unyana kaHeziyon, ukumkani waseSiriya, owayehlala eDamasko, esithi:
19  “Kukho umnqophiso phakathi kwam nawe, phakathi kobawo noyihlo. Yabona ndikuthumelela isipho sesilivere negolide. Yiza, uzokwaphula umnqophiso noBhahasha ukumkani wakwaSirayeli, ukuze emke kum.”
20  Ngako oko uBhen-hadadi wamphulaphula uKumkani uAsa waza wathumela iintloko zomkhosi wakhe wamajoni nxamnye nezixeko zakwaSirayeli, waxabela i-Iyon neDan neAbheli-bhete-mahaka neKinereti, ukuya kufikelela kulo lonke ilizwe lakwaNafetali.
21  Kwathi kamsinya nje akukuva oko uBhahasha, wayeka ngoko nangoko ukwakha iRama waza waqhubeka ehlala eTirtsa.
22  UKumkani uAsa wabiza wonke uYuda—kwakungekho namnye ukhululekileyo—yaye wathwala amatye namaplanga aseRama, awayesakha ngawo uBhahasha; waza uKumkani uAsa wakha ngawo iGebha yakwaBhenjamin, neMizpa.
23  Yonke ke imicimbi ka-Asa nawo onke amandla akhe nako konke awakwenzayo nezixeko awazakhayo, azibhalwanga na encwadini yemicimbi yemihla yookumkani bakwaYuda? Wathi ke akuba mdala waba nesifo seenyawo.
24  Ekugqibeleni uAsa walala kookhokho bakhe waza wangcwatywa nookhokho bakhe kwisiXeko sikaDavide ukhokho wakhe; waza uYehoshafati unyana wakhe walawula esikhundleni sakhe.
25  Ke yena uNadabhi unyana kaYerobhoham, waba ngukumkani kwaSirayeli ngonyaka wesibini ka-Asa ukumkani wakwaYuda; yaye waqhubeka elawula kwaSirayeli iminyaka emibini.
26  Yaye waqhubeka esenza okubi emehlweni kaYehova ehamba endleleni kayise nasesonweni sakhe awamonisa  ngaso uSirayeli.
27  UBhahasha unyana ka-Ahiya wendlu kaIsakare wamenzela iyelenqe; waza uBhahasha wamxabela eGibheton, eyayiyeyamaFilisti, ngoxa uNadabhi nawo onke amaSirayeli babengqinge iGibheton.
28  Ngoko uBhahasha wambulala ngonyaka wesithathu ka-Asa ukumkani wakwaYuda, walawula esikhundleni sakhe.
29  Yaye kwathi kamsinya nje akuba ngukumkani, wayixabela yonke indlu kaYerobhoham. Akazange ashiye nabani na ephefumla kwaYerobhoham de wababhubhisa, ngokwelizwi likaYehova awalithethayo ngomkhonzi wakhe uAhiya umShilo,
30  ngenxa yezono zikaYerobhoham awona ngazo nawamonisa ngazo uSirayeli nangezinto ezicaphukisayo awacaphukisa ngazo uYehova uTHIXO kaSirayeli.
31  Yonke ke imicimbi kaNadabhi nako konke awakwenzayo, akubhalwanga na encwadini yemicimbi yemihla yookumkani bakwaSirayeli?
32  Yaye kwabakho imfazwe phakathi kuka-Asa noBhahasha ukumkani wakwaSirayeli yonke imihla yabo.
33  Ngonyaka wesithathu ka-Asa ukumkani wakwaYuda, uBhahasha unyana ka-Ahiya waba ngukumkani phezu koSirayeli wonke eTirtsa iminyaka engamashumi amabini anesine.
34  Yaye waqhubeka esenza okubi emehlweni kaYehova, waqhubeka ehamba endleleni kaYerobhoham nasesonweni sakhe awamonisa ngaso uSirayeli.
20  Ke yena uBhen-hadadi ukumkani waseSiriya, waqokelela ndawonye yonke imikhosi yakhe yamajoni kunye nookumkani abangamashumi amathathu anesibini namahashe neenqwelo zokulwa, waza wenyuka waya kungqinga iSamariya, walwa nayo.
2  Wandula ke wathumela abathunywa esixekweni kuAhabhi ukumkani wakwaSirayeli. Yaye wahlabela mgama wathi kuye: “Naku okuthethwe nguBhen-hadadi,
3  ‘Isilivere yakho negolide yakho zezam, nabafazi bakho noonyana bakho, abona bakhangeleka kakuhle, ngabam.’”
4  Waphendula ukumkani wakwaSirayeli wathi: “Ngokwelizwi lakho, nkosi yam kumkani, ndingowakho nako konke okukokwam.”
5  Kamva abathunywa babuya baza bathi: “Naku okuthethwe nguBhen-hadadi, ‘Ndithumele kuwe, ndisithi: “Isilivere yakho negolide yakho nabafazi bakho noonyana bakho uya kubanika mna.
6  Kodwa malunga neli xesha ngomso ndiya kuthumela abakhonzi bam kuwe, kwaye baya kuyigocagoca ngenyameko indlu yakho nezindlu zabakhonzi bakho; yaye kuya kuthi yonke into enqwenelekayo emehlweni akho bayithabathe, bahambe nayo.”’”
7  Ukumkani wakwaSirayeli wabiza amadoda amakhulu elizwe wathi: “Khanincede, niphawule, nize nibone ukuba lo ufuna intlekele; kuba uthumele kum efuna abafazi bam noonyana bam nesilivere yam negolide yam, yaye andalanga nabo kuye.”
8  Andula ke onke amadoda amakhulu nabo bonke abantu bathi kuye: “Ungathobeli, yaye ungavumi.”
9  Ngoko wathi kubathunywa bakaBhen-hadadi: “Yithini kwinkosi yam ukumkani, ‘Konke okuthumele kumkhonzi wakho ekuqaleni ndiya kukwenza; kodwa le into andikwazi ukuyenza.’” Bahamba abathunywa babuyisela ilizwi kuye.
10  Ke kaloku uBhen-hadadi wathumela kuye waza wathi: “Mabenjenje oothixo kum, yaye bongeze koko, ukuba uthuli laseSamariya luya kwanela bonke abantu abandilandelayo!”
11  Ekuphenduleni ukumkani wakwaSirayeli wathi: “Nina, thethani naye, ‘Lowo ubhinqayo makangaqhayisi ngesiqu sakhe njengalowo ukhululayo.’”
12  Yaye kwathi kamsinya nje akuba elivile eli lizwi, ngoxa yena nookumkani babesela eminqubeni, ngoko nangoko wathi kubakhonzi bakhe: “Lungani!” Yaye baqalisa ukulunga nxamnye nesixeko.
13  Yaye, khangela! kwasondela mprofeti uthile kuAhabhi ukumkani wakwaSirayeli waza wathi: “Utsho uYehova ukuthi, ‘Usibonile na sonke esi sihlwele sikhulu? Ndisinikela esandleni sakho namhlanje, yaye ngokuqinisekileyo uya kwazi ukuba ndinguYehova.’”
14  Wandula uAhabhi wathi: “Ngabani na?” yena wathi: “Utsho uYehova ukuthi, ‘Ngabafana beenkosana zamaphondo.’” Ekugqibeleni wathi: “Ngubani oya kuqala idabi?” yena wathi: “Nguwe!”
15  Waza wabala abafana beenkosana zamaphondo, yaye baba ngamakhulu amabini anamashumi amathathu anesibini; ibe emva kwabo wabala bonke abantu, bonke oonyana bakaSirayeli, amawaka asixhenxe.
16  Yaye baphuma emini enkulu ngoxa uBhen-hadadi wayezinxilisa ngokusela eminqubeni, yena nookumkani, ookumkani abangamashumi amathathu anesibini ababemnceda.
17  Ekuphumeni kwabafana beenkosana zamaphondo kuqala, kwaoko uBhen-hadadi wathumela; kwaye bafika bamxelela, besithi: “Kukho amadoda awaphumayo evela eSamariya.”
18  Wathi: “Enoba baphume ngoxolo, nifanele nibabambe bephila; enoba baphumele idabi, nifanele nibabambe bephila.”
19  Yaye aba baphuma esixekweni, abafana beenkosana zamaphondo nemikhosi yamajoni eyayisemva kwabo.
20  Baxabela ngamnye umntu wakhe; yaye amaSiriya asaba, waza uSirayeli wawasukela, kodwa uBhen-hadadi ukumkani waseSiriya wabalekela ehasheni kunye nabanye abakhweli-mahashe.
21  Kodwa ukumkani wakwaSirayeli waphuma waya kuxabela amahashe neenqwelo, kwaye wawaxabela amaSiriya wawabulala ngogonyamelo olukhulu.
22  Kamva umprofeti wasondela kukumkani wakwaSirayeli waza wathi kuye: “Hamba, uzomeleze uze uphawule, ubone ukuba yintoni na oza kuyenza; kuba ukumkani waseSiriya uza kuza nxamnye nawe kwisithuba esingangonyaka.”
23  Ke bona abakhonzi bakakumkani waseSiriya, bathi kuye: “UThixo wabo nguThixo weentaba. Kungenxa yoko le nto bengqineke bomelele kunathi. Ngoko, kwelinye icala, masilwe nabo kumhlaba othe tyaba size sibone ukuba asinakungqineka somelele na kunabo.
24  Yenza le nto: Shenxisa ukumkani ngamnye esikhundleni sakhe uze ubeke iirhuluneli esikhundleni sabo.
25  Ke wena, zibalele umkhosi wamajoni ulingane nomkhosi wamajoni awileyo kwicala lakho, ihashe ngehashe nenqwelo ngenqwelo; yaye masilwe nabo kumhlaba othe tyaba size sibone enoba asinakungqineka somelele na kunabo.” Ngako oko waliphulaphula ilizwi labo waza wenza kanye ngaloo ndlela.
26  Kwathi kwisithuba esingangonyaka uBhen-hadadi wawahlanganisa amaSiriya waza wenyuka waya eAfeki ukuya kulwa noSirayeli.
27  Ke bona oonyana bakaSirayeli, bahlanganiswa baza baxhotyiswa baya kuwahlangabeza; yaye oonyana bakaSirayeli bamisa inkampu phambi kwawo njengemihlambi yeebhokhwe emibini emincinane, ngoxa amaSiriya wona azalisa umhlaba.
28  Waza umntu kaTHIXO oyinyaniso wasondela kukumkani wakwaSirayeli, ewe, wahlabela mgama wathi: “Utsho uYehova ukuthi, ‘Ngenxa yokuba amaSiriya ethe: “UYehova nguThixo weentaba, yaye akangoThixo weentili,” ndiya kusinikela esandleni sakho sonke esi sihlwele, yaye nina niya kwazi ukuba ndinguYehova.’”
29  Baqhubeka bemise inkampu iintsuku ezisixhenxe, aba phambi kwabaya. Kwathi ngosuku lwesixhenxe babandakanyeka edabini; yaye oonyana bakaSirayeli bawaxabela amaSiriya, amadoda ahamba ngeenyawo alikhulu lamawaka ngosuku olunye.
30  Yaye abo babesele basabela eAfeki, esixekweni; kwaye udonga lwawa phezu kwamadoda angamashumi amabini anesixhenxe amawaka awayesele. Ke yena uBhen-hadadi, wasaba waza ekugqibeleni wafika esixekweni kwelona gumbi lingaphakathi.
31  Ngoko abakhonzi bakhe bathi kuye: “Yabona, sivile ukuba ookumkani bendlu kaSirayeli ngookumkani abanobubele bothando. Ncedani, masibhinqe amarhonya ezinqeni zethu, neentsontelo ezintlokweni zethu, sihambe siye kukumkani wakwaSirayeli. Mhlawumbi uya kuyisindisa imiphefumlo yethu.”
32  Ngako oko babhinqa amarhonya ezinqeni zabo, beneentsontelo ezintlokweni zabo, baza bangena kukumkani wakwaSirayeli bathi: “Umkhonzi wakho uBhen-hadadi uthe, ‘Nceda, uwuyeke uphile umphefumlo wam.’” Yena wathi: “Usaphila? Ngumzalwana wam.”
33  Ngoko amadoda wona acinga ukuba uhlaba izihlabo aza ngokukhawuleza akuthabatha njengesigqibo sakhe oko, yaye ahlabela mgama athi: “UBhen-hadadi ngumzalwana wakho.” Yena wathi: “Yiza naye.” Wandula ke uBhen-hadadi waphuma waya kuye; kwaoko wamkhwelisa enqwelweni.
34  Ke kaloku uBhen-hadadi wathi kuye: “Ndiya kuzibuyisa izixeko ubawo awazithabatha kuyihlo; uzabele izitrato eDamasko njengoko ubawo wazabelayo eSamariya.” “Yaye ke mna, ndiya kukundulula ngomnqophiso.” Waza wenza umnqophiso kunye naye wamndulula.
35  Indoda ethile yoonyana babaprofeti yathi kumhlobo wayo ngelizwi likaYehova: “Nceda, undixabele.” Kodwa le ndoda yala ukumxabela.
36  Ngoko ke yathi kuye: “Ngenxa yokuba ungaliphulaphulanga ilizwi likaYehova, yabona uyemka kum, yaye ngokuqinisekileyo ingonyama iza kukuqwenga.” Emva koko wemka ecaleni kwakhe, waza wafunyanwa yingonyama yamqwenga.
37  Wahlabela mgama wafumana enye indoda waza wathi: “Nceda, undixabele.” Ngoko le ndoda yamxabela, yamxabela yamngxwelerha.
38  Wandula ke umprofeti wema ngxi elinde ukumkani ngasendleleni, wazenza mntu wumbi ngokuzibopha emehlweni.
39  Yaye kwathi xa ukumkani edlula, wadanduluka kukumkani wathi: “Umkhonzi wakho ubephumile waya phakathi edabini; yaye, khangela! nantso indoda ishiya idabi, yezisa indoda kum yaza yathi, ‘Linda le ndoda. Ukuba ikhe yalahleka, umphefumlo wakho uya kuthabatha indawo yomphefumlo wayo, okanye wokhupha umlinganiselo wetalente yesilivere.’
40  Yaye kuthe xa umkhonzi wakho esebenza apha naphaya, yasuka yathi shwaka.” Ukumkani wakwaSirayeli uthe kuye: “Unjalo umgwebo wakho. Nawe ngokwakho ugqibile.”
41  Wakhawulezisa wasishenxisa isibopho emehlweni akhe, yaye ukumkani wakwaSirayeli wamqonda, ukuba wayevela kubaprofeti.
42  Ke kaloku wathi kuye: “Utsho uYehova ukuthi, ‘Ngenxa yokuba uyiyeke yahamba indoda ebinikelwe kum ukuze itshabalale, umphefumlo wakho umele uthabathele indawo umphefumlo wayo, nabantu bakho indawo yabantu bayo.’”
43  Wahamba ukumkani wakwaSirayeli waya ngasendlwini yakhe, engatyhilekanga yaye edakumbile, wafika eSamariya.
1  Ke kaloku uKumkani uDavide wayemdala, imihla ihambile kuye; yaye babeye bamgubungele ngezambatho, kodwa wayengafudumali.
2  Ngoko abakhonzi bakhe bathi kuye: “Mabayifunele intombazana, eyintombi enyulu, inkosi yam ukumkani, yaye kuya kufuneka inyamekele ukumkani, ukuze imonge; kwaye imele ilale esifubeni sakho, yaye inkosi yam ukumkani ngokuqinisekileyo iya kufudumala.”
3  Kwaye bahamba baya kufuna intombazana entle kuwo wonke ummandla wakwaSirayeli, baza ekugqibeleni bafumana uAbhishagi umShunem baza bamzisa kukumkani.
4  Intombazana leyo yayintle ngokugqithileyo; kwaye yamonga ukumkani yaye yaqhubeka imnyamekela, nokumkani ngokwakhe akazange abe neentlobano zokwazana nayo.
5  Ngalo lonke elo xesha uAdoniya unyana kaHagiti wayeziphakamisa, esithi: “Mna ngokwam ndiza kulawula njengokumkani!” Yaye wenzelwa inqwelo nabakhweli-mahashe namadoda angamashumi amahlanu awayebaleka phambi kwakhe.
6  Yaye uyise akazange amenze buhlungu nangaliphi na ixesha ngokuthi: “Kutheni na wenze ngale ndlela?” Yaye wayemhle kakhulu ngenkangeleko, yaye unina wayemzele emva koAbhisalom.
7  Waba neenkqubano noYowabhi unyana kaTseruya noAbhiyatare umbingeleli, yaye baqalisa ukunceda njengabalandeli baka-Adoniya.
8  Ke yena uTsadoki umbingeleli noBhenaya unyana kaYehoyada noNatan umprofeti noShimeyi noReyi namadoda anamandla awayengakaDavide, abazange bazibandakanye noAdoniya.
9  Ekugqibeleni uAdoniya wenza umbingelelo wezimvu neenkomo namathole atyetyisiweyo kufuphi nelitye laseZohelete, elisecaleni kwase-En-rogele, waza wamema bonke abantakwabo oonyana bakakumkani nawo onke amadoda akwaYuda abakhonzi bakakumkani;
10  yena uNatan umprofeti noBhenaya namadoda anamandla noSolomon umntakwabo akazange abameme.
11  Ke kaloku uNatan wathi kuBhatshebha, unina kaSolomon: “Akuvanga na ukuba uAdoniya unyana kaHagiti ngukumkani, yaye inkosi yethu uDavide akanalwazi konke konke ngako oko?
12  Ngoko ke, khawuncede uze, ndikucebise ngokunyaniseka. Yaye sindisa umphefumlo wakho nomphefumlo wonyana wakho uSolomon.
13  Hamba uye kungena kuKumkani uDavide, uze uthi kuye, ‘Yayingenguwe na, nkosi yam kumkani, owafungayo kwikhobokazana lakho, usithi: “USolomon unyana wakho nguye oza kuba ngukumkani emva kwam, yaye nguye oza kuhlala etroneni yam”? Ngoko kutheni uAdoniya engukumkani?’
14  Khangela! Ngoxa usathetha nokumkani, ndiya kwandula mna ndingene emva kwakho, yaye ndiya kuwaqinisekisa amazwi akho.”
15  Ngako oko uBhatshebha waya kukumkani kwigumbi langaphakathi, yaye ukumkani wayemdala kakhulu, kwaye uAbhishagi umShunem wayenyamekela ukumkani.
16  Waza uBhatshebha waqubuda kukumkani, ukumkani wathi: “Uze kucela ntoni na?”
17  Wathi kuye: “Nkosi yam, yayinguwe owafunga ngoYehova uThixo wakho kwikhobokazana lakho usithi, ‘USolomon unyana wakho nguye oza kuba ngukumkani emva kwam, yaye nguye oza kuhlala etroneni yam.’
18  Yaye ke, khangela! uAdoniya ngokwakhe ungukumkani, yaye ke inkosi yam ukumkani ayazi konke konke ngako oko.
19  Ngoko ubingelele ngeenkunzi zeenkomo namathole atyetyisiweyo nezimvu ezininzi waza wamema bonke oonyana bakakumkani noAbhiyatare umbingeleli noYowabhi intloko yomkhosi; kodwa uSolomon umkhonzi wakho akammemanga.
20  Yaye wena nkosi yam kumkani—amehlo kaSirayeli wonke aphezu kwakho, ukuba ubaxelele ukuba ngubani na oza kuhlala etroneni yenkosi yam ukumkani emva kwayo.
21  Yaye ngokuqinisekileyo kuya kuthi kamsinya yakulala kookhokho bayo inkosi yam ukumkani, mna nonyana wam uSolomon ngokuqinisekileyo sibe ngaboni.”
22  Yaye, khangela! ngoxa wayesathetha nokumkani, kwangena umprofeti uNatan.
23  Kwaoko bamxelela ukumkani, besithi: “Nanku uNatan umprofeti!” Emva koko wangena phambi kokumkani waza waqubuda kukumkani ngobuso bakhe emhlabeni.
24  Waza uNatan wathi: “Nkosi yam kumkani, wena ngokwakho utshilo na ukuthi, ‘uAdoniya nguye oza kuba ngukumkani emva kwam, yaye nguye oza kuhlala etroneni yam’?
25  Kuba namhlanje wehlile ukuze abingelele ngeenkunzi zeenkomo namathole atyetyisiweyo nezimvu ezininzi nokuze ameme bonke oonyana bakakumkani neentloko zomkhosi noAbhiyatare umbingeleli; yaye nabo bayadla kwaye bayasela phambi kwakhe ibe baqhubeka besithi, ‘Makaphile uKumkani uAdoniya!’
26  Kodwa ke mna mkhonzi wakho, mna noTsadoki umbingeleli noBhenaya unyana kaYehoyada noSolomon umkhonzi wakho akasimemanga.
27  Ukuba le nto ivela kwinkosi yam ukumkani, ngoko akumazisanga umkhonzi wakho ukuba ngubani na ofanele ahlale etroneni yenkosi yam ukumkani emva kwayo.”
28  UKumkani uDavide waphendula ke wathi: “Madoda, ndibizeleni uBhatshebha.” Weza phambi kokumkani waza wema phambi kokumkani.
29  Yaye ukumkani wafunga wathi: “Njengoko uYehova ephila owawukhululayo umphefumlo wam kuko konke ukubandezeleka,
30  kanye njengoko ndafungayo kuwe ngoYehova uTHIXO kaSirayeli, ndisithi, ‘USolomon unyana wakho nguye oza kuba ngukumkani emva kwam, kwaye nguye oza kuhlala etroneni yam esikhundleni sam!’ leyo yindlela endiza kwenza ngayo ngalo mhla.”
31  Waza uBhatshebha wathoba ngobuso bakhe emhlabeni waqubuda kukumkani waza wathi: “Inkosi yam uKumkani uDavide mayiphile ukusa kwixesha elingenammiselo!”
32  Ngoko nangoko uKumkani uDavide wathi: “Madoda, ndibizeleni uTsadoki umbingeleli noNatan umprofeti noBhenaya unyana kaYehoyada.” Ngoko beza phambi kokumkani.
33  Yaye ukumkani wahlabela mgama wathi kubo: “Thabathani abakhonzi benkosi yenu, nize nikhwelise uSolomon unyana wam kwimazi yam yemeyile nimehlise aye eGihon.
34  Yaye uTsadoki umbingeleli noNatan umprofeti bamele bamthambise apho njengokumkani kwaSirayeli; kwaye nimele nivuthele isigodlo nize nithi, ‘Makaphile uKumkani uSolomon!’
35  Nimele ninyuke nimlandele, yaye umele angene aze ahlale etroneni yam; kwaye yena ngokwakhe uza kuba ngukumkani esikhundleni sam, yaye kuza kufuneka ndimmisele abe yinkokeli kwaSirayeli nakwaYuda.”
36  Kwaoko uBhenaya unyana kaYehoyada wamphendula ukumkani wathi: “Amen! Wanga uYehova uThixo wenkosi yam ukumkani angatsho ngaloo ndlela.
37  Kanye njengoko uYehova waba nenkosi yam ukumkani, makabe noSolomon, yaye wanga angayenza itrone yakhe ibe nkulu ngakumbi kunetrone yenkosi yam uKumkani uDavide.”
38  UTsadoki umbingeleli noNatan umprofeti noBhenaya unyana kaYehoyada namaKereti namaPeleti behla baza bamkhwelisa uSolomon kwimazi yemeyile kaKumkani uDavide, baza bamzisa eGihon.
39  UTsadoki umbingeleli wathabatha uphondo lweoli ententeni waza wamthambisa uSolomon; kwaye baluvuthela uphondo, baza bonke abantu bathi: “Makaphile uKumkani uSolomon!”
40  Emva koko bonke abantu beza bemlandela, kwaye abantu babedlala iimbande benemihlali ngovuyo olukhulu, kangangokuba umhlaba wahlukana ngenxa yengxolo yabo.
41  Yaye uAdoniya nabo bonke ababemenyiwe ababekunye naye bakuva oko, bakuba begqibile ukudla. Xa uYowabhi weva isandi sesigodlo, kwaoko wathi: “Yeyantoni le ngxokozelo isedolophini?”
42  Ngoxa wayesathetha, yabona, kweza uYonatan unyana ka-Abhiyatare umbingeleli. Waza uAdoniya wathi: “Ngena, kuba uyindoda elikroti, kwaye uzisa iindaba ezilungileyo.”
43  Kodwa uYonatan waphendula waza wathi kuAdoniya: “Akunjalo! Inkosi yethu uKumkani uDavide ngokwayo imenze ukumkani uSolomon.
44  Ngoko ukumkani uthumele kunye naye uTsadoki umbingeleli noNatan umprofeti noBhenaya unyana kaYehoyada namaKereti namaPeleti, bamkhwelisa kwimazi kakumkani yemeyile.
45  UTsadoki umbingeleli noNatan umprofeti bamthambisa njengokumkani eGihon; emva koko baphuma apho benemihlali, kwaye idolophu iyaxokozela. Yiloo ngxolo niye nayiva.
46  Yaye ngapha koko, uSolomon uhleli phantsi kwitrone yobukumkani.
47  Kwaye, enye into, abakhonzi bakakumkani baye bafika beze kunqwenelela inkosi yethu uKumkani uDavide okuhle, besithi, ‘Wanga uThixo wakho angenza igama likaSolomon libe nobungangamsha ngakumbi kunegama lakho, yaye wanga angayenza itrone yakhe ibe nkulu ngakumbi kunetrone yakho!’ Ukumkani uye waqubuda emandlalweni.
48  Yaye oku koko ukumkani aye wakutsho, ‘Makabongwe uYehova uTHIXO kaSirayeli, oye namhlanje wandinika lowo uya kuhlala etroneni yam, amehlo am ekubona oko!’”
49  Bonke abo babemenyiwe ababekunye noAdoniya bangcangcazela baza baphakama ngamnye wahamba indlela yakhe.
50  Yaye uAdoniya wayesoyika naye ngenxa kaSolomon. Ngoko waphakama waza wemka yaye wabamba iimpondo zesibingelelo.
51  Ekuhambeni kwexesha kwanikelwa ingxelo kuSolomon, kwathiwa: “Yabona uAdoniya ngokwakhe uyamoyika uKumkani uSolomon; yaye yabona ubambe iimpondo zesibingelelo, esithi, ‘Okokuqala uKumkani uSolomon makafunge kum ukuba akayi kumbulala umkhonzi wakhe ngekrele.’”
52  Koku uSolomon wathi: “Ukuba uya kuba yindoda elikroti, akuyi kuwela nalunye unwele lwakhe emhlabeni; kodwa ukuba kuye kwafunyanwa okubi kuye, kuza kufuneka afe.”
53  Ngoko uKumkani uSolomon wathumela kwaye bamhlisa esibingelelweni. Wandula ke wangena waza kuqubuda kuKumkani uSolomon; emva koko uSolomon wathi kuye: “Yiya endlwini yakho.”
2  Imihla yokuba uDavide afe yasondela; yaye wamyalela uSolomon unyana wakhe, esithi:
2  “Ndihamba endleleni yomhlaba wonke, kwaye wena umele womelele uze uzingqine uyindoda.
3  Kwaye umele ugcine imbopheleleko kuYehova uThixo wakho ngokuhamba ezindleleni zakhe, ngokugcina imimiselo yakhe, imiyalelo yakhe nezigwebo zakhe nezingqino zakhe, ngokuvumelana noko kubhalwe kumthetho kaMoses, ukuze wenze ngokunengqiqo kuyo yonke into oyenzayo nakuyo yonke indawo ojika kuyo;
4  ukuze uYehova aliphumeze ilizwi lakhe awalithethayo ngam, esithi, ‘Ukuba oonyana bakho baya kuyinyamekela indlela yabo ngokuhamba enyanisweni phambi kwam ngayo yonke intliziyo yabo nangawo wonke umphefumlo wabo, akukho mntu wakho uya kunqunyulwa ekuhlaleni etroneni yakwaSirayeli.’
5  “Wena ngokwakho ukwazi kakuhle okwenziwa nguYowabhi kum unyana kaTseruya ngoko wakwenzayo kwiintloko ezimbini zomkhosi wakwaSirayeli, kuAbhinere unyana kaNere nakuAmasa unyana kaYetere, xa wababulalayo waza igazi lemfazwe walibeka kwixesha loxolo waza wabeka igazi lemfazwe ebhantini lakhe elalisesinqeni sakhe nakwiimbadada zakhe ezazisezinyaweni zakhe.
6  Yaye umele wenze ngobulumko bakho, ungazivumeli izimvi zakhe zehle ziye eShiyol ngoxolo.
7  “Oonyana bakaBharzilayi umGiliyadi ufanele ubenzele ububele bothando, kwaye bamele babe phakathi kwabo badla etafileni yakho; kuba leyo yayiyindlela abasondela ngayo kum ekubalekeni kwam phambi koAbhisalom umntakwenu.
8  “Uyabona kunye nawe kukho uShimeyi unyana kaGera umBhenjamin waseBhahurim, kwaye yayinguye owandiqalekisayo ngesiqalekiso esibuhlungu ngemini endandisiya eMahanayim; yayikwanguye nowehlayo waya kundihlangabeza eYordan, kangangokuba ndafunga kuye ngoYehova, ndisithi, ‘Andiyi kukubulala ngekrele.’
9  Uze ungamshiyi ungamohlwayanga, kuba uyindoda esisilumko kwaye ukwazi kakuhle omele ukwenze kuye, yaye umele uzihlisele eShiyol zinegazi izimvi zakhe.”
10  Waza uDavide walala kookhokho bakhe, wangcwatyelwa kwisiXeko sikaDavide.
11  Yaye imihla awalawula ngayo uDavide kwaSirayeli yaba yiminyaka engamashumi amane. EHebron wayelawule iminyaka esixhenxe, kwaye eYerusalem wayelawule iminyaka engamashumi amathathu anesithathu.
12  Ke yena uSolomon, wahlala phantsi etroneni kaDavide uyise; yaye ubukumkani bakhe bamiselwa ngokuqinileyo kakhulu.
13  Ekuhambeni kwexesha uAdoniya unyana kaHagiti weza kuBhatshebha, unina kaSolomon. Yena wathi: “Ngaba uza ngoxolo?” wathi: “Ngoxolo.”
14  Yaye wahlabela mgama wathi: “Ndinombandela othile nawe.” Ngoko wathi: “Thetha.”
15  Yaye waqhubeka wathi: “Wena ngokwakho wazi kakuhle ukuba ubukumkani babuza kuba bobam, kwaye uSirayeli wonke wayebeke ubuso bakhe ngakum ukuba ndibe ngukumkani; kodwa ubukumkani baba bobomntakwethu, kuba kwakuvela kuYehova ukuba bube bobakhe.
16  Yaye ke kukho isicelo esinye endisenzayo kuwe. Ungabususi ubuso bam.” Ngako oko wathi kuye: “Thetha.”
17  Yaye wahlabela mgama wathi: “Nceda, uthi kuSolomon ukumkani (kuba akayi kubususa ubuso bakho) makandinike uAbhishagi umShunem abe ngumfazi wam.”
18  Wathi uBhatshebha: “Kulungile! Ndiza kukuthethela ngokwam kukumkani.”
19  Ngoko uBhatshebha wangena kuKumkani uSolomon ukuze athethele uAdoniya kuye. Kwaoko ukumkani waphakama wamhlangabeza waza waqubuda kuye. Waza wahlala etroneni yakhe yaye unina kakumkani wabekelwa itrone, ukuze ahlale ngasekunene kwakhe.
20  Wathi: “Kukho isicelo esinye esincinane endisenzayo kuwe. Ungabususi ubuso bam.” Ngoko ukumkani wathi kuye: “Senze, mama; kuba andiyi kubususa ubuso bakho.”
21  Kwaye wahlabela mgama wathi: “Nika uAdoniya umntakwenu uAbhishagi umShunem abe ngumfazi wakhe.”
22  UKumkani uSolomon waphendula waza wathi kunina: “Kutheni ucelela uAdoniya uAbhishagi umShunem? Mcelele nobukumkani (ngenxa yokuba ngumkhuluwa wam), noAbhiyatare umbingeleli noYowabhi unyana kaTseruya.”
23  Ngoko uKumkani uSolomon wafunga ngoYehova, esithi: “Ngoko wanga uThixo angenza kum, yaye wanga angongeza kuko, ukuba uAdoniya akayithethanga le nto nxamnye nomphefumlo wakhe.
24  Ke kaloku, njengoko uYehova ephila oye wandimisela ngokuqinileyo wandigcina ndihleli etroneni kaDavide ubawo nowandenzela indlu kanye njengokuthetha kwakhe, namhlanje uAdoniya uza kubulawa.”
25  Ngoko nangoko uKumkani uSolomon wathumela ngoBhenaya unyana kaYehoyada; yaye wamhlasela, kangangokude afe.
26  KuAbhiyatare umbingeleli ukumkani wathi: “Yiya eAnatoti emhlabeni wakho! Kuba ufanelwe kukufa; kodwa ngalo mhla andiyi kukubulala, ngenxa yokuba wathwala ityeya yeNkosi enguMongami uYehova phambi koDavide ubawo, nangenxa yokuba waxhwaleka ngalo lonke ixesha lokuxhwaleka kukabawo.”
27  Ngoko uSolomon wamgxotha uAbhiyatare ekukhonzeni njengombingeleli kaYehova, ukuzalisekisa ilizwi likaYehova awayelithethe nxamnye nendlu kaEli eShilo.
28  Ingxelo yaya kufikelela kuYowabhi—kuba uYowabhi ngokwakhe wayetyekele ekulandeleni uAdoniya, nangona wayengatyekelanga ekulandeleni uAbhisalom—yaye uYowabhi wasabela ententeni kaYehova waza wabambelela nkqi kwiimpondo zesibingelelo.
29  Waza uKumkani uSolomon waxelelwa oku: “UYowabhi usabele ententeni kaYehova, kwaye nanko ecaleni kwesibingelelo.” Ngoko uSolomon wathumela uBhenaya unyana kaYehoyada, esithi: “Hamba, uye kumhlasela!”
30  Ngako oko uBhenaya wafika ententeni kaYehova waza wathi kuye: “Oku koko kuthethwe ngukumkani, ‘Phuma!’” Kodwa wathi: “Hayi! Kuba apha kulapho ndiza kufela khona.” UBhenaya walibuyisela kukumkani ilizwi, esithi: “Oku koko kuthethwe nguYowabhi, yaye oku koko andiphendule ngako.”
31  Waza ukumkani wathi kuye: “Yenza kanye njengoko ethethile umhlasele; uze umngcwabe yaye ulishenxise kum nasendlwini kabawo igazi eliphalazwe nguYowabhi ngokungafanelekanga.
32  Yaye uYehova ngokuqinisekileyo uza kulibuyisela phezu kwentloko yakhe igazi lakhe, ngenxa yokuba wahlasela amadoda amabini awayelunge ngakumbi kunokuba wayenjalo, yaye wawabulala ngekrele, ubawo uDavide ngokwakhe wayengakwazi oko, oko kukuthi, uAbhinere unyana kaNere intloko yomkhosi kaSirayeli noAmasa unyana kaYetere intloko yomkhosi wakwaYuda.
33  Yaye igazi labo limele libuyele phezu kwentloko kaYowabhi naphezu kwentloko yenzala yakhe kuse kwixesha elingenammiselo; kodwa kuDavide nenzala yakhe nakwindlu yakhe nakwitrone yakhe kuya kubakho uxolo oluvela kuYehova kuse kwixesha elingenammiselo.”
34  Waza uBhenaya unyana kaYehoyada wenyuka waya kumhlasela, wambulala; kwaye wangcwatywa endlwini yakhe entlango.
35  Koko ukumkani wambeka uBhenaya unyana kaYehoyada esikhundleni sakhe phezu komkhosi; yaye uTsadoki umbingeleli ukumkani wambeka esikhundleni sika-Abhiyatare.
36  Ekugqibeleni ukumkani wathumela wabiza uShimeyi waza wathi kuye: “Zakhele indlu eYerusalem, yaye umele uhlale apho ungaphumi apho uze kule ndawo nakuleya.
37  Yaye kuya kuthi ngemini oya kuphuma ngayo naxa uthe wadlula kwintlambo yaseKidron, ufanele ngaphandle kwempazamo wazi ukuba uya kufa ngokuqinisekileyo. Ityala legazi lakho liya kuba phezu kwentloko yakho.”
38  UShimeyi wathi kukumkani: “Lilungile eli lizwi. Kanye njengoko inkosi yam ukumkani ithethile yindlela umkhonzi wakho aya kwenza ngayo.” Yaye uShimeyi waqhubeka ehleli eYerusalem iintsuku ezininzi.
39  Kwathi ekupheleni kweminyaka emithathu amakhoboka amabini kaShimeyi abaleka emka aya kuAkishe unyana kaMahaka ukumkani waseGati; kwaye abantu beza kumxelela uShimeyi, besithi: “Khangela! Abakhonzi bakho baseGati.”
40  Ngoko nangoko uShimeyi waphakama wafaka isali kwiesile lakhe waza waya eGati kuAkishe ukuya kufuna amakhoboka akhe; emva koko uShimeyi wawabuyisa amakhoboka akhe eGati.
41  Waza uSolomon waxelelwa: “UShimeyi uphumile eYerusalem waya eGati kwaye ubuyile.”
42  Ngoko ukumkani wathumela waza wabiza uShimeyi, wathi kuye: “Andizange ndikufungise na ngoYehova ukuze ndikulumkise, ndisithi, ‘Ngemini oya kuphumela ngaphandle ngayo nasekuyeni kwakho apha naphaya ufanele ngaphandle kwempazamo wazi ukuba uya kufa ngokuqinisekileyo,’ kwaye akuzange na uthi kum, ‘Lilungile ilizwi endilivileyo’?
43  Kutheni, ngoko, ungasigcinanga isifungo sikaYehova nomyalelo endakubekela wona ngokunyanisekileyo?”
44  Ukumkani wahlabela mgama wathi kuShimeyi: “Wena ngokwakho uyayazi ngokuqinisekileyo nentliziyo yakho iyazi kakuhle yonke indlela owamenzakalisa ngayo uDavide ubawo; kwaye uYehova ngokuqinisekileyo uza kukubuyisela phezu kwentloko yakho oko kwenzakalisa owakwenzayo.
45  Kodwa uKumkani uSolomon uya kusikelelwa, netrone kaDavide ngokwayo iya kumiselwa ngokuqinileyo phambi koYehova ngonaphakade.”
46  Ngoko ukumkani wayalela uBhenaya unyana kaYehoyada, owaphumayo ngoko waya kumhlasela, kangangokude afe. Yaye ubukumkani bamiselwa ngokuqinileyo esandleni sikaSolomon.
3  USolomon wendiselana noFaro ukumkani waseYiputa waza wathabatha intombi kaFaro wayizisa kwisiXeko sikaDavide, de wagqiba ukwakha eyakhe indlu nendlu kaYehova nodonga lwaseYerusalem macala onke.
2  Kuphela abantu babebingelela kwiindawo eziphakamileyo, kuba igama likaYehova lalingakhelwanga ndlu ngezo mini.
3  Yaye uSolomon waqhubeka emthanda uYehova ngokuhamba emimiselweni kaDavide uyise. Kuphela wayebingelela kwiindawo eziphakamileyo rhoqo eqhumisa neminikelo.
4  Ngako oko ukumkani waya eGibheyon esiya kubingelela, kuba leyo yayiyindawo ephakamileyo enkulu. USolomon wanikela imibingelelo etshiswayo eliwaka phezu kwesibingelelo.
5  UYehova wabonakala kuSolomon ephupheni ngobusuku eGibheyon; yaye uThixo wathi: “Cela into ndikuphe.”
6  USolomon wathi: “Wena ngokwakho umenzele ububele bothando obukhulu umkhonzi wakho uDavide ubawo njengoko wayehamba phambi kwakho enyanisweni nasebulungiseni nangokuthi tye kwentliziyo kuwe; yaye waqhubeka ubugcinile kuye obu bubele bothando bukhulu, kangangokuba wamnika unyana ukuba ahlale etroneni yakhe njengalo mhla.
7  Yaye ke, Yehova Thixo wam, wena ngokwakho umkhonzi wakho umenze ukumkani esikhundleni sikaDavide ubawo, yaye mna ndiyinkwenkwana. Andikwazi ukuphuma nokungena.
8  Kwaye umkhonzi wakho uphakathi kwabantu bakho obanyulileyo, inkitha yesizwana esingenakubalwa okanye silinganiswe ngobuninzi.
9  Umele umnike umkhonzi wakho intliziyo ethobelayo yokugweba abantu bakho, ukuqonda phakathi kokulungileyo nokubi; kuba ngubani na okwaziyo ukugweba esi sizwana sakho silukhuni?”
10  Yaye le nto yayikholekile emehlweni kaYehova, ngenxa yokuba uSolomon wayeyicelile.
11  Yaye uThixo wahlabela mgama wathi kuye: “Ngenxa yokuba ucele le nto kwaye ungazicelelanga imihla emininzi okanye ubutyebi okanye umphefumlo weentshaba zakho, yaye uzicelele ukuqonda ukuze uve amatyala,
12  khangela! ngokuqinisekileyo ndiya kwenza ngokuvumelana namazwi akho. Khangela! ngokuqinisekileyo ndiya kukunika intliziyo elumkileyo nenokuqonda, ukuze kungabikho onjengawe phambi kwakho, nasemva kwakho kungaveli onjengawe.
13  Yaye oko ungakucelanga ndiya kukunika, kokubini ubutyebi nozuko, ukuze kungabikho unjengawe phakathi kookumkani, yonke imihla yakho.
14  Kwaye ukuba uya kuhamba ezindleleni zam ngokugcina imimiselo yam nemiyalelo yam, kanye njengoko uDavide uyihlo wahambayo, ndiya kuyolula nemihla yakho.”
15  Ekuvukeni kukaSolomon, wabona ukuba ibiliphupha. Waza wafika eYerusalem wema phambi kwetyeya yomnqophiso kaYehova waza wanikela imibingelelo etshiswayo wenza neminikelo yobudlelane wenzela nabakhonzi bakhe bonke itheko.
16  Ngelo xesha abafazi ababini, oonongogo, beza kukumkani baza bema phambi kwakhe.
17  Ngoko omnye umfazi wathi: “Ndiyangxengxeza, nkosi yam, mna nalo mfazi sihlala endlwini enye, kangangokuba ndiye ndazala kufuphi naye endlwini.
18  Yaye kuye kwathi ngosuku lwesithathu emva kokuba ndizele, lo mfazi naye wazala. Kwaye besikunye. Bekungekho mntu wasemzini obekunye nathi endlwini, kungekho bani ngaphandle kwethu sobabini endlwini.
19  Kamva unyana walo mfazi uye wafa ebusuku, ngenxa yokuba uye walala phezu kwakhe.
20  Ngoko uye wavuka ezinzulwini zobusuku waza wamthabatha unyana wam ecaleni kwam ngoxa ikhobokazana lakho belilele waza wambeka kwesakhe isifuba, kwaye unyana wakhe ofileyo uye wambeka esifubeni sam.
21  Ekuvukeni kwam ekuseni ukuze ndincancise unyana wam, yabona, ufile. Ngoko ndiye ndamhlolisisa ngokusondeleyo ekuseni, kwaye, khangela! akanguye unyana wam endamzalayo.”
22  Kodwa omnye umfazi wathi: “Hayi, kodwa unyana wam ngulo uphilayo yaye unyana wakho ngulo ufileyo!” Ngalo lonke eli thuba lo mfazi wayesithi: “Hayi, kodwa unyana wakho ngulo ufileyo yaye unyana wam ngulo uphilayo.” Kwaye baqhubeka bethetha phambi kokumkani.
23  Ekugqibeleni ukumkani wathi: “Lo uthi, ‘Lo ngunyana wam, ophilayo, yaye unyana wakho ngulo ufileyo!’ kwaye lowa uthi, ‘Hayi, kodwa unyana wakho ngulo ufileyo yaye unyana wam ngulo uphilayo!’”
24  Yaye ukumkani wahlabela mgama wathi: “Madoda, ndifuneleni ikrele.” Ngoko alizisa ikrele phambi kokumkani.
25  Wathi ukumkani: “Madoda, candani kubini lo mntwana uphilayo nize ninike omnye umfazi elinye icala nelinye omnye.”
26  Kwaoko umfazi owayengowakhe unyana ophilayo wathi kukumkani (kuba iimvakalelo zakhe zavuseleleka ngaphakathi ngenxa yonyana wakhe, kangangokuba wathi): “Ndiyangxengxeza, nkosi yam! Madoda, mnikeni yena umntwana ophilayo. Ningambulali nangayiphi na indlela.” Ngalo lonke eli thuba omnye umfazi wayesithi: “Akayi kuba ngowakho engayi kuba ngowam. Madoda, candani!”
27  Akutsho ukumkani waphendula wathi: “Madoda, mnikeni umntwana ophilayo, ningambulali nangayiphi na indlela. Ngunina lo.”
28  Wonke uSirayeli wasiva isigwebo esasenziwe ngukumkani; yaye boyika ngenxa kakumkani, kuba babona ukuba ubulumko bukaThixo babungaphakathi kuye ukuba aphumeze isigwebo.
12  URehobhoham waya kwaShekem, kuba wonke uSirayeli wayeze kumenza ukumkani kwaShekem.
2  Yaye kwathi kamsinya nje akuba uYerobhoham unyana kaNebhati ekuvile oko ngoxa wayeseseYiputa (ngenxa yokuba wayebaleke uKumkani uSolomon, ukuze uYerobhoham ahlale eYiputa),
3  ngoko bathumela baza bambiza. Emva koko uYerobhoham nalo lonke ibandla lakwaSirayeli beza ukuze bathethe noRehobhoham, besithi:
4  “Uyihlo wayenza lukhuni idyokhwe yethu, yaye, ke wena, yenze khaphukhaphu inkonzo enzima kayihlo nedyokhwe yakhe enzima awayibeka phezu kwethu, yaye siya kukukhonza.”
5  Yena ke wathi kubo: “Hambani iintsuku zibe ntathu nize nibuyele kum.” Ngoko abantu bemka.
6  Yaye uKumkani uRehobhoham wafuna icebo kumadoda amakhulu awayeqhubeka enyamekela uSolomon uyise ngoxa wayesaphila, esithi: “Nicebisa ukuba siphendulwe njani esi sizwana?”
7  Ngako oko athetha kuye, esithi: “Ukuba namhlanje unokuzingqina ungumkhonzi wesi sizwana uze usikhonze, nawe umele usiphendule uze uthethe amazwi alungileyo kuso; yaye siya kubopheleleka ukuba sihlale singabakhonzi bakho.”
8  Noko ke, waliyeka icebo awayemcibise lona amadoda amakhulu, waza wafuna icebo kubafana awayekhule nabo, abo babemnyamekela.
9  Wahlabela mgama wathi kubo: “Nicebisa ukuba sisiphendule sithini esi sizwana sithethe nam, sisithi, ‘Yenze khaphukhaphu idyokhwe eyabekwa nguyihlo phezu kwethu’?”
10  Aba bafana babekhule naye bathetha naye, besithi: “Yithi kwesi sizwana sithethe nawe, sisithi, ‘Uyihlo wayenza nzima idyokhwe yethu, kodwa, ke wena, yenze ibe khaphukhaphu phezu kwethu’; yithi kuso, ‘Ngokuqinisekileyo ucikicane wam uya kuba mkhulu ngakumbi kunesinqe sikabawo.
11  Yaye ke ubawo wanithwalisa idyokhwe enzima; kodwa mna ndiya kuyongeza idyokhwe yenu. Ubawo wanibetha ngezabhokhwe, kodwa mna ndiya kunibetha ngeekatsi.’”
12  UYerobhoham nabo bonke abantu beza kuRehobhoham ngosuku lwesithathu, kanye njengoko ukumkani wayethethile, esithi: “Buyelani kum ngosuku lwesithathu.”
13  Yaye ukumkani wabaphendula ngqwabalala abantu, waliyeka necebo awayecetyiswe lona ngamadoda amakhulu.
14  Kwaye wahlabela mgama wathetha kubo ngokwecebo labafana, esithi: “Ubawo wayenza nzima idyokhwe yenu, kodwa mna ndiya kuyongeza idyokhwe yenu. Ubawo wanibetha ngezabhokhwe, kodwa mna ndiya kunibetha ngeekatsi.”
15  Yaye ukumkani akazange abaphulaphule abantu, ngenxa yokuba imicimbi yaguquka ngokuphuma kuYehova, ukuze eneneni aliphumeze ilizwi elathethwa nguYehova ngoAhiya umShilo kuYerobhoham unyana kaNebhati.
16  Xa wonke uSirayeli wabona ukuba ukumkani wayengamphulaphulanga, bandula ke abantu bamphendula ukumkani, besithi: “Sinasabelo sini na kuDavide? Yaye akukho lifa kunyana kaYese. Koothixo bakho, Sirayeli. Ngoko zibonele indlu yakho, Davide!” Ke uSirayeli waya ezintenteni zakhe.
17  Ke bona oonyana bakaSirayeli ababehlala kwizixeko zakwaYuda, uRehobhoham waqhubeka ebalawula.
18  Kamva uKumkani uRehobhoham wathumela uAdoram, owayephethe abo babebhaliselwe ukusebenza ngokuqhutywa ngebhaxa, kodwa wonke uSirayeli wamgibisela ngamatye, kangangokude afe. Yaye uKumkani uRehobhoham waba nako ukukhwela enqwelweni wasabela eYerusalem.
19  Kwaye amaSirayeli aqhubeka nemvukelo yawo nxamnye nendlu kaDavide de kube namhla.
20  Kwathi kamsinya nje akuba evile wonke uSirayeli ukuba uYerobhoham ubuyile, bathumela kwaoko baza bambizela kwindibano, bamenza ukumkani phezu koSirayeli wonke. Akukho namnye owaba ngumlandeli wendlu kaDavide ngaphandle kwesizwe sikaYuda.
21  Ekufikeni kukaRehobhoham eYerusalem, ngoko nangoko wahlanganisa yonke indlu kaYuda nesizwe sikaBhenjamin, amadoda omeleleyo okulwa imfazwe nabalaseleyo alikhulu elinamashumi asibhozo amawaka, ukuba alwe nendlu kaSirayeli, ukuze abuyisele ubukumkani kuRehobhoham unyana kaSolomon.
22  Kwandula kwafika ilizwi loTHIXO oyinyaniso kuShemaya umntu kaTHIXO oyinyaniso, lisithi:
23  “Yithi kuRehobhoham unyana kaSolomon ukumkani wakwaYuda nakuyo yonke indlu kaYuda nekaBhenjamin nakwabanye abantu,
24  ‘Utsho uYehova ukuthi: “Ningenyuki niye kulwa nabazalwana benu oonyana bakaSirayeli. Buyelani ngamnye endlwini yakhe, kuba le nto yenzeka ngokuphuma kum.”’” Ngoko balithobela ilizwi likaYehova, baza babuyela ekhaya ngokwelizwi likaYehova.
25  UYerobhoham wayakha iShekem kummandla weentaba wakwaEfrayim waza wahlala kuyo. Wandula ke waphuma apho waya kwakha iPenuweli.
26  Yaye uYerobhoham wathi entliziyweni yakhe: “Ngoku ubukumkani buza kubuyela kwindlu kaDavide.
27  Ukuba esi sizwana siyaqhubeka sisenyuka sisiya kwenza imibingelelo endlwini kaYehova eYerusalem, kuya kunyanzeleka ukuba intliziyo yesi sizwana ibuyele enkosini yaso, uRehobhoham ukumkani wakwaYuda; yaye siya kundibulala ngokuqinisekileyo size sibuyele kuRehobhoham ukumkani wakwaYuda.”
28  Ngenxa yoko ukumkani waceba waza wenza amathole amabini enkomo ngegolide waza wathi ebantwini: “Yinkxamleko ukuba niye eYerusalem. Nanku uThixo wakho, Sirayeli, owakukhupha ezweni laseYiputa.”
29  Wandula ke wabeka elinye eBheteli, waza elinye walibeka kwaDan.
30  Yaye le nto yabenza bona, ibe abantu baqalisa ukuya phambi kwelo likwaDan.
31  Waqalisa ukwenza indlu yeendawo eziphakamileyo nokwenza ababingeleli kubantu ngokubanzi, ababengengabo oonyana bakaLevi.
32  UYerobhoham wenza umthendeleko ngenyanga yesibhozo ngosuku lweshumi elinesihlanu lwenyanga, njengomthendeleko owawukwaYuda, ukuze enze umnikelo esibingelelweni awayesenze eBheteli, ukuze abingelele kumathole enkomo awayewenzile; ibe wababeka ababingeleli beendawo eziphakamileyo awayezenzile eBheteli ukuba bafeze inkonzo.
33  Wenza iminikelo esibingelelweni awayesenzile eBheteli ngosuku lweshumi elinesihlanu ngenyanga yesibhozo, ngenyanga awayeyikhethe ngokwakhe; yaye wenzela oonyana bakaSirayeli umthendeleko wenza neminikelo esibingelelweni ukuze kuqhunyiswe umbingelelo.
