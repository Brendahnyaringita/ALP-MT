10  “Ngelo xesha wathi uYehova kum, ‘Ziqingqele amacwecwe amatye abe mabini njengawokuqala, unyuke uze kum entabeni, uzenzele ityeya yomthi.
2  Yaye ndiya kuwabhala emacwecweni lawo amazwi abekwawokuqala amacwecwe, owaphuleyo, uze uwabeke etyeyeni.’
3  Ndenza ke ityeya ngomthi womnga, ndaqingqa amacwecwe amatye amabini njengawokuqala ndaza ndanyuka ndaya entabeni, esesandleni sam amacwecwe lawo omabini.
4  Ngoko wabhala emacwecweni lawo ngokombhalo wokuqala, aMazwi Alishumi, awawathethayo uYehova kuni entabeni phakathi komlilo ngomhla wokudibana kwebandla; emva koko uYehova wandinika wona.
5  Ndajika ke ndehla entabeni ndaza ndawabeka amacwecwe etyeyeni endayenzayo, ukuze ahlale khona, kanye njengoko uYehova wandiyalelayo.
6  “Banduluka oonyana bakaSirayeli eBheheroti Bhene-yahakan baya eMosera. Wafela apho uAron, wangcwatyelwa khona; waza uEleyazare unyana wakhe waba ngumbingeleli esikhundleni sakhe.
7  Banduluka khona baya eGudegoda, banduluka eGudegoda baya eYotebhata, ilizwe elineentlambo zamanzi aqukuqelayo.
8  “Ngelo xesha uYehova wasahlula isizwe sakwaLevi ukuba sithwale ityeya yomnqophiso kaYehova, nokuba sime phambi koYehova silungiselele kuye size sisikelele egameni lakhe unanamhla.
9  Kungenxa yoko le nto uLevi engenasabelo nalifa ndawonye nabazalwana bakhe. NguYehova ilifa lakhe, kanye njengoko wathethayo uYehova uThixo wakho kuye.
10  Ndema ke mna entabeni njengemihla yokuqala, iimini ezimashumi mane nobusuku obumashumi mane, wandiphulaphula uYehova nangeso sihlandlo. UYehova akafunanga ukunonakalisa.
11  Wathi uYehova kum, ‘Suka ume, uhambe phambi kwaba bantu nize ninduluke, ukuze bangene balidle ilifa ilizwe endafungayo kookhokho babo ukubanika lona.’
12  “Kaloku ke, Sirayeli, yintoni na uYehova uThixo wakho ayifunayo kuwe ngaphandle kokuba woyike uYehova uThixo wakho, uhambe ngeendlela zakhe zonke uze umthande yaye umkhonze uYehova uThixo wakho ngentliziyo yakho yonke nangomphefumlo wakho wonke;
13  ugcine imiyalelo kaYehova nemimiselo yakhe endikuyalela ngayo namhlanje, ukuze kulunge kuwe?
14  Yabona, ngakaYehova uThixo wakho amazulu, nditsho amazulu awo amazulu, nomhlaba nako konke okukuwo.
15  UYehova wanamathela kookhokho bakho kuphela ukuba abathande, wanyula inzala yabo emva kwabo, nina aba, kunazo zonke ezinye izizwana, njengoko kusenjalo unanamhla.
16  Yalusani ke ijwabi leentliziyo zenu ningabi sazenza zibe lukhuni iintamo zenu.
17  Kuba uYehova uThixo wenu nguTHIXO woothixo neNKOSI yeenkosi, nguTHIXO omkhulu, onamandla nowoyikekayo, ongakhethi buso nongamkeli sinyobo,
18  ogwebela inkwenkwe engenayise nomhlolokazi, othanda umphambukeli amnike isonka nengubo yokwaleka.
19  Nani nimele nimthande umphambukeli, kuba naningabaphambukeli ezweni laseYiputa.
20  “Uze umoyike uYehova uThixo wakho. Uze umkhonze, unamathele kuye, ufunge ngegama lakhe.
21  UnguLowo ufanele umdumise, unguThixo wakho, okwenzele ezi zinto zinkulu nezoyikekayo azibonileyo amehlo akho.
22  Behla beyimiphefumlo engamashumi asixhenxe ookhokho bakho ukuya eYiputa, ke ngoku uYehova uThixo wenu unenze nangangeenkwenkwezi zasemazulwini ukuba baninzi kwenu.
4  “Ke kaloku, Sirayeli, yiphulaphule imimiselo nezigwebo endinifundisa zona ukuba nizenze, ukuze niphile, ningene nilidle ilifa ilizwe enilinikwa nguYehova uTHIXO wookhokho benu.
2  Nize ningongezi ezwini endiniyalela lona, yaye ninganciphisi kulo, ukuze niyigcine imiyalelo kaYehova uThixo wenu endiniyalela yona.
3  “Nizibonele ngamehlo oko uYehova wakwenzayo kuBhahali wasePehore, ukuba uYehova uThixo wenu wambhubhisa phakathi kwenu wonke umntu owayelandela uBhahali wasePehore.
4  Kodwa nina nanamathelayo kuYehova uThixo wenu niyaphila nonke namhlanje.
5  Yabona, ndinifundise imimiselo nezigwebo, kanye njengoko ndayalelwayo nguYehova uThixo wam, ukuze nenze ngaloo ndlela phakathi kwelizwe eniya kulo ukuba nilidle ilifa.
6  Yigcineni ke nize niyenze, kuba oku kububulumko kuni nokuqonda kuni phambi kwamehlo ezizwana eziya kuva ngayo yonke le mimiselo, zize ngokuqinisekileyo zithi, ‘Olu hlanga lukhulu ngokungathandabuzekiyo lungabantu abanobulumko nokuqonda.’
7  Ngokuba luluphi na uhlanga olukhulu oluthixo balo basondeleyo kulo njengoYehova uThixo wethu ekumbizeni kwethu konke?
8  Yaye luluphi na uhlanga olukhulu olunemimiselo nezigwebo zobulungisa njengalo mthetho wonke ndiwubekayo phambi kwenu namhlanje?
9  “Kuphela nje zilumkele yaye uwunyamekele kakuhle umphefumlo wakho, ukuze ungazilibali izinto azibonileyo amehlo akho nokuze zingemki entliziyweni yakho yonke imihla yobomi bakho; yaye uze uzazise oonyana bakho nabazukulwana bakho,
10  ubazise ngomhla owema ngawo phambi koYehova uThixo wakho eHorebhe, xa wathi uYehova kum, ‘Bahlanganisele ndawonye kum abantu, ndibavise amazwi am, ukuze bafunde ukundoyika yonke imihla abaphila ngayo emhlabeni nokuze bafundise noonyana babo.’
11  “Nasondela ke, nema emazantsi entaba, intaba isitsha ngumlilo wada wesa esazulwini sezulu; kwakukho ubumnyama, amafu nentsunguzi yesithokothoko.
12  Wathetha uYehova kuni ephakathi komlilo. Neva isandi samazwi, kodwa anabona mbonakalo—yaba lilizwi lodwa.
13  Wanixelela umnqophiso wakhe, awaniyalela ukuba niwenze—aMazwi Alishumi, waza emva koko wawabhala emacwecweni amabini amatye.
14  Wandiyalela uYehova ngelo xesha ukuba ndinifundise imimiselo nezigwebo, ukuze nizenze ezweni eniwelela kulo ukuba nilidle ilifa.
15  “Nize niyinyamekele kakuhle imiphefumlo yenu, ngokuba anibonanga mbonakalo yanto mhla wathethayo uYehova kuni eHorebhe phakathi komlilo,
16  ukuze ningazonakalisi, nizenzele umfanekiso oqingqiweyo, wawo nawuphi na umfuziselo, wembonakaliso yendoda okanye ibhinqa,
17  imbonakaliso yaso nasiphi na isilo esisemhlabeni, imbonakaliso yayo nayiphi na intaka enamaphiko ephaphazela emazulwini,
18  imbonakaliso yayo nantoni na enambuzelayo emhlabeni, imbonakaliso yayo nayiphi na intlanzi esemanzini phantsi komhlaba;
19  yaye uze ungawaphakamiseli emazulwini amehlo akho, ubone ilanga nenyanga neenkwenkwezi, wonke umkhosi wasemazulwini, ulukuhlwe uze uqubude kuwo, uwukhonze, wona lowo uYehova uThixo wakho awabele izizwana zonke phantsi kwamazulu ephela.
20  Kodwa nina unithabathile uYehova, wanikhupha kwiziko lentsimbi, eYiputa, ukuba nibe sisizwana sakhe ngokukhethekileyo njengoko ninjalo namhla.
21  “UYehova waba nomsindo kum ngenxa yenu, kangangokuba wafunga ukuba andiyi kuyiwela iYordan okanye ndiye ezweni elihle akunikayo uYehova uThixo wakho njengelifa.
22  Kuba ndiya kufela kweli lizwe. Andiyi kuyiwela iYordani, kodwa nina niya kuyiwela, nilidle ilifa elo lizwe lihle.
23  Zilumkeleni ukuze ningawulibali umnqophiso kaYehova uThixo wenu awawenzayo nani, ningazenzeli umfanekiso oqingqiweyo, wayo nayiphi na imbonakalo awakuyalela ngayo uYehova uThixo wakho.
24  Ngokuba uYehova uThixo wakho ungumlilo odlayo, unguThixo ofuna uzinikelo olupheleleyo.
25  “Xa uthe wazala oonyana nabazukulwana, naba nexesha elide nihleli kwelo lizwe, nazonakalisa, nenza umfanekiso oqingqiweyo, wayo nayiphi na imbonakalo, nenza okubi emehlweni kaYehova uThixo wenu, namcaphukisa,
26  ngoko ke namhlanje amazulu nomhlaba ngamangqina am okuba, niya kutshabalala ngokukhawuleza ezweni eniwela iYordan nisiya kulidla ilifa. Anisayi kuyandisa imihla yenu kulo, ngokuba niya kubhujiswa ngokuqinisekileyo.
27  Uya kunichithachitha ngokuqinisekileyo uYehova phakathi kwezizwana, nisale nimbalwa phakathi kweentlanga aya kunigxothela kuzo uYehova.
28  Nikhonze khona oothixo abayimveliso yezandla zomntu, umthi nelitye, ezingaboniyo nezingevayo nezingadliyo nezingajojiyo.
29  “Ukuba uthe wamfuna uYehova uThixo wakho apho, uya kumfumana ngokuqinisekileyo, ngokuba uya kumfuna ngentliziyo yakho yonke nangomphefumlo wakho wonke.
30  Wakuba sezingxakini ezinkulu, ekuzalisekeni kwawo onke la mazwi ekupheleni kwemihla, uya kwandula ke ubuyele kuYehova uThixo wakho uze uliphulaphule ilizwi lakhe.
31  Ngokuba uYehova uThixo wakho unguThixo onenceba. Akayi kukulahla okanye akonakalise okanye awulibale umnqophiso awawufungela ookhokho bakho.
32  “Ke kaloku, nceda, ubuzise ukuba ngemihla yamandulo eyayikho ngaphambi kwakho, kuthabathela kumhla uThixo awadala ngawo umntu emhlabeni, ukususela esiphelweni samazulu kuse esiphelweni samazulu, Yakha yakho na into enjengale ukuba nkulu okanye yakha yaviwa na into enjengayo?
33  Sikho na esinye isizwana esakha saliva ilizwi likaThixo ethetha phakathi komlilo njengoko walivayo wena, saza saqhubeka siphila?
34  Okanye uThixo wakha walinga na ukuya kuzithabathela uhlanga phakathi kolunye uhlanga ngezimanga, nangemiqondiso nangemimangaliso nangemfazwe nangesandla esomeleleyo nangengalo eyoluliweyo nangokoyikeka okukhulu njengako konke anenzele kona uYehova uThixo wenu eYiputa phambi kwamehlo enu?
35  Waboniswa wena, ukuze wazi ukuba uYehova unguTHIXO oyinyaniso; akukho wumbi ngaphandle kwakhe.
36  Wakuvisa ilizwi lakhe liphuma emazulwini ukuze akulungise; nasemhlabeni wakubonisa umlilo wakhe omkhulu, waweva amazwi akhe phakathi komlilo.
37  “[Ukanti ke noko uyaqhubeka uphila], ngokuba wabathanda ookhokho bakho kangangokuba wayikhetha nembewu yabo emva kwabo waza wakukhupha eYiputa phambi kwamehlo akhe ngamandla akhe amakhulu,
38  waza wagxotha phambi kwakho iintlanga ezinkulu nezinamandla kunawe, ukuze akungenise, akunike ilizwe lakho njengelifa njengoko kunjalo namhla.
39  Yaye wazi kakuhle ke namhlanje, kwaye umele ukhumbule entliziyweni yakho ukuba uYehova unguTHIXO oyinyaniso emazulwini phezulu nasemhlabeni phantsi. Akukho wumbi.
40  Uze uyigcine imimiselo yakhe nemiyalelo yakhe endikuyalela yona namhlanje, ukuze kulunge kuwe nakoonyana bakho emva kwakho, ukuze uyandise imihla yakho emhlabeni akunika wona uYehova uThixo wakho, ngamaxesha onke.”
41  Ngelo xesha uMoses wabekela bucala izixeko zazithathu ngaphesheya kweYordan ngasekuphumeni kwelanga,
42  ukuba sisabele khona isibulala-mntu esibulele idlelane laso singazi, ebesingalithiyanga ngaphambili; yaye simele sisabele kwesinye sezo zixeko size siphile,
43  zixeko ezo ezizezi, iBhetsere entlango emhlabeni othe thabalala yoba yeyamaRubhen, neRamoti eGiliyadi yoba yeyamaGadi, neGolan eBhashan yoba yeyamaManase.
44  Nguwo lo umthetho awawubekayo uMoses phambi koonyana bakaSirayeli.
45  Zizo ezi izingqino nemimiselo nezigwebo awazithethayo uMoses koonyana bakaSirayeli ekuphumeni kwabo eYiputa,
46  kummandla waseYordan entlanjeni ephambi kweBhete-peyore, ezweni likaSihon ukumkani wama-Amori, owayehlala eHeshbhon, awamoyisayo uMoses noonyana bakaSirayeli ekuphumeni kwabo eYiputa.
47  Balidla ilifa ilizwe lakhe nelizwe likaOgi ukumkani waseBhashan, ookumkani ababini bama-Amori ababekummandla waseYordan ngasekuphumeni kwelanga,
48  ukususela eArohere, eselunxwemeni lwentlambo yeArnon, ukusa eNtabeni yeSiyon, oko kukuthi iHermon,
49  neArabha yonke ekummandla waseYordan ngasempuma, ukusa kulwandle lwaseArabha ngaphantsi kwamathambeka asePisga.
26  “Kothi xa ekugqibeleni uthe wangena ezweni elo akunika lona uYehova uThixo wakho njengelifa, walihlutha waza wahlala kulo,
2  uthabathe inxalenye yentlahlela yeziqhamo zonke zomhlaba, oya kuzingenisa ziphuma ezweni lakho akunika lona uYehova uThixo wakho, uzifake engobozini uze uye kuloo ndawo uYehova uThixo wakho aya kuyinyulela ukuba alibeke kuyo igama lakhe.
3  Uze uye kumbingeleli oya kube ekho ngaloo mihla uthi kuye, ‘Ndimele ndixele namhla kuYehova uThixo wakho ukuba ndingenile kulo ilizwe awafungayo uYehova kookhokho bethu ukuba wosinika lona.’
4  “Woyithabatha ke umbingeleli ingobozi esandleni sakho aze ayibeke phambi kwesibingelelo sikaYehova uThixo wakho.
5  Uze uphendule ke uthi phambi koYehova uThixo wakho, ‘Ubawo wayengumSiriya otshabalalayo; wehla waya eYiputa wahlala khona njengomphambukeli enabantu abambalwa kakhulu ngenani; kodwa waba luhlanga olukhulu apho, olunamandla nolunabantu abaninzi.
6  Asiphatha kakubi amaYiputa, asixhwalekisa, asikhobokisa kalukhuni.
7  Sadanduluka kuYehova uThixo wookhokho bethu, waliva uYehova ilizwi lethu, wayikhangela inkxwaleko yethu nokukhathazeka kwethu nengcinezelo yethu.
8  Ekugqibeleni wasikhupha uYehova eYiputa ngesandla esomeleleyo nangengalo eyoluliweyo nangokoyikeka okukhulu nangemiqondiso nangemimangaliso.
9  Wasizisa kule ndawo waza wasinika eli lizwe, ilizwe eliqukuqela ubisi nobusi.
10  Naku ke ngoku ndizise intlahlela yeziqhamo zomhlaba lowo andinikileyo uYehova.’ “Uze uyibeke phambi koYehova uThixo wakho, uqubude phambi koYehova uThixo wakho.
11  Uze ube nemihlali wena nendlu yakho ngezinto zonke ezintle akunike zona uYehova uThixo wakho, wena nomLevi nomphambukeli ophakathi kwenu.
12  “Xa uthe wagqiba ukunikela isishumi semveliso yakho iphela ngonyaka wesithathu, unyaka wezishumi, ufanele unike nomLevi nomphambukeli nenkwenkwe engenayise nomhlolokazi, badle emasangweni akho banele.
13  Uze ke uthi phambi koYehova uThixo wakho, ‘Ndikususile oko kungcwele endlwini yam ndakunika umLevi nomphambukeli nenkwenkwe engenayise nomhlolokazi, ngokomyalelo wakho wonke ondiyalele wona. Andigqithanga emiyalelweni yakho, yaye andikhange ndilibale.
14  Andidlanga nto kuso ekuzileni kwam, yaye andikhuphanga nto kuso ekungahlambulukini kwam, andinikelanga nantoni na yaso ngenxa yofileyo. Ndiliphulaphule ilizwi likaYehova uThixo wam. Ndenze ngako konke andiyalele kona.
15  Khangela phantsi ukwindawo yakho yokuhlala engcwele, emazulwini, ubasikelele abantu bakho amaSirayeli nomhlaba osinike wona, kanye njengoko wafungayo kookhokho bethu, ilizwe eliqukuqela ubisi nobusi.’
16  “Namhla uYehova uThixo wakho uyakuyalela ukuba uyenze le mimiselo nezi zigwebo; yaye uze uzigcine ke, uzenze ngentliziyo yakho yonke nangomphefumlo wakho wonke.
17  Umbangele uYehova namhlanje ukuba athi uya kuba nguThixo wakho ngoxa uhamba ngeendlela zakhe, ugcine imimiselo yakhe nemiyalelo yakhe nezigwebo zakhe, uliphulaphule ilizwi lakhe.
18  NoYehova, namhlanje ukubangele wathi uya kuba sisizwana sakhe, inqobo kuye, kanye njengoko wakuthembisayo, nokuthi uya kuyigcina yonke imiyalelo yakhe,
19  akuphakamise yena ngaphezu kweentlanga zonke azenzileyo, udunyiswe, udume ube nendili, ube sisizwana esingcwele kuYehova uThixo wakho, kanye njengoko wathembisayo.”
11  “Ngoko ke uze umthande uYehova uThixo wakho, ugcine imbopheleleko yakho kuye nemimiselo yakhe nezigwebo zakhe nemiyalelo yakhe ngamaxesha onke.
2  Nazi kakuhle ke namhlanje (kuba andithethi noonyana benu abangayazanga nabangayibonanga ingqeqesho kaYehova uThixo wenu, ubukhulu bakhe, isandla sakhe esomeleleyo nengalo yakhe eyoluliweyo,
3  nemiqondiso yakhe nezenzo zakhe awazenzayo phakathi kweYiputa kuFaro ukumkani waseYiputa nakwilizwe lakhe lonke;
4  noko wakwenzayo kumkhosi wamajoni aseYiputa, emahasheni awo nakwiinqwelo zawo zokulwa ngokuthi ayigubungele ngamanzi oLwandle Olubomvu xa wawubasukela, waza uYehova wayitshabalalisa yonke unanamhla;
5  noko wakwenzayo kuni entlango nada nafika kule ndawo;
6  noko wakwenzayo kuDatan noAbhiram oonyana bakaEliyabhi unyana kaRubhen, xa umhlaba wawuvulayo umlomo wawo waza wabaginya, phambi kukaSirayeli wonke, bona nezindlu zabo neentente zabo nento yonke eyabalandelayo);
7  ngokuba nazibonela ngawenu amehlo zonke izenzo ezikhulu awazenzayo uYehova.
8  “Nize niwugcine wonke umyalelo endiniyalela wona namhlanje, ukuze nomelele, ningene, nilidle ilifa ilizwe elo niwelela kulo ukuba nilihluthe,
9  nokuze niyandise imihla yenu emhlabeni lowo awawufungela ookhokho benu uYehova ukuba wowunika bona nembewu yabo, ilizwe eliqukuqela ubisi nobusi.
10  “Kuba ilizwe elo uya kulo ukuba ulidle ilifa alifani nelizwe laseYiputa enaphuma kulo, apho wawudla ngokuhlwayela imbewu yakho kuze kufuneke uyinkcenkceshele ngonyawo lwakho, njengomyezo wemifuno.
11  Kodwa lona ilizwe eniwelela kulo ukuba nilidle ilifa lilizwe leentaba namathafa asentlanjeni. Lisela amanzi emvula yasemazulwini;
12  lilizwe alinyamekelayo uYehova uThixo wakho. Ahlala ekulo amehlo kaYehova uThixo wakho, ukususela ekuqaleni konyaka kuse ekupheleni konyaka.
13  “Ukuba nithe nayithobela ngenyameko imiyalelo yam endiniyalela yona namhlanje yokuba nimthande uYehova uThixo wenu nize nimkhonze ngentliziyo yenu yonke nangomphefumlo wenu wonke,
14  ngokuqinisekileyo nam ndiya kulinika imvula ilizwe lenu ngexesha layo elimisiweyo, imvula yasekwindla nemvula yasentwasahlobo, yaye eneneni uya kubutha ukudla kwakho okuziinkozo newayini yakho entsha neoli yakho.
15  Yaye ngokuqinisekileyo ndiya kuzinika utyani emadlelweni izilwanyana zakho zasekhaya, uze eneneni udle wanele.
16  Lumkelani ukuba ingawexulwa intliziyo yenu, niphambuke nikhonze thixo bambi nize niqubude kubo,
17  uvuthe umsindo kaYehova kuni, awavingce amazulu kungabikho mvula nomhlaba unganiki mveliso yawo nize nitshabalale ngokukhawuleza ningabikho ezweni elihle aninika lona uYehova.
18  “La mazwi am aze abe sentliziyweni yenu nasemphefumlweni wenu, niwabophe abe ngumqondiso esandleni senu, yaye abe sisibopho esisebunzi phakathi kwamehlo enu.
19  Nize niwafundise oonyana benu, uthethe ngawo ekuhlaleni kwakho endlwini yakho nasekuhambeni kwakho ngendlela nasekulaleni kwakho nasekuvukeni kwakho.
20  Yaye uze uwabhale emigubasini yendlu yakho nasemasangweni akho,
21  ukuze yande imihla yenu nemihla yoonyana benu emhlabeni lowo wawufungela ookhokho benu uYehova ukuba wobanika wona, njengemihla yamazulu phezu kwehlabathi.
22  “Kuba ukuba nithe nawugcina ngokungqongqo lo myalelo wonke ndiniyalela wona ukuba niwenze, wokuba nimthande uYehova uThixo wenu, nihambe ngeendlela zakhe zonke nize ninamathele kuye,
23  wozigxotha uYehova ezi ntlanga zonke phambi kwenu, yaye ngokuqinisekileyo niya kuwahlutha amazwe eentlanga ezinkulu nezininzi ngakumbi kunani.
24  Indawo yonke enyathelwa yintende yonyawo lwenu yoba yeyenu. Kususela entlango kuse eLebhanon, kususele nakuwo uMlambo, uMlambo umEfrate, kuse kulwandle lwasentshona, yoba ngumda wenu lowo.
25  Akukho mntu uya kumelana ngokuqinileyo nani. UYehova uThixo wenu uya kubenza bankwantye nini yaye banoyike bonke abasezweni eniya kunyathela kulo, kanye njengoko enithembisile.
26  “Yabona, ndibeka phambi kwenu namhlanje intsikelelo nesiqalekiso:
27  intsikelelo, ukuba nithe nayithobela imiyalelo kaYehova uThixo wenu endiniyalela yona namhlanje;
28  nesiqalekiso, ukuba nithe anayithobela imiyalelo kaYehova uThixo wenu, nasuka naphambuka endleleni endiniyalela yona namhlanje, nalandela thixo bambi eningabazanga.
29  “Xa athe uYehova uThixo wakho wakungenisa kulo ilizwe oya kulo ukuba ulidle ilifa, uze uyikhuphele intsikelelo phezu kweNtaba yeGerizim nesiqalekiso phezu kweNtaba ye-Ebhali.
30  Azikho phesheya kweYordan na ngasentshonalanga, ezweni lamaKanan ahlala eArabha, phambi kweGiligali, ecaleni kwemithi emikhulu kaMore?
31  Kuba niwela iYordan nisiya kulidla ilifa ilizwe enilinikwa nguYehova uThixo wenu, yaye nimele nilihluthe nize nihlale kulo.
32  Nize ke nikunyamekele ukuyigcina yonke imimiselo nezigwebo endizibeka phambi kwenu namhlanje.
8  “Wonke umyalelo endikuyalela wona namhlanje nize nikunyamekele ukuwugcina, ukuze niqhubeke niphila yaye nande, ningene nilidle ilifa ilizwe elo walifungela ookhokho benu uYehova.
2  Uze uyikhumbule yonke indlela akuhambise ngayo uYehova uThixo wakho kule minyaka ingamashumi amane entlango, ukuba akuthobe, akuvavanye ukuze akwazi okusentliziyweni yakho, ukuba woyigcina imiyalelo yakhe okanye akunjalo kusini na.
3  Ngoko wakuthoba, wakulambisa, wakudlisa imana, into obungayazi, ababengayazi nooyihlo; ukuze akwazise ukuba akaphili ngasonka sodwa umntu kodwa uphila ngamazwi onke aphuma emlonyeni kaYehova.
4  Ingubo yakho yokwaleka ayiguganga, nonyawo lwakho aludumbanga kule minyaka ingamashumi amane.
5  Kwaye wazi kakuhle ngentliziyo yakho ukuba uYehova uThixo wakho wayekulungisa, kanye njengoko umntu emlungisa unyana wakhe.
6  “Uze uyigcine ke imiyalelo kaYehova uThixo wakho ngokuthi uhambe ngeendlela zakhe nangokumoyika.
7  Kuba uYehova uThixo wakho ukungenisa ezweni elihle, ezweni leentlambo zamanzi, lemithombo namanzi anzongonzongo aphuma ethafeni elisentlanjeni nakummandla weentaba,
8  ezweni lengqolowa nerhasi neediliya namakhiwane neerharnati, ezweni leoli yeminquma nobusi,
9  ezweni ongayi kunqatyelwa sisonka sokudla kulo, ongayi kuswela nto kulo, ezweni lamatye entsimbi noya kumba ubhedu ezintabeni zalo.
10  “Wakuba udlile wanela, uze umbonge uYehova uThixo wakho ngenxa yelizwe elihle akunike lona.
11  Uze ulumke ungamlibali uYehova uThixo wakho ngokuthi ungayigcini imiyalelo yakhe nezigwebo zakhe nemimiselo yakhe endikuyalela yona namhlanje;
12  kuba hleze uthi wakuba udlile wanela, wakhe izindlu ezintle, uhlale kuzo,
13  wande umhlambi wakho weenkomo nomhlambi wakho weegusha, yande kuwe isilivere negolide, yande yonke into onayo;
14  isuke iphakame intliziyo yakho uze umlibale uYehova uThixo wakho, owakukhuphayo ezweni laseYiputa, endlwini yamakhoboka;
15  owakuhambisayo entlango enkulu neyoyikekayo, eneenyoka ezinobuhlungu noonomadudwane nebaleleyo kwaye ingenamanzi; owakuvelisela amanzi eweni leqhwitha;
16  owakudlisa imana entlango, nto leyo babengayazi ooyihlo, ukuze akuthobe, akuvavanye, ukuba akwenzele okulungileyo kamva;
17  uze uthi ke entliziyweni yakho, ‘Ngamandla am nokuqina kwesandla sam okundizuzise le ndyebo.’
18  Uze umkhumbule uYehova uThixo wakho, ngokuba nguye okunike amandla okuzuza indyebo; ukuze awuphumeze umnqophiso wakhe awawufungela ookhokho benu, njengoko kunjalo namhla.
19  “Kothi ukuba uthe wamlibala uYehova uThixo wakho, walandela thixo bambi, wabakhonza, waqubuda kubo, ndiyaningqinela namhlanje ukuba niya kutshabalala ngenene.
20  Njengeentlanga uYehova azitshabalalisayo phambi kwenu, notshabalala ngokunjalo nani, ngenxa yokuba ningaliphulaphulanga ilizwi likaYehova uThixo wenu.
30  “Xa ke athe eza phezu kwakho onke la mazwi, intsikelelo nesiqalekiso, endizibeke phambi kwakho, wawabuyisela entliziyweni yakho uphakathi kweentlanga zonke akusasazele kuzo uYehova uThixo wakho,
2  wabuyela kuYehova uThixo wakho, waliphulaphula ilizwi lakhe njengako konke endikuyalela kona namhlanje, wena noonyana bakho, ngentliziyo yakho yonke nangomphefumlo wakho wonke,
3  wobabuyisa ke uYehova uThixo wakho abathinjwa bakho, akwenzele inceba, akuqokelele kwakhona ezizwaneni zonke akuchithachithele kuzo uYehova uThixo wakho.
4  Ukuba abantu bakho abasasazekileyo bathe baya esiphelweni samazulu, wokuqokelela nalapho uYehova uThixo wakho.
5  Wokuzisa uYehova uThixo wakho kulo ilizwe ababelihluthile ooyihlo, ulidle ilifa; yaye wokwenzela okulungileyo, akwandise ngaphezu kooyihlo.
6  Woyalusa intliziyo yakho uYehova uThixo wakho nentliziyo yenzala yakho, ukuze umthande uYehova uThixo wakho ngentliziyo yakho yonke nangomphefumlo wakho wonke ngenxa yobomi bakho.
7  Wozibeka uYehova uThixo wakho ezi zifungo zonke phezu kweentshaba zakho nabo bakuthiyileyo, abakutshutshisileyo.
8  “Wena ke, wobuya uliphulaphule ilizwi likaYehova, uyenze yonke imiyalelo yakhe endikuyalela yona namhlanje.
9  UYehova uThixo wakho uya kukwenza ube nokungaphezu kokwaneleyo kumsebenzi wonke wesandla sakho, kwisiqhamo sesisu sakho nakwisiqhamo sezilwanyana zakho zasekhaya nakwisiqhamo somhlaba wakho, woba nempumelelo; ngokuba uYehova uya kugcoba kwakhona ngawe, ulungelwe, kanye njengoko wagcobayo ngookhokho bakho;
10  xa uthe waliphulaphula ilizwi likaYehova uThixo wakho ukuba uyigcine imiyalelo yakhe nemimiselo yakhe ebhaliweyo encwadini yalo mthetho, xa uthe wabuyela kuYehova uThixo wakho ngentliziyo yakho yonke nangomphefumlo wakho wonke.
11  “Ngokuba lo myalelo ndikuyalela wona namhlanje awunzima kuwe, yaye awukude.
12  Awukho semazulwini, ukuba ungade uthi, ‘Ngubani na oya kusinyukela aye emazulwini asithabathele wona, ukuze siwuve size siwenze?’
13  Awukho phesheya kolwandle, ukuba ungade uthi, ‘Ngubani na oya kusiwelela ulwandle asithabathele wona, ukuze siwuve size siwenze?’
14  Eli lizwi likufuphi kakhulu kuwe, emlonyeni wakho nasentliziyweni yakho, ukuba ulenze.
15  “Yabona, ndibeka phambi kwakho namhlanje ubomi nokulunga, ukufa nobubi.
16  [Ukuba uthe wayiphulaphula imiyalelo kaYehova uThixo wakho,] endikuyalela yona namhlanje, yokuba umthande uYehova uThixo wakho, uhambe ngeendlela zakhe, ugcine imiyalelo yakhe nemimiselo yakhe nezigwebo zakhe, ngokuqinisekileyo ke wophila, wande, akusikelele uYehova uThixo wakho kwelo lizwe uya kulo ukuba ulidle ilifa.
17  “Ke ukuba ithe yaphambuka intliziyo yakho waza akwaphulaphula, walukuhlwa, waqubuda kwabanye oothixo, wabakhonza,
18  ndiyanixelela namhlanje ukuba niya kutshabalala ngenene. Ayisayi kwandiswa imihla yenu kuwo umhlaba eniwela iYordan nisiya kuwudla ilifa.
19  Ndimisela amazulu nehlabathi namhlanje njengamangqina am okuba, ndibeke phambi kwakho ubomi nokufa, intsikelelo nesiqalekiso; nyula ke ubomi ukuze uphile, wena nenzala yakho,
20  ngokuthi umthande uYehova uThixo wakho, uliphulaphule ilizwi lakhe, unamathele kuye; ngokuba ububomi bakho nokolulwa kwemihla yakho, ukuze uhlale emhlabeni lowo uYehova awafunga kookhokho bakho uAbraham, uIsake noYakobi ukuba wobanika wona.”
16  “Yigcine inyanga enguAbhibhi, ubhiyozele ipasika kuYehova uThixo wakho, ngokuba wakukhupha ngenyanga enguAbhibhi uYehova uThixo wakho eYiputa ebusuku.
2  Uze ubingelele ipasika kuYehova uThixo wakho, uthabathe emhlambini weegusha nasemhlambini weenkomo, kuloo ndawo uYehova aya kuyinyulela ukuba alibeke kuyo igama lakhe.
3  Uze ungadli nto inegwele kunye nayo kangangeentsuku ezisixhenxe. Ufanele uyidle kunye namaqebengwana angenagwele, isonka senkxwaleko, ngokuba waphuma ngokungxama ezweni laseYiputa, ukuze uwukhumbule umhla wokuphuma kwakho ezweni laseYiputa yonke imihla yobomi bakho.
4  Makungabonwa gwele kummandla wakho wonke kangangeentsuku ezisixhenxe, yaye inyama ebingelelwa ngengokuhlwa yosuku lokuqala mayingahlali ubusuku bonke kude kuse.
5  Akuyi kuvunyelwa ukuba uyibingelele ipasika nokuba kukwesiphi na sezixeko akunika zona uYehova uThixo wakho.
6  Kodwa kuloo ndawo uYehova uThixo wakho aya kuyinyulela ukulibeka kuyo igama lakhe, woyibingelela apho ipasika ngokuhlwa ukutshona nje kwelanga, ngexesha elimisiweyo lokuphuma kwakho eYiputa.
7  Uze uyipheke, uyidlele kuloo ndawo aya kuyinyula uYehova uThixo wakho, ubuye kusasa uye ezintenteni zakho.
8  Wodla amaqebengwana angenagwele iintsuku ezintandathu; ke ngosuku lwesixhenxe kuya kubakho indibano engcwele kaYehova uThixo wakho. Uze ungenzi namnye umsebenzi.
9  “Uze uzibalele iiveki ezisixhenxe. Woqala ukuzibala ezi veki zisixhenxe ukususela ekuqaleni kokufakwa kwerhengqa ekudleni okuziinkozo okungekavunwa.
10  Wandule ubhiyozele umthendeleko weeveki kuYehova uThixo wakho, ngokomlinganiselo womnikelo wokuzithandela wesandla sakho oya kuwunikela, ngokokusikelelwa kwakho nguYehova uThixo wakho.
11  Yaye uze ube nemihlali phambi koYehova uThixo wakho, wena nonyana wakho nentombi yakho nekhoboka lakho nekhobokazana lakho nomLevi osemasangweni akho nomphambukeli nenkwenkwe engenayise nomhlolokazi, abaphakathi kwenu, kuloo ndawo aya kuyinyulela ukulibeka kuyo igama lakhe uYehova uThixo wakho.
12  Uze ukhumbule ukuba wawulikhoboka eYiputa, uyigcine, uyenze le mimiselo.
13  “Uze ubhiyozele umthendeleko weminquba iintsuku zibe sixhenxe ekubutheni kwakho esandeni sakho nasesixovulelweni sakho seoli nesewayini.
14  Yiba nemihlali emthendelekweni wakho, wena nonyana wakho nentombi yakho nekhoboka lakho nekhobokazana lakho nomLevi nomphambukeli nenkwenkwe engenayise nomhlolokazi, abasemasangweni akho.
15  Wowubhiyozela iintsuku ezisixhenxe umthendeleko lowo kaYehova uThixo wakho kuloo ndawo aya kuyinyula uYehova, ngokuba uYehova uThixo wakho uya kukusikelela kuyo yonke imveliso yakho nakuko konke esikwenzayo isandla sakho, uzaliswe luvuyo kuphela.
16  “Kathathu ngonyaka mayibonakale yonke into eyindoda phambi koYehova uThixo wakho kuloo ndawo aya kuyinyula: ngomthendeleko wamaqebengwana angenagwele nangomthendeleko weeveki nangomthendeleko weminquba, yaye mayingabonakali ilambatha phambi koYehova.
17  Isipho sayo nganye masibe ngokwentsikelelo akunike yona uYehova uThixo wakho.
18  “Uze uzimisele abagwebi namagosa phakathi kwawo onke amasango owanikwe nguYehova uThixo wakho ngokwezizwe zakho, bagwebe abantu ngobulungisa.
19  Uze ungasijiki isigwebo. Ungakhethi buso okanye wamkele isinyobo, kuba isinyobo simfamekisa amehlo ezilumko, sigqwethe amazwi amalungisa.
20  Okusesikweni—okusesikweni uze ukusukele, ukuze uhlale uphila yaye ulidle ilifa ilizwe elo akunika lona uYehova uThixo wakho.
21  “Uze ungazityaleli naluphi na uhlobo lomthi njengesibonda esingcwele kufuphi nesibingelelo sikaYehova uThixo wakho oya kuzenzela sona.
22  “Ungazimiseli intsika engcwele, nto leyo ayithiyileyo uYehova uThixo wakho.
18  “Ababingeleli, abaLevi, isizwe sabaLevi siphela, mabangabi nasabelo nalifa kunye noSirayeli. Bodla umnikelo wasemlilweni kaYehova, nelifa lakhe.
2  Mabangabi nalifa phakathi kwabazalwana babo. NguYehova ilifa labo, kanye njengoko ethethile kubo.
3  “Nali ke ilungelo eliyimfanelo yababingeleli eliphuma ebantwini, eliphuma kwabo babingelela ixhoba eliyinkunzi yenkomo okanye imvu: Bomnika umbingeleli umkhono nemihlathi neswili.
4  Womnika ulibo lokudla kwakho okuziinkozo, nolwewayini yakho entsha nolweoli yakho noboya bokuqala obuchetyiweyo bomhlambi wakho weegusha.
5  Ngokuba nguye uYehova uThixo wakho amnyulileyo ezizweni zakho zonke ukuba eme alungiselele egameni likaYehova, yena noonyana bakhe, ngamaxesha onke.
6  “Xa athe, ngenxa yokunqwena konke komphefumlo wakhe, waphuma umLevi kwesinye sezixeko zakho naphi na kwaSirayeli, apho ahlala khona okwethutyana, waya kuloo ndawo aya kuyinyula uYehova,
7  wothi ke alungiselele egameni likaYehova uThixo wakhe njengabazalwana bakhe bonke, abaLevi, abamiyo khona phambi koYehova.
8  Wodla isabelo esilinganayo nesabanye, ngaphandle koko akufumana kwizinto azithengisayo empahleni yamanyange.
9  “Wakuba ungenile kulo ilizwe akunika lona uYehova uThixo wakho, uze ungafundi ukwenza izinto ezicekisekayo zezo ntlanga.
10  Maze kungafunyanwa namnye kuwe udlulisa unyana wakhe okanye intombi yakhe emlilweni, novumisayo, noqhelisela umlingo, nohlaba izihlabo nokhafulayo,
11  nobopha ngoomabophe, nobuza koneshologu, noyinkunkqele ekuxeleni iziganeko kwangaphambili, nobuzisa kwabafileyo.
12  Kuba uYehova uyamcekisa wonke ubani ozenzayo ezi zinto, yaye kungenxa yezi zinto zicekisekayo le nto uYehova uThixo wakho azigxothayo  phambi kwakho.
13  Uze ungqineke ungenasiphoso kuYehova uThixo wakho.
14  “Kuba ezi ntlanga uhlutha ilizwe lazo zaziphulaphula abo baqhelisela umlingo nabavumisi; kodwa wena, akakunikanga nantoni na enjengaleyo uYehova uThixo wakho.
15  UYehova uThixo wakho uya kunivelisela umprofeti, phakathi kwenu, kubazalwana benu, onjengam—nize nimphulaphule—
16  njengako konke owakucelayo kuYehova uThixo wakho eHorebhe ngomhla wokudibana kwebandla, usithi, ‘Mandingaliva kwakhona ilizwi likaYehova uThixo wam, nalo mlilo mkhulu mandingabi sawubona, ukuze ndingafi.’
17  Wathi ke uYehova kum, ‘Bathethe kakuhle.
18  Ndiya kubavelisela umprofeti ophuma phakathi kwabazalwana babo, onjengawe; yaye eneneni ndiya kuwabeka amazwi am emlonyeni wakhe, aze ngokuqinisekileyo athethe kubo konke endiya kumyalela kona.
19  Kothi ke umntu othe akawaphulaphula amazwi am aya kuwathetha egameni lam, mna ngokwam ndiya kufuna ingxelo kuye ngako oko.
20  “‘Ke yena umprofeti ofane nje wacinga ukuthetha egameni lam ilizwi endingamyalelanga ukuba alithethe nothe wathetha egameni lathixo bambi, loo mprofeti umele afe.
21  Xa ke uthe entliziyweni yakho: “Siya kwazi njani na ukuba ilizwi elo akalithethanga uYehova?”
22  ilizwi athe walithetha umprofeti egameni likaYehova laza alenzeka okanye alazaliseka, lilo elo ilizwi angalithethanga uYehova. Uthethe ngokukhukhumala umprofeti lowo. Uze ungothuswa nguye.’
17  “Uze ungabingeleli kuYehova uThixo wakho inkunzi yenkomo okanye igusha enesiphene, nayo nantoni na embi; ngokuba oko ukucekisile uYehova uThixo wakho.
2  “Xa kuthe kwafunyanwa phakathi kwenu, kwesinye sezixeko akunika zona uYehova uThixo wakho, indoda okanye ibhinqa elenze okubi emehlweni kaYehova uThixo wakho, lawugqitha umnqophiso wakhe,
3  laya lanqula thixo bambi laqubuda kubo okanye laqubuda elangeni okanye enyangeni okanye kumkhosi wonke wamazulu, nto leyo endingayiyalelanga,
4  waxelelwa ke, weva, waphanda ngokucokisekileyo, yaye khangela! oku kufumaniseke kuyinyaniso, yenzekile le nto icekisekayo kwaSirayeli!
5  uze uyikhuphele ngaphandle kwamasango akho loo ndoda okanye elo bhinqa lenze le nto imbi, ewe, indoda leyo okanye ibhinqa elo, lixulube ngamatye life.
6  Ofanelwe kukufa wobulawa ngomlomo wamangqina amabini nokuba ngamangqina amathathu. Makangabulawa ngomlomo wengqina elinye.
7  Kofika kuqala kuye isandla samangqina ukumbulala, kufike isandla sabantu bonke emva koko; ubutshayele ke ububi bungabikho phakathi kwakho.
8  “Xa ithe yakunqabela indlela yokugweba umbandela othile, obandakanya ukuphalazwa kwegazi, okanye ibango elisemthethweni, okanye isenzo sogonyamelo, okanye impikiswano, emasangweni akho, uze usuke unyuke uye kuloo ndawo aya kuyinyula uYehova uThixo wakho,
9  uye kubabingeleli, abaLevi, nakumgwebi oya kubakho ngaloo mihla, ubuze, bakunike ilizwi lokugweba.
10  Uze wenze ngokwelizwi abaya kukunika lona bekuloo ndawo aya kuyinyula uYehova; yaye umele ukunyamakele ukwenza ngako konke abaya kukuyalela kona.
11  Ngokomthetho abaya kukubonisa wona, nangokwesigwebo abaya kusithetha kuwe, uze wenjenjalo. Ungaphambuki kulo ilizwi abaya kukunika lona, uye ekunene okanye ekhohlo.
12  Umntu othe wakhukhumala ngokuthi angamphulaphuli umbingeleli lowo omiyo, olungiselela khona kuYehova uThixo wakho, nomgwebi lowo, makafe loo mntu; ubutshayele ububi kwaSirayeli.
13  Bova ke bonke abantu baze boyike, bangabi sakhukhumala kwakhona.
14  “Xa uthe ekugqibeleni wafika kulo ilizwe akunika lona uYehova uThixo wakho, walihlutha, wahlala kulo, wathi, ‘Mandizimisele ukumkani njengazo zonke iintlanga ezindijikelezileyo’;
15  wozimisela ukumkani aya kumnyula uYehova uThixo wakho. Uze uzimisele ukumkani wakubazalwana bakho. Akuyi kuvunyelwa ukuba uzimisele owasemzini ongengomzalwana wakho.
16  Kuphela nje makangazandiseli mahashe, angababuyiseli abantu eYiputa ukuze andise amahashe; ngokuba uYehova uthe kuni, ‘Ningaze nibuye ngale ndlela kwakhona.’
17  Makangazandiseli bafazi, ukuze ingaphambuki intliziyo yakhe; angazandiseli kakhulu nasilivere nagolide.
18  Wothi xa athe wahlala etroneni yobukumkani bakhe, azikhuphelele encwadini umbhalo walo mthetho ethabatha kulowo uphathwa ngababingeleli, abaLevi.
19  “Umele uhlale kuye, awufunde imihla yonke yobomi bakhe, ukuze afunde ukumoyika uYehova uThixo wakhe nokuwagcina onke amazwi alo mthetho nale mimiselo ukuba ayenze;
20  ukuze ingaphakami intliziyo yakhe phezu kwabazalwana bakhe, angatyeki emyalelweni aye ekunene okanye ekhohlo, aze ayolule imihla yakhe ebukumkanini bakhe, yena noonyana bakhe phakathi kukaSirayeli.
9  “Yiva, Sirayeli, uyayiwela namhla iYordan usiya kuzihlutha ilizwe lazo iintlanga ezinkulu nezinamandla kunawe, izixeko ezikhulu ezinqatyiswe ukusa emazulwini,
2  isizwana sabantu abakhulu nabade, oonyana baka-Anakim, obaziyo wena novileyo kusithiwa ngabo, ‘Ngubani na onokuma ngokuqinileyo phambi koonyana baka-Anaki?’
3  Wazi kakuhle ke namhla ukuba uYehova uThixo wakho uwela phambi kwakho. Ungumlilo odlayo. Uya kubabhubhisa, aboyise phambi kwakho; ubahluthe ilizwe labo yaye ubatshabalalise ngokukhawuleza, kanye njengoko ethethile uYehova kuwe.
4  “Uze ungatsho entliziyweni yakho ekubashenxiseni kukaYehova uThixo wakho phambi kwakho, ukuthi, ‘Kube ngenxa yobulungisa bam le nto andingenisileyo uYehova ukuba ndilidle ilifa eli lizwe,’ ngokuba kube ngenxa yobungendawo bezo ntlanga le nto uYehova azigxothayo phambi kwakho.
5  Akungabulungisa bakho nokuthi tye kwentliziyo yakho le nto ungenayo ukuze ulidle ilifa ilizwe lazo; enyanisweni, kungenxa yobungendawo bezi ntlanga le nto uYehova uThixo wakho azigxothayo phambi kwakho, nokuze aliphumeze ilizwi elo uYehova walifungela ookhokho bakho, uAbraham, uIsake noYakobi.
6  Yazi ke ukuba akungabulungisa bakho le nto uYehova uThixo wakho akunikayo eli lizwe lihle ukuba ulidle ilifa; ngokuba usisizwana esintamo-lukhuni.
7  “Khumbula: Musa ukukulibala ukumcaphukisa kwakho uYehova uThixo wakho entlango. Ukususela ngomhla owaphuma ngawo ezweni laseYiputa kwada kwaba sekungeneni kwakho kule ndawo, namvukela  uYehova.
8  NaseHorebhe namcaphukisa uYehova waza waba nomsindo uYehova ukusa kwinqanaba lokuba anibhubhise.
9  Xa ndanyukela entabeni ukuya kwamkela amacwecwe amatye, amacwecwe omnqophiso awawenza nani uYehova, ndaza ndahlala iimini ezimashumi mane nobusuku obumashumi mane entabeni, (ndingadli sonka yaye ndingaseli manzi,)
10  wandinika uYehova amacwecwe amabini amatye ebhalwe ngomnwe kaThixo; kukho kuwo onke amazwi awayewathethile uYehova nani entabeni phakathi komlilo ngomhla wokudibana kwebandla.
11  Kwathi ekupheleni kweemini ezimashumi mane nobusuku obumashumi mane uYehova wandinika amacwecwe amabini amatye, amacwecwe omnqophiso;
12  wathi uYehova kum, ‘Suka, uhle apha ngokukhawuleza, ngokuba bonakalisile abantu bakho owabakhupha eYiputa. Batyeke ngokukhawuleza endleleni endabayalela ngayo. Bazenzele umfanekiso otyhidiweyo.’
13  Waqhubeka esithi uYehova kum, ‘Ndisibonile esi sizwana, kwaye, yabona! sisizwana esintamo-lukhuni.
14  Ndiyeke ndisibhubhise, ndilicime igama laso phantsi kwamazulu, ndize ndikwenze wena ube luhlanga olunamandla noluninzi kunaso.’
15  “Emva koko ndajika ndehla entabeni, ngoxa intaba yayisitsha ngumlilo; yaye amacwecwe omabini omnqophiso esezandleni zam zozibini.
16  Ndakhangela, ndabona ukuba nonile kuYehova uThixo wenu! Nanizenzele ithole lenkomo elityhidiweyo. Naphambuka ngokukhawuleza endleleni awaniyalela ngayo uYehova.
17  Ndawathabatha amacwecwe omabini ndawalahla ngezandla zam zozibini, ndawaphula phambi kwamehlo enu.
18  Ndaqubuda phambi koYehova, njengasekuqaleni, iimini ezimashumi mane nobusuku obumashumi mane. Andidlanga sonka yaye andiselanga manzi, ngenxa yesono senu sonke enona ngaso ngokwenza okubi emehlweni kaYehova ukuba nimcaphukise.
19  Kuba ndandisoyika ngenxa yobushushu bomsindo kaYehova kuni ukusa kwinqanaba lokuba anibhubhise. Noko ke, uYehova wandiphulaphula nangeso sihlandlo.
20  “UYehova waba nomsindo omkhulu nakuAron, ukusa kwinqanaba lokuba ambhubhise; ndenza isikhungo nangaye uAron ngeso sihlandlo.
21  Isono senu enasenzayo, ithole elo, ndalithabatha, ndalitshisa ngomlilo, ndalityumza, ndalisila lada lacoleka laluthuli; emva koko ndaluphosa uthuli lwalo kumsinga owawusihla entabeni.
22  “KwanaseTabhera naseMasa naseKibroti-hatava nimcaphukisile waba nomsindo uYehova.
23  Nasekunisuseni kukaYehova eKadeshe-bharneya, esithi, ‘Nyukani nilidle ilifa ilizwe elo ndiya kuninika lona ngokuqinisekileyo!’ nawuvukela umyalelo kaYehova uThixo wenu, anabonisa lukholo kuye, analiphulaphula ilizwi lakhe.
24  Namvukela uYehova kususela kwimini endanazi ngayo.
25  “Ndaqubuda ke phambi koYehova ezo mini zimashumi mane nobusuku obumashumi mane, ndiqubudiswa kukuba uYehova wayethethe ngokunibhubhisa.
26  Ndamkhunga ke uYehova ndathi, ‘Owu Nkosi enguMongami Yehova, musa ukubonakalisa abantu bakho, abayinqobo kuwe, obakhululeyo ngobukhulu bakho, wabakhupha eYiputa ngesandla esomeleleyo.
27  Khumbula abakhonzi bakho, uAbraham, uIsake noYakobi. Musa ukubukhangela ubulukhuni besi sizwana nobungendawo baso nesono saso,
28  hleze lithi ilizwe osikhuphe kulo: “Kungokuba akakwazanga uYehova ukubangenisa kulo ilizwe awabathembisa lona, yaye kungokuba ebathiyile le nto ebakhuphile ukuze ababulalele entlango.”
29  Ngabantu bakho aba, abayinqobo kuwe, nobakhuphileyo ngamandla akho amakhulu nangengalo yakho eyoluliweyo.’
28  “Ukuba uthe waliphulaphula ilizwi likaYehova uThixo wakho, wakunyamekela ukuyenza yonke imiyalelo yakhe endikuyalela yona namhlanje, ngokuqinisekileyo uYehova uThixo wakho uya kukuphakamisa ngaphezu kwazo zonke ezinye iintlanga zomhlaba.
2  Yaye ziya kukufikela ezi ntsikelelo zonke, zikufumane, xa uthe waliphulaphula ilizwi likaYehova uThixo wakho:
3  “Wosikelelwa esixekweni, usikelelwe nasendle.
4  “Sisikelelwe isiqhamo sesisu sakho nesiqhamo somhlaba wakho nesiqhamo semfuyo yakho, amathole eenkomo zakho nenzala yomhlambi wakho.
5  “Isikelelwe ingobozi yakho nesitya sakho sokuxovulela.
6  “Wosikelelwa ekungeneni kwakho, usikelelwe nasekuphumeni kwakho.
7  “UYehova uya kuzoyisa phambi kwakho iintshaba zakho ezikuvukelayo. Ziya kuphuma zisiza kuwe ngandlela-nye, kodwa ziya kusaba phambi kwakho ngeendlela ezisixhenxe.
8  UYehova uya kukumisela intsikelelo koovimba bakho nakuko konke okwenzayo, akusikelele ezweni elo akunika lona uYehova uThixo wakho.
9  UYehova wokumisa njengesizwana esingcwele kuye, kanye njengoko wakufungelayo, xa uthe wayigcina imiyalelo kaYehova uThixo wakho, wahamba ngeendlela zakhe.
10  Ziya kubona zonke izizwana zomhlaba ukuba igama likaYehova libizwe phezu kwakho, zikoyike.
11  “UYehova wokwandisela impumelelo esiqhameni sesisu sakho nasesiqhameni sezilwanyana zakho zasekhaya nasesiqhameni somhlaba wakho, emhlabeni lowo awafungayo uYehova kookhokho bakho ukuba wokunika wona.
12  UYehova wokuvulela uvimba wakhe olungileyo, amazulu, ukuba alinike imvula ilizwe lakho ngexesha layo, awusikelele wonke umsebenzi wesandla sakho; yaye uya kuboleka iintlanga ezininzi, kodwa ungaboleki kuzo wena.
13  UYehova wokwenza ube yintloko ungabi ngumsila; yaye uya kuba phezulu kuphela, ungabi phantsi, xa uthe wayithobela imiyalelo kaYehova uThixo wakho, endikuyalelayo namhlanje ukuba uyigcine, uyenze.
14  Uze ungaphambuki emazwini onke endiniyalela wona namhlanje, uye ekunene okanye ekhohlo, ulandele thixo bambi, ubakhonze.
15  “Ke kothi ukuba uthe akwaliphulaphula ilizwi likaYehova uThixo wakho ukuba ukunyamekele ukuyenza yonke imiyalelo yakhe nemimiselo yakhe endikuyalela yona namhlanje, zize phezu kwakho ezi ziqalekiso zonke zikufumane:
16  “Woqalekiswa esixekweni, uqalekiswe nasendle.
17  “Iqalekiswe ingobozi yakho nesitya sakho sokuxovulela.
18  “Siqalekiswe isiqhamo sesisu sakho nesiqhamo somhlaba wakho, namathole eenkomo zakho nenzala yomhlambi wakho.
19  “Woqalekiswa ekungeneni kwakho, uqalekiswe nasekuphumeni kwakho.
20  “UYehova wokuthumela isiqalekiso, isiphithiphithi nokukhalinyelwa entweni yonke oyenzayo, ude ubhubhe, utshabalale ngokukhawuleza, ngenxa yoqheliselo lwakho olubi ngokuba undishiyile.
21  UYehova woyinamathelisa kuwe indyikitya yokufa ade akutshabalalise ungabikho emhlabeni lowo uya kuwo ukuba uwudle ilifa.
22  UYehova wokubetha ngesifo sephepha nangomkhuhlane otshisayo nangokukrala nangobushushu bomkhuhlane nangekrele nangembalela nangesihumba, zikusukele ezo nto ude utshabalale.
23  Isibhakabhaka sakho esiphezu kwentloko yakho soba lubhedu, nomhlaba ophantsi kwakho ube yintsimbi.
24  UYehova woyenza imvula yelizwe lakho ibe luthuthu nothuli. Ihle emazulwini phezu kwakho ude ubhubhe.
25  UYehova wokubangela woyiswe ziintshaba zakho. Uya kuphuma ngandlela-nye ukuya kuzo, kodwa uya kusaba phambi kwazo ngeendlela ezisixhenxe; ube yinto eqhiphul’ umbilini kwizikumkani zonke zomhlaba.
26  Isidumbu sakho sibe kukudla kwezidalwa zonke eziphaphazelayo zasemazulwini nokwezilo zasendle, kungabikho bani uziphekuzayo.
27  “UYehova wokubetha ngethumba laseYiputa nangezikhala nangokhwekhwe nangokujaduka kolusu, ongayi kuba nako ukuphiliswa kuzo.
28  UYehova wokubetha ngempambano nangobumfama nangokudubadubeka kwentliziyo.
29  Wophuthaphutha emini emaqanda, njengemfama iphuthaphutha esithokothokweni, ungabi nampumelelo ezindleleni zakho; uya kuba lixhoba lokuqhathwa nokuphangwa, kungabikho bani ukusindisayo.
30  Woziganela umfazi, kodwa adlwengulwe ndoda yimbi. Woyakha indlu, kodwa ungahlali kuyo. Wotyala isidiliya, kodwa ungaqalisi ukusisebenzisa.
31  Yoxhelwa inkunzi yakho yenkomo phambi kwamehlo akho—ungadli nentwana kuyo. Liya kuphangwa iesile lakho ebusweni bakho—lingabuyeli kuwe. Ziya kunikwa iintshaba zakho izimvu zakho—ungabi nabani ukusindisayo.
32  Bonikwa sizwana simbi oonyana bakho neentombi zakho, uhlale ujong’ enkalweni—kodwa singabi namandla isandla sakho.
33  Isiqhamo somhlaba wakho nemveliso yakho yonke ziya kudliwa sisizwana ongasaziyo; ube lixhoba lokuqhathwa nokutyunyuzwa.
34  Ngokuqinisekileyo uya kuphanjaniswa ngumbono aya kuwubona amehlo akho.
35  “UYehova wokubetha emadolweni omabini nasemilenzeni yomibini ngamathumba abuhlungu, ongenakuphiliswa kuwo, asusele entendeni yonyawo lwakho ase elukakayini lwentloko yakho.
36  UYehova wokusa wena nokumkani wakho oya kummisa phezu kwakho kuhlanga ongalwaziyo, wena nookhokho bakho; wokhonza khona thixo bambi, abenziwe ngomthi namatye.
37  Uya kukhwankqisa, ube ngumzekelo nesingcikivo phakathi kwezizwana zonke aya kukuqhubela kuzo uYehova.
38  “Uya kuphuma nembewu eninzi uye entsimini, kodwa sibe sincinane isivuno, ngokuba siya kuqwengwa ziinkumbi.
39  Uya kutyala izidiliya uzisebenze, kodwa akuyi kusela wayini yaye akuyi kuvuna nto, ngokuba ziya kudliwa ngumbungu.
40  Woba neminquma kwimimandla yakho yonke, kodwa akuyi kuzithambisa ngaoli, ngokuba iziqhamo zakho zomnquma ziya kuvuthuluka.
41  Uya kuzala oonyana neentombi, kodwa abayi kuqhubeka bengabakho, ngokuba baya kuthinjwa.
42  Yonke imithi yakho nesiqhamo somhlaba wakho sohluthwa zizinambuzane ezinenzwinini yamaphiko.
43  Umphambukeli ophakathi kwakho uya kuya enyuka ngokunyuka ngaphezu kwakho, wena uye usihla ngokuhla.
44  Uya kukuboleka yena, angaboleki kuwe. Uya kuba yintloko yena, ube ngumsila wena.
45  “Zoza ke ngokuqinisekileyo phezu kwakho ezi ziqalekiso zonke, zikusukele, zikufumane ude ubhubhe, ngokuba ungaliphulaphulanga ilizwi likaYehova uThixo wakho ukuba uyigcine imiyalelo yakhe nemimiselo yakhe akuyalele yona.
46  Zoba ngumqondiso nemihlola kuwe nakwinzala yakho kuse kwixesha elingenammiselo,
47  ngokuba ungamkhonzanga uYehova uThixo wakho ngemihlali nangentliziyo enovuyo ngenxa yentabalala yakho yonke.
48  Wokhonza iintshaba zakho ezo aya kuzithumela kuwe uYehova, ulambile, unxaniwe, uhamba ze, uswele yonk’ into; abeke idyokhwe yentsimbi entanyeni yakho ade akubhubhise.
49  “UYehova wokuzisela uhlanga oluvela kude, esiphelweni somhlaba, olurhiwula njengokhozi, uhlanga olulwimi ungaluqondiyo,
50  uhlanga olunkangeleko indlongondlongo, olungakhethi buso bandoda inkulu namfana.
51  Lodla isiqhamo sezilwanyana zakho zasekhaya nesiqhamo somhlaba wakho ude ubhubhe, lungakushiyeli kudla okuziinkozo, nawayini intsha, naoli, nathole lankomo yakho, nanzala yomhlambi wakho, lude lukutshabalalise.
52  Lokungqinga emasangweni akho onke zide ziwe iindonga zakho eziphakamileyo nezinqatyisiweyo okholose ngazo ezweni lakho lonke, ewe, luya kukungqinga emasangweni akho onke ezweni lakho lonke, akunikileyo uYehova uThixo wakho.
53  Wothi ke udle isiqhamo sesisu sakho, inyama yoonyana bakho neentombi zakho, akunikileyo uYehova uThixo wakho, ngenxa yengxinano nengcinezelo oluya kukurhangqa ngayo utshaba lwakho.
54  “Indoda ebuthathaka ne-ethe-ethe phakathi kwakho, iya kumjonga ngeliso elibi umzalwana wayo nomfazi emnonophelayo noonyana bayo abasaseleyo,
55  ukuba inganiki namnye kubo enyameni yonyana wayo eyidlayo, ngokuba ingenanto iseleyo ngenxa yengxinano nengcinezelo oluya kukurhangqa ngayo utshaba lwakho emasangweni akho onke.
56  Umfazi obuthathaka noethe-ethe phakathi kwakho, ekunzima ngaye nokubeka intende yonyawo lwakhe emhlabeni ngenxa yobuethe-ethe nokuba buthathaka kwakhe, uya kuyijonga ngeliso elibi indoda yakhe ayinonophelayo nonyana wakhe nentombi yakhe,
57  ngenxa yomkhaya wakhe ophuma phakathi kwemilenze yakhe nangenxa yoonyana bakhe athe wabazala, kuba wobadla emfihlekweni akuba eswele yonk’ into ngenxa yengxinano nengcinezelo oluya kukurhangqa ngayo utshaba lwakho emasangweni akho.
58  “Ukuba uthe akwakunyamekela ukuwenza onke amazwi alo mthetho abhaliweyo kule ncwadi ukuba uloyike igama elizukileyo neloyikekayo, likaYehova uThixo wakho,
59  uYehova wozenza zibe qatha ngokukhethekileyo izibetho zakho nezibetho zenzala yakho, zibe zizibetho ezikhulu ezihlala zihleli, nezifo ezibuhlungu ezihlala zihleli.
60  Eneneni wokubuyisela zonke izifo zaseYiputa owawuzoyika, zinamathele kuwe.
61  Nazo naziphi na izifo nezibetho ezingabhalwanga encwadini yalo mthetho, wozizisa uYehova phezu kwakho ude ubhubhe.
62  Yaye eneneni niya kusala nibambalwa kakhulu, nangona naningangeenkwenkwezi zamazulu ukuba baninzi, ngokuba ungaliphulaphulanga ilizwi likaYehova uThixo wakho.
63  “Kothi kanye njengokuba uYehova wayegcoba ngani ukuba anenzele okulungileyo, anandise, enjenjalo uYehova ukugcoba ngani ukuba anitshabalalise, anibhubhise; ninyothulwe emhlabeni lowo uya kuwo ukuba uwudle ilifa.
64  “Uya kunichithachitha ngokuqinisekileyo uYehova phakathi kwezizwana zonke ukususela esiphelweni somhlaba kuse esiphelweni somhlaba, ukhonze thixo bambi khona ongabazanga, wena nookhokho bakho, abenziwe ngomthi nangelitye.
65  Yaye akusayi kuba nako ukonwaba phakathi kwezo ntlanga, ingabi nakuphumla intende yonyawo lwakho; akunike khona apho uYehova ukungcangcazela kwentliziyo nokufiphala kwamehlo nokuphelelwa lithemba komphefumlo.
66  Ngokuqinisekileyo ubomi bakho buya kuba semngciphekweni kakhulu, unkwantye ubusuku nemini, ungaqiniseki ngobomi bakho.
67  Kusasa wothi, ‘Akwaba bekungokuhlwa!’ ngokuhlwa wothi, ‘Akwaba bekukusasa!’ ngenxa yokunkwantya kwentliziyo yakho oya kunkwantya ngako nangenxa yombono aya kuwubona amehlo akho.
68  Ngokuqinisekileyo uYehova wokubuyisela eYiputa ngeenqanawa ngendlela endathi kuwe ngayo, ‘Anisayi kuphinda niyibone kwakhona,’ kuze kufuneke nizithengise khona ezintshabeni zenu ukuba nibe ngamakhoboka nezicakakazi, kodwa kungabikho unithengayo.”
27  UMoses namadoda amakhulu akwaSirayeli babayalela abantu, besithi: “Wugcineni wonke umyalelo endiniyalela wona namhlanje.
2  Kothi mhla nayiwela iYordan nangena kulo ilizwe akunika lona uYehova uThixo wakho, uzimisele amatye amakhulu, uwaqabe ngekalika.
3  Uze ubhale kuwo onke amazwi alo mthetho wakuba uwelile, ukuze ungene kulo ilizwe akunika lona uYehova uThixo wakho, ilizwe eliqukuqela ubisi nobusi, njengoko uYehova uThixo wookhokho benu ethethile kuni.
4  Nothi nakuyiwela iYordan, niwamise la matye, kanye njengoko ndiniyalela namhlanje, eNtabeni ye-Ebhali, yaye uze uwaqabe ngekalika.
5  Uze umakhele apho isibingelelo uYehova uThixo wakho, isibingelelo samatye. Uze ungaphakamisi sixhobo santsimbi phezu kwawo.
6  Ufanele usakhe ngamatye apheleleyo isibingelelo sikaYehova uThixo wakho, unikele phezu kwaso iminikelo etshiswayo kuYehova uThixo wakho.
7  Uze ubingelele imibingelelo yobudlelane, uyidlele apho, ube nemihlali phambi koYehova uThixo wakho.
8  Uze ke uwabhale ematyeni lawo onke amazwi alo mthetho, uwenze acace gca.”
9  Bathetha ke, uMoses nababingeleli, abaLevi, kuSirayeli wonke, besithi: “Yithi cwaka uphulaphule, Sirayeli. Namhla uye waba sisizwana sikaYehova uThixo wakho.
10  Uze uliphulaphule ilizwi likaYehova uThixo wakho, wenze ngokwemiyalelo yakhe nangokwemimiselo yakhe, endikuyalela yona namhlanje.”
11  Waqhubeka ke uMoses ebayalela abantu ngaloo mini, esithi:
12  “Aba balandelayo ngabo abaya kuma basikelele abantu eNtabeni yeGerizim nakuba niyiwelile iYordan: USimeyon noLevi noYuda noIsakare noYosefu noBhenjamin.
13  Yaye aba balandelayo bona ngabo abaya kuma baqalekise eNtabeni ye-Ebhali: URubhen, uGadi noAshere noZebhulon, uDan noNafetali.
14  Baya kuphendula abaLevi ngezwi eliphakamileyo bathi kuwo onke amadoda akwaSirayeli:
15  “‘Uqalekisiwe umntu owenza umfanekiso oqingqiweyo okanye otyhidiweyo, nto leyo ecekisekayo kuYehova, eyimveliso yezandla zosebenza ngomthi nangesinyithi, ayibeke endaweni esitheleyo.’ (Baphendule bonke abantu bathi, ‘Amen!’)
16  “‘Uqalekisiwe omphatha ngendelelo uyise okanye unina. (Bathi bonke abantu, ‘Amen!’)
17  “‘Uqalekisiwe onciphisa umda wedlelane lakhe.’ (Bathi bonke abantu, ‘Amen!’)
18  “‘Uqalekisiwe owenza imfama ibhadule endleleni.’ (Bathi bonke abantu, ‘Amen!’)
19  “‘Uqalekisiwe ojika isigwebo somphambukeli nesenkwenkwe engenayise nesomhlolokazi.’ (Bathi bonke abantu, ‘Amen!’)
20  “‘Uqalekisiwe olala nomfazi kayise, ngokuba utyhila umbhinqo kayise.’ (Bathi bonke abantu, ‘Amen!’)
21  “‘Uqalekisiwe olala nasiphi na isilo.’ (Bathi bonke abantu, ‘Amen!’)
22  “‘Uqalekisiwe olala nodade wabo, intombi kayise okanye intombi kanina.’ (Bathi bonke abantu, ‘Amen!’)
23  “‘Uqalekisiwe olala nomkhwekazi wakhe.’ (Bathi bonke abantu, ‘Amen!’)
24  “‘Uqalekisiwe olibetha alibulale idlelane lakhe endaweni esitheleyo.’ (Bathi bonke abantu, ‘Amen!’)
25  “‘Uqalekisiwe osamkelayo isinyobo sokubetha abulale umphefumlo, igazi elimsulwa.’ (Bathi bonke abantu, ‘Amen!’)
26  “‘Uqalekisiwe ongawamisiyo amazwi alo mthetho ukuba awenze.’ (Bathi bonke abantu, ‘Amen!’)
7  “Xa athe uYehova uThixo wakho ekugqibeleni wakungenisa kulo ilizwe oya kulo ukuba ulidle ilifa, uya kususa iintlanga ezininzi phambi kwakho, amaHiti namaGirgashi nama-Amori namaKanan namaPerizi namaHivi namaYebhusi, iintlanga ezisixhenxe ezininzi nezinamandla kunawe.
2  Uya kuzinikela kuwe ngokuqinisekileyo uYehova uThixo wakho, kwaye uya kuzoyisa. Uze uzitshabalalise ngenene. Uze ungenzi mnqophiso nazo okanye ubonise ubabalo kuzo.
3  Uze ungendiselani nazo. Intombi yakho uze ungayiniki unyana wakhe, nentombi yakhe uze ungayithabatheli unyana wakho.
4  Kuba iya kumtyekisa unyana wakho ekundilandeleni, baze ngokuqinisekileyo bakhonze thixo bambi; uvuthe umsindo kaYehova kuni, aze ngokuqinisekileyo akubhubhise ngokukhawuleza.
5  “Ngoko ke, nifanele nenjenje kuzo: Nize nizidilize izibingelelo zazo, nizidilize iintsika zazo ezingcwele, nizigawule izibonda zazo ezingcwele, niyitshise ngomlilo imifanekiso yazo eqingqiweyo.
6  Ngokuba usisizwana esingcwele kuYehova uThixo wakho. Nguwe uYehova uThixo wakho amnyulileyo ukuba abe sisizwana sakhe, abe yinqobo kuye, kwizizwana zonke eziphezu komhlaba.
7  “Akubanga ngenxa yobuninzi benu kunezizwana zonke le nto abonise umsa kuni uYehova waza waninyula, kuba nanimbalwa kunezizwana zonke.
8  Kodwa kwaba ngenxa yokunithanda kukaYehova, nangenxa yokusigcina kwakhe isifungo awasifungela ookhokho benu, le nto anikhuphe ngesandla esomeleleyo uYehova, wanikhulula endlwini yamakhoboka, esandleni sikaFaro ukumkani waseYiputa.
9  Kwaye wazi kakuhle ukuba uYehova uThixo wakho nguTHIXO oyinyaniso, uTHIXO othembekileyo, obagcinela umnqophiso nobubele bothando abamthandayo nabayigcinayo imiyalelo yakhe kude kuse ezizukulwaneni eziliwaka,
10  kodwa obabuyekezayo abamthiyayo, ebusweni babo, ngokuthi abatshabalalise. Akathingazi ngakulowo umthiyayo; uya kumbuyekeza ebusweni bakhe.
11  Uze uwugcine ke umyalelo nemimiselo nezigwebo endikuyalela zona namhlanje, uzenze.
12  “Kothi ke, xa nithe naziphulaphula ezi zigwebo, nazigcina, nazenza, akugcinele umnqophiso nobubele bothando uYehova uThixo wakho awafunga ngazo kookhokho bakho.
13  Yaye ngokuqinisekileyo uya kukuthanda, akusikelele, akwandise, asikelele nesiqhamo sesisu sakho nesiqhamo somhlaba wakho, ukudla kwakho okuziinkozo newayini yakho entsha neoli yakho, ithole lenkomo yakho elilithokazi nenzala yomhlambi wakho weegusha, emhlabeni lowo wawufungela ookhokho bakho ukuba wokunika.
14  Uya kusikeleleka ngaphezu kwezizwana zonke. Akusayi kubakho ndoda namfazi ungenanzala kuwe, nasezilwanyaneni zakho zasekhaya.
15  UYehova uya kuzishenxisa ngokuqinisekileyo zonke izifo kuwe; nezifo zonke ezibi zaseYiputa, ezo uzaziyo, akayi kuzibeka kuwe, kodwa eneneni uya kuzibeka kubo bonke abakuthiyayo.
16  Uze uzidle zonke izizwana ezo akunikayo uYehova uThixo wakho. Iliso lakho malingabi nosizi ngazo; ungabakhonzi oothixo bazo, ngokuba kuya kuba ngumgibe oko kuwe.
17  “Xa uthe entliziyweni yakho, ‘Ezi ntlanga zininzi kakhulu kunam. Ndingakwazi njani na ukuzigxotha?’
18  uze ungazoyiki. Koko khumbula kakuhle awakwenzayo uYehova uThixo wakho kuFaro nakwiYiputa yonke,
19  izimanga ezikhulu azibonileyo amehlo akho, nemiqondiso nemimangaliso nesandla esomeleleyo nengalo eyoluliweyo awakukhupha ngayo uYehova uThixo wakho. Uya kwenjenjalo uYehova uThixo wakho kuzo zonke izizwana ozoyikayo.
20  UYehova uThixo wakho uya kuthumela imvakalelo yokudakumba kuzo, zide zitshabalale ezo ziseleyo nezizifihlayo phambi kwakho.
21  Uze ungothuswa zizo, ngokuba uYehova uThixo wakho uphakathi kwakho, uThixo omkhulu nowoyikekayo.
22  “UYehova uThixo wakho uya kuzishenxisa ngokuthe ngcembe ezi ntlanga phambi kwakho. Akuyi kuvunyelwa ukuba uziphelise ngokukhawuleza, kuba hleze ande aze akongamele amarhamncwa asendle.
23  Eneneni uYehova uThixo wakho wozinikela kuwe, aziphanzise ngophanziso olukhulu, zide zibhujiswe.
24  Yaye ngokuqinisekileyo ookumkani bazo uya kubanikela esandleni sakho, uwatshabalalise amagama abo phantsi kwamazulu. Akukho bani uya kuma ngokuqinileyo ngokuchasene nawe, ude uzitshabalalise zona.
25  Imifanekiso eqingqiweyo yoothixo bazo nifanele niyitshise ngomlilo. Uze ungayinqweneli isilivere negolide ekuzo, ungayithabatheli kuwe, kuba hleze urhintyelwe yiyo; ngokuba iyinto ecekisekayo kuYehova uThixo wakho.
26  Uze ungayingenisi into ecekisekayo endlwini yakho ukuze unganikelwa kwintshabalalo njengayo. Ifanele ibe nezothe kuwe, uyicekise, ngokuba inikelwe kwintshabalalo.
34  Wenyuka ke uMoses esuka ezinkqantosini zakwaMowabhi waya eNtabeni yeNebho, encotsheni yePisga, ekhangelene neYeriko. Waza uYehova wambonisa lonke ilizwe, ukususela eGiliyadi ukusa kwaDan,
2  nelakwaNafetali lonke nelizwe lakwaEfrayim nelakwaManase nelizwe lonke lakwaYuda ukusa kulwandle lwasentshona,
3  nelaseNegebhi neSithili, ithafa elisentlanjeni yaseYeriko, isixeko semithi yesundu, ukusa eTsoware.
4  Wathi uYehova kuye: “Lilo eli ilizwe endafunga ngalo kuAbraham, uIsake noYakobi, ndisithi, ‘Ndiya kulinika imbewu yakho.’ Ndikwenze walibona ngamehlo, ekubeni ungayi kuwelela kulo.”
5  Emva koko uMoses umkhonzi kaYehova wafela apho ezweni lakwaMowabhi ngokomyalelo kaYehova.
6  Wamngcwabela entlanjeni ezweni lakwaMowabhi malungana neBhete-peyore, yaye akukho bani ulaziyo ingcwaba lakhe unanamhla.
7  UMoses wayenekhulu elinamashumi amabini eminyaka ubudala ekufeni kwakhe. Lalingenalurhatyazo iliso lakhe, yaye engekaphelelwa ngamandla.
8  Oonyana bakaSirayeli bamlilela uMoses ezinkqantosini zakwaMowabhi iintsuku ezingamashumi amathathu. Ekugqibeleni zaphela iintsuku zokumlilela nokumzilela uMoses.
9  Waza uYoshuwa unyana kaNun wazala ngumoya wobulumko, ngokuba uMoses wayembeke isandla; bamphulaphula ke oonyana bakaSirayeli baza benza kanye njengoko uYehova wamyalelayo uMoses.
10  Kodwa akubanga savela kwaSirayeli mprofeti unjengoMoses, awathi uYehova wamazi ubuso ngobuso,
11  ngemiqondiso yonke nemimangaliso awamthumayo uYehova ukuba ayenze ezweni laseYiputa kuFaro nakubakhonzi bakhe bonke nakwilizwe lakhe lonke,
12  nangaso sonke isandla esomeleleyo nangokoyikeka konke okukhulu awakwenzayo uMoses emehlweni kaSirayeli wonke.
23  “Mayingangeni ebandleni likaYehova indoda ethenwe ngokutyunyuzwa amasende nenqunyulwe ilungu lobudoda.
2  “Makungangeni nyana ungumgqakhwe ebandleni likaYehova. Nesizukulwana sakhe seshumi masingangeni ebandleni likaYehova.
3  “Makangangeni ebandleni likaYehova umAmoni okanye umMowabhi. Nesizukulwana sabo seshumi masingangeni ebandleni likaYehova kuse kwixesha elingenammiselo,
4  ngenxa yokuba abazange banincede ngokuninika isonka namanzi endleleni ekuphumeni kwenu eYiputa, nangenxa yokuba bakuqeshela uBhileham unyana kaBhehore wasePetore eMesopotamiya ukuba akuqalekise.
5  Akazange avume uYehova uThixo wakho ukumphulaphula uBhileham; wasuka uYehova uThixo wakho wakuguqulela isiqalekiso saba yintsikelelo, kuba wayekuthanda uYehova uThixo wakho.
6  Uze ungasebenzeli uxolo lwabo nempumelelo yabo yonke imihla yakho kuse kwixesha elingenammiselo.
7  “Uze ungamcekisi umEdom, ngokuba ungumzalwana wakho. “Uze ungamcekisi umYiputa, ngokuba wawungumphambukeli ezweni lakhe.
8  Oonyana abathe babazala esizukulwaneni sesithathu bangangena ebandleni likaYehova.
9  “Xa uthe waphuma wamisa inkampu nxamnye neentshaba zakho, uze uzigcine kwinto yonke embi.
10  Xa kuthe kwakho kuwe indoda engahlambulukanga, ngenxa yokungcola okwenzeke ebusuku, imele iphumele ngaphandle kwenkampu. Mayingangeni phakathi kwenkampu.
11  Kothi xa kuhlwayo ihlambe ngamanzi, ithi ekutshoneni kwelanga ingene ke ngaphakathi kwenkampu.
12  Ufanele ube nendawo yangasese ngaphandle kwenkampu, apho uya kuphumela khona endle.
13  Uze ube nolugxa phakathi kwezixhobo zakho, kuthi ekuchopheni kwakho endle, umbe ngalo umngxuma, uze ujike, uligqume ilindle lakho.
14  Ngokuba uYehova uThixo wakho uhambahamba phakathi kwenkampu yakho ukuba akuhlangule, azinikele iintshaba zakho kuwe; ngoko ke imele ibe ngcwele inkampu yakho, ukuze angaboni nto ingandilisekanga kuwe aze emke angakupheleki.
15  “Uze ungalinikeli enkosini yalo ikhoboka elibaleke enkosini yalo leza kuwe.
16  Lohlala nawe phakathi kwenu kuyo nayiphi na indawo elithe layinyula kwesinye sezixeko zenu, naphi na apho lithanda khona. Uze ungalidlakazelisi.
17  “Makungabikho nanye ezintombini zakwaSirayeli ethi ibe ngunongogo wasetempileni, kungabikho namnye nakoonyana bakaSirayeli othi abe lihenyu lasetempileni.
18  Uze ungawuzisi umvuzo wehenyukazi okanye ixabiso lenja endlwini kaYehova uThixo wakho ngenxa yaso nasiphi na isibhambathiso, ngokuba ziyacekiseka kuYehova uThixo wakho zombini ezi zinto.
19  “Uze ungamhlawulisi nzala umzalwana wakho, inzala ngemali, inzala ngokutya, nenzala ngayo nantoni ekubizwa inzala ngayo.
20  Ungamhlawulisa inzala owasemzini, kodwa yena umzalwana wakho uze ungamhlawulisi nzala; ukuze akusikelele uYehova uThixo wakho kuko konke okwenzayo kulo ilizwe oya kulo ukuba ulidle ilifa.
21  “Xa uthe wabhambathisa isibhambathiso kuYehova uThixo wakho, uze ungacothi ukusifezekisa, ngokuba uYehova uThixo wakho uya kusifuna kuwe, kuze ngenene oko kube sisono kuwe.
22  Kodwa ukuba uthe akwasenza isibhambathiso, akuyi kuba sisono oko kuwe.
23  Uze uwagcine amazwi emilebe yakho, wenze kanye njengoko ubhambathisile kuYehova uThixo wakho njengomnikelo wokuzithandela othethe ngawo ngomlomo wakho.
24  “Xa uthe wangena esidiliyeni sedlelane lakho, uze udle kuphela iidiliya ezilingene ukwanelisa umphefumlo wakho, kodwa ungafaki naziphi na kwisikhongozelo sakho.
25  “Xa uthe wangena ekudleni okuziinkozo okungekavunwa kwedlelane lakho, uze ukhe izikhwebu ezivuthiweyo kuphela ngesandla sakho, kodwa ungafaki rhengqa ekudleni okuziinkozo okungekavunwa kwedlelane lakho.
22  “Uze ungathi uyibona inkunzi yenkomo yomzalwana wakho okanye igusha yakhe ibhadula, uzisithelise ngabom kuyo. Ufanele nakanjani na uzibuyisele kumzalwana wakho.
2  Ke ukuba akakho kufuphi kuwe umzalwana wakho kwaye akumazi, umele uyizise ekhayeni lakho, ihlale kuwe ade ayifune umzalwana wakho. Wothi ke ngoko uyibuyisele kuye.
3  Uya kwenjenjalo nakwiesile lakhe, wenjenjalo kwingubo yakhe yokwaleka, wenjenjalo kuyo nantoni na yomzalwana wakho elahlekileyo, ethe yalahleka kuye waza wayifumana wena. Akuvumelekanga ukuba uzisithelise kuyo.
4  “Uze ungathi ulibona iesile lomzalwana wakho okanye inkunzi yakhe yenkomo iwile endleleni, uzisithelise ngabom kuzo. Ufanele nakanjani na umncedise ukuzivusa.
5  “Isambatho sendoda eyomeleleyo masinganxitywa libhinqa, nendoda eyomeleleyo mayingayambathi ingubo yokwaleka yebhinqa; kuba uyacekiseka kuYehova uThixo wakho nabani owenza ezi zinto.
6  “Xa kuthe kwakho indlwane yentaka phambi kwakho endleleni, emthini okanye emhlabeni, inamantshontsho okanye amaqanda, unina ehleli phezu kwamantshontsho okanye amaqanda lawo, uze ungamthabathi unina kunye nenzala yakhe.
7  Womndulula yena unina, kodwa yona inzala ungayithabatha; ukuze kulunge kuwe, uze ngokwenene uyandise imihla yakho.
8  “Xa uthe wakha indlu entsha, umele ulwenzele ungqameko uphahla lwakho, ukuze ungazisi tyala lagazi endlwini yakho xa athe wawa owayo kuyo.
9  “Uze ungahlwayeli iintlobo ezimbini zembewu esidiliyeni sakho, hleze imveliso epheleleyo yembewu oyihlwayeleyo nemveliso yesidiliya sakho kunikelwe ngayo engcweleni.
10  “Uze ungalimi ngenkunzi yenkomo ne-esile kunye.
11  “Uze unganxibi umxube woboya nelinen kunye.
12  “Uze uzenzele amanquma emiphethweni yomine yesinxibo sakho ozigqubuthela ngaso.
13  “Xa indoda ithe yathabatha umfazi, yaba neentlobano zokwazana naye yaza yamthiya,
14  yammangalela ngokwenza izenzo ezibi yaza yamzisela igama elibi yathi, ‘Ndimthabathile lo mfazi, ndasondela kuye, andabufumana ubungqina bobunyulu kuye’;
15  uyise wentombazana nonina bamele babuzise ubungqina bobunyulu bentombazana leyo kumadoda amakhulu esixeko esangweni;
16  wothi ke uyise wentombazana leyo kumadoda amakhulu, ‘Intombi yam ndiyinike le ndoda ukuba ibe ngumfazi wayo, suka yona yayithiya.
17  Yabonani, iyimangalela ngokwenza izenzo ezibi, isithi: “Andibufumananga entombini yakho ubungqina bokuba inyulu.” Nabu ke ubungqina bobunyulu bentombi yam.’ Boyitwabulula ke ingubo yokwaleka phambi kwamadoda amakhulu esixeko.
18  Aya kwandula ke amadoda amakhulu eso sixeko ayithabathe loo ndoda ayiqeqeshe.
19  Yaye aya kuyihlawulisa ikhulu leeshekele zesilivere, azinike uyise wentombazana, ngokuba iyivelisele igama elibi intombi enyulu yakwaSirayeli; ize ke iqhubeke ingumfazi wayo. Ayivumelekanga ukuba iqhawule umtshato nayo yonke imihla yayo.
20  “Ke ukuba oku kungqineke kuyinyaniso, abafumaneka ubungqina bobunyulu bentombazana leyo,
21  oyikhuphela esangweni lendlu kayise loo ntombazana, ayigibisele ngamatye amadoda esixeko sakowayo, ife, ngokuba yenze ubudenge obulihlazo kwaSirayeli ngokuthi ibe ngunongogo endlwini kayise. Ubususe ke ububi bungabikho phakathi kwakho.
22  “Xa indoda ithe yafunyanwa ilele umkamntu, bamele bafe bobabini, loo ndoda ilele naloo mfazi, nomfazi lowo. Ubususe ke ububi bungabikho kwaSirayeli.
23  “Xa kuthe kwakho intombazana enyulu eganelwe indoda, yaza enye indoda yayifumana phakathi kwesixeko, yayilala,
24  nize nibakhuphele bobabini esangweni leso sixeko, nibagibisele ngamatye, bafe, intombazana leyo kuba ingamemezanga esixekweni, nendoda leyo kuba imthobile umfazi wedlelane layo. Ubususe ke ububi bungabikho phakathi kwakho.
25  “Noko ke, ukuba indoda iyifumene isendle intombazana eganiweyo, yaza indoda leyo yayibamba yayilala, imele ife yodwa loo ndoda iyileleyo,
26  uze ungayenzi nto intombazana leyo. Akukho sono silingenwe kukufa entombini, kuba kanye njengoko indoda ithi ilivukele idlelane layo ize iwubulale umphefumlo walo, injalo le meko.
27  Ngokuba iyifumene endle. Imemezile intombazana eganiweyo, akwabikho uyihlangulayo.
28  “Xa indoda ithe yafumana intombazana enyulu engaganwanga, yayibamba yaza yayilala, baza babhaqwa,
29  loo ndoda iyileleyo yomnika uyise amashumi amahlanu eeshekele zesilivere, ibe ngumfazi wayo kuba iyithobile. Ayivumelekanga ukuba iqhawule umtshato nayo yonke imihla yayo.
30  “Indoda mayingamthabathi umfazi kayise, ukuze ingawutyhili umbhinqo kayise.
32  “Bekani indlebe, mazulu, ndithethe;Uve umhlaba amazwi omlomo wam.
2  Luya kuchaphaza njengemvula uyalelo lwam,Ahle njengombethe amazwi am,Njengentshizane engceniNanjengomvumbi phezu kotyani.
3  Ngokuba ndiya kuvakalisa igama likaYehova.Mnikeni ubukhulu uThixo wethu!
4  NguLiwa, ugqibelele umsebenzi wakhe,Ngokuba zonke iindlela zakhe zisesikweni.NguThixo wentembeko, tu ubugqwetha;Lilungisa yaye uthe tye yena.
5  Bona bazonakalisile ngokwabo;Abangobantwana bakhe, bazizisele isiphako ngokwabo.Basisizukulwana esigwenxa nesijijekileyo!
6  Nenjenje na ukumphatha uYehova,Bantundini abaziziyatha nabangenabulumko?Akanguye na uYihlo okuvelisileyo,Okwenzileyo waza wakuzinzisa?
7  Khumbula iimini zakudala,Uqwalasele iminyaka yamandulo yezizukulwana ngezizukulwana;Buza kuyihlo, angakuxelela;Kumadoda amakhulu akowenu, angakwazisa.
8  Ekuzinikeni kOyena Uphakamileyo iintlanga ilifa,Ekubahlukaniseni kwakhe oonyana baka-Adam,Wayizinzisa imida yezizwanaNgokwenani loonyana bakaSirayeli.
9  Kuba isabelo sikaYehova ngabantu bakhe;UYakobi yinxalenye yelifa lakhe.
10  Wamfumana ezweni eliyintlango,Enkqantosini engenanto, ebhombolozayo.Wamrhangqa, wamnyamekela,Wamlondoloza njengokhozo lweliso lakhe.
11  Njengokhozi luxhokonxa indlwane yalo,Lundanda phezu kwamantshontsho alo,Luwolule amaphiko alo, luwathabathe,Luwathwale ngamaphiko alo,
12  UYehova wamkhokela yedwa,Engenathixo wasemzini kunye naye.
13  Wamkhwelisa kwiindawo eziphakamileyo zomhlaba,Wadla ke imveliso yasendle.Wammfimfithisa ubusi engxondorheni,Neoli eweni leqhwitha;
14  Ibhotolo yomhlambi weenkomo nobisi lomhlambi weegushaKunye namanqatha eenkunzi zeegusha,Neenkunzi zezimvu, zohlobo lwaseBhashan, neenkunzi zeebhokhweKunye namanqatha ezintso zengqolowa;Negazi leediliya walisela njengewayini.
15  Watyeba ke uYeshurun, wakhabalaza.Wazingxala wena, watyeba, waba mkhulu.Ngoko wamshiya yena uThixo, owamenzayo,Walidela iLiwa lokusindiswa kwakhe.
16  Bamkhweletisa ngoothixo basemzini;Bamcaphukisa ngezinto ezicekisekayo.
17  Babingelela kwiidemon, kungekhona kuThixo,Koothixo ababengabazi,Kwabatsha abasandula ukufika,Ababengaqhelananga nabo ookhokho benu.
18  ILiwa elakuzalayo, walilibala,Akwamkhumbula uThixo, Lowo wakuzala enenimba.
19  Akukubona oku uYehova, akabanga saba nantlonelo ngabo,Ngokuqunjiswa ngoonyana bakhe neentombi zakhe.
20  Ngoko wathi, ‘Mandibufihle ubuso bam kubo,Ndibone ukuba baya kuphelela phi na.Ngokuba basisizukulwana esigwenxa,Ngoonyana abangathembekanga.
21  Bona, bandikhweletisa ngoko kungengothixo;Bandiqumbisa ngezithixo zabo ezililize;Nam, ndiya kubakhweletisa ngoko kungesosizwana;Ndibacaphukise ngohlanga olunobuyatha.
22  Ngokuba umsindo wam unjengomliloYaye uya kuvutha ude use eShiyol, eyeyona ndawo isezantsi,Uya kuwudla umhlaba nemveliso yawoUvuthise neziseko zeentaba.
23  Ndiya kuyandisa intlekele phezu kwabo;Iintolo zam ndiziphelelisele kubo.
24  Baya kulamba baphelelwe ngamandla, ubadle ubagqibe umkhuhlane otshisayoKwanentshabalalo ekrakra.Ndiya kubathumela amazinyo ezilo,Nobuhlungu bezirhubuluzi zaseluthulini.
25  Ngaphandle baya kuhluthwa ngekrele,Ngaphakathi ibe kukothuka,Kokubini emfaneni nasentombini enyulu,Kowanyayo nakonezimvi.
26  Ngendithe: “Ndiya kubasasaza,Ndibenze bangabi sakhankanywa ebantwini abafayo,”
27  Ukuba nje bendingoyikiseli ukuqunjiswa lutshaba,Hleze iintshaba zabo zingaqondi,Zithi: “Isandla sethu songamile,Akwenziwanga nguYehova oku konke.”
28  Ngokuba olu hlanga luphelelwe ngamacebo,Akukho ukuqonda phakathi kwabo.
29  Akwaba bebenobulumko! Kuba bebeya kukuphonononga oku. Bebeya kusiqonda isiphelo sabo emva koku.
30  Kwenzeka njani na ukuba emnye kubo asukele iwaka,Ababini benze amawaka alishumi asabe?Bekungenakwenzeka ngaphandle kokuba iLiwa labo lizithengisileWaza uYehova wazinikela kubo.
31  Kuba alinjengeLiwa lethu iliwa lazo,Neentshaba zethu asizizo ezigqibayo.
32  Kuba umdiliya wazo ngowomdiliya waseSodomYaye ngowamasimi aseGomora.Iidiliya zazo ziidiliya zetyhefu,Izihloko zazo ziyakrakra.
33  Bubuhlungu benyoka iwayini yazoNetyhefu enamandla yamaphimpi.
34  Oku akubekwe kum na,Kwafakwa itywina kuvimba wam?
35  Yeyam impindezelo, nembuyekezo. Ngexesha elimisiweyo luya kutyibilika unyawo lwazo,Ngokuba usondele umhla wentlekele yazo,Iziganeko ezilungiselelwe zona ziza ngokungxama.’
36  Ngokuba uYehova uya kubagweba abantu bakheAzisole ngenxa yabakhonzi bakhe,Xa ebona ukuba akusekho ubaxhasayoBasuke baba ziintw’ ezingeloncedo nezingento yanto.
37  Yaye ngokuqinisekileyo uya kuthi, ‘Baphi na oothixo babo,Iliwa ababesabela kulo,
38  Ababesidla amanqatha emibingelelo yabo,Ababesela iwayini yeminikelo yabo ethululwayo?Mabasuke banincede.Mababe yindawo yenu yokuzifihla.
39  Bonani ke ngoku, ukuba mna ndinguyeAbakho oothixo abakunye nam.Ndiyabulala, ndidlise ubomi.Ndingxwelerha ngokuqatha, ndibuye ndiphilise,Akakho ongakuxhwila okusesandleni sam.
40  Ngokuba ndisiphakamisela ezulwini isandla sam,Ndifunge ndithi: “Ndiphila nje ukusa kwixesha elingenammiselo,”
41  Ukuba ndithe eneneni ndalilola ikrele lam elimenyezelayo,Sabambelela elugwebeni isandla sam,Ndoyibuyisela impindezelo kwiintshaba zamNdibabuyekeze abo bandithiye kakhulu.
42  Ndoziyobisa iintolo zam ngegazi,Ngegazi lababuleweyo nabathinjiweyo,Ngeentloko zabakhokeli botshaba,Ngoxa ikrele lam liya kube lisidla inyama.’
43  Chulumancani, zintlanga, kunye nabantu bakhe,Ngokuba uya kuliphindezelela igazi labakhonzi bakhe,Abuyisele impindezelo kwiintshaba zakheAwucamagushele umhlaba wakhe nabantu bakhe.”
44  Weza ke uMoses wawathetha onke amazwi ale ngoma ezindlebeni zabantu, yena noHosheya unyana kaNun.
45  Akugqiba uMoses ukuwathetha onke la mazwi kuSirayeli wonke,
46  waqhubeka wathi kuye: “Wabekeleni iintliziyo zenu onke amazwi endinilumkisa ngawo namhlanje, ukuze niwayalele oonyana benu ukuba bakunyamekele ukwenza ngokwamazwi onke alo mthetho.
47  Ngokuba asilizwi lingenaxabiso kuni eli, kodwa lithetha ubomi benu, yaye ngeli lizwi nisenokuyandisa imihla yenu kuwo umhlaba eniwela iYordan nisiya kuwudla ilifa.”
48  Wathetha uYehova kuMoses kwangaloo mini, esithi:
49  “Nyuka uye kule ntaba yaseAbharim, eNtabeni yeNebho, esezweni lakwaMowabhi, elikhangelene neYeriko, uze ulibone ilizwe lakwaKanan, endilinika oonyana bakaSirayeli njengelifa.
50  Wothi ke ufele entabeni leyo onyukela kuyo, uze uhlanganiselwe kubantu bakowenu, kanye njengoko umntakwenu uAron wafela eNtabeni yeHore waza wahlanganiselwa kubantu bakowabo;
51  ngenxa yokunganyaniseki kwenu kum phakathi koonyana bakaSirayeli emanzini aseMeribha yaseKadeshe entlango yeTsin; ngenxa yokuba ningandingcwalisanga phakathi koonyana bakaSirayeli.
52  Ngokuba uya kulibonela mgama ilizwe elo, kodwa akuyi kungena kulo ilizwe endilinika oonyana bakaSirayeli.”
6  “Nguwo lo umyalelo, imimiselo nezigwebo aziyaleleyo uYehova uThixo wenu ukuba nizifundiswe, nize nizenze ezweni elo niwelela kulo ukuba nilidle ilifa;
2  ukuze umoyike uYehova uThixo wakho, uyigcine yonke imimiselo nemiyalelo yakhe endikuyalela yona, wena nonyana wakho nomzukulwana wakho, yonke imihla yobomi bakho, ukuze yolulwe imihla yakho.
3  Umele ke uphulaphule, Sirayeli, ukunyamekele ukuyenza, ukuze kulunge kuwe, nize nande kakhulu, kanye njengoko uYehova uThixo wookhokho bakho wakuthembisayo, ngokuphathelele ilizwe eliqukuqela ubisi nobusi.
4  “Phulaphula, Sirayeli: UYehova uThixo wethu nguYehova mnye.
5  Uze umthande uYehova uThixo wakho ngentliziyo yakho yonke nangomphefumlo wakho wonke nangamandla akho onke.
6  La mazwi ndikuyalela wona namhlanje amele abe sentliziyweni yakho;
7  uze uwabethelele kunyana wakho yaye uthethe ngawo ekuhlaleni kwakho endlwini yakho, nasekuhambeni kwakho ngendlela, nasekulaleni kwakho, nasekuvukeni kwakho.
8  Uze uwabophe abe ngumqondiso esandleni sakho, yaye abe sisibopho esisebunzi phakathi kwamehlo akho;
9  uwabhale emigubasini yendlu yakho nasemasangweni akho.
10  “Kothi xa athe wakungenisa uYehova uThixo wakho kulo ilizwe awalifungela ookhokho bakho, uAbraham, uIsake noYakobi ukuba akunike, izixeko ezikhulu nezinenkangeleko entle ongazakhanga,
11  nezindlu ezizele zizinto zonke ezintle ongazizalisanga, namaqula embiweyo ongawembanga, izidiliya neminquma ongayityalanga, wadla wanela,
12  uze ulumkele ukuba ungamlibali uYehova, owakukhuphayo ezweni laseYiputa, endlwini yamakhoboka.
13  Uze umoyike uYehova uThixo wakho, umkhonze, ufunge ngegama lakhe.
14  Nize ningalandeli abanye oothixo, nabaphi na oothixo bezizwana eziningqongileyo,
15  (kuba uYehova uThixo wakho ophakathi kwakho unguThixo ofuna uzinikelo olupheleleyo,) hleze umsindo kaYehova uThixo wakho uvuthe kuwe aze akubhubhise ungabikho phezu komhlaba.
16  “Nize ningamvavanyi uYehova uThixo wenu, njengoko namvavanyayo eMasa.
17  Nize niyigcine imiyalelo kaYehova uThixo wenu nezingqino zakhe nemimiselo yakhe akuyalele yona.
18  Yaye uze wenze okufanelekileyo nokulungileyo emehlweni kaYehova, ukuze kulunge kuwe, ungene ulidle ilifa ilizwe elihle awalifungela ookhokho bakho uYehova,
19  uzishenxise zonke iintshaba zakho phambi kwakho, kanye njengoko wathembisayo uYehova.
20  “Xa athe unyana wakho wakubuza ngenye imini, esithi, ‘Zithetha ukuthini na ezi zingqino nemimiselo nezigwebo aniyalele ngazo uYehova uThixo wethu?’
21  uze uthi kunyana wakho, ‘Sasingamakhoboka kaFaro eYiputa, kodwa uYehova wasikhupha eYiputa ngesandla esomeleleyo.
22  Ngoko ke uYehova wenza imiqondiso nemimangaliso, emikhulu neyintlekele, eYiputa, kuFaro nasendlwini yakhe yonke phambi kwamehlo ethu.
23  Wasikhupha khona ukuze asizise apha aze asinike ilizwe awalifungela ookhokho bethu.
24  Ngoko ke uYehova wasiyalela ukuba siyenze le miyalelo yonke, ukuba simoyike uYehova uThixo wethu ukuze kulunge kuthi ngamaxesha onke, size sihlale siphila njengokuba kunjalo namhla.
25  Koba bubulungisa kuthi, xa sithe sakunyamekela ukuwenza wonke lo myalelo phambi koYehova uThixo wethu, kanye njengoko esiyalele.’
31  Waya uMoses wawathetha la mazwi kuSirayeli wonke
2  wathi kuye: “Ndinekhulu elinamashumi mabini eminyaka ubudala namhlanje. Andisayi kuphinda ndivunyelwe ukuba ndiphume ndingena, njengoko uYehova ethe kum, ‘Akusayi kuyiwela le Yordan.’
3  NguYehova uThixo wakho owela phambi kwakho. Yena ngokwakhe uya kuzibhubhisa ezi ntlanga phambi kwakho, uze ke wena uzigxothe. UYoshuwa nguye oya kuwela phambi kwakho, kanye njengoko ethethile uYehova.
4  Ngokuqinisekileyo uYehova uya kwenza kuzo kanye njengoko wenzayo kuSihon nakuOgi, ookumkani bama-Amori, nakwilizwe labo, ekubabhubhiseni kwakhe.
5  UYehova uzinikele kuni, yaye nimele nenze kuzo ngokomyalelo wonke endiniyalele wona.
6  Yibani nesibindi, nomelele. Musani ukoyika okanye nothuke phambi kwazo, ngokuba nguYehova uThixo wakho ohamba nawe. Akayi kukulahla okanye akushiye ngokupheleleyo.”
7  UMoses wambiza ke uYoshuwa waza wathi kuye phambi kwamehlo kaSirayeli wonke: “Yiba nesibindi, womelele, kuba nguwe oya kungenisa esi sizwana kulo ilizwe awafungayo uYehova kookhokho bakho ukuba wobanika lona, yaye nguwe oya kubadlisa ilifa lalo.
8  UYehova uhamba phambi kwakho. Uya kuba nawe yena. Akayi kukulahla okanye akushiye ngokupheleleyo. Uze ungoyiki okanye unkwantye.”
9  Wawubhala uMoses lo mthetho, wawunika ababingeleli oonyana bakaLevi, abathwali betyeya yomnqophiso kaYehova, nawo onke amadoda amakhulu akwaSirayeli.
10  UMoses wabayalela, esithi: “Rhoqo ekupheleni kweminyaka esixhenxe, ngexesha elimisiweyo lonyaka wenkululo, emthendelekweni weminquba,
11  ekuzeni kukaSirayeli wonke ukuze abonakale ebusweni bukaYehova uThixo wakho endaweni aya kuyikhetha, wowufunda lo mthetho phambi kukaSirayeli wonke esiva.
12  Uze ubahlanganise abantu, amadoda nabafazi nabantwana nomphambukeli wakho osemasangweni akho, ukuze baphulaphule nokuze bafunde, bamoyike uYehova uThixo wenu, bakunyamekele ukuwenza onke amazwi alo mthetho.
13  Bafanele baphulaphule noonyana babo abangaziyo, bafunde ukumoyika uYehova uThixo wenu yonke imihla yokuphila kwenu kuwo umhlaba eniwela iYordan nisiya kuwudla ilifa.”
14  Emva koko wathi uYehova kuMoses: “Khangela! Isondele imihla yokuba ufe. Biza uYoshuwa, nize nime ententeni yokuhlangana, ukuze ndimmisele.” Baya ke uMoses noYoshuwa, bema ententeni yokuhlangana.
15  Wabonakala uYehova ententeni emqulwini welifu, wema umqulu welifu ngasemnyangweni wentente.
16  Wathi uYehova kuMoses: “Yabona! Uya kulala kookhokho bakho; yaye ngokuqinisekileyo siya kusuka esi sizwana sibe neentlobano zokuziphatha okubi noothixo basemzini belizwe esiya kulo, esiya kuba phakathi kwabo, yaye ngokuqinisekileyo siya kundishiya size siwaphule umnqophiso wam endiwenze naso.
17  Wothi ke uvuthe umsindo wam kuso ngaloo mini, ndize ngokuqinisekileyo ndisishiye yaye ndibufihle ubuso bam kuso, sidliwe kuthi tu; sifikelwe yintlekele nakukubandezeleka okuninzi, yaye konyanzeleka sithi ngaloo mini, ‘Akungenxa yokuba uThixo engekho phakathi kwethu na le nto sifikelwe yile ntlekele?’
18  Ke mna, ndiya kubufihla ngokupheleleyo ubuso bam ngaloo mini ngenxa yobubi bonke esibenzileyo, ngokuba sijike saya kwabanye oothixo.
19  “Ngoku ke zibhaleleni le ngoma nize niyifundise oonyana bakaSirayeli. Yibekeni emilonyeni yabo ukuze le ngoma ibe lingqina lam nxamnye noonyana bakaSirayeli.
20  Kuba ndiya kubangenisa kuwo umhlaba endafunga kookhokho babo ngawo, oqukuqela ubisi nobusi, yaye ngokuqinisekileyo baya kudla banele, batyebe, bajike baye kwabanye oothixo, babakhonze baze bangabi nantlonelo ngam, bawaphule umnqophiso wam.
21  Kothi xa bathe bafikelwa ziintlekele nakukubandezeleka okuninzi, isuke le ngoma iphendule phambi kwabo njengengqina, kuba ayisayi kulityalwa imke emlonyeni wenzala yabo, yaye ndiyalwazi kakuhle utyekelo lwabo namhlanje kwanangaphambi kokubangenisa kwam kwelo lizwe ndifunge ngalo.”
22  Kwangaloo mini ke uMoses wayibhala ingoma leyo, wayifundisa oonyana bakaSirayeli.
23  Wammisela ke uYoshuwa unyana kaNun wathi: “Yiba nesibindi, womelele, kuba nguwe oya kubangenisa oonyana bakaSirayeli ezweni endibafungele ngalo, yaye ndiya kuba nawe.”
24  Wathi akugqiba uMoses ukuwabhala amazwi alo mthetho encwadini,
25  wabayalela uMoses abaLevi, abathwali betyeya yomnqophiso kaYehova, esithi:
26  “Yithabatheni incwadi yalo mthetho, niyibeke ecaleni kwetyeya yomnqophiso kaYehova uThixo wenu, ibe lingqina khona nxamnye nani.
27  Ngokuba mna—mna lo ndiyazi kakuhle imvukelo yenu nobuntamo-lukhuni benu. Njengoko niye namvukela uYehova ngoxa ndisaphila kunye nani, kazi kobeka phi na ke emva kokufa kwam!
28  Hlanganiselani kum onke amadoda amakhulu ezizwe zenu namagosa enu, ndiwathethe la mazwi ezindlebeni zawo, ndimisele amazulu nomhlaba njengamangqina nxamnye nawo.
29  Kuba ndazi kakuhle ukuba emva kokufa kwam niya kuzonakalisa ngenene, niphambuke ngokuqinisekileyo endleleni endiniyalele ngayo; nize ke eneneni nehlelwe yintlekele ekupheleni kwemihla, ngokuba niya kwenza ububi emehlweni kaYehova ukuba nimcaphukise ngemisebenzi yezandla zenu.”
30  Wawathetha ke uMoses ezindlebeni zebandla lonke lakwaSirayeli amazwi ale ngoma wada wawagqiba:
21  “Xa kuthe kwafunyanwa obuleweyo kuwo umhlaba akunika wona uYehova uThixo wakho ukuba uwudle ilifa, equngquluzile endle, akwaziwa ukuba ngubani na ombethe wambulala,
2  ophuma amadoda amakhulu akowenu nabagwebi bakowenu, balinganise umgama ophakathi kobuleweyo nazo zonke izixeko ezimjikelezileyo;
3  akhethe esona sixeko sikufuphi nalowo ubuleweyo. Yaye amadoda amakhulu eso sixeko amele athabathe ithokazi lenkomo emhlambini, elingazange lisetyenziswe, elingazange litsale edyokhweni;
4  ahle amadoda amakhulu nethokazi elo lenkomo aye entlanjeni enamanzi aqukuqelayo, engalinywanga nekungahlwayelwanga mbewu kuyo, aze alaphule intamo ithokazi lenkomo entlanjeni apho.
5  “Bofika ababingeleli, oonyana bakaLevi, ngokuba unyule bona uYehova uThixo wakho ukuba balungiselele kuye nokuba basikelele egameni likaYehova, kulanyulwe ngokomlomo wabo ukuphikisana konke okuphathelele nasiphi na isenzo sogonyamelo.
6  Ngoko onke amadoda amakhulu eso sixeko sikufuphi kobuleweyo afanele azihlambe izandla zawo phezu kwethokazi lenkomo elaphulwe intamo entlanjeni apho;
7  yaye amele aphendule athi, ‘Izandla zethu aziliphalazanga eli gazi, namehlo ethu akakubonanga ukuphalazwa kwalo.
8  Owu Yehova, musa ukukubalela oku kubantu bakho amaSirayeli, owabakhululayo, yaye musa ukulibeka ityala legazi elimsulwa phakathi kwabantu bakho amaSirayeli.’ Ngoko ke abasayi kuba natyala lagazi.
9  Wolisusa ke wena ityala legazi elimsulwa phakathi kwakho, xa uthe wenza okulungileyo emehlweni kaYehova.
10  “Xa uthe waphuma waya kulwa idabi neentshaba zakho, wazinikela uYehova uThixo wakho esandleni sakho, wathimba abathile kuzo;
11  wabona phakathi kwabathinjwa ibhinqa elihle ngembonakalo, wanamathela kulo, walithabatha laba ngumfazi wakho,
12  wolingenisa phakathi endlwini yakho. Limele lichebe intloko yalo, linyamekele neenzipho zalo,
13  liyishenxise kulo ingubo yokwaleka yokuthinjwa kwalo lize lihlale endlwini yakho, limlilele uyise nonina inyanga iphela; emva koko woba neentlobano zokwazana nalo, uze ulithabathe njengomtshakazi wakho, libe ngumfazi wakho.
14  Ukuba ke uthe akwayoliswa lilo, umele ulindulule, njengoko kukholekileyo emphefumlweni walo; kodwa ungakhe uthengise ngalo ngemali. Ungaqhubani nalo ngobuzwilakhe njengoko ulithobile nje.
15  “Xa ithe indoda yanabafazi ababini, omnye ethandwa omnye ethiyiwe, baza bona, lowo uthandwayo nalowo uthiyiweyo, bayizalela oonyana, waza unyana wamazibulo waba ngowothiyiweyo,
16  ngoko ke mhla ibanika ilifa lento enayo oonyana bayo, ayivumelekanga ukuba imisele unyana wothandwayo njengezibulo esikhundleni sonyana wothiyiweyo, olizibulo.
17  Ifanele imgqale njengezibulo unyana wothiyiweyo ngokuthi imnike izahlulo ezibini zento yonke efumaniseke inayo, ngokuba yena uyingqalo yamandla ayo okuvelisa inzala. Ilungelo lobuzibulo lelakhe.
18  “Xa indoda ithe yanonyana oneenkani nonemvukelo, ongaliphulaphuliyo ilizwi likayise okanye ilizwi likanina, bamlungisa kodwa akaphulaphula,
19  uyise nonina bombamba, baphume naye, bamse kumadoda amakhulu esixeko sakowabo nasesangweni lendawo yakowabo,
20  bathi kumadoda amakhulu esixeko sakowabo, ‘Lo nyana wethu uneenkani yaye unemvukelo; akaliphulaphuli ilizwi lethu, ulidla-kudla nenxila.’
21  Omgibisela ngamatye onke amadoda esixeko sakowabo, afe. Ubususe ke ububi phakathi kwakho, yaye uya kuva wonke uSirayeli aze oyike.
22  “Xa athe umntu waba nesono esifanelwe sisigwebo sokufa, wabulawa, waxhonywa esibondeni,
23  isidumbu sakhe masingahlali ubusuku bonke esibondeni; wosingcwaba kwangaloo mini, ngokuba oxhonyiweyo usisiqalekiso kuThixo; yaye uze ungawenzi inqambi umhlaba wakho, akunika wona uYehova uThixo wakho njengelifa.
25  “Xa kuthe kwabakho impikiswano phakathi kwabantu, baza baya ematyaleni ukuze bagwetyelwe ityala labo, umele lowo ulilungisa avakaliswe elilungisa nalowo ungendawo avakaliswe engongendawo.
2  Kothi ke ukuba uthe ongendawo wafanelwa kukubethwa, umgwebi amlalise phantsi aze abethwe phambi kwakhe imivumbo elingene isenzo sakhe sobungendawo.
3  Angambetha imivumbo engamashumi amane. Akafanele ongeze namnye, kuba hleze athi akongeza imivumbo emininzi kunaleyo ahlazeke umzalwana wakho emehlweni akho.
4  “Uze ungayifaki isicheme inkunzi yenkomo ibhula.
5  “Xa athe umntu wahlala ndawonye nomntakwabo waza wafa omnye kubo engenanyana, umfazi walowo ufileyo makangendeli ngaphandle kwindoda yasemzini. Umntakwabo ndoda yakhe ufanele amthabathe abe ngumfazi wakhe, enze kuye umtshato wongeno.
6  Wothi ke owamazibulo athe wamzala abizwe ngegama lomntakwabo ofileyo, ukuze lingacinywa igama lakhe kwaSirayeli.
7  “Ke ukuba indoda leyo ithe ayathanda ukumthabatha umhlolokazi womntakwayo, umele anyuke umhlolokazi lowo womntakwayo aye esangweni kumadoda amakhulu athi, ‘Umntakwabo ndoda yam walile ukuligcina igama lomntakwabo kwaSirayeli. Akavumi ukwenza umtshato wongeno kum.’
8  Oyibiza ke amadoda amakhulu esixeko sakowayo aze athethe kuyo, ime yona ithi, ‘Andithandanga kumthabatha.’
9  Umele ke asondele kuyo umhlolokazi womntakwayo phambi kwamehlo amadoda amakhulu, ayikhulule imbadada elunyaweni lwayo aze ayitshicele ebusweni aphendule athi, ‘Makwenziwe nje kwindoda engayi kuyakha indlu yomntakwayo.’
10  Kothiwa ke igama layo kwaSirayeli ‘Ngundlu yokhululwe-imbadada.’
11  “Ukuba amadoda athe asukuzana, wasondela umfazi wenye ukuba ahlangule indoda yakhe esandleni saleyo iyibethayo, wolula isandla sakhe wayibamba ngamaphambili,
12  uze usishunqule isandla sakhe. Malingabi nasizi iliso lakho.
13  “Uze ungabi neentlobo ezimbini zemilinganiselo engxoweni yakho, omkhulu nomncinane.
14  Uze ungabi neentlobo ezimbini ze-efa endlwini yakho, enkulu nencinane.
15  Ufanele ube nomlinganiselo ochanileyo nosesikweni. Ufanele ube ne-efa echanileyo nesesikweni, ukuze yolulwe imihla yakho emhlabeni lowo akunika wona uYehova uThixo wakho.
16  Ngokuba uyacekiseka kuYehova uThixo wakho wonk’ ubani ozenzayo ezi zinto, wonk’ umenzi wokungekho sikweni.
17  “Khumbula oko wakwenzayo uAmaleki kuwe endleleni ekuphumeni kwenu eYiputa,
18  indlela awakuhlangabeza ngayo endleleni waza wabaxabela ngasemva kwakho bonke abo babeshiyekele emva kwakho, ngoxa wawuphelelwe ngamandla kwaye utyhafile; akamoyikanga uThixo.
19  Kothi ekukuphumzeni kukaYehova uThixo wakho ezintshabeni zakho zonke ezikujikelezileyo ezweni elo akunika lona uYehova uThixo wakho ukuba ulihluthe njengelifa, umsuse uAmaleki angabi saphinda akhankanywe phantsi kwamazulu. Uze ungalibali.
13  “Xa kuthe kwavela phakathi kwakho umprofeti okanye umphuphi wamaphupha, wakunika umqondiso okanye umhlola,
2  kuze ke kwenzeke ngokomqondiso okanye umhlola awuthethileyo kuwe, esithi, ‘Masilandele thixo bambi, ongabaziyo, sibakhonze,’
3  uze ungawaphulaphuli amazwi aloo mprofeti okanye loo mphuphi wamaphupha, ngokuba sukuba enivavanya uYehova uThixo wenu ukuze azi ukuba niyamthanda na uYehova uThixo wenu ngentliziyo yenu yonke nangomphefumlo wenu wonke.
4  Nize nilandele uYehova uThixo wenu, noyike yena, nigcine imiyalelo yakhe, niphulaphule ilizwi lakhe, nikhonze yena, ninamathele kuye.
5  Ke loo mprofeti okanye loo mphuphi wamaphupha makabulawe, kuba ethethe ngemvukelo ngoYehova uThixo wenu, onikhuphileyo ezweni laseYiputa waza wanikhulula endlwini yamakhoboka, ukuze akuwexule endleleni akuyalele ngayo uYehova uThixo wakho ukuba uhambe ngayo; uze ubutshayele ke ububi bungabikho phakathi kwakho.
6  “Xa athe umntakwenu, umntakanyoko, okanye unyana wakho okanye intombi yakho okanye umfazi omnonophelayo okanye iqabane lakho elinjengomphefumlo wakho kuwe, lazama ukukulukuhla emfihlekweni, lisithi, ‘Masiye kukhonza thixo bambi,’ ongabazanga, wena nookhokho bakho,
7  koothixo bezizwana eziningqongileyo, ezikufuphi kuwe nokuba zezikude nawe, ukususela esiphelweni selizwe kuse esiphelweni selizwe,
8  uze ungavumelani naye okanye umphulaphule, lingabi nosizi iliso lakho ngaye, ungabi nemfesane ngaye, ungamkhuseli;
9  kodwa ufanele umbulale afe. Kufanele kufike esakho isandla kuye kuqala ukuba simbulale, kwandule ukufika esabantu bonke isandla emva koko.
10  Uze umxulube ngamatye afe, ngokuba efune ukukuwexula kuYehova uThixo wakho, okukhuphileyo ezweni laseYiputa, endlwini yamakhoboka.
11  Ngoko uya kuva wonke uSirayeli aze oyike, angaphindi enze nantoni na embi njengaleyo phakathi kwakho.
12  “Xa uthe weva kwesinye sezixeko zakho, akunika zona uYehova uThixo wakho ukuba uhlale kuzo, kusithiwa,
13  ‘Kuphume amadoda angamatshivela phakathi kwakho, awexula abemi besixeko sawo, esithi: “Masiye kukhonza thixo bambi,” eningabazanga,’
14  uze uphande, uhlolisise, ubuzise ngokucokisekileyo; yaye ukuba oko kuyinyaniso, kwafumaniseka ukuba yenzekile into leyo ecekisekayo phakathi kwakho,
15  umele ubaxabele ngenene abemi beso sixeko ngohlangothi lwekrele. Uze usitshabalalise ngohlangothi lwekrele, sona nento yonke ekuso, kwanezilwanyana zaso zasekhaya.
16  Wowabuthela onke amaxhoba aso esazulwini sendawo yaso yembutho, usitshise ngomlilo eso sixeko namaxhoba aso onke njengomnikelo opheleleyo kuYehova uThixo wakho, sibe yimfumba yamanxuwa ukusa kwixesha elingenammiselo. Sifanele singaze sibuye sakhiwe.
17  Esandleni sakho makunganamatheli nento le kwezi zinto zenziwe ngcwele ngokwahlulelwa, ukuze abuye uYehova ekuvutheni komsindo wakhe aze eneneni abe nenceba kuwe, athi ngokuqinisekileyo abonakalise inceba kuwe yaye akwandise, kanye njengoko wafungayo kookhokho bakho.
18  Ngoko ke uze uliphulaphule ilizwi likaYehova uThixo wakho, uyigcine yonke imiyalelo yakhe endikuyalela yona namhlanje, ukuba wenze okulungileyo emehlweni kaYehova uThixo wakho.
14  “Ningoonyana kuYehova uThixo wenu. Nize ningazicenti okanye nizichebe emabunzini enu ngenxa yomntu ofileyo.
2  Ngokuba usisizwana esingcwele kuYehova uThixo wakho, yaye uYehova unyule wena ukuba ube sisizwana sakhe, ube yinqobo kuye, kwizizwana zonke eziphezu komhlaba.
3  “Uze ungadli nanye into ecekisekayo nokuba yeyaluphi na uhlobo.
4  Lulo olu uhlobo lwezilo enisenokuzidla: yinkunzi yenkomo, imvu nebhokhwe,
5  ixhama nebhadi nelinqa nembuzi nembabala nemvu yasendle nempunzi;
6  nazo zonke izilo ezithiwe gqiphu uphuphu nezineempuphu ezicandeke kubini, ezetyisa umetyiso phakathi kwezilo. Zona ezo ningazidla.
7  Lolu kuphela uhlobo eningayi kuludla kwezetyisa umetyiso okanye kwezithiwe gqiphu uphuphu, lwacandeka: yinkamela nomvundla nembila, ngokuba zetyisa umetyiso kodwa aziluthanga gqiphu uphuphu. Azihlambulukanga ke kuni.
8  Nehagu, ngokuba iluthe gqiphu uphuphu kodwa ayetyisi. Ayihlambulukanga ke kuni. Inyama yazo nize ningayidli, nezidumbu zazo ningazichukumisi.
9  “Nalu uhlobo lwezinto zonke ezisemanzini enisenokuzidla: Zonke izinto ezinamaphiko namaxolo ningazidla.
10  Ke zonke izinto ezingenamaphiko namaxolo nize ningazidli. Azihlambulukanga kuni.
11  “Nayiphi na intaka ehlambulukileyo ningayidla.
12  Kodwa nazi eningayi kuzidla: lukhozi nonomakhwezana nosilwangangubo,
13  nomdlampuku nontloyiya nonongwevana ngohlobo lwakhe;
14  namahlungulu onke ngohlobo lwawo;
15  nenciniba nesikhova nengabangaba nokhetshe ngohlobo lwakhe;
16  isikhova esincinane nefubesi nedada,
17  nengcwangube nexhalanga nogwidi,
18  nengwamza nokhwalimanzi ngohlobo lwakhe, nobhobhoyi nelulwane.
19  Zonke izidalwa ezinyakazelayo ezinamaphiko azihlambulukanga kuni. Nize ningazidli.
20  Nasiphi na isidalwa esiphaphazelayo esihlambulukileyo ningasidla.
21  “Nize ningayidli nayiphi na into ezifeleyo. Ungayinika umphambukeli osemasangweni akho, ayidle; okanye kungathengiswa ngayo kowasemzini, ngokuba usisizwana esingcwele kuYehova uThixo wakho. “Uze ungalipheki itakane ngobisi lukanina.
22  “Uze unikele isishumi semveliso yonke yembewu yakho, ephuma entsimini unyaka nonyaka.
23  Yaye uze uye naso phambi koYehova uThixo wakho, endaweni aya kuyinyulela ukubeka igama lakhe kuyo, usidlele khona isishumi sokudla kwakho okuziinkozo, nesewayini yakho entsha neseoli yakho nesamazibulo omhlambi wakho weenkomo nawomhlambi wakho weegusha; ukuze ufunde ukumoyika uYehova uThixo wakho ngamaxesha onke.
24  “Ukuba uhambo luthe lwaba lude kakhulu kuwe, waza awakwazi ukusithwala isishumi eso (aya kukusikelela ngaso uYehova uThixo wakho), ngokuba ikude kuwe indawo leyo uYehova uThixo wakho aya kuyinyulela ukulimisa kuyo igama lakhe,
25  ngoko ke umele usiphethulele ekubeni yimali, uyisonge imali esandleni sakho, uye endaweni leyo aya kuyinyula uYehova uThixo wakho.
26  Uze uthenge ngemali leyo nantoni na osukuba uyinqwenela umphefumlo wakho, iinkomo neezimvu neebhokhwe newayini nesiselo esinxilisayo nantoni na oyifunayo umphefumlo wakho; umele uzidlele apho phambi koYehova uThixo wakho, ube nemihlali, wena nendlu yakho.
27  NomLevi osemasangweni akho, uze ungamshiyi, ngokuba akanasabelo nalifa ndawonye nawe.
28  “Ekupheleni kweminyaka emithathu wokhupha sonke isishumi semveliso yakho ngaloo nyaka, usibeke phakathi kwamasango akho.
29  Ngoko ke umLevi, ngokuba engenasabelo nalifa ndawonye nawe, nomphambukeli nenkwenkwe engenayise nomhlolokazi, abasemasangweni akho, bamele beze, badle banele; ukuze akusikelele uYehova uThixo wakho kuko konke esikwenzayo isandla sakho.
29  Ngawo la amazwi omnqophiso uYehova awayalela ngawo uMoses ukuba awenze noonyana bakaSirayeli ezweni lakwaMowabhi ngaphandle komnqophiso awawenzayo nabo eHorebhe.
2  UMoses wambiza uSirayeli wonke wathi kuye: “Nikubonile konke akwenzileyo uYehova phambi kwamehlo enu ezweni laseYiputa kuFaro nakubakhonzi bakhe bonke nakwilizwe lakhe lonke,
3  izimanga ezikhulu azibonileyo amehlo akho, eziyimiqondiso nemimangaliso emikhulu.
4  Kanti unanamhla akaninikanga uYehova intliziyo yokwazi namehlo okubona neendlebe zokuva.
5  ‘Kule minyaka ingamashumi amane ndinikhokela entlango, izambatho zenu aziguganga, nembadada yakho ayiguganga elunyaweni lwakho.
6  Anidlanga sonka, aniselanga wayini nasiselo sinxilisayo, ukuze nazi ukuba ndinguYehova uThixo wenu.’
7  Ekugqibeleni nafika kule ndawo, waza waphuma uSihon ukumkani waseHeshbhon no-Ogi ukumkani waseBhashan, basihlangabeza edabini, kodwa saboyisa.
8  Emva koko salithabatha ilizwe labo saza salinika amaRubhen namaGadi nesiqingatha sesizwe sakwaManase njengelifa.
9  Wagcineni ke amazwi alo mnqophiso niwenze, ukuze nibe nempumelelo kuyo yonk’ into eniyenzayo.
10  “Nina nonke namhlanje nimi phambi koYehova uThixo wenu, iintloko zezizwe zenu, amadoda enu amakhulu namagosa enu, onke amadoda akwaSirayeli,
11  abantwana benu, abafazi benu, nomphambukeli ophakathi kwenkampu yakho, kususela kotheza iinkuni zakho kuse kokha amanzi akho,
12  ukuba ungene emnqophisweni kaYehova uThixo wakho nasesifungweni sakhe, asenzayo uYehova uThixo wakho nawe namhlanje;
13  ukuze akumisele namhlanje njengesizwana sakhe, yena abe nguThixo wakho, kanye njengoko ekuthembisile nanjengoko efungile kookhokho bakho uAbraham, uIsake noYakobi.
14  “Andiwenzi nani nodwa lo mnqophiso nesi sifungo,
15  kodwa ndiwenza nalowo umiyo apha nathi namhlanje phambi koYehova uThixo wethu kwakunye nabo bangekhoyo apha nathi namhlanje;
16  (ngokuba niyayazi nina indlela esasihleli ngayo ezweni laseYiputa nendlela esadlula ngayo phakathi kweentlanga esadlula kuzo.
17  Nazibona izinto zazo ezilizothe nezithixo zazo ezinezothe, ezazenziwe ngomthi nangelitye, nangesilivere negolide;)
18  ngoko ke makungabikho phakathi kwenu indoda okanye umfazi okanye intsapho okanye isizwe esintliziyo iphambukayo namhlanje kuYehova uThixo wethu, iye kukhonza oothixo bezo ntlanga; mayingabikho phakathi kwenu ingcambu evelisa isiqhamo sesityalo esinetyhefu nomhlonyane.
19  “Yaye kothi ke ekuweveni kukabani lowo amazwi esi sifungo, azikhohlise entliziyweni yakhe, esithi, ‘Mna ndiya kuba seluxolweni, ngoxa ndisenza ngokobulukhuni bentliziyo yam,’ kuze oko kuphumele ekubeni kutshayelwe kokubini osele wahlutha kwanonxaniweyo,
20  angavumi uYehova ukumxolela, usuke uvuthe umsindo kaYehova nekhwele lakhe kuloo mntu, simehlele ngokuqinisekileyo sonke isifungo esibhaliweyo kule ncwadi, alicime ngenene uYehova igama lakhe phantsi kwamazulu.
21  Wothi uYehova amahlulele intlekele ezizweni zonke zikaSirayeli ngokwesifungo sonke somnqophiso obhaliweyo encwadini yalo mthetho.
22  “Ngoko isizukulwana esizayo, oonyana benu abaya kuvela emva kwenu, nowasemzini oya kuvela ezweni elikude, baya kuzibona izibetho zelo lizwe nezifo zalo azihlisileyo uYehova kulo,
23  isalfure netyuwa, nokutsha, ilizwe liphela lingahlwayelwa, lingahlumi nto, lingantshuli tyani, njengokubhuqwa kweSodom neGomora, iAdima neTsebhoyim, awazibhukuqayo uYehova ngomsindo wakhe nangengqumbo yakhe;
24  zothi ke zonke iintlanga, ‘Kungenxa yantoni na ukuba uYehova enjenje kweli lizwe? Kuyini na ukuvutha kwalo msindo mkhulu kangaka?’
25  Ziya kwandula ke zithi, ‘Kungokuba bawushiya umnqophiso kaYehova uThixo wookhokho babo, awawenza nabo ekubakhupheni kwakhe ezweni laseYiputa.
26  Basuka bakhonza thixo bambi, baqubuda kubo, thixo abo abangabaziyo nawayengababelanga bona.
27  Wavutha ke umsindo kaYehova kwelo lizwe, walizisela zonke iziqalekiso ezibhaliweyo kule ncwadi.
28  Waza ke uYehova wabanyothula emhlabeni wabo ngomsindo nangobushushu nangokucaphuka okukhulu, wabaphosa zweni limbi njengoko beselapho unanamhla.’
29  “Izinto ezifihlakeleyo zezikaYehova uThixo wethu, kodwa zona izinto ezityhilekileyo zezethu noonyana bethu kuse kwixesha elingenammiselo, ukuze siwenze onke amazwi alo mthetho.
19  “Xa athe uYehova uThixo wakho wazinqumla iintlanga ezo akunika ilizwe lazo uYehova uThixo wakho, walihlutha ilizwe lazo waza wahlala ezixekweni zazo nasezindlwini zazo,
2  uze uzibekele bucala izixeko ezithathu phakathi kwelizwe lakho akunika lona uYehova uThixo wakho ukuba ulidle ilifa.
3  Uze uzilungiselele indlela, uwahlule ube ziinxalenye ezintathu ummandla welizwe lakho aya kukudlisa ilifa lalo uYehova uThixo wakho, ukuze nasiphi na isibulala-mntu sisabele khona.
4  “Yiyo ke le indlela yokusingatha ityala lesibulala-mntu esithe sasabela khona ukuze siphile: Ukuba sithe salibetha idlelane laso singazi yaye besingalithiyanga ngaphambili;
5  okanye saya nedlelane laso ehlathini sisiya kugawula imithi, saza saphakamisa izembe ngesandla sicanda umthi, suke yaphuncuka intsimbi emphinini, yabetha kwidlelane laso lafa, sona sifanele sisabele kwesinye sezi sixeko ukuze siphile.
6  Kungenjalo, umphindezeli wegazi usenokusisukela isibulala-mntu eso, kuba ishushu intliziyo yakhe, asifumane, ngokuba nde kwendlela; aze awubethe ufe umphefumlo waso, ngoxa besingafanelwanga sisigwebo sokufa, kuba besingalithiyanga ngaphambili.
7  Kungenxa yoko le nto ndikuyalela, ndisithi, ‘Uze uzibekele bucala izixeko ezithathu.’
8  “Yaye ukuba uYehova uThixo wakho uthe wawandisa ummandla wakho njengoko wafungayo kookhokho bakho, waza wakunika lonke ilizwe awathembisa ukulinika ookhokho bakho,
9  ngenxa yokuwugcina kwakho wonke lo myalelo ndikuyalela wona namhlanje uze uwenze, wokuba umthande uYehova uThixo wakho, uhambe ngeendlela zakhe ngamaxesha onke, umele ke ngoko wongeze ezinye izixeko ezithathu kwezi zithathu,
10  ukuze kungaphalazwa gazi limsulwa phakathi kwelizwe lakho akunika lona uYehova uThixo wakho njengelifa, nokuze ungabi netyala legazi.
11  “Kodwa ukuba umntu uthe walithiya idlelane lakhe, walilalela, wasuka walibetha, wawubulala umphefumlo walo, waza umntu lowo wasabela kwesinye sezi zixeko,
12  amadoda amakhulu esixeko sakowabo amele athumele ukuba athatyathwe apho, amnikele esandleni somphindezeli wegazi, yaye umele afe.
13  Ze lingabi nasizi iliso lakho ngaye, yaye umele ulisuse ityala legazi elimsulwa kwaSirayeli, ukuze kulunge kuwe.
14  “Uze ungawunciphisi umda wedlelane lakho, awawumisayo amanyange elifeni lakho oya kulidla ezweni elo akunika lona uYehova uThixo wakho ukuba ulidle ilifa.
15  “Ze kungesuki kuwe ngqina linye ngenxa yayo nasiphi na isiphoso okanye nasiphi na isono somntu, nokuba sisiphi na isono asenzileyo. Lifanele ilizwi limiswe ngomlomo wamangqina amabini okanye ngomlomo wamangqina amathathu.
16  Ukuba lisuke ingqina eliceba ububi ngomntu lazisa isimangalo semvukelo ngaye,
17  abo bantu babini babambeneyo bamele bame phambi koYehova, phambi kwababingeleli nabagwebi abaya kubakho ngaloo mihla.
18  Bamele baphandisise ngokucokisekileyo abagwebi, yaye ukuba ingqina elo lilingqina lobuxoki kwaye lizise isimangalo sobuxoki ngomzalwana walo,
19  nize nenze kulo kanye njengoko belicebe ukwenza ngako kumzalwana walo, nibususe ke ububi phakathi kwenu.
20  Baya kuva abo baseleyo baze boyike, bangaze kwakhona benze nabuphi na ububi obunjengobu phakathi kwenu.
21  Ze lingabi nasizi iliso lakho: umphefumlo wobuyiselwa ngomphefumlo, iliso ngeliso, izinyo ngezinyo, isandla ngesandla, unyawo ngonyawo.
24  “Xa ithe indoda yathabatha ibhinqa yalenza umfazi, kothi ke ukuba uthe akakholeka emehlweni ayo ngokuba ifumene okuthile okungandilisekanga kuye, imele imbhalele isiqinisekiso sokuqhawula umtshato, isibeke esandleni sakhe ize imndulule endlwini yayo.
2  Yaye umele aphume endlwini yayo, ahambe abe ngowandoda yimbi.
3  Ukuba ithe yamthiya le ndoda yesibini, yambhalela isiqinisekiso sokuqhawula umtshato, yasibeka esandleni sakhe yaza yamndulula endlwini yayo, nokuba ithe yafa le ndoda yesibini yamthabathayo njengomfazi wayo,
4  akavumelekanga umnini wakhe wokuqala owamndululayo ukumthabatha kwakhona abe ngumfazi wayo emva kokuba engcolisiwe; ngokuba kuyacekiseka oko kuYehova, yaye uze ungalikhokeleli esonweni ilizwe elo akunika lona uYehova uThixo wakho njengelifa.
5  “Xa ithe indoda yathabatha umfazi omtsha, mayingaphumi nomkhosi, ingaphathiswa nawuphi na umsebenzi. Ifanele ikhululeke endlwini yayo unyaka ube mnye, imvuyise umfazi wayo emthabathileyo.
6  “Malingathinjwa njengesibambiso ilitye lokuguba okanye ilitye lokusila langaphezulu, kuba kukuthimba umphefumlo njengesibambiso oko.
7  “Xa ithe indoda yafunyanwa iqweqwedisa umphefumlo womzalwana wayo wakoonyana bakaSirayeli, iqhubane naye ngobuzwilakhe ize ithengise ngaye, makafe umqweqwedisi lowo. Ubususe ke ububi bungabikho phakathi kwakho.
8  “Uze uzilinde esibethweni seqhenqa, ukunyamekele kakuhle ukwenza ngokwako konke abaya kukuyalela ngako ababingeleli, abaLevi. Nize nikunyamekele ukwenza kanye njengoko ndibayalele.
9  Khumbula oko uYehova uThixo wakho wakwenzayo kuMiriyam endleleni ekuphumeni kwenu eYiputa.
10  “Xa uthe waliboleka idlelane lakho naluphi na uhlobo lwento ebolekwayo, uze ungangeni endlwini yalo uye kuthabatha isibambiso kulo.
11  Ufanele ume ngaphandle, aze umntu lowo umbolekileyo asizise kuwe ngaphandle apho isibambiso eso.
12  Yaye ukuba umntu lowo usenkathazweni, uze ungalali unesibambiso sakhe.
13  Ufanele nakanjani na usibuyisele kuye isibambiso eso ekutshoneni kwelanga, alale ngesambatho sakhe, akusikelele; ube nobulungisa phambi koYehova uThixo wakho.
14  “Uze ungamqhathi umqeshwa osenkathazweni nolihlwempu, enoba ngowakubazalwana bakho okanye ngowakubaphambukeli bakho abasezweni lakho, emasangweni akho.
15  Ngemini yakhe ufanele umnike umvuzo wakhe, lingatshoni ilanga usekuwe, ngokuba esenkathazweni yaye ewubhekise umphefumlo wakhe emvuzweni wakhe; hleze akhale ngawe kuYehova, kuze oko kube sisono kuwe.
16  “Ooyise mabangabulawa ngenxa yabantwana, nabantwana mabangabulawa ngenxa yooyise. Ngamnye makabulawe ngesono sakhe.
17  “Uze ungasijiki isigwebo somphambukeli okanye esenkwenkwe engenayise, ungasithimbi njengesibambiso isambatho somhlolokazi.
18  Khumbula ukuba wawulikhoboka eYiputa, waza uYehova uThixo wakho wakukhulula khona. Kungenxa yoko le nto ndikuyalela ukuba wenze oku.
19  “Xa uthe wasivuna isivuno sakho entsimini yakho, walibala isithungu entsimini, uze ungabuyi uye kusithabatha. Soba sesomphambukeli nenkwenkwe engenayise nomhlolokazi; ukuze uYehova uThixo wakho akusikelele kuko konke esikwenzayo isandla sakho.
20  “Xa uthe wawuvuthulula umnquma wakho, uze ungaphindi uwavuthulule amasebe emva kwakho. Woba ngowomphambukeli nenkwenkwe engenayise nomhlolokazi.
21  “Xa uthe wavuna iidiliya esidiliyeni sakho, uze ungakubuthi okuseleyo emva kwakho. Koba kokomphambukeli nenkwenkwe engenayise nomhlolokazi.
22  Khumbula ukuba wawulikhoboka ezweni laseYiputa. Kungenxa yoko le nto ndikuyalela ukuba wenze oku.
5  Wambiza uMoses uSirayeli wonke, wathi kuye: “Yiva, Sirayeli, imimiselo nezigwebo endizithethayo ezindlebeni zenu namhlanje, nize nizifunde, nizenze ngenyameko.
2  UYehova uThixo wethu wenza umnqophiso nathi eHorebhe.
3  UYehova akawenzanga nookhokho bethu lo mnqophiso, kodwa wawenza nathi, thina sonke esiphilayo apha namhlanje.
4  UYehova wathetha nani ubuso ngobuso entabeni phakathi komlilo.
5  Ndema phakathi koYehova nani ngelo xesha ukuze ndinixelele ilizwi likaYehova, (ngokuba nanisoyika ngenxa yomlilo naza ananyuka niye entabeni,) elithi,
6  “‘NdinguYehova uThixo wakho, owakukhuphayo ezweni laseYiputa, endlwini yamakhoboka.
7  Uze ungabi nathixo bambi ngokuchasene nam.
8  “‘Uze ungazenzeli umfanekiso oqingqiweyo, wembonakalo yayo nantoni na esemazulwini phezulu okanye esemhlabeni phantsi okanye esemanzini phantsi komhlaba.
9  Uze ungaqubudi kuzo okanye uqhutyelwe ekuzikhonzeni, kuba mna Yehova Thixo wakho ndinguThixo ofuna uzinikelo olupheleleyo, ndizisa isohlwayo ngesiphoso sooyise phezu koonyana, kwesesithathu isizukulwana nakwesesine isizukulwana, sabandithiyileyo;
10  kodwa ndibenzela ububele bothando kuse kwisizukulwana sewaka abo bandithandayo nabayigcinayo imiyalelo yam.
11  “‘Uze ungaliphathi njengelingento yanto igama likaYehova uThixo wakho, kuba uYehova akayi kungamohlwayi nabani na oliphatha njengelingento yanto igama lakhe.
12  “‘Gcina umhla wesabatha, uwungcwalise, kanye njengoko wakuyalelayo uYehova uThixo wakho,
13  wonikela inkonzo imihla emithandathu uze ngayo uwenze wonke umsebenzi wakho.
14  Kodwa wona umhla wesixhenxe uyisabatha kuYehova uThixo wakho. Uze ungenzi nawuphi na umsebenzi ngawo, wena nonyana wakho nentombi yakho nekhoboka lakho nekhobokazana lakho nenkunzi yakho yenkomo ne-esile lakho naso nasiphi na isilwanyana sakho sasekhaya nomphambukeli osemasangweni akho, ukuze liphumle ikhoboka lakho nekhobokazana lakho njengawe.
15  Uze ukhumbule ukuba wawulikhoboka ezweni laseYiputa waza wakukhupha khona uYehova uThixo wakho ngesandla esomeleleyo nangengalo eyoluliweyo. Kungenxa yoko le nto ekuyalele uYehova uThixo wakho ukuba uwugcine umhla wesabatha.
16  “‘Beka uyihlo nonyoko, kanye njengoko ekuyalele uYehova uThixo wakho; ukuze yolulwe imihla yakho nokuze kulunge kuwe emhlabeni akunika wona uYehova uThixo wakho.
17  “‘Uze ungabulali.
18  “‘Uze ungakrexezi.
19  “‘Uze ungebi.
20  “‘Uze ungangqini ubungqina bobuxoki ngedlelane lakho.
21  “‘Uze ungamnqweneli umfazi wedlelane lakho. Uze ungayinqweneli ngokuzingca indlu yedlelane lakho, nentsimi yalo okanye ikhoboka lalo okanye ikhobokazana lalo, nenkunzi yalo yenkomo okanye iesile lalo okanye nantoni na eyeyedlelane lakho.’
22  “La Mazwi wawathetha uYehova ebandleni lenu lonke entabeni leyo phakathi komlilo, efini nasentsunguzini yesithokothoko, ngelizwi elikhulu, akongeza nto; emva koko wawabhala emacwecweni amatye amabini waza wawanika mna.
23  “Kwathi nakuliva ilizwi phakathi kobumnyama, intaba isitsha ngumlilo, nasondela kum, zonke iintloko zezizwe zenu namadoda enu amakhulu.
24  Nathi, ‘Yabona uYehova uThixo wethu usibonisile ubuqaqawuli bakhe nobukhulu bakhe, nelizwi lakhe silivile phakathi komlilo. Namhla sibonile ukuba uThixo angathetha nomntu aze aphile noko.
25  Ngoko yini na ukuba sife, kuba lo mlilo mkhulu ungasidla? Ukuba sithe saliva kwakhona ilizwi likaYehova uThixo wethu, ngokuqinisekileyo siya kufa.
26  Kuba ngubani na enyameni yonke owakha waliva ilizwi likaThixo ophilayo lithetha phakathi komlilo njengathi waza waqhubeka ephila?
27  Sondela wena uze ukuve konke oko aya kukutsho uYehova uThixo wethu; uze wena ukuthethe kuthi konke oko aya kukuthetha uYehova uThixo wethu kuwe, yaye ngokuqinisekileyo siya kukuphulaphula size sikwenze.’
28  “Waweva ke uYehova amazwi enu ekuthetheni kwenu kum, waza wathi uYehova kum, ‘Ndiwavile amazwi esi sizwana, esiwathethileyo kuwe. Senze kakuhle kuko konke esikuthethileyo.
29  Akwaba nje besingahlakulela le ntliziyo yokundoyika nokuyigcina imiyalelo yam yonke ngamaxesha onke, ukuze kulunge kuso noonyana baso kuse kwixesha elingenammiselo!
30  Yiya uthi kuso: “Buyelani ekhaya ezintenteni zenu.”
31  Ke wena yima apha kunye nam, ndiyithethe kuwe yonke imiyalelo nemimiselo nezigwebo ofanele usifundise zona nesimele sizenze ezweni endisinika lona ukuba silidle ilifa.’
32  Nize nikunyamekele ukwenza kanye njengoko eniyalele uYehova uThixo wenu. Ningajikeli ekunene okanye ekhohlo.
33  Nifanele nihambe ngendlela yonke aniyalele ngayo uYehova uThixo wenu, ukuze niphile, kulunge kuni, niyandise ngenene imihla yenu ezweni elo niya kulidla ilifa.
15  “Rhoqo ekupheleni kweminyaka esixhenxe ufanele wenze ukhululo.
2  Nantsi ke indlela yokhululo: wonke ubani obolekisileyo makalikhulule etyaleni idlelane lakhe. Akafanele alinyanzele idlelane lakhe okanye umzalwana wakhe ukuba ahlawule, ngokuba kumele kubizwe ukukhululelwa kuYehova.
3  Ungamnyanzela owasemzini ukuba ahlawule; kodwa nantoni na eyeyakho ekumzalwana wakho soyikhulula isandla sakho.
4  Noko ke, ze kungabikho hlwempu phakathi kwakho, kuba ngokuqinisekileyo uYehova uya kukusikelela ezweni elo akunika lona uYehova uThixo wakho ukuba ulihluthe njengelifa,
5  ukuba nje kuphela uthe waliphulaphula ngenyameko ilizwi likaYehova uThixo wakho, wawenza wonke lo myalelo ndikuyalela wona namhlanje.
6  Ngokuba eneneni uYehova uThixo wakho uya kukusikelela kanye njengoko ekuthembisile, yaye ngokuqinisekileyo uya kuboleka iintlanga ezininzi ngesibambiso, ukanti wena akuyi kuboleka; kwaye uya kulawula iintlanga ezininzi, ukanti zona aziyi kukulawula.
7  “Ukuba omnye wabazalwana bakho uthe wahlwempuzeka kwesinye sezixeko zakho, ezweni lakho akunika lona uYehova uThixo wakho, uze ungayenzi lukhuni intliziyo yakho okanye ube ligqolo ngakumzalwana wakho ohlwempuzekileyo.
8  Uze usivule kakhulu isandla sakho kuye uze umboleke ngesibambiso oko akufunayo, ngangokuswela kwakhe.
9  Uze ke ulumkele ukuba kungabikho butshijolo entliziyweni yakho, uthi, ‘Usondele unyaka wesixhenxe, unyaka wokukhulula,’ lize lingabi nasisa iliso lakho ngakumzalwana wakho ohlwempuzekileyo, ungamniki nto, aze akhale ngawe kuYehova, ube nesono.
10  Ufanele umnike, yaye ingavimbi intliziyo yakho ekumnikeni kwakho, ngokuba ngenxa yoko wokusikelela uYehova uThixo wakho kuko konke okwenzayo.
11  Kuba alisayi kuze lingabikho ihlwempu phakathi kwelizwe elo. Kungako nje ndikuyalela, ndisithi, ‘Uze usivule kakhulu isandla sakho kumzalwana wakho oxhwalekileyo nohlwempuzekileyo ezweni lakho.’
12  “Xa kuthe kwathengiswa kuwe umzalwana wakho, ongumHebhere okanye umHebherekazi, wakukhonza iminyaka emithandathu, uze umndulule ngonyaka wesixhenxe engokhululekileyo.
13  Xa uthe wamndulula engokhululekileyo, uze ungamndululi elambatha.
14  Ufanele umxhobise ngokuthile okuvela emhlambini wakho weegusha nasesandeni sakho nasesixovulelweni sakho seoli nesewayini. Uze umnike oko akusikelele ngako uYehova uThixo wakho.
15  Uze ukhumbule ukuba wawulikhoboka ezweni laseYiputa waza wakukhulula uYehova uThixo wakho. Kungako nje ndikunika lo myalelo namhlanje.
16  “Kambe ke ukuba uthe kuwe, ‘Andisayi kumka kuwe!’ ngokuba ekuthanda wena nendlu yakho, ekubeni anelisekile kukuba nawe,
17  uze uthabathe inyatyhoba uhlabe ngayo endlebeni yakhe naselucangweni, abe likhoboka lakho kuse kwixesha elingenammiselo. Nakwikhobokazana lakho uze wenjenjalo.
18  Makungabi nzima emehlweni akho ukumkhulula engokhululekileyo; kuba ukukhonze iminyaka emithandathu ngokuliphinda kabini ixabiso lomqeshwa, kwaye uya kukusikelela uYehova uThixo wakho kwinto yonke oyenzayo.
19  “Onke amazibulo angamaduna athe azalwa ngumhlambi wakho weenkomo nangumhlambi wakho weegusha ufanele uwangcwalisele uYehova uThixo wakho. Uze ungalisebenzisi izibulo lenkunzi yakho yenkomo, yaye ungalichebi izibulo lomhlambi wakho weegusha.
20  Uze, wena nendlu yakho, ulidlele phambi koYehova uThixo wakho unyaka nonyaka kuloo ndawo aya kuyinyula uYehova.
21  Ukuba kwenzekile laba nesiphene, laqhwalela, laba yimfama, okanye laba naso nasiphi na isiphene esibi, uze ungabingeleli ngalo kuYehova uThixo wakho.
22  Lifanele lidlelwe emasangweni akho, ngongahlambulukanga nohlambulukileyo, njengokuba kunjalo ngebhadi nexhama.
23  Ligazi lalo kuphela ongamele ulidle. Uze uliphalazele emhlabeni njengamanzi.
20  “Xa uthe waphuma waya kulwa idabi neentshaba zakho waza wabona amahashe neenqwelo zokulwa, isizwana esikhulu kunawe, uze ungasoyiki; ngokuba uYehova uThixo wakho unawe, owakukhuphayo ezweni laseYiputa.
2  Kothi ke xa nithe nasondela edabini, eze umbingeleli athethe ebantwini.
3  Wothi kubo, ‘Yiva, Sirayeli, nisondele namhlanje ekulweni idabi neentshaba zenu. Mazingaphakuzeli iintliziyo zenu. Musani ukoyika niphakuzele okanye nityhwatyhwe ngenxa yazo,
4  kuba uYehova uThixo wenu uhamba nani ukuba anilwele kwiintshaba zenu, anisindise.’
5  “Nawo amagosa othetha ebantwini, athi, ‘Nguwuphi na umntu owakhe indlu entsha waza akayisungula? Makahambe abuyele endlwini yakhe, kuba hleze afele edabini ize isungulwe ngomnye umntu.
6  Nguwuphi na umntu otyale isidiliya waza akaqalisa ukusisebenzisa? Makahambe abuyele endlwini yakhe, kuba hleze afele edabini size sisetyenziswe ngomnye umntu.
7  Nguwuphi na umntu ogane umfazi waza akamthabatha? Makahambe abuyele endlwini yakhe, kuba hleze afele edabini aze athatyathwe mntu wumbi.’
8  Aya kuthetha ngokubhekele phaya amagosa ebantwini athi, ‘Nguwuphi na umntu owoyikayo nonedyudyu? Makahambe abuyele endlwini yakhe, ukuze angazinyibilikisi iintliziyo zabazalwana bakhe njengentliziyo yakhe.’
9  Kothi akugqiba amagosa ukuthetha ebantwini, amisele iintloko zemikhosi zokukhokela abantu.
10  “Xa uthe wasondela esixekweni usiya kulwa naso, womemeza uxolo kuso.
11  Kothi ukuba sithe sakuphendula ngoxolo, sakuvulela, babe ngabakho bonke abantu abafunyanwa kuso, ubasebenzise ngokubaqhuba ngebhaxa, bakukhonze.
12  Kodwa ukuba sithe asenza luxolo nawe, sasuka salwa imfazwe nawe kuze kufuneke ukuba usingqinge,
13  ngokuqinisekileyo uYehova uThixo wakho uya kusinikela esandleni sakho, yaye uze uxabele yonke into eyindoda kuso ngohlangothi lwekrele.
14  Kuphela ngamabhinqa nabantwana abancinane nezilwanyana zasekhaya nento yonke ekweso sixeko, amaxhoba aso onke, oya kuziphangela wona; yaye uze uwadle amaxhoba eentshaba zakho, akunikileyo uYehova uThixo wakho.
15  “Uya kwenjenjalo kuzo zonke izixeko ezikude kakhulu kuwe ezingezizo izixeko zezi ntlanga.
16  Kuphela kusezixekweni zezi zizwana akunikayo uYehova uThixo wakho njengelifa apho ungamele usindise nayiphi na into ephefumlayo,
17  ngokuba ufanele uwatshabalalise kuthi tu, amaHiti nama-Amori, amaKanan namaPerizi, amaHivi namaYebhusi, kanye njengoko ekuyalele uYehova uThixo wakho;
18  ukuze banganifundisi ukwenza zonke izinto zabo ezicekisekayo, abazenze koothixo babo, nize none kuYehova uThixo wenu.
19  “Xa uthe wasingqinga isixeko kangangeentsuku ezininzi, usilwa naso ukuze usithimbe, uze ungayonakalisi imithi yaso ngokuyixabela ngezembe; ngokuba ufanele udle kuyo, ngoko uze ungayigawuli, kuba umthi wasendle ungumntu na ukuba ungqingwe nguwe?
20  Kuphela ngumthi owaziyo ukuba asimthi udliwayo, oya kuwonakalisa, uwugawule, wakhe izinto zokungqinga isixeko olwa imfazwe naso, side siwe.
1  Ngawo la ke amazwi awawathethayo uMoses kuSirayeli wonke kummandla waseYordan entlango, kumathafa aziinkqantosi ngaphambi kweSufu, phakathi kweParan neTofele neLabhan neHatseroti neDizahabhi,
2  kwaye kuziintsuku ezilishumi elinanye ukusuka eHorebhe ngendlela yeNtaba iSehire ukuya eKadeshe-bharneya.
3  Kwathi ngonyaka wamashumi amane, ngenyanga yeshumi elinanye, ngolokuqala enyangeni leyo, wathetha uMoses koonyana bakaSirayeli ngako konke uYehova awayemyalele kona ngabo,
4  emva kokumoyisa kwakhe uSihon ukumkani wama-Amori, owayehlala eHeshbhon, no-Ogi ukumkani waseBhashan, owayehlala eAshtaroti, e-Edreyi.
5  Bekummandla waseYordan ezweni lakwaMowabhi, waqala uMoses ukubacacisela lo mthetho, esithi:
6  “UYehova uThixo wethu wathetha kuthi eHorebhe, wathi, ‘Sekulithuba elide ngokwaneleyo nihleli kulo mmandla weentaba.
7  Jikani ninduluke niye kummandla weentaba wama-Amori nakuyo yonke emelene nawo eArabha, kummandla weentaba nakwiShefela naseNegebhi nakunxweme lolwandle, ezweni lakwaKanan, naseLebhanon, nide nise kumlambo omkhulu, uMlambo umEfrate.
8  Yabonani, ndilibeka phambi kwenu eli lizwe. Ngenani nilidle ilifa elo lizwe wafunga ngalo uYehova kooyihlo, uAbraham, uIsake noYakobi, ukuba wolinika bona nembewu yabo emva kwabo.’
9  “Ndathi kuni ngelo xesha, ‘Andinakunithwala ndedwa.
10  UYehova uThixo wenu unandisile, nanku namhlanje ningangeenkwenkwezi zamazulu ukuba baninzi kwenu.
11  Ngamana uYehova uThixo wooyihlo anganandisa nibe baninzi ngokuphindwe kaliwaka, yaye ngamana anganisikelela kanye njengoko enithembisile.
12  Ndingathini na ukuluthwala ndedwa uxanduva lwenu nomthwalo wenu nokuxabana kwenu?
13  Zikhetheleni amadoda azizilumko naziingqondi nanamava kwizizwe zenu, ukuze ndiwamise abe ziintloko zenu.’
14  Nandiphendula nathi, ‘Into oyithethileyo ukuba siyenze ilungile.’
15  Ndabathabatha ke abaziintloko zezizwe zenu, amadoda azizilumko nanamava, ndawamisa aba ziintloko phezu kwenu, iintloko zamawaka neentloko zamakhulu neentloko zamashumi amahlanu neentloko zamashumi namagosa ngokwezizwe zenu.
16  “Ndabayalela abagwebi benu ngelo xesha, ndathi, ‘Xa nilamla phakathi kwabazalwana benu, nize nigwebe ngobulungisa phakathi komntu nomzalwana wakhe nomphambukeli okuye.
17  Nize ningakhethi buso ekugwebeni kwenu. Nifanele nimve omncinane njengomkhulu. Nize ningothuswa mntu, ngokuba umgwebo ngokaThixo; ityala elininzimeleyo nize nilizise kum, ndilive.’
18  Ndaniyalela ngelo xesha ngezinto zonke enifanele nizenze.
19  “Sanduluka eHorebhe sayicanda yonke la ntlango inkulu neyoyikekayo, nayibonayo, endleleni yommandla weentaba wama-Amori, kanye njengoko uYehova uThixo wethu wasiyalelayo; sada ekugqibeleni safika eKadeshe-bharneya.
20  Ndathi ke kuni, ‘Nifikile kummandla weentaba wama-Amori, asinikayo uYehova uThixo wethu.
21  Yabona, uYehova uThixo wakho ulinikele kuwe ilizwe elo. Nyuka, ulidle ilifa, kanye njengoko wathethayo uYehova uThixo wooyihlo kuwe. Musa ukoyika okanye unkwantye.’
22  “Noko ke, nasondela kum nina aba nonke nathi, ‘Sivumele sithumele amadoda asandulele asihlolele ilizwe elo, asizisele ilizwi ngendlela esiya kunyuka ngayo nezixeko esiya kufika kuzo.’
23  Kwalunga ke oko emehlweni am, ndathabatha kuni amadoda alishumi elinesibini, yanye kwisizwe ngasinye.
24  Ajika ke enyuka aya kummandla weentaba aza afika entlanjeni yase-Eshkoli, ayihlola.
25  Athabatha ezinye zeziqhamo zelo zwe ngesandla sawo, asiphathela, asizisela nelizwi esithi, ‘Lihle ilizwe esilinikwa nguYehova uThixo wethu.’
26  Kodwa anikunqwenelanga ukunyuka, nawuvukela umyalelo kaYehova uThixo wenu.
27  Nambombozela ezintenteni zenu nisithi, ‘Kungenxa yokuba esithiyile uYehova le nto wasikhuphayo ezweni laseYiputa ukuze asinikele esandleni sama-Amori, ukuba asibhubhise.
28  Siya kunyukela phi na? Abazalwana bethu bazinyibilikisile iintliziyo zethu, besithi: “Sisizwana esinabantu abakhulu nabade kunathi, izixeko zikhulu, zinqatyisiwe kwada kwesa emazulwini kwaye noonyana baka-Anakim sibabone khona.”’
29  “Ndathi ke kuni, ‘Nize ningothuki yaye ningaboyiki.
30  NguYehova uThixo wenu ohamba phambi kwenu. Yena wonilwela njengako konke awanenzelayo eYiputa emehlweni enu,
31  nasentlango, apho wakubonayo ukukuthwala kukaYehova uThixo wakho kanye njengomntu ethwele unyana wakhe, kuyo yonke indlela enayihambayo de naza kufika kule ndawo.’
32  Kodwa ke phezu kwalo nje elo lizwi anikholwanga kuYehova uThixo wenu,
33  owayehamba phambi kwenu endleleni ukuba anihlolele indawo yokumisa iinkampu zenu, ngomlilo ebusuku ukuze anibonise indlela enohamba ngayo nangelifu ngexesha lasemini.
34  “Ngalo lonke elo xesha uYehova waweva amazwi enu. Ngoko wacaphuka waza wafunga, esithi,
35  ‘Akukho namnye kwaba bantu besi sizukulwana sibi uya kulibona ilizwe elihle endafungayo ukulinika ooyihlo,
36  ngaphandle kukaKalebhi unyana kaYefune. Uya kulibona yena, ndiya kulinika yena noonyana bakhe ilizwe awanyathela phezu kwalo, ngenxa yokuba emlandele ngokupheleleyo uYehova.
37  (UYehova waba nomsindo kwanakum lo ngenxa yenu, wathi, ‘Nawe akuyi kungena khona.
38  UYoshuwa unyana kaNun, omi phambi kwakho, nguye oya kungena khona.’ Yena uye wamomeleza, kuba nguye oya kumdlisa ilifa elo uSirayeli.)
39  Ke abantwana benu enathi ngabo: “Baya kuphangwa!” noonyana benu abangakwaziyo namhlanje okulungileyo nokubi, bona baya kungena khona, ndiya kulinika bona, balidle ilifa.
40  Ke nina, jikani ninduluke niye entlango ngendlela yoLwandle Olubomvu.’
41  “Naphendula nathi kum, ‘Sonile kuYehova. Siya kunyuka thina silwe njengako konke asiyalele kona uYehova uThixo wethu!’ Nabhinqa ke, ngamnye izixhobo zakhe zemfazwe, nakugqala njengento elula ukunyuka intaba.
42  Kodwa wathi uYehova kum, ‘Yithi kubo: “Nize ningenyuki niye kulwa, ngokuba andikho phakathi kwenu; ukuze ningoyiswa phakathi kweentshaba zenu.”’
43  Ngoko ndathetha kuni, anaphulaphula, kunoko nawuvukela umyalelo kaYehova, navutha ngumsindo, nazama ukunyuka intaba.
44  Aphuma ke ama-Amori ahlala kuloo ntaba anihlangabeza aza anisukela, axelisa iinyosi, anichithachitha kwaSehire ukuya kufikelela eHorma.
45  Emva koko nabuya naza nalila phambi koYehova, kodwa akaliphulaphula uYehova ilizwi lenu, akanibekela ndlebe.
46  Ngoko ke nahlala eKadeshe iintsuku ezininzi, njengezo ntsuku nazihlalayo apho.
2  “Ngoko sajika sanduluka saya entlango ngendlela yoLwandle Olubomvu, kanye njengoko uYehova wayethethile kum; sayijikeleza iNtaba iSehire iintsuku ezininzi.
2  Ekugqibeleni wathi uYehova kum,
3  ‘Sekulithuba elide ngokwaneleyo niyijikeleza le ntaba. Jikani niye ngasentla.
4  Yaye bayalele abantu, uthi: “Niza kudlula emdeni wabazalwana benu oonyana bakaEsawu, abahlala eSehire; baya kunoyika, yaye nimele nilumke kakhulu.
5  Nize ningabambani nabo, kuba ezweni labo andiyi kuninika nendawo engangobubanzi bentende yonyawo; ngokuba iNtaba iSehire ndiyinike uEsawu ukuba ayime.
6  Ukutya nokuthenga kubo ngemali, nidle; namanzi nowathenga kubo ngemali, nisele.
7  Kuba uYehova uThixo wakho ukusikelele kuzo zonke izenzo zesandla sakho. Uyakwazi ukuhamba kwakho utyhutyha le ntlango inkulu. Kule minyaka engamashumi amane uYehova uThixo wakho ebenawe. Akuswelanga nto.”’
8  Sadlula ke kubazalwana bethu, oonyana bakaEsawu, abahlala eSehire, ngendlela yaseArabha, ukusuka e-Elati nase-Etsiyon-gebhere. “Sajika ke sadlula ngendlela yasentlango yakwaMowabhi.
9  Waza ke wathi uYehova kum, ‘Uze ungamkhathazi uMowabhi okanye ulwe imfazwe naye, kuba andiyi kukunika naliphi na lelizwe lakhe ukuba ume kulo, ngokuba iAri ndiyinike oonyana bakaLote ukuba imiwe ngabo.
10  (Kwakuhlala amaEma kuyo ngamaxesha angaphambili, esisizwana esikhulu nesinabantu abaninzi abade njengama-Anakim.
11  Ke wona amaRefa, nawo ayegqalwa njengama-Anakim, yaye amaMowabhi ayedla ngokuwabiza ngokuthi ngamaEma.
12  Kumaxesha angaphambili kwakuhlala amaHori eSehire, basuka oonyana bakaEsawu balihlutha ilizwe lawo, bawabhubhisa awabikho phambi kwabo baza bahlala endaweni yabo, kanye njengoko emele enjenjalo noSirayeli ezweni aya kulima, aya kumnika lona ngokuqinisekileyo uYehova.)
13  Sukani ke ngesi sihlandlo niwele intlambo yeZerede.’ Sayiwela ke intlambo yeZerede.
14  Iintsuku esazihambayo ukusuka eKadeshe-bharneya sada sawela intlambo yeZerede zaba yiminyaka engamashumi amathathu anesibhozo, sada saphela sonke eso sizukulwana samadoda emfazwe phakathi kwenkampu, kanye njengoko wawafungelayo uYehova.
15  Yaye isandla sikaYehova saba phezu kwawo ukuba awadubadube phakathi kwenkampu, ade aphele.
16  “Kwathi kamsinya nje akuba onke amadoda emfazwe efe aphela phakathi kwabantu,
17  wathetha ngokubhekele phaya uYehova kum, esithi,
18  ‘Namhlanje uya kudlula kummandla wakwaMowabhi, oko kukuthi, iAri,
19  yaye umele usondele phambi koonyana baka-Amoni. Uze ungabakhathazi okanye ubambane nabo, kuba andiyi kukunika naliphi na ilizwe loonyana baka-Amoni ukuba ume kulo, ngokuba ndilinike oonyana bakaLote ukuba limiwe ngabo.
20  Nalo laligqalwa njengelizwe lamaRefa. (Kwakuhlala amaRefa kulo ngamaxesha angaphambili, yaye ama-Amoni ayedla ngokuwabiza ngokuthi ngamaZamzumim.
21  Ayesisizwana esikhulu nesinabantu abaninzi abade njengama-Anakim; kwaye uYehova wawabhubhisa phambi kwabo, balihlutha ilizwe lawo baza bahlala endaweni yawo;
22  kanye njengoko wabenzelayo oonyana bakaEsawu, abahlala eSehire, xa wawabhubhisayo amaHori phambi kwabo, balihlutha ilizwe lawo baza bahlala endaweni yawo unanamhla.
23  Ke wona ama-Avi, awayehlala emizini ukuya kufikelela eGaza, abhujiswa ngamaKafetori, awayephuma kuKafetori, aza ahlala endaweni yawo.)
24  “‘Sukani, ninduluke niwele intlambo yeArnon. Yabona, ndimnikele esandleni sakho uSihon ukumkani waseHeshbhon, umAmori. Ngoko qala ukulihlutha ilizwe lakhe, uze ulwe imfazwe naye.
25  Ngale mini ndiya kuqala ukuzenza zinkwantye nguwe zize zikoyike izizwana eziphantsi kwamazulu onke, eziya kuyiva ingxelo engawe; yaye ngenene ziya kuphazamiseka, zibe neentlungu ezifana nezenimba ngenxa yakho.’
26  “Xa sasisentlango yeKedemoti ndathumela abathunywa kuSihon ukumkani waseHeshbhon benamazwi oxolo, okuthi,
27  ‘Ndivumele ndidlule ezweni lakho. Ndohamba ngendlela kuphela. Andiyi kujikela ekunene okanye ekhohlo.
28  Ukutya wondithengisela ngemali, ndidle; namanzi wondinika ngemali, ndisele. Kuphela nje ndivumele ndidlule ngeenyawo,
29  njengoko benzayo kum oonyana bakaEsawu abahlala eSehire namaMowabhi ahlala eAri, ndide ndiwele iYordan ndiye ezweni asinikayo uYehova uThixo wethu.’
30  Akavumanga uSihon ukumkani waseHeshbhon ukuba sidlule kuye, ngokuba uYehova uThixo wakho wawenza lukhuni umoya wakhe, wayenza lukhuni nentliziyo yakhe, ukuze amnikele esandleni sakho njengokuba kunjalo namhla.
31  “Wathi uYehova kum, ‘Yabona, ndiqalile ukumnikela kuwe uSihon nelizwe lakhe. Qalisa ke ukulihlutha ilizwe lakhe.’
32  Wathi akuphuma uSihon, yena nabantu bakhe bonke, ukuza kusihlangabeza edabini eYahatsa,
33  uYehova uThixo wethu wamnikela kuthi, samoyisa yena noonyana bakhe nabantu bakhe bonke.
34  Sazithimba zonke izixeko zakhe ngelo xesha saza satshabalalisa sixeko ngasinye, namadoda nabafazi nabantwana abancinane. Asishiyanga namnye osindileyo.
35  Zizilwanyana zasekhaya kuphela esaziphangayo, namaxhoba ezixeko esazithimbayo.
36  Ukusuka eArohere, engaselunxwemeni lwentlambo yeArnon, nesixeko esisentlanjeni, ukusa eGiliyadi, akubangakho dolophu isinqabeleyo. Konke wakunikela kuthi uYehova uThixo wethu.
37  Lilizwe loonyana baka-Amon kuphela eningasondelanga kulo, unxweme luphela lwentlambo yeYabhoki, nezixeko ezikummandla weentaba, nayo nantoni na awanikela umyalelo ngayo uYehova uThixo wethu.
3  “Ngoko sajika sanyuka ngendlela yaseBhashan. Waphuma uOgi ukumkani waseBhashan, yena nabantu bakhe bonke, ukuba asihlangabeze edabini e-Edreyi.
2  Wathi uYehova kum, ‘Musa ukumoyika, kuba ngokuqinisekileyo ndomnikela esandleni sakho, yena nabantu bakhe bonke nelizwe lakhe; yaye uze wenze kuye kanye njengoko wenzayo kuSihon ukumkani wama-Amori, owayehlala eHeshbhon.’
3  Ngoko uYehova uThixo wethu wamnikela esandleni sethu uOgi lowo ukumkani waseBhashan nabantu bakhe bonke, samxabela kwada akwabakho namnye usindayo.
4  Sazithimba zonke izixeko zakhe ngelo xesha. Akubangakho dolophu singayithabathanga kubo, izixeko ezingamashumi amathandathu, wonke ummandla waseArgobhi, ubukumkani bukaOgi eBhashan.
5  Zonke ezi zixeko zazinqatyiswe ngodonga oluphakamileyo, neengcango nemivalo, ngaphandle kweedolophu zasemaphandleni ezininzi kakhulu.
6  Noko ke, sazitshabalalisa, kanye njengoko senzayo kuSihon ukumkani waseHeshbhon, ekutshabalaliseni kwethu izixeko zonke, amadoda, abafazi nabantwana abancinane.
7  Saziphanga zonke izilwanyana zasekhaya namaxhoba ezo zixeko.
8  “Salithabatha ke ngelo xesha ilizwe esandleni sookumkani bobabini bama-Amori ababekummandla waseYordan, ukususela kwintlambo yeArnon ukusa kwiNtaba iHermon;
9  (amaSidon ayeyibiza iHermon ngokuthi yiSiriyon, wona ama-Amori ayeyibiza ngokuthi yiSenire,)
10  zonke izixeko zomhlaba othe thabalala nayo yonke iGiliyadi neBhashan yonke ukusa eSaleka nase-Edreyi, izixeko zobukumkani bukaOgi eBhashan.
11  Ngokuba nguOgi ukumkani waseBhashan kuphela owasalayo kumaRefa awayesele. Khangela! Ithala lakhe, yayilithala lentsimbi. Asililo na eliya liseRabha loonyana baka-Amoni? Liziikubhite ezisithoba ubude balo, neekubhite ezine ububanzi balo, ngokwekubhite yomntu.
12  Elo lizwe salihlutha ngelo xesha; ukusuka eArohere, engakwintlambo yeArnon, nesiqingatha sommandla weentaba waseGiliyadi, nezixeko zawo ndazinika amaRubhen namaGadi.
13  Yonke inxalenye yaseGiliyadi neBhashan yonke yobukumkani bukaOgi ndizinikele kwisiqingatha sesizwe sikaManase. Wonke ummandla weArgobhi neBhashan yonke, azibizwa ngokuthi lilizwe lamaRefa na?
14  “UYayire unyana kaManase wathabatha wonke ummandla weArgobhi ukusa emdeni wamaGeshure namaMahakati, waza wazibiza ezo dolophana zaseBhashan ngelakhe igama, ngokuthi yiHavoti-yayire, unanamhla.
15  UMakire ndamnika iGiliyadi.
16  AmaRubhen namaGadi ndawanika ukususela eGiliyadi ukusa emdeni osembindini wentlambo yaseArnon, nokusa eYabhoki, intlambo engumda woonyana baka-Amon;
17  neArabha neYordan nomda wayo, ukususela eKinereti ukusa kulwandle lwaseArabha, uLwandle lweTyuwa, phantsi kwamathambeka ePisga ngasempumalanga.
18  “Ngoko ndaniyalela ngelo xesha, ndisithi, ‘UYehova uThixo wenu uninike eli lizwe ukuba nilidle ilifa. Niya kuwela, nixhobile, phambi kwabazalwana benu, oonyana bakaSirayeli, nonke nina madoda anobukroti.
19  Kuphela ngabafazi benu nabantwana benu nemfuyo yenu (ndiyazi ukuba ninemfuyo eninzi) abaya kusala ezixekweni zenu endininike zona,
20  ade uYehova abanike ukuphumla abazalwana benu, kunye nani, balidle ilifa nabo ilizwe elo abanika lona uYehova uThixo wenu phesheya kweYordan; nize ke emva koko nibuye, ngamnye aye elifeni lakhe endininike lona.’
21  “Ndamyalela uYoshuwa ngelo xesha, ndisithi, ‘Amehlo akho akubonile konke oko akwenzileyo uYehova uThixo wakho kwaba kumkani bobabini. Uya kwenjenjalo ke uYehova kwizikumkani zonke owelela kuzo.
22  Nize ningaboyiki, ngokuba uYehova uThixo wenu Nguye onilwelayo.’
23  “Ndacela ubabalo kuYehova ngelo xesha, ndisithi,
24  ‘Owu Nkosi enguMongami Yehova, uqalile ukumbonisa umkhonzi wakho ubukhulu bakho nengalo yakho eyomeleleyo, ngokuba nguwuphi na uthixo emazulwini nasemhlabeni ongenza ngokwezenzo zakho nangokwemisebenzi yakho yamandla?
25  Nceda undivumele ndiwele, ndilibone ilizwe elo lihle, liphesheya kweYordan, loo mmandla mhle weentaba neLebhanon.’
26  Wavutha umsindo kaYehova kum ngenxa yenu waza akandiphulaphula; kodwa wathi uYehova kum, ‘Kwanele ngawe! Ungabi saphinda uthethe ngokubhekele phaya kum ngalo mbandela.
27  Nyuka uye encotsheni yePisga uze uphakamisele amehlo akho entshona nasemntla nasemzantsi nasempuma, ubone ngamehlo akho, ngokuba akuyi kuyiwela le Yordan.
28  Misela uYoshuwa uze umkhuthaze yaye umomeleze, kuba nguye oya kuwela phambi kwesi sizwana kwaye nguye oya kusidlisa ilifa lelo lizwe uya kulibona.’
29  Ngalo lonke eli xesha sasihleli entlanjeni ephambi kweBhete-peyore.
33  Yiyo le intsikelelo awabasikelela ngayo uMoses, umntu kaTHIXO oyinyaniso, oonyana bakaSirayeli phambi kokufa kwakhe.
2  Wathi: “UYehova—wavela eSinayi,Wakhazimla kwaSehire phezu kwabo.Waqaqamba ekummandla weentaba wakwaParan,Waye enamashumi amawaka angcwele,Ekunene kwakhe ingamadoda akhe okulwa.
3  Ke bona abantu bakhe wayebanonophela;Bonke abangcwele babo basesandleni sakho.Bahlala ezinyaweni zakho;Baqala ukwamkela amanye amazwi akho.
4  (UMoses wabeka umthetho phezu kwethu njengomyalelo,Ilifa ke elo lebandla lakwaYakobi.)
5  Yena waba ngukumkani kaYeshurun,Zakuba zihlanganisene iintloko zabantu,Inani lezizwe zakwaSirayeli liphela.
6  URubhen makaphile angafi,Bangabi mbalwa abantu bakhe.”
7  Nantsi yona ekaYuda intsikelelo, njengoko waqhubeka esithi: “Live, Yehova, izwi likaYuda,Umngenise kubantu bakowabo.Ukulwele yena ngezandla zakhe oko kukokwakhe;Kwanga ungamnceda ezintshabeni zakhe.”
8  NgoLevi wathi: “IiTumim zakho neeUrim zakho zezomntu onyanisekileyo kuwe,Owamvavanyayo eMasa.Wasukuzana naye emanzini aseMeribha,
9  Umntu owathi kuyise nakunina, ‘Andimbonanga.’Kwanabantakwabo akabaqondanga,Akabazanga noonyana bakhe.Ngokuba babegcine amazwi akho,Baqhubeka bewugcinile umnqophiso wakho.
10  Mabamyalele uYakobi ngemimiselo yakhoNoSirayeli ngomthetho wakho.Mababeke isiqhumiso emathatheni akhoNomnikelo opheleleyo esibingelelweni sakho.
11  Sikelela, Yehova, amandla akhe,Ukholeke kuwe umsebenzi wezandla zakhe.Bangxwelerhe ngokuqatha emanqeni abo abavukelana naye,Nabo bamthiye kakhulu, ukuze bangabi nakuvuka.”
12  NgoBhenjamin wathi: “Intanda kaYehova mayihlale kuye inqabisekile,Ayikhusele imini yonke,Ihlale phakathi kwamagxa akhe.”
13  NgoYosefu wathi: “Wanga uYehova angalisikelela rhoqo ilizwe lakheNgezinto ezintle zasezulwini, ngombethe,Nangamanzi anzongonzongo angaphantsi,
14  Nangezinto ezintle, eziveliswa lilanga,Nangezinto ezintle, eziyimveliso yanyanga zonke,
15  Nangezona zibalaseleyo kwiintaba zasempuma,Nangezinto ezintle zeenduli ezihlala ngokungenammiselo,
16  Nangezinto ezintle zomhlaba nemveliso yawo epheleleyo,Nangenkoliseko yaLowo wahlala etyholweni elinameva. Ngamana zingafika entlokweni kaYosefuNaselukakayini lwentloko yalowo ukhethiweyo kubazalwana bakhe.
17  Njengenkunzi yenkomo yamazibulo bunjalo ubungangamsha bakhe,Ziimpondo zenqu iimpondo zakhe.Ngazo uya kutyhala izizwana zonkeZiye esiphelweni somhlaba,Ngamashumi amawaka akwaEfrayim ke lawo,Ngamawaka akwaManase ke lawo.”
18  NgoZebhulon wathi: “Yiba nemihlali, Zebhulon, ekuphumeni kwakho,Nawe, Isakare, ezintenteni zakho.
19  Baya kuzibizela entabeni izizwana.Babingelele khona imibingelelo yobulungisa.Ngokuba besanya intabalala yobutyebi beelwandleNengqwebo efihlakeleyo entlabathini.”
20  NgoGadi wathi: “Makabongwe owandisa imida kaGadi.Ubuthuma njengengonyama,Adlavule ingalo, ewe, nokakayi lwentloko.
21  Uya kuzikhethela inxalenye yokuqala,Ngokuba ubekelwe khona apho isabelo sommisi-mthetho.Iintloko zabantu ziya kuhlanganisana ndawonye.Ngokuqinisekileyo uya kwenza ubulungisa bukaYehovaNemimiselo yakhe ndawonye noSirayeli.”
22  NgoDan wathi:“UDan lithole lengonyama.Uya kuxhuma ephuma eBhashan.”
23  NgoNafetali wathi: “UNafetali ukholeke ngokwaneleyoKwaye uzele yintsikelelo kaYehova.Lidle ilifa elasentshona nelasemzantsi.”
24  NgoAshere wathi: “Usikelelwe ngoonyana uAshere.Makakholeke kubazalwana bakhe,Aluthi nkxu unyawo lwakhe eolini.
25  Izitshixo zamasango akho mazibe yintsimbi nobhedu,Kube ngangeemini zakho ukuphumla kwakho.
26  Akukho unjengoTHIXO oyinyaniso kaYeshurun,Okhwela izulu ukuze akuncedeAkhwele nasemafini esibhakabhaka enobuhandiba bakhe.
27  Uyindawo yokuzimela uThixo wamandulo,Ngaphantsi ziingalo zexesha elingenammiselo.Uya kulugxotha utshaba phambi kwakho,Aze athi, ‘Babhubhise!’
28  USirayeli uya kuhlala enqabisekile,Umthombo kaYakobi ngokwawo,Ezweni lokudla okuziinkozo newayini entsha.Ewe, amazulu akhe aya kuthontsiza umbethe.
29  Unoyolo, Sirayeli! Ngubani na onjengawe,Sizwana esisindiswe nguYehova,Olikhakha loncedo lwakho,Nekrele lobuhandiba bakho?Ziya kukhokhoba phambi kwakho iintshaba zakho,Unyathele ke wena kwiindawo zazo eziphakamileyo.”
12  “Yiyo le imimiselo nezigwebo enifanele nizigcine ngenyameko ezweni elo akunika lona uYehova uThixo wookhokho bakho aya kukuvumela ngokuqinisekileyo ukuba ulidle ilifa, yonke imihla yokuphila kwenu emhlabeni.
2  Nifanele nizitshabalalise ngokupheleleyo zonke iindawo apho iintlanga enihlutha amazwe azo zazibakhonzela khona oothixo bazo, ezintabeni eziphakamileyo nasezindulini naphantsi kwemithi yonke enabileyo.
3  Nize nizidilize izibingelelo zazo, nizaphule iintsika zazo ezingcwele, nizitshise ngomlilo izibonda zazo ezingcwele, niyigawule imifanekiso eqingqiweyo yoothixo bazo, nilitshabalalise igama lazo kuloo ndawo.
4  “Nize ke ningenzi ngaloo ndlela kuYehova uThixo wenu,
5  kodwa endaweni leyo aya kuyinyula uYehova uThixo wenu ezizweni zenu zonke ukuba alimise khona igama lakhe, ukuba lihlale khona, kulapho niya kumfuna khona, niye khona.
6  Noyisa khona iminikelo yenu etshiswayo nemibingelelo yenu nezishumi zenu nomnikelo wesandla senu neminikelo yesibhambathiso senu neminikelo yenu yokuzithandela namazibulo omhlambi wenu weenkomo nawomhlambi wenu weegusha.
7  Yaye nimele nidle khona phambi koYehova uThixo wenu, nibe nemihlali ngako konke enikwenzileyo, nina nezindlu zenu, ngokuba ekusikelele uYehova uThixo wakho.
8  “Nize ningenzi njengokuba sisenza apha namhla, ngamnye esenza oko kulungileyo emehlweni akhe,
9  kuba okwangoku anikangeni endaweni yokuphumla naselifeni elo akunika lona uYehova uThixo wakho.
10  Nimele niyiwele iYordan nize nihlale ezweni elo aninika lona uYehova uThixo wenu njengelifa, yaye ngokuqinisekileyo uya kuniphumza ezintshabeni zenu zonke ezinijikelezileyo, nize eneneni nihlale ninqabisekile.
11  Kothi ke indawo athe wayinyula uYehova uThixo wenu ukuba alihlalise khona igama lakhe, kube lapho niya kuzisa khona izinto zonke endiniyalela ngazo, iminikelo yenu etshiswayo nemibingelelo yenu, izishumi zenu nomnikelo wesandla senu nohlobo lonke lweminikelo yenu yesibhambathiso eniya kubhambathisa ngayo kuYehova.
12  Nize nibe nemihlali phambi koYehova uThixo wenu, nina noonyana benu neentombi zenu namakhoboka enu namakhobokazana enu nomLevi osemasangweni enu, ngokuba akanasabelo nalifa nani.
13  Uze ulumkele ukuba iminikelo yakho etshiswayo ungayinikeli kuyo nayiphi na enye indawo osenokuyibona.
14  Kodwa endaweni aya kuyinyula uYehova kwesinye sezizwe zenu, ufanele uyinikele khona iminikelo yakho etshiswayo, ukwenze khona konke endikuyalela kona.
15  “Nanini na umphefumlo wakho unqwenela inyama, xhela udle ngokwentsikelelo kaYehova uThixo wakho akunikileyo, emasangweni  akho onke. Ongahlambulukanga nohlambulukileyo angayidla, njengebhadi nanjengexhama.
16  Ligazi kuphela eningamele nilidle. Ufanele uliphalazele emhlabeni njengamanzi.
17  Akuyi kuvunyelwa ukuba usidlele emasangweni akho isishumi sokudla kwakho okuziinkozo okanye esewayini yakho entsha okanye eseoli yakho okanye esamazibulo omhlambi wakho weenkomo nawomhlambi wakho weegusha okanye nakuphi na okukokomnikelo wakho wesibhambathiso oya kubhambathisa ngawo okanye iminikelo yakho yokuzithandela okanye umnikelo wesandla sakho.
18  Zona uze uzidlele phambi koYehova uThixo wakho, endaweni leyo aya kuyinyula uYehova uThixo wakho, wena ke nonyana wakho nentombi yakho nekhoboka lakho nekhobokazana lakho nomLevi osemasangweni akho; ube nemihlali phambi koYehova uThixo wakho ngako konke okwenzileyo.
19  Uze ulumkele ukuba ungamshiyi umLevi ngayo yonke imihla yakho emhlabeni wakho.
20  “Xa athe uYehova uThixo wakho wawandisa ummandla wakho, kanye njengoko ekuthembisile, ngokuqinisekileyo uya kuthi, ‘Mandidle inyama,’ ngokuba umphefumlo wakho unqwenela ukuyidla inyama, ungayidla inyama ngokunqwena konke komphefumlo wakho.
21  Xa ithe yakude kuwe indawo leyo aya kuyinyula uYehova uThixo wakho ukuba alimise kuyo igama lakhe, woxhela emhlambini wakho weenkomo nasemhlambini wakho weegusha akunikileyo uYehova, kanye njengoko ndakuyalelayo, udle emasangweni akho ngokunqwena konke komphefumlo wakho.
22  Kanye njengokuba lidliwa ibhadi nexhama, uya kwenjenjalo ukuyidla: ongahlambulukanga nohlambulukileyo bangayidla.
23  Kuphela nje yenza isigqibo esiqinileyo sokungalidli igazi, kuba igazi ngumphefumlo yaye umele ungawudli umphefumlo kunye nenyama.
24  Uze ungalidli. Ufanele uliphalazele emhlabeni njengamanzi.
25  Uze ungalidli, ukuze kulunge kuwe nakoonyana bakho emva kwakho, ngokuba uya kuba wenze okulungileyo emehlweni kaYehova.
26  Kuphela zizinto ezingcwele zakho buqu, neminikelo yakho yesibhambathiso ofanele uzithabathe, uzise endaweni leyo aya kuyinyula uYehova.
27  Uze wenze iminikelo yakho etshiswayo, inyama negazi, esibingelelweni sikaYehova uThixo wakho; yaye igazi lemibingelelo yakho ufanele uliphalazele esibingelelweni sikaYehova uThixo wakho, kodwa yona inyama ungayidla.
28  “Uze ke uzilinde, uwathobele onke la mazwi ndikuyalela wona, ukuze kulunge kuwe nakoonyana bakho emva kwakho kude kuse kwixesha elingenammiselo, ngokuba uya kuba wenze okulungileyo nokufanelekileyo emehlweni kaYehova uThixo wakho.
29  “Xa athe uYehova uThixo wakho wazinqumla phambi kwakho iintlanga ezo osendleleni yokuya kuhlutha ilizwe lazo, uze ulihluthe ke ilizwe lazo, uhlale kulo.
30  Uze uzilumkele ukuba ungabambiseki uzilandele, emva kokubhujiswa kwazo phambi kwakho, yaye ungabuzisi ngoothixo bazo, uthi, ‘Zazibakhonza njani na ezi ntlanga oothixo bazo? Ndiya kwenjenjalo nam.’
31  Uze ungenzi njalo kuYehova uThixo wakho, kuba yonke into ecekisekayo nethiyekileyo kuYehova, ziyenzile koothixo bazo, ngokuba kwanoonyana bazo neentombi zazo zizitshisa rhoqo emlilweni koothixo bazo.
32  Onke amazwi endiniyalela wona nize niwenze ngenyameko. Ningongezi kuwo yaye ninganciphisi kuwo.
