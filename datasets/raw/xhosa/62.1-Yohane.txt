4  Zintanda, musani ukuwakholelwa onke amazwi aphefumlelweyo, kodwa wavavanyeni amazwi aphefumlelweyo ukuze nibone enoba aphuma kuThixo kusini na, kuba kuye kwavela abaprofeti bobuxoki abaninzi ehlabathini.
2  Niya kuwazi ngale nto ke amazwi aphefumlelweyo avela kuThixo: Onke amazwi aphefumlelweyo amvumayo uYesu Kristu njengoye weza esenyameni aphuma kuThixo,
3  kodwa onke amazwi aphefumlelweyo angamvumiyo uYesu akaphumi kuThixo. Kunoko, lawo ngamazwi aphefumlelweyo omchasi-Kristu enevayo ukuba ayeza, yaye ngoku sele ekho ehlabathini.
4  Nina niphuma kuThixo, bantwana abancinane, yaye niye naboyisa abo bantu, ngenxa yokuba lowo umanyene nani mkhulu kunalowo umanyene nehlabathi.
5  Bona baphuma ehlabathini; kungenxa yoko le nto bethetha oko kuphuma kulo ihlabathi yaye ihlabathi liyabaphulaphula.
6  Thina siphuma kuThixo. Lowo umaziyo uThixo uyasiphulaphula; lowo ungaphumi kuThixo akasiphulaphuli. Le yindlela esiwaphawula ngayo amazwi aphefumlelweyo enyaniso namazwi aphefumlelweyo esiphoso.
7  Zintanda, masiqhubeke sithandana, ngenxa yokuba uthando luvela kuThixo, yaye bonke abanothando bazelwe nguThixo, kwaye bayamazi uThixo.
8  Lowo ungenaluthando akamazi uThixo, kuba uThixo uluthando.
9  Kwabonakaliswa ngale ukusithanda kukaThixo, ngokuthi uThixo athumele uNyana wakhe okuphela kwamzeleyo ehlabathini ukuze sizuze ubomi ngaye.
10  Ngoko ayisithi esamthandayo uThixo, koko nguye owasithandayo waza wathumela uNyana wakhe njengombingelelo wokucamagushela izono zethu.
11  Zintanda, ekubeni uThixo eye wasithanda ngolo hlobo, nathi simele sithandane.
12  Akukho bani uye wambona uThixo nangaliphi na ixesha. Ukuba siqhubeka sithandana, uThixo uhleli kuthi yaye uthando lwakhe lwenziwa lugqibelele kuthi.
13  Siyazi ukuba simanyene naye, naye umanyene nathi, kuba usinike umoya wakhe.
14  Ukongezelela, nathi sizibonele yaye siyangqina ukuba uBawo uye wamthumela uNyana wakhe njengoMsindisi wehlabathi.
15  Nabani na ovumayo ukuba uYesu Kristu unguNyana kaThixo, umanyene noThixo, noThixo umanyene naye.
16  Sikwazile thina, sakholwa kukusithanda kukaThixo. UThixo uluthando, yaye lowo uhleli eluthandweni umanyene noThixo, noThixo umanyene naye.
17  Le yindlela uthando oluye lwenziwa lwagqibelela ngayo kuthi, ukuze sibe nenkululeko yokuthetha ngemini yomgwebo, kuba, kanye njengoko enjalo yena, sinjalo nathi kweli hlabathi.
18  Akukho loyiko eluthandweni, kodwa uthando olugqibeleleyo luluphosela phandle uloyiko, kuba uloyiko luyangcungcuthekisa. Eneneni, lowo unoloyiko akagqibelelanga eluthandweni.
19  Thina ke, sinalo uthando, kuba wasithanda kuqala.
20  Ukuba umntu uthi: “Ndiyamthanda uThixo,” kodwa abe emthiyile umzalwana wakhe, ulixoki. Kuba lowo ungamthandiyo umzalwana wakhe, ambonileyo, akanako ukumthanda uThixo, angambonanga.
21  Nguwo lo myalelo asinike wona, wokuba lowo umthandayo uThixo ufanele amthande nomzalwana wakhe.
5  Bonke abakholwayo ukuba uYesu unguKRISTU bazelwe nguThixo, yaye bonke abamthandayo lowo wazalayo bayamthanda nalowo uzelweyo nguye.
2  Ngako oko sazi ngale nto ukuba siyabathanda abantwana bakaThixo, ngokuthi simthande uThixo yaye senze imiyalelo yakhe.
3  Kuba ukumthanda uThixo kuko ukuthi, siyigcine imiyalelo yakhe; kwaye ayinzima imiyalelo yakhe,
4  ngenxa yokuba yonk’ into eye yazalwa nguThixo iyaloyisa ihlabathi. Lulo ke olu uloyiso esiloyise ngalo ihlabathi, ukholo lwethu.
5  Ngubani lowo uloyisayo ihlabathi ngaphandle kwalowo ukholwayo ukuba uYesu unguNyana kaThixo?
6  Lo ngulowo weza ngamanzi negazi, uYesu Kristu; kungengamanzi kuphela, kodwa ngamanzi nangegazi. Yaye umoya uyakungqina oko, kuba umoya uyinyaniso.
7  Ngokuba bathathu abanikela ubungqina,
8  ngumoya namanzi negazi, yaye aba bathathu bayavumelana.
9  Ekubeni sibamkela ubungqina babantu, bona ke ubungqina bukaThixo bukhulu ngakumbi, bungqina obo uThixo abunikelayo ngokuphathelele uNyana wakhe.
10  Umntu okholwayo kuNyana kaThixo unabo ubungqina ngaphakathi kwakhe. Umntu ongakholwayo kuThixo umenze ixoki, ngenxa yokuba akakholwanga kubungqina obunikelweyo, obo aye uThixo njengengqina wabunikela ngokuphathelele uNyana wakhe.
11  Yaye obu bungqina bunikelweyo, bukukuba, uThixo usinike ubomi obungunaphakade, yaye obu bomi bukuNyana wakhe.
12  Lowo unaye uNyana unabo obu bomi; lowo ungenaye uNyana kaThixo akanabo obu bomi.
13  Ndinibhalela ezi zinto ukuze nazi ukuba ninabo ubomi obungunaphakade, nina enikholwayo egameni loNyana kaThixo.
14  Yaye sinentembelo yokuba, kungakhathaliseki ukuba yintoni na esiyicelayo ngokuvumelana nokuthanda kwakhe, uyasiva.
15  Njengoko sisazi ukuba uyasiva kuko konke esikucelayo, siyazi ke ukuba siza kuzifumana izinto esizicelileyo kuye.
16  Ukuba umntu uthe wabona umzalwana wakhe esenza isono esingasingisi kufeni, makambongozele, yaye yena uya kumnika ubomi lowo wenze isono esingasingisi kufeni. Sikho ke nesono esisingisa ekufeni. Anditsho ukuthi makacelele sona.
17  Yonke intswela-bulungisa isisono; ukanti kukho isono esingasingisi kufeni.
18  Siyazi ukuba bonke abantu abazelwe nguThixo abasiqheliseli isono, kuba Lowo uzelweyo nguThixo ungumlindi wabo, ngoko ke ongendawo akanandlela yakubambelela nkqi kubo.
19  Siyazi ukuba thina singabakaThixo, kodwa ihlabathi liphela lisemandleni ongendawo.
20  Ke siyazi ukuba uNyana kaThixo ufikile, wasinika amandla okuqonda ukuze simazi lowo uyinyaniso. Yaye simanyene nalowo uyinyaniso, ngoNyana wakhe uYesu Kristu. Lo nguThixo oyinyaniso nobomi obungunaphakade.
21  Bantwana abancinane, zilindeni kuzo izithixo.
1  Oko kwaye kukho ukususela ekuqaleni, esiye sakuva, sakubona ngamehlo ethu, sakukhangela ngocoselelo saza sakuva nangezandla zethu, okuphathelele ilizwi lobomi,
2  (ewe, ubomi babonakaliswa, yaye sibonile ibe sinikela nobungqina sikwanixelela ngobomi obungunaphakade obabukuYise baza babonakaliswa kuthi,)
3  kona oko siye sakubona saza sakuva sikwanixelela ngako, ukuze nani nabelane nathi kuko. Ngapha koko, koku kwabelana kwethu sikunye noBawo noNyana wakhe uYesu Kristu.
4  Yaye ngoko sizibhala ezi zinto ukuze uvuyo lwethu lupheleliswe.
5  Yaye esi sisigidimi esiye sasiva kuye ibe sinazisa sona, sokuba uThixo ukukukhanya yaye akukho bumnyama konke konke ngokumanyene naye.
6  Ukuba sithi: “Sinobudlelane naye,” ukanti siqhubeka sihamba ebumnyameni, siyaxoka yaye asiyiqheliseli inyaniso.
7  Noko ke, ukuba sihamba ekukhanyeni njengoko yena ngokwakhe esekukhanyeni, soba sinokwabelana omnye nomnye, lithi negazi likaYesu uNyana wakhe lisihlambulule kuso sonke isono.
8  Ukuba sithi: “Asinasono,” siyazikhohlisa yaye inyaniso ayikho kuthi.
9  Ukuba siyazivuma izono zethu, uthembekile yaye ulilungisa ukuba asixolele izono zethu aze asihlambulule kuyo yonke intswela-bulungisa.
10  Ukuba sithi: “Asonanga,” simenza ixoki, yaye ilizwi lakhe alikho kuthi.
2  Bantwana bam abancinane, ndinibhalela ezi zinto ukuze ningenzi sono. Ukanti, ukuba nabani na uthi enze isono, sinaye umncedi kuBawo, uYesu Kristu, lowo ulilungisa.
2  Yena ungumbingelelo wokucamagushela izono zethu, kanti kungekhona ezethu kuphela kodwa kwanezehlabathi liphela.
3  Sazi ngale nto ukuba siyamazi, ngokuthi siqhubeke siyigcina imiyalelo yakhe.
4  Lowo uthi: “Ndiyamazi,” kodwa angayigcini imiyalelo yakhe, ulixoki, yaye inyaniso ayikho kuloo mntu.
5  Kodwa nabani na othi aligcine ilizwi lakhe, eneneni uthando lukaThixo lwenziwe lwagqibelela kuloo mntu. Yiyo ke leyo indlela esiya kwazi ngayo ukuba simanyene naye.
6  Lowo uthi uhleli emanyene naye ubophelelekile ukuba naye ngokwakhe aqhubeke ehamba kanye njengoko yena lowo wahambayo.
7  Zintanda, ndinibhalela, kungekhona umyalelo omtsha, kodwa umyalelo omdala lowo beninawo ukususela ekuqaleni. Lo myalelo mdala lilizwi enalivayo.
8  Kwakhona, ndinibhalela umyalelo omtsha, isibakala esiyinyaniso kwimeko yakhe nakweyenu, ngenxa yokuba ubumnyama buyadlula yaye ukukhanya kokwenyaniso sele kukhanya.
9  Lowo uthi usekukhanyeni, abe kodwa emthiyile umzalwana wakhe, usesebumnyameni nangoku.
10  Lowo umthandayo umzalwana wakhe uhleli ekukhanyeni, yaye akukho sikhubekiso kuye.
11  Kodwa lowo umthiyileyo umzalwana wakhe usebumnyameni yaye uhamba ebumnyameni, akazi nalapho aya khona, kuba ubumnyama buwamfamekisile amehlo akhe.
12  Ndiyanibhalela, bantwana abancinane, kuba nizixolelwe izono zenu ngenxa yegama lakhe.
13  Ndiyanibhalela, boyise, kuba niye nafikelela ekumazini lowo ukhoyo ukususela ekuqaleni. Ndiyanibhalela, bafana, kuba niye namoyisa lowo ungendawo. Ndiyanibhalela nani, bantwana baselula, kuba niye nafikelela ekumazini uBawo.
14  Ndibhalela nina, boyise, ngenxa yokuba niye nafikelela ekumazini lowo ukhoyo ukususela ekuqaleni. Ndibhalela nina, bafana, ngenxa yokuba nomelele yaye ilizwi likaThixo lihleli kuni ibe niye namoyisa lowo ungendawo.
15  Musani ukulithanda ihlabathi nezinto ezisehlabathini. Nabani na olithandayo ihlabathi, uthando lukaBawo alukho kuye;
16  kuba konke okusehlabathini—inkanuko yenyama nenkanuko yamehlo nokuqhayisa ngezinto zobu bomi—akuphumi kuBawo, kodwa kuphuma ehlabathini.
17  Ngapha koko, ihlabathi liyadlula nenkanuko yalo, kodwa lowo wenza ukuthanda kukaThixo uhleli ngonaphakade.
18  Bantwana abaselula, sekulilixa lokugqibela, yaye, kanye njengoko nevayo ukuba umchasi-Kristu uyeza, nangoku sebevele babaninzi abachasi-Kristu; nto leyo esenza sazi ukuba sekulilixa lokugqibela.
19  Bakreqa kuthi, kuba babengengabo abethu kakade; ukuba babengabethu, ngebabehleli kunye nathi. Kodwa bakreqa ukuze kubonakale ukuba asingabo bonke abangabethu.
20  Kodwa ke nina niye nathanjiswa ngulowo ungcwele; ngoko ke nonke ninolwazi.
21  Ndinibhalela, kungengakuba ningayazi inyaniso, kodwa ngenxa yokuba niyazi, nangenxa yokuba akukho buxoki buphuma enyanisweni.
22  Ngubani na olixoki ukuba asinguye lowo ukhanyelayo ukuba uYesu unguKRISTU? Umntu onjalo ungumchasi-Kristu, okhanyela uBawo noNyana.
23  Wonk’ ubani omkhanyelayo uNyana akanaye noBawo. Lowo umvumayo uNyana unaye noBawo.
24  Ke nina, oko niye nakuva ukususela ekuqaleni makuhlale kuni. Ukuba oko niye nakuva ukususela ekuqaleni kuyahlala kuni, nani niya kuhlala nimanyene noNyana yaye nimanyene noBawo.
25  Ngapha koko, into awasithembisa yona, bubomi obungunaphakade.
26  Ezi zinto ndinibhalela mayela nabo bazama ukunilahlekisa.
27  Ke nina, njengoko enithambisile, akukho mfuneko yokuba nifundiswe nangubani na; kodwa, ekubeni ngokunithambisa kwakhe enifundise zonke izinto, yaye imfundiso yakhe iyinyaniso ingebobuxoki, hlalani ke nimanyene naye.
28  Ngoko ke, bantwana abancinane, hlalani nimanyene naye, ukuze xa ebonakaliswa sibe nenkululeko yokuthetha size singahlaziswa simke kuye ebudeni bobukho bakhe.
29  Ukuba niyazi ukuba yena ulilungisa, niya kwazi nokuba wonk’ ubani oqhelisela ubulungisa uzelwe nguye.
3  Hayi ubukhulu bothando lukaBawo kuthi, lokuba sibizwe ngokuba singabantwana bakaThixo; yaye singabo. Kungenxa yoko le nto ihlabathi lingasazi, ngenxa yokuba alimazanga yena.
2  Zintanda, ngoku singabantwana bakaThixo, kodwa okwangoku akukabonakaliswa oko siya kuba kuko. Siyazi kona ukuba xa sukuba ebonakaliswa siya kuba njengaye, ngenxa yokuba siya kumbona kanye njengoko anjalo.
3  Bonke abanalo eli themba kuye, bayazisulungekisa kanye njengoko yena esulungekile.
4  Bonke abasenzayo isono benza okuchasene nomthetho, ngoko ke isono sikukuchas’ umthetho.
5  Niyazi nokuba yena wabonakaliswa ukuze asuse izono zethu, yaye akukho sono kuye.
6  Bonke abamanyene naye abasiqheliseli isono; akukho namnye uqhelisela isono ombonileyo okanye ofikelele ekumazini yena.
7  Bantwana abancinane, makungabikho nabani na unilahlekisayo; lowo uqhubeka esenza ubulungisa ulilungisa, kanye njengoko yena elilungisa.
8  Lowo uqhubeka esenza isono uphuma kuMtyholi, ngenxa yokuba uMtyholi ubesona ukususela ekuqaleni. Wabonakaliselwa le njongo uNyana kaThixo, yokuba ayichithe imisebenzi kaMtyholi.
9  Bonke abazelwe nguThixo abaqhubeki nesono, ngenxa yokuba imbewu Yakhe ihleli kubo, yaye abasiqheliseli isono, ngenxa yokuba bazelwe nguThixo.
10  Yiyo ke le indlela ababonakala ngayo abantwana bakaThixo nabantwana bakaMtyholi: Bonke abangaqhubekiyo besenza ubulungisa abaphumi kuThixo, kukwanjalo nangalowo ungamthandiyo umzalwana wakhe.
11  Kuba esi sisigidimi enasivayo kwasekuqaleni, ukuba sithandane;
12  singabi njengoKayin, owaphuma kulowo ungendawo waza wambulala ngogonyamelo umntakwabo. Yaye kwakutheni ukuze ambulale ngogonyamelo? Kwakungenxa yokuba imisebenzi yakhe yayingendawo, kodwa yona eyomntakwabo yayiyeyobulungisa.
13  Musani ukumangaliswa, bazalwana, kukuba ihlabathi linithiyile.
14  Thina siyazi ukuba sidlulile ekufeni sangena ebomini, ngenxa yokuba siyabathanda abazalwana. Lowo ungenaluthando uhleli ekufeni.
15  Lowo umthiyileyo umzalwana wakhe usisibulala-mntu, yaye niyazi ukuba akukho sibulala-mntu sinobomi obungunaphakade obuhleliyo kuso.
16  Uthando silubone kwinto yokuba yena wanikela umphefumlo wakhe ngenxa yethu; ngoko ke nathi simele sinikele imiphefumlo yethu ngenxa yabazalwana bethu.
17  Kodwa nabani na onezinto zokuxhasa ubomi zeli hlabathi aze abone umzalwana wakhe eswele, kodwa azivalele iimfesane zakhe kuye, lungathini na ukuhlala kuye uthando lukaThixo?
18  Bantwana abancinane, masingathandi ngazwi nangamlomo, kodwa ngezenzo nangenyaniso.
19  Yiyo ke leyo indlela esiya kwazi ngayo ukuba siphuma kuyo inyaniso, yaye siya kuziqinisekisa iintliziyo zethu phambi kwakhe
20  ngokubhekisele kuko nakuphi na oko iintliziyo zethu ezisenokusigwebela isohlwayo kuko, ngenxa yokuba uThixo mkhulu kuneentliziyo zethu yaye uyazazi zonke izinto.
21  Zintanda, ukuba iintliziyo zethu azisigwebeli sohlwayo, sinenkululeko yokuthetha kuye uThixo;
22  yaye nantoni na esiyicelayo siyayamkela kuye, ngenxa yokuba siyayigcina imiyalelo yakhe kwaye siyazenza izinto ezikholekileyo emehlweni akhe.
23  Eneneni, lo ngumyalelo wakhe, ukuba sibe nokholo egameni loNyana wakhe uYesu Kristu yaye sithandane, kanye njengoko wasiyalelayo.
24  Ngaphezu koko, lowo uyigcinayo imiyalelo yakhe umanyene naye, naye umanyene nomntu onjalo; yaye ukuba umanyene nathi, sikwazi ngenxa yomoya awasinika wona.
