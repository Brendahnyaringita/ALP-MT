10  Yaye kwathi kamsinya akuva uAdoni-tsedeki ukumkani waseYerusalem ukuba uYoshuwa uthimbe iAyi waza wayitshabalalisa, kanye njengoko wayenzile kwiYeriko nakukumkani wayo, wenjenjalo nakwiAyi nakukumkani wayo, nokuba abemi baseGibheyon babenze uxolo noSirayeli yaye babeqhubeka bephakathi kwakhe,
2  woyika kakhulu, ngenxa yokuba iGibheyon yayisisixeko esikhulu, njengesinye sezixeko zasebukhosini, nokuba yayinkulu kuneAyi, yaye onke amadoda ayo ayenamandla.
3  Ngenxa yoko uAdoni-tsedeki ukumkani waseYerusalem wathumela kuHoham ukumkani waseHebron nakuPiram ukumkani waseYarmuti nakuYafiya ukumkani waseLakishe nakuDebhiri ukumkani wase-Eglon, esithi,
4  “Nyukani nize kum nize nindincede sixabele iGibheyon, ngenxa yokuba yenze uxolo noYoshuwa noonyana bakaSirayeli.”
5  Koku bahlanganisana ndawonye baza benyuka, ookumkani abahlanu bama-Amori, ukumkani waseYerusalem, ukumkani waseHebron, ukumkani waseYarmuti, ukumkani waseLakishe, ukumkani wase-Eglon, aba kunye namaqela abo onke, yaye bamisa inkampu ngaseGibheyon baza balwa nxamnye nayo.
6  Ngelo xesha amadoda aseGibheyon athumela kuYoshuwa kwinkampu eyayiseGiligali, esithi: “Ungasiyekeleli isandla sakho emakhobokeni akho. Nyuka uze kuthi ngokukhawuleza uze usisindise yaye usincede, kuba bonke ookumkani bama-Amori abangabemi kummandla weentaba baqokelelene ndawonye nxamnye nathi.”
7  Ngoko uYoshuwa wesuka eGiligali wenyuka, yena nabo bonke abantu bemfazwe bekunye naye nawo onke amadoda angamakroti anamandla.
8  Wathi uYehova kuYoshuwa: “Ungaboyiki, kuba ndibanikele esandleni sakho. Akukho nanye indoda kubo eya kuma nxamnye nawe.”
9  Waza uYoshuwa wabafikela ngequbuliso. Wenyuka ubusuku bonke evela eGiligali.
10  Yaye uYehova wavusa isiphithiphithi kubo phambi koSirayeli, bababulala ngogonyamelo olukhulu eGibheyon baza babasukela ngendlela enyukayo eya eBhete-heron bababulala ukufikelela eAzeka naseMakeda.
11  Yaye kwenzeka ukuba ngoxa babesaba phambi koSirayeli kwaye besethambekeni laseBhete-horon, uYehova waphosa amatye amakhulu avela ezulwini phezu kwabo ukuya kufikelela eAzeka, bade bafa. Baninzi ngakumbi abafa ngenxa yamatye esichotho kunabo babulawa ngekrele ngoonyana bakaSirayeli.
12  Kwaba ngoko awathi uYoshuwa wathetha kuYehova ngemini uYehova awawanikela ngayo ama-Amori koonyana bakaSirayeli, kwaye wathi emehlweni kaSirayeli:“Langa, nqumama eGibheyon,Nawe, nyanga, kwintili yaseAyalon.”
13  Ngako oko ilanga lanqumama, nenyanga yema ngxi, de uhlanga lwaziphindezela kwiintshaba zalo. Akubhalwanga na encwadini kaYashare? Yaye ilanga laqhubeka limi ngxi phakathi ezulwini kwaye alizange lingxame ukutshona yangathi yimini iphela.
14  Yaye ayikho imini eyaba njengaleyo, nokuba kuphambi kwayo okanye emva kwayo, ukuba uYehova aphulaphule ilizwi lomntu, kuba uYehova ngokwakhe wayemlwela uSirayeli.
15  Emva koko uYoshuwa naye wonke uSirayeli owayekunye naye babuyela enkampini eGiligali.
16  Ngelo xesha aba kumkani bahlanu basaba baya kuzifihla kumqolomba waseMakeda.
17  Ngoko kwanikelwa ingxelo kuYoshuwa, kwathiwa: “Ookumkani abahlanu bafunyenwe bezifihle kumqolomba waseMakeda.”
18  Waza uYoshuwa wathi: “Qengqelani amatye amakhulu emlonyeni womqolomba nize nabele amadoda ukuba abalinde.
19  Ke nina, musani ukuma ngxi. Sukelani emva kweentshaba zenu, nizibethe ngasemva. Ningazivumeli zingene kwizixeko zazo, kuba uYehova uThixo wenu uzinikele ezandleni zenu.”
20  Yaye kwathi kamsinya akuba uYoshuwa noonyana bakaSirayeli begqibile ukuzibulala ngogonyamelo olukhulu, de ezi zaphela, nezo zisindileyo zabaleka zangena kwizixeko ezinqatyisiweyo,
21  bandula bonke abantu babuyela enkampini, kuYoshuwa, eMakeda ngoxolo. Akukho namnye umntu owabavungamelayo ngolwimi lwakhe oonyana bakaSirayeli.
22  Waza uYoshuwa wathi: “Wuvuleni umlomo womqolomba nize nikhuphe aba kumkani bahlanu emqolombeni nibazise kum.”
23  Benjenjalo baza babakhupha emqolombeni aba kumkani bahlanu babazisa kuye, ukumkani waseYerusalem, ukumkani waseHebron, ukumkani waseYarmuti, ukumkani waseLakishe, ukumkani wase-Eglon.
24  Yaye kwathi kamsinya bakuba bebazisile aba kumkani kuYoshuwa, uYoshuwa wabiza onke amadoda akwaSirayeli waza wathi kubaphathi bamadoda emfazwe awayehambe naye: “Yizani ngaphambili. Bekani iinyawo zenu ezixhantini zaba kumkani.” Ngoko beza ngaphambili baza bazibeka iinyawo zabo ezixhantini zabo.
25  Yaye uYoshuwa wathi kubo: “Musani ukoyika okanye ninkwantye. Yibani nesibindi nomelele, kuba uya kwenjenje uYehova kuzo zonke iintshaba zenu enilwa imfazwe nazo.”
26  Emva koko uYoshuwa wabaxabela, wababulala, wabaxhoma kwizibonda ezihlanu, baza bajinga ezibondeni ezo de kwangokuhlwa.
27  Kwaza kwathi ngexesha lokutshona kwelanga uYoshuwa wayalela, baza baya kubathula ezibondeni babaphosa emqolombeni ababezifihle kuwo. Baza babeka amatye amakhulu emlonyeni womqolomba—de kube namhla.
28  UYoshuwa wathimba iMakeda ngaloo mini waza wayixabela ngohlangothi lwekrele. Ke yena ukumkani wayo, wamtshabalalisa yena nayo yonke imiphefumlo eyayikuyo. Akazange ashiye usindileyo. Ngoko wenza kukumkani waseMakeda kanye njengoko wayenzile kukumkani waseYeriko.
29  Waza uYoshuwa naye wonke uSirayeli owayekunye naye badlula eMakeda baya eLibhena baza balwa imfazwe neLibhena.
30  Ngako oko uYehova wayinikela yona nokumkani wayo esandleni sikaSirayeli, yaye bayixabela yona nayo yonke imiphefumlo eyayikuyo ngohlangothi lwekrele. Abazange bashiye usindileyo kuyo. Ngoko benza kukumkani wayo kanye njengoko babenzile kukumkani waseYeriko.
31  UYoshuwa naye wonke uSirayeli owayekunye naye badlula eLibhena baya eLakishe yaye bamisa inkampu ngakuyo baza balwa imfazwe nayo.
32  Ngako oko uYehova wayinikela iLakishe esandleni sikaSirayeli kangangokude bayithimbe ngosuku lwesibini, yaye bayixabela yona nayo yonke imiphefumlo eyayikuyo ngohlangothi lwekrele, njengako konke ababekwenzile eLibhena.
33  Kwaba ngoko awathi uHoram ukumkani waseGezere wenyuka ukuya kunceda iLakishe. Ngoko uYoshuwa wamxabela yena nabantu bakhe de akashiya namnye usindileyo kuye.
34  Waza uYoshuwa naye wonke uSirayeli owayekunye naye badlula eLakishe baya e-Eglon baza bamisa inkampu ngakuyo, balwa imfazwe nayo.
35  Yaye bayithimba ngolo suku baza bayixabela ngohlangothi lwekrele, bayitshabalalisa yonke imiphefumlo eyayikuyo ngolo suku, njengako konke ababekwenzile kwiLakishe.
36  Waza uYoshuwa naye wonke uSirayeli owayekunye naye benyuka e-Eglon baya eHebron baza balwa imfazwe nayo.
37  Yaye bayithimba baza bayixabela ngohlangothi lwekrele yona nokumkani wayo nazo zonke iidolophu zayo nayo yonke imiphefumlo eyayikuyo. Akazange ashiye usindileyo, njengako konke awayekwenzile e-Eglon. Ngoko wayitshabalalisa yona nayo yonke imiphefumlo eyayikuyo.
38  Ekugqibeleni uYoshuwa naye wonke uSirayeli owayekunye naye babuyela eDebhiri baza balwa imfazwe nayo.
39  Yaye wayithimba yona nokumkani wayo nazo zonke iidolophu zayo, baza bazixabela ngohlangothi lwekrele yaye bayitshabalalisa yonke imiphefumlo eyayikuyo. Akazange ashiye usindileyo. Kanye njengoko wayenzile kwiHebron, wenjenjalo nakwiDebhiri nakukumkani wayo, nanjengoko wayenzile kwiLibhena nokumkani wayo.
40  UYoshuwa waxabela lonke ilizwe elikummandla weentaba neNegebhi neShefela namathambeka nabo bonke ookumkani bawo. Akazange ashiye usindileyo, yaye yonke into ephefumlayo wayitshabalalisa, kanye njengoko uYehova uThixo kaSirayeli wayeyalele.
41  Wabaxabela uYoshuwa ukususela eKadeshe-bharneya ukuya eGaza nakulo lonke ilizwe laseGoshen ukusa eGibheyon.
42  Waza uYoshuwa wabathimba bonke aba kumkani nelizwe labo ngaxa linye, ngenxa yokuba yayinguYehova uTHIXO kaSirayeli owayelwela uSirayeli.
43  Emva koko uYoshuwa naye wonke uSirayeli owayenaye babuyela enkampini eGiligali.
4  Yaye kwathi kamsinya nje lwakugqiba ukuwela iYordan uhlanga luphela, uYehova wahlabela mgama wathi kuYoshuwa:
2  “Zithabatheleni ebantwini amadoda alishumi elinesibini, indoda ibe nye kwisizwe ngasinye,
3  uze uwayalele, uthi, ‘Zithabatheleni kanye phakathi eYordan, kwindawo iinyawo zababingeleli ebezimi ngxi kuyo, amatye alishumi elinesibini, nize niwathwale niwele nawo niwabeke kwindawo yokuhlala eniya kuhlala kuyo ngobu busuku.’”
4  Ngoko uYoshuwa wabiza amadoda alishumi elinesibini awayewamisele koonyana bakaSirayeli, indoda enye kwisizwe ngasinye;
5  waza uYoshuwa wahlabela mgama wathi kuwo: “Dlulelani ngaphambi kwetyeya kaYehova uThixo wenu niye phakathi kwiYordan, nize niphakamise ngamnye abeke ilitye kwigxalaba lakhe, ngokwenani lezizwe zoonyana bakaSirayeli,
6  ukuze oku kube ngumqondiso phakathi kwenu. Ukuba kunokwenzeka oonyana benu babuze kwixesha elizayo, bathi, ‘Kutheni ninala matye nje?’
7  Nani nimele nithi kubo, ‘Kungenxa yokuba amanzi aseYordan anqamka phambi kwetyeya yomnqophiso kaYehova. Xa yawela iYordan amanzi aseYordan anqunyulwa, yaye la matye amele abe sisikhumbuzo koonyana bakaSirayeli ukusa kwixesha elingenammiselo.’”
8  Oonyana bakaSirayeli benza njengoko, kanye njengoko uYoshuwa wayebayalele, yaye bathabatha amatye alishumi elinesibini phakathi eYordan, kanye njengoko uYehova watshoyo kuYoshuwa, ngokwenani lezizwe zoonyana bakaSirayeli; yaye bahamba nawo baya kwindawo yokuhlala baza bawabeka apho.
9  Kwakukho namatye alishumi elinesibini uYoshuwa awawamisa phakathi eYordan kwindawo ekwakumi kuyo iinyawo zababingeleli ababethwele ityeya yomnqophiso, yaye aselapho de kube namhla.
10  Yaye ababingeleli ababethwele iTyeya babemi phakathi eYordan de wagqitywa umbandela uphela uYehova awayeyalele uYoshuwa ukuba awuthethe ebantwini, ngokuvumelana nako konke oko uMoses wakuyalela uYoshuwa. Ngelo xesha abantu bakhawuleza bawela.
11  Yaye kwathi kamsinya nje bakugqiba ukuwela bonke abantu, yandula ityeya kaYehova yawela, nababingeleli, phambi kwabantu.
12  Yaye oonyana bakaRubhen noonyana bakaGadi nesiqingatha sesizwe sakwaManase sadlula sixhotyiselwe idabi emehlweni oonyana bakaSirayeli, kanye njengoko uMoses wayetshilo kubo.
13  Kwadlula malunga namashumi amane amawaka phambi koYehova exhotyiselwe umkhosi esiya emfazweni kumathafa ayinkqantosi aseYeriko.
14  Ngaloo mini uYehova wamenza mkhulu uYoshuwa emehlweni akhe wonke uSirayeli, yaye baqalisa ukumoyika njengoko babemoyika uMoses yonke imihla yobomi bakhe.
15  Waza uYehova wathi kuYoshuwa:
16  “Yalela ababingeleli abathwele ityeya yesingqino ukuba banyuke baphume eYordan.”
17  Ngoko uYoshuwa wayalela ababingeleli, esithi: “Nyukani niphume eYordan.”
18  Yaye kwathi xa ababingeleli ababethwele ityeya yomnqophiso kaYehova benyukayo phakathi eYordan neentende zeenyawo zababingeleli zaphumela kumhlaba owomileyo, andula ke amanzi aseYordan abuyela endaweni yawo aza aphuphuma eludongeni lwayo njengangaphambili.
19  Yaye abantu benyuka bephuma eYordan ngolweshumi enyangeni yokuqala baza bamisa inkampu eGiligali kumda waseYeriko ongasempuma.
20  Ke wona amatye alishumi elinesibini ababewathabathe eYordan, uYoshuwa wawamisa eGiligali.
21  Waza wahlabela mgama wathi koonyana bakaSirayeli: “Xa oonyana benu bebuza ooyise kwixesha elizayo, besithi, ‘Athetha ntoni la matye?’
22  Nimele nibazise oonyana benu, nithi, ‘USirayeli wayiwela le Yordan kumhlaba owomileyo,
23  xa uYehova uThixo wenu wawomisayo amanzi aseYordan phambi kwabo de bawela, kanye njengoko uYehova uThixo wenu wenzayo kuLwandle Olubomvu xa walomisayo phambi kwethu de sawela;
24  ukuze zonke izizwana zomhlaba zisazi isandla sikaYehova, ukuba somelele; ukuze nisoloko nimoyika uYehova uThixo wenu.’”
11  Yaye kamsinya nje akuba uYabhin ukumkani waseHatsore ekuvile oko, wathumela kuYobhabhi ukumkani waseMadon nakukumkani waseShimron nakukumkani waseAkeshafi,
2  nakookumkani ababengasemntla kummandla weentaba nakumathafa ayinkqantosi kumazantsi eKinereti nakwiShefela nakummango weentaba zaseDore ngakwintshona,
3  kumaKanan ngasempuma nangasentshona, kuma-Amori nakumaHiti nakumaPerizi namaYebhusi kummandla weentaba nakumaHivi aphantsi kweHermon kwilizwe laseMizpa.
4  Ngoko baphuma, bona nawo onke amaqela abo ekunye nabo, isizwana esininzi njengentlabathi eselunxwemeni lolwandle ukuba sininzi, namahashe amaninzi kakhulu neenqwelo zokulwa.
5  Baza bonke aba kumkani benza idinga lokuhlanganisana bonke kunye yaye beza baza bemisa inkampu ndawonye kumanzi aseMerom ukuze balwe noSirayeli.
6  UYehova wathi kuYoshuwa: “Musa ukoyika ngenxa yabo, kuba ngomso malunga neli xesha ndiza kubanikela bonke kuSirayeli ukuba ababulale. Amahashe abo niya kuwanqumla imisipha, neenqwelo zabo zokulwa niya kuzitshisa ngomlilo.”
7  Yaye uYoshuwa nabo bonke abantu bemfazwe ababekunye naye beza ngakubo ngequbuliso ngasemanzini aseMerom baza babawela.
8  Waza uYehova wabanikela esandleni sikaSirayeli, baza babaxabela bebasukela ukuya kufikelela kwiSidon enkulu neMisrefoti-mayim nakwithafa elisentlanjeni yaseMizpe ngakwimpuma; yaye babaxabela de abashiya usindileyo kubo.
9  Emva koko uYoshuwa wenza kubo kanye njengoko uYehova wayetshilo kuye: amahashe abo wawanqumla imisipha, neenqwelo zabo zokulwa wazitshisa ngomlilo.
10  Ngaphezu koko, uYoshuwa wajika malunga nelo xesha waza wayithimba iHatsore; nokumkani wayo wamxabela ngekrele, ngenxa yokuba iHatsore ngaphambili yayiyintloko yazo zonke ezo zikumkani.
11  Yaye baxabela yonke imiphefumlo eyayikuyo ngohlangothi lwekrele, beyitshabalalisa. Akukho nto iphefumlayo yasalayo konke konke, waza wayitshisa iHatsore ngomlilo.
12  Yaye zonke izixeko zabo kumkani nabo bonke ookumkani bazo uYoshuwa wabathimba waza wabaxabela ngohlangothi lwekrele. Wabatshabalalisa, kanye njengoko uMoses umkhonzi kaYehova wayeyalele.
13  Kuphela zizo zonke izixeko ezazimi kwiindulana zazo angazange azitshise uSirayeli, ngaphandle kweHatsore yodwa awayitshisayo uYoshuwa.
14  Yaye onke amaxhoba ezi zixeko nezilwanyana zasekhaya oonyana bakaSirayeli baziphanga. Ngabantu kuphela ababaxabela bonke ngohlangothi lwekrele de bababhubhisa. Akukho namnye uphefumlayo abamshiyayo.
15  Kanye njengoko uYehova wayeyalele uMoses umkhonzi wakhe, uMoses wamyalela njalo uYoshuwa, noYoshuwa wenjenjalo. Akazange ashenxise lizwi kuko konke uYehova awayekuyalele uMoses.
16  Kwaye uYoshuwa walithabatha lonke eli lizwe, ummandla weentaba nayo yonke iNegebhi nalo lonke ilizwe laseGoshen neShefela neArabha nommandla weentaba wakwaSirayeli neShefela yawo,
17  ukususela kwiNtaba iHalaki, eyenyuka iye eSehire, nokuya kufikelela eBhahali-gadi kwithafa elisentlanjeni yaseLebhanon phantsi kweNtaba iHermon, waza wabathimba bonke ookumkani bazo yaye wabaxabela wababulala.
18  Kwaba ziintsuku ezininzi uYoshuwa esilwa imfazwe nabo bonke aba kumkani.
19  Akuzange kubekho sixeko senza uxolo noonyana bakaSirayeli ngaphandle kwamaHivi awayengabemi eGibheyon. Zonke ezinye bazithabatha ngemfazwe.
20  Kuba yaba likhondo likaYehova ukuziyeka iintliziyo zazo zibe lukhuni ukuze zenze imfazwe nxamnye noSirayeli, aze azitshabalalise, ukuze kungabikho lubabalo, kodwa ukuze azibhubhise, kanye njengoko uYehova wayeyalele uMoses.
21  Ngaphezu koko, kanye ngelo xesha uYoshuwa wahamba waya kuwanqumla ama-Anakim kummandla weentaba, eHebron, eDebhiri, eAnabhi nakuwo wonke ummandla weentaba wakwaYuda nakuwo wonke ummandla weentaba wakwaSirayeli. UYoshuwa wawatshabalalisa kunye nezixeko zawo.
22  Akakho ama-Anakim asalayo kwilizwe loonyana bakaSirayeli. Kuphela asala eGaza, eGati naseAshdode.
23  Ngoko uYoshuwa walithabatha lonke ilizwe, njengako konke uYehova awakuthembisa uMoses, wandula ke uYoshuwa walinika uSirayeli njengelifa ngokwezabelo zakhe, ngokwezizwe zakhe. Yaye ilizwe alizange liphazanyiswe yimfazwe.
8  Wandula uYehova wathi kuYoshuwa: “Musa ukoyika okanye unkwantye. Thabatha bonke abantu bemfazwe uze usukume, unyuke uye eAyi. Yabona, ndimnikele esandleni sakho ukumkani waseAyi nabantu bakhe nesixeko sakhe nelizwe lakhe.
2  Yaye umele wenze kwiAyi nakukumkani wayo kanye njengoko wenzayo kwiYeriko nakukumkani wayo. Kuphela nje ninokuwaphanga wona amaxhoba ayo nezilwanyana zayo zasekhaya. Bekani abantu basilalele isixeko ngasemva.”
3  Ngako oko uYoshuwa nabo bonke abantu bemfazwe basukuma benyuka baya eAyi, yaye uYoshuwa wakhetha amadoda angamashumi amathathu amawaka, amakroti anamandla, waza wawathumela ngobusuku.
4  Yaye wahlabela mgama wawayalela, esithi: “Yabona, nilalele isixeko ngasemva. Ningayi kude kakhulu nesixeko, yaye nonke nifanele nihlale nilungile.
5  Mna ke nabo bonke abantu abakunye nam, siya kusondela esixekweni. Yaye kuya kuthi, ukuba kwenzekile baphuma beza kusihlangabeza kanye njengasekuqaleni, siya kwandula ke sisabe phambi kwabo.
6  Yaye bamele baphume emva kwethu de sibe sibatsale bemka esixekweni, kuba baya kuthi, ‘Bayasaba phambi kwethu kanye njengasekuqaleni.’ Yaye simele sisabe phambi kwabo.
7  Nandule ke nina—niphakame apho nilalele khona, nize nisithabathe isixeko; yaye uYehova uThixo wenu ngokuqinisekileyo uya kusinikela ezandleni zenu.
8  Yaye kuya kuthi kamsinya nje nakuba nisithimbile isixeko, nisitshise isixeko. Nifanele nenze ngokuvumelana nelizwi likaYehova. Niyabona, ndiniyalele.”
9  Emva koko uYoshuwa wawathuma kwaye ahamba aya kwindawo yokulalela aza ahlala phakathi kweBheteli neAyi ngakwintshona yeAyi, ngoxa uYoshuwa ngobo busuku waqhubeka ehleli phakathi kwabantu.
10  Waza uYoshuwa wavuka ekuseni wahlola abantu wenyuka, yena namadoda amakhulu akwaSirayeli, baya eAyi.
11  Bonke abantu bemfazwe ababekunye naye benyuka, ukuze basondele baye ngaphambi kwesixeko, bamisa inkampu ngakumntla weAyi, iyintlambo phakathi kwabo neAyi.
12  Ngelo xesha wathabatha amadoda amalunga namawaka amahlanu waza wawamisa ukuba alalele phakathi kweBheteli neAyi, ngakwintshona yesixeko.
13  Ngoko abantu bamisa iqela eliyintloko elalingakumntla wesixeko nabalaleli abangasemva ababengakwintshona yesixeko, yaye uYoshuwa wahamba ngobo busuku waya phakathi entilini.
14  Yaye kwenzeka ukuba, kamsinya nje akukubona oko ukumkani waseAyi, amadoda esixeko akhawuleza avuka ekuseni aphuma aya kuhlangabezana noSirayeli edabini, yena nabo bonke abantu bakhe, ngexesha elimisiweyo, phambi kwethafa eliyinkqantosi. Ke yena, wayengazi ukuba kwakukho abamlaleleyo emva kwesixeko.
15  Xa uYoshuwa naye wonke uSirayeli babethwayo phambi kwabo, basaba ngoko ngendlela yasentlango.
16  Ngako oko babizwa bonke abantu ababesesixekweni ukuba babasukele, yaye bamsukela uYoshuwa baza batsalwa bemka esixekweni.
17  Kwaye akukho mntu wasalayo eAyi naseBheteli ongazange alandele uSirayeli, kangangokuba basishiya isixeko sivulekile baza basukela uSirayeli.
18  Ngoku uYehova wathi kuYoshuwa: “Yolulela intshuntshe esesandleni sakho ngaseAyi, kuba ndiya kuyinikela esandleni sakho.” Ngako oko uYoshuwa wayolulela ngasesixekweni intshuntshe eyayisesandleni sakhe.
19  Yaye abo babelalele baphakama ngokukhawuleza kwindawo ababekuyo, kwaye baqalisa ukubaleka ekoluleni kwakhe isandla sakhe, baza bangena esixekweni basithimba. Baza bakhawuleza basitshisa isixeko.
20  Kwaye amadoda aseAyi akhangela ngasemva aza abona, nanko umsi wesixeko unyukela emazulwini, yaye akazange abe namandla okuba asabe ngale ndlela okanye ngaleya. Yaye abantu ababesabela entlango babajikela abo babesukela.
21  Yaye uYoshuwa naye wonke uSirayeli babona ukuba abo babelalele basithimbile isixeko, nokuba umsi weso sixeko wawusenyuka, ngoko bajika babaxabela abantu baseAyi.
22  Yaye abanye aba baphuma esixekweni beza kubahlangabeza, baza baphakathi koSirayeli, aba kweli cala nabaya kweliya, baza babaxabela de akwabakho useleyo nokuba ngosindayo okanye obalekayo.
23  Baza bambamba ukumkani waseAyi ephila bamsondeza kuYoshuwa.
24  Yaye kwenzeka ukuba ngoxa uSirayeli wayegqiba ukubulala bonke abemi baseAyi ezweni, kwintlango ababebasukela kuyo, bawa bonke, ngohlangothi lwekrele de baphela. Emva koko wonke uSirayeli wabuyela eAyi waza wayixabela ngohlangothi lwekrele.
25  Yaye bonke abo bawayo ngaloo mini, ukususela endodeni kuse emfazini, baba lishumi elinesibini lamawaka, bonke abantu baseAyi.
26  Yaye uYoshuwa akazange asibuyise isandla sakhe awayesolule sinentshuntshe de waba ubatshabalalisile bonke abemi baseAyi.
27  Zizilwanyana zasekhaya namaxhoba eso sixeko kuphela awaziphangela wona uSirayeli, ngokuvisisana nelizwi likaYehova awalibeka njengomyalelo kuYoshuwa.
28  Waza uYoshuwa wayitshisa iAyi wayinciphisa yayindulana ehleli ngokungenammiselo, njengesiphanziso kude kube namhla.
29  Yaye wamxhoma ukumkani waseAyi esibondeni de kwangokuhlwa; kwaye njengoko ilanga laliseliza kutshona uYoshuwa wanikela umyalelo, baza basithula esibondeni isidumbu sakhe basiphosa esangweni lesixeko yaye bemisa imfumba enkulu yamatye phezu kwaso, de kube namhla.
30  Kungoko ke awathi uYoshuwa wamakhela isibingelelo uYehova uTHIXO kaSirayeli, kwiNtaba ye-Ebhali,
31  kanye njengoko uMoses umkhonzi kaYehova wayebayalele oonyana bakaSirayeli, njengoko kubhaliwe encwadini yomthetho kaMoses: “Isibingelelo samatye apheleleyo, ekungazange kuphakanyiswe sixhobo santsimbi kuwo”; yaye banikela phezu kwaso iminikelo etshiswayo kuYehova baza babingelela imibingelelo yobudlelane.
32  Waza wawukhuphela ematyeni umthetho kaMoses, lowo wayewubhale phambi koonyana bakaSirayeli.
33  Yaye wonke uSirayeli namadoda akhe amakhulu namagosa nabagwebi bawo babemi ngapha nangapha kweTyeya ngaphambi kwababingeleli, abangabaLevi, bethwele ityeya yomnqophiso kaYehova, umphambukeli nenzalelwane, isiqingatha sabo ngaphambi kweNtaba yeGerizim nesinye isiqingatha sabo ngaphambi kweNtaba ye-Ebhali, (kanye njengoko uMoses umkhonzi kaYehova wayeyalele,) waza waqala wamsikelela uSirayeli.
34  Yaye emva koku wafunda ngokuvakalayo onke amazwi omthetho, intsikelelo nesiqalekiso, ngokuvumelana nako konke oko kubhalwe encwadini yomthetho.
35  Akuzange kubekho nalinye ilizwi kuwo onke uMoses awayewayalele uYoshuwa angazange alifunde ngokuvakalayo ngaphambi kwalo lonke ibandla lakwaSirayeli, kunye nabafazi nabantwana nabaphambukeli ababehamba phakathi kwabo.
16  Yaye kwaphuma iqashiso loonyana bakaYosefu ukusuka eYordan eYeriko ukuya kumanzi aseYeriko ngasempuma, intlango eyenyuka ngeYeriko ukuya kummandla weentaba waseBheteli.
2  Kwaye laphuma eBheteli yaseLuzi laza ladlulela kumda wama-Arki eAtaroti,
3  yaye lehla ngasentshona ukuya kumda wamaYafeleti ukuya kufikelela kumda weBhete-horon eseZantsi neGezere, yaye isiphelo sayo saba selwandle.
4  Oonyana bakaYosefu, uManase noEfrayim, bafumana ilifa lelizwe.
5  Umda woonyana bakaEfrayim ngokweentsapho zabo, ewe, umda welifa labo ukuya ngasempuma waba yiAtaroti-adare, ukuya kufikelela kwiBhete-horon engaseNtla;
6  yaye umda waphumela elwandle. IMikematati yayingasentla, yaye umda wajikeleza ngasempuma ukuya eTahanati-shilo, kwaye wawudlulela ngasempuma eYanowa.
7  Wehla ukusuka eYanowa ukuya eAtaroti naseNahara, wafika eYeriko waphumela eYordan.
8  Ukusuka eTapuwa umda wawusiya ngasentshona ukuya kwintlambo yaseKana, yaye isiphelo sawo saba selwandle. Eli lilifa lesizwe soonyana bakaEfrayim ngokweentsapho zabo.
9  Yaye oonyana bakaEfrayim babenezixeko ezazijikeleziwe phakathi kwelifa loonyana bakaManase, zonke izixeko nemizi yazo.
10  Kwaye abazange bawagxothe amaKanan awayehlala eGezere, yaye amaKanan aqhubeka ehlala phakathi koEfrayim kude kube namhla, enza umsebenzi wobukhoboka esebenza ngokuqhutywa ngebhaxa.
18  Ngoko yahlanganiswa ndawonye yonke indibano yoonyana bakaSirayeli eShilo, yaye bamisa intente yokuhlangana apho, njengoko ilizwe laloyisiwe phambi kwabo.
2  Kodwa babekho ababesasele phakathi koonyana bakaSirayeli abo ilifa labo babengekalahluli, abangaba, izizwe ezisixhenxe.
3  Ngoko uYoshuwa wathi koonyana bakaSirayeli: “Kuya kude kube nini na nisonqena ukungena nilithabathe ilizwe aninike lona uYehova uTHIXO wookhokho benu?
4  Nikelani ngamadoda amathathu kwisizwe ngasinye ndize ndiwathume, ukuze asuke ahambahambe elizweni aze alicande ngokwamafa abo, aze eze kum.
5  Yaye amele alahlule phakathi kwawo libe zizabelo ezisixhenxe. UYuda uya kuqhubeka emi kummandla wakhe ngasemzantsi, yaye indlu kaYosefu iya kuqhubeka imi kumda wayo ngasemntla.
6  Ke nina, niya kulicanda ilizwe libe zizabelo ezisixhenxe, yaye nimele nizizise apha kum, kwaye ndimele ndinenzele amaqashiso phambi koYehova uThixo wethu.
7  Kuba abaLevi abanasabelo phakathi kwenu, ngenxa yokuba ububingeleli bukaYehova lilifa labo; yaye uGadi noRubhen nesiqingatha sesizwe sikaManase balithabathile ilifa labo ngaphesheya kweYordan ukuya ngasempuma, elo uMoses umkhonzi kaYehova abanike lona.”
8  Ngoko amadoda asuka ukuze ahambe, yaye uYoshuwa wabayalela abo babehamba besiya kucanda ilizwe, esithi: “Yiyani nize nihambahambe elizweni nilicande nize nibuyele kum, apha kulapho endiya kuthi ndinenzele amaqashiso phambi koYehova eShilo.”
9  Ngoko amadoda ahamba alityhutyha ilizwe aza alicanda ngokwezixeko zalo laba zizabelo ezisixhenxe, encwadini. Emva koko eza kuYoshuwa enkampini eShilo,
10  yaye uYoshuwa wabenzela amaqashiso eShilo phambi koYehova. Ngaloo ndlela uYoshuwa wabahlulela ilizwe oonyana bakaSirayeli ngokwezabelo zabo.
11  Kwaza kwaphuma iqashiso lesizwe soonyana bakaBhenjamin ngokweentsapho zabo, yaye umda weqashiso labo waphuma phakathi koonyana bakaYuda noonyana bakaYosefu.
12  Yaye umda wabo waba kwimbombo engasemntla ukusuka eYordan, kwaye umda wenyuka waya kwithambeka laseYeriko ngasemntla waza wenyuka entabeni ngasentshona, yaye isiphelo sawo saba sentlango yaseBhete-aven.
13  Yaye umda wawela ukusuka apho waya eLuzi, kwithambeka elingasemzantsi laseLuzi, oko kukuthi, iBheteli; yaye umda wehla waya eAtaroti-adare entabeni engasemzantsi, yaseBhete-horon eseMzantsi.
14  Yaye umda wamiswa wajikeleza kwicala elingasentshona ukuya ngasemzantsi ukusuka entabeni ejongene neBhete-horon ukuya ngasemzantsi; kwaye isiphelo sawo saba seKiriyati-bhahali, oko kukuthi, iKiriyati-yarim, isixeko soonyana bakaYuda. Eli licala elingasentshona.
15  Yaye icala elingasemzantsi lalingasesiphelweni seKiriyati-yarim, kwaye umda waphuma ngasentshona waza waya ngakumthombo wamanzi aseNefetowa.
16  Umda wehla waya kwisiphelo sentaba ejongene nentlambo yonyana kaHinom, ekwintili yamaRefa ngasemntla, kwaye wehla waya kwintlambo kaHinom, kwithambeka lamaYebhusi ngasemzantsi, waza wehla waya e-En-rogele.
17  Kwaye wamiswa ngasemntla waza waphuma waya e-En-shemeshe waphuma waya eGeliloti, engaphambi kokunyuka kweAdumim; yaye wehla waya kwilitye likaBhohan unyana kaRubhen.
18  Yaye wedlula waya kwithambeka elingasemntla ngaphambi kweArabha waza wehlela eArabha.
19  Yaye umda wedlulela kwithambeka elingasemntla laseBhete-hogela, yaye isiphelo sawo (umda) saba kwitheku elingasemntla loLwandle lweTyuwa ngasemzantsi ekupheleni kweYordan. Lo yayingumda ongasemzantsi.
20  Yaye iYordan yaba ngumda walo kwicala elingasempuma. Eli yayililifa loonyana bakaBhenjamin ngokweentsapho zabo, ngokwemida yalo macala onke.
21  Yaye izixeko zesizwe soonyana bakaBhenjamin ngokweentsapho zabo zaba yiYeriko neBhete-hogela ne-Emeki-ketsitse,
22  neBhete-arabha neTsemarayim neBheteli,
23  neAvi nePara neOfra,
24  neKefar-amoni neOfeni neGebha; izixeko ezilishumi elinesibini nemizi yazo.
25  IGibheyon neRama neBheheroti,
26  neMizpe neKefira neMotsa,
27  neRekem neIrpeli neTarala,
28  neTselaha, iHa-elefe neYebhusi, oko kukuthi, iYerusalem, iGibheya neKiriyati; izixeko ezilishumi elinesine nemizi yazo. Eli yayililifa loonyana bakaBhenjamin ngokweentsapho zabo.
17  Iqashiso laba lelesizwe sikaManase, ngenxa yokuba wayelizibulo likaYosefu, laba lelikaMakire izibulo likaManase, uyise kaGiliyadi, ngenxa yokuba nguye owaba yindoda yemfazwe; neGiliyadi neBhashan zaba zezakhe.
2  Kwaye kwabakho iqashiso loonyana bakaManase ababesele ngokweentsapho zabo, loonyana baka-Abhi-ezere noonyana bakaHeleki noonyana baka-Asriyeli noonyana bakaShekem noonyana bakaHefere noonyana bakaShemida. Aba yayingoonyana bakaManase unyana kaYosefu, amadoda ngokweentsapho zawo.
3  Ke yena uTselofehadi unyana kaHefere, unyana kaGiliyadi, unyana kaMakire, unyana kaManase, wayengenabo oonyana, eneentombi, yaye la ngamagama eentombi zakhe: uMahala noNowa, uHogela, uMilka noTirtsa.
4  Ngoko zasondela phambi koEleyazare umbingeleli noYoshuwa unyana kaNun nezikhulu, zathi: “NguYehova owayalela uMoses ukuba asinike ilifa phakathi kwabazalwana bethu.” Ngako oko wazinika, ngokomyalelo kaYehova, ilifa phakathi kwabazalwana bakayise.
5  Kwakukho izabelo ezilishumi ezaba zezikaManase ngaphandle kwelizwe laseGiliyadi nelaseBhashan, ezazingaphesheya kweYordan;
6  kuba iintombi zikaManase zaba nelifa phakathi koonyana bakhe; yaye ilizwe laseGiliyadi laba leloonyana bakaManase ababesele.
7  Umda kaManase waba seAshere ukuya eMikematati, engaphambi kweShekem, yaye umda waya ngasekunene ngakubemi base-En-Tapuwa.
8  Ilizwe laseTapuwa laba lelikaManase, kodwa iTapuwa esemdeni kaManase yaba yeyoonyana bakaEfrayim.
9  Yaye umda wehla waya kwintlambo yaseKana, ngasemzantsi wentlambo yezi zixeko zakwaEfrayim phakathi kwezixeko zakwaManase, kwaye umda kaManase wawungasemntla wentlambo, yaye isiphelo sawo sasiselwandle.
10  Ngasemzantsi yayingokaEfrayim yaye ngasemntla, ingokaManase, yaye ulwandle lwaba ngumda wakhe; ngasemntla bafikelela kwa-Ashere yaye ngasempuma, bafikelela kwaIsakare.
11  Yaye kwaIsakare nakwa-Ashere uManase waba neBhete-sheyan needolophu eziphantsi kwayo neIbleyam needolophu eziphantsi kwayo nabemi baseDore needolophu eziphantsi kwayo nabemi base-En-dore needolophu eziphantsi kwayo nabemi baseTahanaki needolophu eziphantsi kwayo nabemi baseMegido needolophu eziphantsi kwayo, iindawo ezintathu eziphakamileyo.
12  Yaye oonyana bakaManase bangqineka bengakwazi ukuzithabatha zibe zezabo ezi zixeko, kodwa amaKanan azingisa ukuhlala kweli lizwe.
13  Yaye kwathi besakomelela oonyana bakaSirayeli, bawasebenzisa ngokuwaqhuba ngebhaxa amaKanan, yaye abazange bawahluthe ngokupheleleyo ilizwe lawo.
14  Yaye oonyana bakaYosefu bathetha noYoshuwa, besithi: “Kutheni na ukuba undinike ilifa leqashiso elinye nesabelo esinye, ngoxa ndisisizwana esikhulu ngenxa yokuba uYehova endisikelele de kube ngoku?”
15  UYoshuwa wathi kubo: “Ukuba nisisizwana esikhulu, nyukani niye ehlathini, nize nizihlahlele lona apho kwilizwe lamaPerizi namaRefa, ngenxa yokuba ummandla weentaba wakwaEfrayim uye waba mxinwa kakhulu kuni.”
16  Baza oonyana bakaYosefu bathi: “Ummandla weentaba awusanelanga, yaye kukho iinqwelo zokulwa ezinamarhengqa amakhulu entsimbi phakathi kwamaKanan onke ahlala kwilizwe lentili, kokubini lawo aseBhete-sheyan needolophu eziphantsi kwayo nalawo akwintili yaseYizereli.”
17  Ngoko uYoshuwa wathi kwindlu kaYosefu, kuEfrayim nakuManase: “Nisisizwana esikhulu, yaye ninamandla amakhulu. Anifanelanga kufumana iqashiso elinye,
18  kodwa ummandla weentaba ufanele ube ngowenu. Ngenxa yokuba lihlathi, nimele nilihlahle, limele libe yindawo ophela kuyo ummandla wenu. Kuba nifanele niwagxothe amaKanan, nangona eneenqwelo zokulwa ezinamarhengqa amakhulu entsimbi kwaye omelele.”
9  Kwathi kamsinya nje bakuba bekuvile oko bonke ookumkani ababenganeno kweYordan kummandla weentaba naseShefela nangaselunxwemeni luphela loLwandle Olukhulu nangaphambi kweLebhanon, amaHiti nama-Amori, amaKanan, amaPerizi, amaHivi namaYebhusi,
2  badibana bonke ukuze balwe imfazwe noYoshuwa noSirayeli ngamxhelo mnye.
3  Abemi baseGibheyon bakuva oko kwakwenziwe nguYoshuwa eYeriko naseAyi.
4  Ngoko bona, ngokuzithandela kwabo, benza ngobuqili, bahamba bazithabathela umphako yaye bawathabathela iingxowa ezigugileyo amaesile abo, neentsuba zewayini ezigugileyo nezigqabhukileyo zaza zabotshwa,
5  neembadada ezigugileyo nezixoliweyo ezinyaweni zabo, nezambatho ezigugileyo, yaye sonke isonka somphako wabo sasomile siyimvuthuluka.
6  Ngoko baya kuYoshuwa enkampini eGiligali baza bathi kuye nakumadoda akwaSirayeli: “Sivela kwilizwe elikude. Yaye ngoku yenzani umnqophiso kunye nathi.”
7  Amadoda akwaSirayeli athi kumaHivi: “Mhlawumbi nihlala kufuphi nathi. Ngoko siya kuwenza njani umnqophiso kunye nani?”
8  Ekuphenduleni bathi kuYoshuwa: “Singabakhonzi bakho.” Ngoko uYoshuwa wathi kubo: “Ningoobani na, yaye nivela phi na?”
9  Baza bathi kuye: “Abakhonzi bakho bavela kwilizwe elikude kakhulu ngenxa yegama likaYehova uThixo wakho, ngenxa yokuba siluvile udumo lwakhe nako konke awakwenza eYiputa,
10  nako konke oko wakwenza kookumkani ababini bama-Amori ababengaphesheya kweYordan, uSihon ukumkani waseHeshbhon no-Ogi ukumkani waseBhashan, owayeseAshtaroti.
11  Ngoko ke amadoda amakhulu ethu nabo bonke abemi belizwe lethu bathe kuthi, ‘Thabathani umphako wohambo ezandleni zenu nize niye kuhlangana nabo, nize nithi kubo: “Singabakhonzi benu. Yaye ngoku yenzani umnqophiso kunye nathi.”’
12  Esi sonka sethu, sasishushu ekusithabatheni kwethu ezindlwini zethu njengomphako ngemini esahamba ngayo ukuza apha kuni, yaye ngoku, khangela! somile kwaye siyavuthuluka.
13  Yaye ezi ziintsuba zewayini esazizalisa zintsha, kwaye khangela! zigqabhukile, nezi zambatho neembadada zethu, zigugile ngenxa yobude bohambo.”
14  Athabatha ke amadoda emphakweni wawo, yaye akazange abuze emlonyeni kaYehova.
15  Yaye uYoshuwa wenza uxolo kunye nawo wenza nomnqophiso kunye nawo ukuba awayeke ephila, kwaye izikhulu zendibano zafunga kuwo.
16  Yaye kwenzeka ukuba emva kweentsuku ezintathu, emva kokuba benze umnqophiso kunye nawo, beva ukuba ayekufuphi yaye ayehlala kufuphi nabo.
17  Baza oonyana bakaSirayeli banduluka bafika kwizixeko zawo ngosuku lwesithathu, kwaye izixeko zawo yayiyiGibheyon neKefira neBheheroti neKiriyati-yarim.
18  Yaye oonyana bakaSirayeli abazange bawaxabele, ngenxa yokuba izikhulu zendibano zazifungile kuwo ngoYehova uTHIXO kaSirayeli. Kwaye yonke indibano yaqalisa ukumbombozela nxamnye nezikhulu.
19  Koku zonke izikhulu zathi kuyo yonke indibano: “Thina sifungile kuwo ngoYehova uTHIXO kaSirayeli, yaye ngoku asivumelekanga ukuwenzakalisa.
20  Naku esiya kukwenza kuwo ngoxa siwayekile ukuba aphile, ukuze singabi nakucaphuka phezu kokuba sasiwafungele isifungo.”
21  Ngoko izikhulu zathi kubo: “Wayekeni ephila abe ngabathezi beenkuni nabakhi bamanzi bendibano yonke, kanye njengoko izikhulu beziwathembisile.”
22  Wawabiza ke uYoshuwa waza wathetha kuwo, wathi: “Bekutheni ukuze nisikhohlise, nithi, ‘Sikude kakhulu kuni,’ kanti nihlala phakathi kwethu?
23  Ngoko ke ningabantu abaqalekisiweyo, yaye isikhundla sobukhoboka nokuba ngabathezi beenkuni nabakhi bamanzi endlwini kaThixo wam asisayi kuze sinqunyulwe kuni.”
24  Aza amphendula uYoshuwa athi: “Kwakungenxa yokuba abakhonzi bakho babexelelwe ngokucacileyo ukuba uYehova uThixo wakho wayalela uMoses umkhonzi wakhe ukuba aninike lonke ilizwe aze abhubhise bonke abemi belizwe phambi kwenu, kwaye sayoyikela kakhulu imiphefumlo yethu ngenxa yenu. Ngoko senza le nto.
25  Ke kaloku naku, sisesandleni sakho. Oko kulungileyo nokufanelekileyo emehlweni akho ukuba ukwenze kuthi, kwenze.”
26  Yaye wenjenjalo kuwo waza wawahlangula esandleni soonyana bakaSirayeli, kwaye abazange bawabulale.
27  Ngako oko uYoshuwa wawamisela ngaloo mini ukuba abe ngabathezi beenkuni nabakhi bamanzi bendibano nesibingelelo sikaYehova, kude kube namhla, kwindawo athe wayinyula.
7  Yaye oonyana bakaSirayeli benza isenzo sokungathembeki ngokuphathelele into enikelwe kwintshabalalo ngokuthi uAkan unyana kaKarmi, unyana kaZabhedi, unyana kaZera, wesizwe sakwaYuda, athabathe ezinye zezinto ezinikelwe kwintshabalalo. Wavutha umsindo kaYehova koonyana bakaSirayeli.
2  Waza uYoshuwa wathumela amadoda asuka eYeriko ukuba aye eAyi, ekufuphi neBhete-aven, ngakwimpuma yeBheteli, yaye wathi kuwo: “Nyukani niye kuhlola ilizwe.” Ngako oko amadoda enyuka aya kuhlola iAyi.
3  Emva koko abuyela kuYoshuwa aza athi kuye: “Mabangenyuki bonke abantu. Makunyuke malunga namadoda angamawaka amabini okanye malunga namadoda angamawaka amathathu ayixabele iAyi. Musa ukubatyhafisa bonke abantu ngokuya phaya, kuba bambalwa.”
4  Ngoko kwenyuka amadoda amalunga namawaka amathathu ukuya apho, kodwa asaba phambi kwamadoda aseAyi.
5  Yaye amadoda aseAyi axabela amadoda amalunga namashumi amathathu anesithandathu awo, awasukela ukusuka phambi kwesango ukuya kufikelela eShebharim aza aqhubeka ewaxabela ethambekeni. Ngenxa yoko intliziyo yabantu yaqalisa ukunyibilika yaza yanjengamanzi.
6  UYoshuwa wazikrazula iingubo zakhe zokwaleka waza wawa ngobuso emhlabeni phambi kwetyeya kaYehova de kwangokuhlwa, yena namadoda amakhulu akwaSirayeli, yaye baqhubeka bezigalela ngothuli kwiintloko zabo.
7  Yaye uYoshuwa wahlabela mgama wathi: “Awu, Nkosi enguMongami Yehova, kutheni ukuze usiweze iYordan esi sizwana, ibikukuze usinikele esandleni sama-Amori ukuze asitshabalalise? Yaye akwaba bekukholekile kuthi saza saqhubeka sihleli ngaphesheya kweYordan!
8  Ndiyangxengxeza, Yehova, kodwa ndinokuthini emva kokuba uSirayeli ezinikele umva iintshaba zakhe?
9  AmaKanan nabo bonke abemi belizwe baya kukuva oko, yaye ngokuqinisekileyo baya kusingqonga baze balinqumle igama lethu emhlabeni; yaye uya kwenza ntoni na ngenxa yegama lakho elikhulu?”
10  Ke yena uYehova wathi kuYoshuwa: “Sukuma, wena! Kutheni na ukuba uwe ngobuso?
11  USirayeli wonile, yaye bawugqithile umnqophiso wam endawubeka njengomyalelo kubo; yaye bathabathe enye yezinto ezinikelwe kwintshabalalo yaye bebile baza bakugcina kuyimfihlelo oko yaye bayifake phakathi kweempahla zabo.
12  Yaye oonyana bakaSirayeli abanakukwazi ukumelana neentshaba zabo. Baya kuzinikela umva iintshaba zabo, ngenxa yokuba baye bayinto enikelwe kwintshabalalo. Andiyi kuba nani kwakhona ngaphandle kokuba niyibhubhise phakathi kwenu into enikelwe kwintshabalalo.
13  Sukuma! Bangcwalise abantu, yaye umele uthi, ‘Nize nizingcwalise ngomso, kuba uYehova uTHIXO kaSirayeli uthe: “Into enikelwe kwintshabalalo iphakathi kwakho, Sirayeli. Aniyi kukwazi ukumelana neentshaba zenu de niyisuse phakathi kwenu into enikelwe kwintshabalalo.
14  Nimele nizisondeze kusasa, isizwe ngesizwe, yaye kuya kuthi isizwe aya kusikhetha uYehova sisondele, intsapho ngentsapho, yaye intsapho aya kuyikhetha uYehova iya kusondela, indlu ngendlu, nendlu aya kuyikhetha uYehova iya kusondela, indoda eyomeleleyo ngendoda eyomeleleyo.
15  Yaye kuya kuthi lowo ukhethiweyo enento enikelwe kwintshabalalo atshiswe ngomlilo, yena nayo yonke into eyeyakhe, ngenxa yokuba ewugqithile umnqophiso kaYehova nangenxa yokuba enze ubudenge obulihlazo kwaSirayeli.”’”
16  Waza uYoshuwa wavuka ekuseni, wamsondeza uSirayeli, isizwe ngesizwe sakhe, kwaza kwakhethwa isizwe sakwaYuda.
17  Wasondeza iintsapho zakwaYuda waza wakhetha intsapho yamaZera, emva koko wayisondeza intsapho yamaZera, indoda eyomeleleyo ngendoda eyomeleleyo, kwaza kwakhethwa uZabhedi.
18  Ekugqibeleni wasondeza indlu yakhe, indoda eyomeleleyo ngendoda eyomeleleyo, yaye uAkan unyana kaKarmi, unyana kaZabhedi, unyana kaZera, wesizwe sakwaYuda, wakhethwa.
19  Wandula ke uYoshuwa wathi kuAkan: “Nyana wam, nceda, nikela uzuko kuYehova uTHIXO kaSirayeli uze wenze uvumo kuye, yaye nceda, ndixelele, Wenze ntoni? Musa ukundifihlela.”
20  UAkan wamphendula uYoshuwa wathi: “Enyanisweni mna—ndonile kuYehova uTHIXO kaSirayeli, yaye ndenze ngale ndlela nangalaa ndlela.
21  Ndithe ndakubona phakathi kwamaxhoba umnweba waseShinare, okhangeleka kakuhle, namakhulu amabini eeshekele zesilivere nesitena esinye segolide, sinobunzima obuziishekele ezingamashumi amahlanu, ndazinqwenela, ndaza ndazithabatha; yaye, khangela! zifihlwe emhlabeni phakathi ententeni yam nemali phantsi kwayo.”
22  Kwaoko uYoshuwa wathumela abathunywa, babaleka baya ententeni, yaye, khangela! yayifihlwe ententeni yakhe nemali phantsi kwayo.
23  Ngoko bazithabatha phakathi ententeni bazizisa kuYoshuwa nakubo bonke oonyana bakaSirayeli baza bazigalela phambi koYehova.
24  UYoshuwa, nawo onke amaSirayeli awayenawo, bathabatha uAkan unyana kaZera nesilivere nomnweba nesitena segolide noonyana bakhe neentombi zakhe nenkunzi yakhe yenkomo ne-esile lakhe nomhlambi wakhe nentente yakhe nayo yonke into eyayiyeyakhe baza bazinyusa bazisa entilini yeAkore.
25  Waza wathi uYoshuwa: “Kutheni na usizisele ishwangusha nje? UYehova uza kukuzisela ishwangusha ngalo mhla.” Ngoko wonke uSirayeli wamgibisela ngamatye, emva koko babatshisa ngomlilo. Ngaloo ndlela babaxuluba ngamatye.
26  Yaye banyusa phezu kwakhe imfumba enkulu yamatye, kude kube ngalo mhla. UYehova wabuya ekuvutheni komsindo wakhe. Kungenxa yoko le nto igama laloo ndawo liyiNtili yeAkore, kude kube ngalo mhla.
23  Kwathi kwiintsuku ezininzi emva kokuba uYehova emnikile uSirayeli ukuphumla ezintshabeni zakhe zonke macala onke, xa uYoshuwa wayesele emdala neentsuku zihambile kuye,
2  uYoshuwa wabiza uSirayeli wonke, amadoda akhe amakhulu neentloko zakhe nabagwebi bakhe namagosa akhe, waza wathi kubo: “Ke mna, ndimdala, neentsuku zihambile kum.
3  Yaye ke nina, nikubonile konke oko uYehova uThixo wenu akwenzileyo kuzo zonke ezi ntlanga ngenxa yenu, ngenxa yokuba uYehova uThixo wenu nguye owayenilwela.
4  Niyabona, ndanabela ngamaqashiso ezi ntlanga ziseleyo njengelifa lezizwe zenu, nazo zonke iintlanga endizinqumlayo, ukusuka eYordan ukuya kuLwandle Olukhulu entshonalanga.
5  Yaye uYehova uThixo wenu nguye owaqhubeka ezishenxisa zasuka phambi kwenu, kwaye wazihlutha ilizwe lazo ngenxa yenu, yaye nalithabatha ilizwe lazo laba lilifa lenu, kanye njengoko uYehova uThixo wenu wayenithembisile.
6  “Yaye nimele nibe nesibindi kakhulu nigcine nize nenze konke okubhalwe encwadini yomthetho kaMoses ngokungaze nisuke kuyo niye ngasekunene okanye ngasekhohlo,
7  ngokungaze ningene phakathi kwezi ntlanga, ezi zisaseleyo nani. Kwaye nimele ningawakhankanyi amagama oothixo bazo okanye nifunge ngabo, ningabakhonzi okanye niqubude kubo.
8  Kodwa nguYehova uThixo wenu enifanele ninamathele kuye, kanye njengoko nenzile kude kube ngulo mhla.
9  Kwaye uYehova uya kuzigxotha iintlanga ezinkulu nezinamandla phambi kwenu. (Ke nina, akumanga mntu phambi kwenu de kube ngulo mhla.)
10  Indoda enye kuphela kuni iya kusukela iwaka, ngenxa yokuba uYehova uThixo wenu nguye onilwelayo, kanye njengoko wanithembisayo.
11  Yaye nimele niyilinde rhoqo imiphefumlo yenu ngokumthanda uYehova uThixo wenu.
12  “Kodwa ukuba niye najika, nanamathela kwezi ntlanga ziseleyo, ezi zisele nani, nendiselana kunye nazo, nangena phakathi kwazo, nazo phakathi kwenu,
13  nifanele nazi ngokuqinisekileyo ukuba uYehova uThixo wenu akayi kuqhubeka ezihlutha ilizwe lazo ezi ntlanga ngenxa yenu; kwaye ziya kuba njengesibatha nanjengomgibe nanjengekatsi kumaphango enu nanjengameva emehlweni enu de nitshabalale kulo mhlaba ulungileyo uYehova uThixo wenu aninike wona.
14  “Ngoku, khangela! Namhlanje ndihamba endleleni yomhlaba wonke, kwaye niyazi kakuhle ngeentliziyo zenu zonke nangemiphefumlo yenu yonke ukuba akusilelanga nalinye ilizwi kuwo onke amazwi alungileyo uYehova uThixo wenu awathethileyo kuni. Onke abe yinyaniso kuni. Akusilelanga nalinye ilizwi kuwo.
15  Kwaye kuya kuthi, kanye njengoko lonke ilizwi elilungileyo uYehova uThixo wenu alithethileyo kuni liye lafika kuni, ngoko uYehova uya kuzisa kuni lonke ilizwi elibi de anibhubhise kulo mhlaba ulungileyo uYehova uThixo wenu aninike wona,
16  ngenxa yokuwugqitha kwenu umnqophiso kaYehova uThixo wenu awaniyalela wona, nangenxa yokuba niye naya kukhonza abanye oothixo naza naqubuda kubo. Yaye umsindo kaYehova uya kuvutha kuni ngokuqinisekileyo, kwaye ngokuqinisekileyo niya kutshabalala ngokukhawuleza kwilizwe elilungileyo aninike lona.”
22  Ngelo xesha uYoshuwa wabiza amaRubhen namaGadi nesiqingatha sesizwe sakwaManase
2  yaye wathi kuwo: “Nikugcinile konke oko uMoses umkhonzi kaYehova awaniyalela kona, yaye benilithobela ilizwi lam kuko konke endiye ndaniyalela kona.
3  Anibashiyanga abazalwana benu ezi ntsuku zininzi kude kube namhla, yaye niye nayigcina imbopheleleko yomyalelo kaYehova uThixo wenu.
4  Ke kaloku uYehova uThixo wenu ubanike ukuphumla abazalwana benu, kanye njengoko wayethembisile kubo. Ke kaloku jikani niye ezintenteni zenu kwilizwe lelifa lenu, elo uMoses umkhonzi kaYehova waninika lona ngaphesheya kweYordan.
5  Kuphela lumkani niwuphumeze umyalelo nomthetho uMoses umkhonzi kaYehova awaniyalela wona ngokumthanda uYehova uThixo wenu nangokuhamba ezindleleni zakhe zonke nangokugcina imiyalelo yakhe nangokunamathela kuye nangokumkhonza ngentliziyo yenu yonke nangomphefumlo wenu wonke.”
6  Ngoko uYoshuwa wabasikelela waza wabandulula ukuze baye ezintenteni zabo.
7  Yaye isiqingatha sesizwe sakwaManase uMoses wayesinike isipho eBhashan, waza esinye isiqingatha uYoshuwa wasinika isipho nabazalwana baso nganeno kweYordan ngasentshona. Ngokunjalo, xa uYoshuwa wabandululayo ukuba baye ezintenteni zabo, wabasikelela.
8  Yaye wahlabela mgama wathi kubo: “Buyelani ezintenteni zenu nobutyebi obuninzi nemfuyo eninzi, nesilivere negolide nobhedu nentsimbi nezambatho ezininzi kakhulu. Thabathani isabelo senu samaxhoba eentshaba zenu nabazalwana benu.”
9  Emva koko oonyana bakaRubhen noonyana bakaGadi nesiqingatha sesizwe sakwaManase babuya baza bemka kwabanye oonyana bakaSirayeli, eShilo, ekwilizwe lakwaKanan, ukuze baye kwilizwe laseGiliyadi, kwilizwe lelifa labo ababehlaliswe kulo ngokomyalelo kaYehova ngoMoses.
10  Xa bafika kwimimandla yaseYordan eyayikwilizwe lakwaKanan, ngoko oonyana bakaRubhen noonyana bakaGadi nesiqingatha sesizwe sakwaManase bakha apho isibingelelo ngaseYordan, isibingelelo esiphawulekayo kakhulu.
11  Kamva abanye oonyana bakaSirayeli beva kusithiwa: “Khangela! Oonyana bakaRubhen noonyana bakaGadi nesiqingatha sesizwe sakwaManase bakhe isibingelelo kumda welizwe lakwaKanan kwimimandla yaseYordan kwicala loonyana bakaSirayeli.”
12  Xa oonyana bakaSirayeli bakuvayo oko, indibano yoonyana bakaSirayeli iphela yahlanganiswa eShilo ukuba inyuke iye kulwa nabo.
13  Baza oonyana bakaSirayeli bathumela koonyana bakaRubhen nakoonyana bakaGadi nakwisiqingatha sesizwe sakwaManase kwilizwe laseGiliyadi uFinehasi unyana kaEleyazare umbingeleli,
14  nezikhulu ezilishumi zikunye naye, isikhulu esinye kwindlu nganye kayise kuzo zonke izizwe zakwaSirayeli, yaye ngasinye sasiyintloko yendlu kayise kumawaka akwaSirayeli.
15  Ekuhambeni kwexesha bafika koonyana bakaRubhen nakoonyana bakaGadi nakwisiqingatha sesizwe sakwaManase kwilizwe laseGiliyadi baza bathetha nabo, besithi:
16  “Naku okuthethwa yiyo yonke indibano kaYehova, ‘Siyintoni na esi senzo sokungathembeki nisenzileyo nxamnye noTHIXO kaSirayeli ngokujika namhlanje ekumlandeleni uYehova ngokuthi nizakhele isibingelelo, ukuze nimvukele namhlanje uYehova?
17  Sasisincinane gqitha na isiphoso sikaPehore, esingekazihlambululi kuso kude kube namhla, nangona isibetho saba kwindibano kaYehova?
18  Yaye nina—niyajika ekulandeleni uYehova namhlanje; kuze kwenzeke ukuba, nina, nivukele uYehova namhlanje, yaye ngomso uya kucaphukela indibano kaSirayeli iphela.
19  Ngoku ukuba eneneni ilizwe elililifa lenu alihlambulukanga, yiyani ngaphesheya kwilizwe likaYehova apho umnquba kaYehova uhleli khona, nize nihlale phakathi kwethu; yaye ningamvukeli uYehova kwaye ningasenzi nathi sibe ngabavukelayo ngokuthi nizakhele isibingelelo ukongezelela kwisibingelelo sikaYehova uThixo wethu.
20  YayingengoAkan unyana kaZera na owenza isenzo sokungathembeki kwinto eyayinikelwe kwintshabalalo, yaye akuzange kubekho ukucaphuka nxamnye nayo yonke indibano kaSirayeli? Kwaye asinguye kuphela umntu owabhubhayo ngesiphoso sakhe.’”
21  Oonyana bakaRubhen noonyana bakaGadi nesiqingatha sesizwe sakwaManase baphendula baza bathetha neentloko zamawaka kaSirayeli bathi:
22  “Lowo Ungokobuthixo, uThixo, uYehova, Lowo Ungokobuthixo, uThixo, uYehova, uyazi, noSirayeli, uya kwazi naye. Ukuba kungenxa yemvukelo nokuba kungenxa yokungathembeki kuYehova, ungasisindisi namhlanje.
23  Ukuba besizakhela isibingelelo ukuze sijike ekulandeleni uYehova, nokuba ibikukuze sinikele iminikelo etshiswayo neminikelo yokudla okuziinkozo kuso, yaye ukuba ibikukuze senze imibingelelo yobudlelane kuso, uYehova uya kukubhenca ngokwakhe oko;
24  okanye ukuba kunoko yayingekokuxhalabela ngenyameko enye into okwabangela senze le nto, sisithi, ‘Ngenye imini oonyana benu baya kuthi koonyana bethu: “Ninantoni na yakwenza noYehova uTHIXO kaSirayeli?
25  Yaye kukho umda awubekileyo uYehova phakathi kwethu nani, nyana bakaRubhen noonyana bakaGadi, ongulo, iYordan. Aninasabelo kuYehova nina.” Kwaye oonyana benu ngokuqinisekileyo baya kubayekisa oonyana bethu ukoyika uYehova.’
26  “Ngoko ke sathi, ‘Thina ngokwethu masithabathe inyathelo, sincede, sizakhele isibingelelo, kungekhona esomnikelo otshiswayo okanye esombingelelo,
27  kodwa ukuze sibe bubungqina phakathi kwethu nani nezizukulwana zethu emva kwethu bokuba siya kuyiphumeza inkonzo kaYehova phambi kwakhe ngeminikelo yethu etshiswayo nemibingelelo yethu nemibingelelo yethu yobudlelane, ukuze ngenye imini oonyana benu bangatsho koonyana bethu ukuthi: “Aninasabelo kuYehova.”’
28  Ngoko sathi, ‘Yaye ukuba kuye kwenzeka bakutsho oko kuthi nakwizizukulwana zethu ngexesha elizayo, nathi siya kuthi: “Bonani imbonakaliso yesibingelelo sikaYehova eyenziwa ngoobawo, kungekhona ngenxa yomnikelo otshiswayo okanye umbingelelo, kodwa ibubungqina phakathi kwethu nani.”’
29  Makube lee, kuthi, ukuvukela ngokwethu uYehova nokujika namhlanje ekulandeleni uYehova ngokwakha isibingelelo somnikelo otshiswayo, umnikelo wokudla okuziinkozo nombingelelo esingesiso isibingelelo sikaYehova uThixo wethu esiphambi komnquba wakhe!”
30  Ke kaloku xa uFinehasi umbingeleli nezikhulu zendibano neentloko zamawaka kaSirayeli awayekunye naye bawevayo amazwi awathethwa ngoonyana bakaRubhen noonyana bakaGadi noonyana bakaManase, kwalunga emehlweni abo.
31  Ngoko uFinehasi unyana kaEleyazare umbingeleli wathi koonyana bakaRubhen noonyana bakaGadi noonyana bakaManase: “Namhlanje siyazi ukuba uYehova uphakathi kwethu, ngenxa yokuba anisenzanga esi senzo sokungathembeki nxamnye noYehova. Ke kaloku nibahlangule oonyana bakaSirayeli esandleni sikaYehova.”
32  Ngoko uFinehasi unyana kaEleyazare umbingeleli nezikhulu babuya koonyana bakaRubhen noonyana bakaGadi kwilizwe laseGiliyadi baya kwilizwe lakwaKanan kwabanye oonyana bakaSirayeli baza babuyisela ilizwi kubo.
33  Kwaye ilizwi lalunga emehlweni oonyana bakaSirayeli; yaye oonyana bakaSirayeli bambonga uThixo, yaye abazange bathethe ngokunyuka baye emkhosini nxamnye nabo ukuze bonakalise ilizwe ababehlala kulo oonyana bakaRubhen noonyana bakaGadi.
34  Kwaye oonyana bakaRubhen noonyana bakaGadi basithiya igama isibingelelo, ngenxa yokuba “sibubungqina phakathi kwethu bokuba uYehova nguTHIXO oyinyaniso.”
6  Ke kaloku iYeriko yayivalwe ngokuqinileyo ngenxa yoonyana bakaSirayeli, kungekho bani uphumayo nabani ungenayo.
2  Waza uYehova wahlabela mgama wathi kuYoshuwa: “Uyabona, ndiyinikele esandleni sakho iYeriko nokumkani wayo, amadoda anamandla nangamakroti.
3  Yaye nonke nina madoda emfazwe nimele nijikeleze isixeko, nisijikeleze isixeko kube kanye. Leyo yindlela ofanele wenze ngayo iintsuku ezintandathu.
4  Yaye ababingeleli abasixhenxe bafanele bathwale iimpondo ezisixhenxe zenkunzi yegusha, phambi kweTyeya, yaye ngosuku lwesixhenxe nifanele nijikeleze isixeko izihlandlo ezisixhenxe yaye ababingeleli bafanele bavuthele izigodlo.
5  Yaye kuya kuthi xa bekhalisa uphondo lwenkunzi yegusha, xa nisiva isandi sesigodlo, bonke abantu bafanele bakhwaze bahlabe umkhosi; luwe bhuma phantsi udonga lwesixeko, yaye abantu bamele benyuke, ngamnye aye ngqo phambi kwakhe.”
6  Ngako oko uYoshuwa unyana kaNun wabiza ababingeleli waza wathi kubo: “Thabathani ityeya yomnqophiso, yaye ababingeleli abasixhenxe bafanele bathwale iimpondo ezisixhenxe zeenkunzi zegusha phambi kwetyeya kaYehova.”
7  Yaye wahlabela mgama wathi ebantwini: “Dlulani nize nijikeleze isixeko, ibe umkhosi oxhobele imfazwe ufanele udlulele ngaphambi kwetyeya kaYehova.”
8  Yaye kwenzeka kanye njengoko uYoshuwa wayetshilo ebantwini; ibe ababingeleli abasixhenxe abathwele iimpondo ezisixhenxe zenkunzi yegusha phambi koYehova badlulela phambili baza bavuthela izigodlo, yaye ityeya yomnqophiso kaYehova yayibalandela.
9  Yaye umkhosi oxhobele imfazwe wawuhamba phambi kwababingeleli abavuthela izigodlo, ngoxa amajoni akhusela umkhosi ayelandela iTyeya evuthela izigodlo ngokuqhubekayo.
10  Ke kaloku uYoshuwa wayalela abantu, wathi: “Ningakhwazi okanye nivakalise amazwi enu, yaye kungabikho lizwi liphuma emilonyeni yenu de kube yimini endiya kuthi ngayo kuni, ‘Khwazani!’ Nandule ke nikhwaze.”
11  Yaye ityeya kaYehova yajikeleza isixeko, yajikeleza kwakanye, emva koko bahamba baya enkampini baza balalisa enkampini.
12  UYoshuwa wavuka ekuseni, baza ababingeleli bahamba bethwele ityeya kaYehova,
13  yaye ababingeleli abasixhenxe abathwele iimpondo ezisixhenxe zegusha phambi kwetyeya kaYehova babehamba, bevuthela izigodlo ngokuqhubekayo, yaye umkhosi oxhobele imfazwe wawuhamba phambi kwabo, ngoxa amajoni akhusela umkhosi ayelandela ityeya kaYehova evuthela izigodlo ngokuqhubekayo.
14  Basijikeleza isixeko kwakanye ngosuku lwesibini, emva koko babuyela enkampini. Benza ngaloo ndlela iintsuku zantandathu.
15  Kwaza kwathi ngosuku lwesixhenxe bavuka ekuseni, ngesifingo, yaye bajikeleza isixeko ngolu hlobo izihlandlo ezisixhenxe. Ngaloo mini nje kuphela basijikeleza isixeko izihlandlo ezisixhenxe.
16  Yaye kwathi ngesihlandlo sesixhenxe ababingeleli bavuthela izigodlo, waza uYoshuwa wathi ebantwini: “Khwazani; kuba uYehova uninikile esi sixeko.
17  Yaye esi sixeko simele sitshatyalaliswe; sona nayo yonke into ekuso yekaYehova. NguRahabhi unongogo kuphela onokuqhubeka ephila, yena nabo bonke abakunye naye endlwini, ngenxa yokuba wabafihla abathunywa esabathumelayo.
18  Ke nina, zigcineni kwinto enikelwe kwintshabalalo, ngokoyikela ukuba nisenokuzinqwenela nize nizithabathe ezinye zezinto ezinikelwe kwintshabalalo nize nenze inkampu kaSirayeli into enikelwe kwintshabalalo, niyizisele ishwangusha.
19  Kodwa yonke isilivere negolide nempahla yobhedu nentsimbi zizinto ezingcwele kuYehova. Ziya kuya ebuncwaneni bukaYehova.”
20  Bandula ke abantu bakhwaza, kusakuvuthelwa izigodlo. Ekuveni kwabo isandi sesigodlo baqalisa ukukhwaza behlaba umkhosi, lwaza udonga lwawa bhuma phantsi. Emva koko abantu benyuka baya esixekweni, ngamnye waya ngqo phambi kwakhe, baza basithimba isixeko.
21  Yaye bayitshabalalisa ngohlangothi lwekrele yonke into eyayisesixekweni, ukususela endodeni kuse emfazini, ukususela emfaneni kuse kwindoda endala nakwinkunzi yenkomo nemvu ne-esile.
22  Yaye kumadoda amabini awayeye kuhlola ilizwe, uYoshuwa wathi: “Yiyani endlwini yomfazi ongunongogo, nikhuphe umfazi nabo bonke abangabakhe, kanye njengoko nanifungile kuye.”
23  Ngoko abafana ababeye kuhlola bangena bamkhupha uRahabhi noyise nonina nabantakwabo nabo bonke abangabakhe, ewe, babakhupha bonke abanolwalamano nentsapho yakhe; baza bababeka ngaphandle kwenkampu yakwaSirayeli.
24  Baza basitshisa isixeko ngomlilo nayo yonke into eyayikuso. Yisilivere negolide nempahla yobhedu nentsimbi kuphela abayinikela kubuncwane bendlu kaYehova.
25  Yaye uRahabhi ongunongogo nendlu kayise nabo bonke abangabakhe, uYoshuwa wabagcina bephila; yaye uhlala phakathi koSirayeli unanamhla, ngenxa yokuba wabafihla abathunywa ababethunywe nguYoshuwa ukuya kuhlola iYeriko.
26  Waza uYoshuwa wenza isifungo ngelo xesha, esithi: “Uqalekisiwe phambi koYehova umntu oya kusuka asakhe esi sixeko, iYeriko kanye. Uya kuphulukana nezibulo lakhe ngokubeka isiseko saso, yaye uya kuphulukana noyena mncinane wakhe ngokumisa iingcango zaso.”
27  Ngoko uYehova waba noYoshuwa, yaye udumo lwakhe lwaba semhlabeni wonke.
21  Iintloko zooyise babaLevi zasondela kuEleyazare umbingeleli nakuYoshuwa unyana kaNun neentloko zooyise bezizwe zoonyana bakaSirayeli,
2  kwaye zathetha kubo eShilo kwilizwe lamaKanan, zathi: “UYehova ngoMoses wayalela ukuba sinikwe izixeko ukuze sihlale kuzo, kunye namadlelo azo ezilwanyana zethu zasekhaya.”
3  Ngoko oonyana bakaSirayeli babanika abaLevi, ngokomyalelo kaYehova, ezi zixeko namadlelo azo elifeni labo.
4  Kwaza kwaphuma iqashiso neentsapho zamaKohati, yaye izixeko ezilishumi elinesithathu zaba zezoonyana baka-Aron umbingeleli, abaLevi, ngeqashiso, kwisizwe sakwaYuda nakwisizwe samaSimeyon nakwisizwe sakwaBhenjamin.
5  Yaye oonyana bakaKohati abasalayo bafumana izixeko ezilishumi ngeqashiso kwiintsapho zesizwe sakwaEfrayim nakwisizwe sakwaDan nakwisiqingatha sesizwe sakwaManase.
6  Yaye oonyana bakaGershon bafumana izixeko ezilishumi elinesithathu ngeqashiso kwiintsapho zesizwe sakwaIsakare nakwisizwe sakwa-Ashere nakwisizwe sakwaNafetali nakwisiqingatha sesizwe sakwaManase eBhashan.
7  Oonyana bakaMerari ngokweentsapho zabo bafumana izixeko ezilishumi elinesibini kwisizwe sakwaRubhen nakwisizwe sakwaGadi nakwisizwe sakwaZebhulon.
8  Ngaloo ndlela oonyana bakaSirayeli banika abaLevi ezi zixeko namadlelo azo ngeqashiso, kanye njengoko uYehova wayeyalele ngoMoses.
9  Ngoko babanika kwisizwe soonyana bakaYuda nakwisizwe soonyana bakaSimeyon ezi zixeko zibizwe ngegama,
10  yaye zaba zezoonyana baka-Aron kwiintsapho zamaKohati zoonyana bakaLevi, ngenxa yokuba iqashiso lokuqala laba lelabo.
11  Ngaloo ndlela babanika iKiriyati-arbha (kuthiwa uArbha nguyise ka-Anaki), oko kukuthi, iHebron, kummandla weentaba wakwaYuda, nedlelo layo macala onke;
12  nentsimi yesixeko nemizi yaso bayinika uKalebhi unyana kaYefune njengelifa lakhe.
13  Yaye oonyana baka-Aron umbingeleli babanika isixeko sokusabela isibulala-mntu, iHebron, nedlelo layo, neLibhena nedlelo layo,
14  neYatire nedlelo layo, ne-Eshtemowa nedlelo layo,
15  neHolon nedlelo layo, neDebhiri nedlelo layo,
16  neAyin nedlelo layo, neYuta nedlelo layo, iBhete-shemeshe nedlelo layo; izixeko ezisithoba kwezi zizwe zibini.
17  Yaye kwisizwe sakwaBhenjamin, iGibheyon nedlelo layo, iGebha nedlelo layo,
18  iAnatoti nedlelo layo, neAlmon nedlelo layo; izixeko ezine.
19  Zizonke izixeko zoonyana baka-Aron, ababingeleli, yayizizixeko ezilishumi elinesithathu namadlelo azo.
20  Yaye iintsapho zoonyana bakaKohati, abaLevi ababesele koonyana bakaKohati, zafumana ngeqashiso izixeko kwisizwe sakwaEfrayim.
21  Ngako oko babanika isixeko sokusabela isibulala-mntu, iShekem, nedlelo layo kummandla weentaba wakwaEfrayim, neGezere nedlelo layo,
22  neKibhetsayim nedlelo layo, neBhete-horon nedlelo layo; izixeko ezine.
23  Yaye kwisizwe sakwaDan, iEliteke nedlelo layo, iGibheton nedlelo layo,
24  iAyalon nedlelo layo, iGati-rimon nedlelo layo; izixeko ezine.
25  Yaye kwisiqingatha sesizwe sakwaManase, iTahanaki nedlelo layo, neGati-rimon nedlelo layo; izixeko ezibini.
26  Zizonke izixeko namadlelo azo ezathi zaba zezeentsapho zoonyana bakaKohati ababesele zazilishumi.
27  Yaye oonyana bakaGershon, beentsapho zabaLevi, bafumana kwisiqingatha sesizwe sakwaManase isixeko sokusabela isibulala-mntu, iGolan, eseBhashan, nedlelo layo, neBheheshtera nedlelo layo; izixeko ezibini.
28  Yaye kwisizwe sakwaIsakare, iKishiyon nedlelo layo, iDabherati nedlelo layo,
29  iYarmuti nedlelo layo, iEn-ganim nedlelo layo; izixeko ezine.
30  Yaye kwisizwe sakwa-Ashere, iMishali nedlelo layo, iAbhedon nedlelo layo,
31  iHelekati nedlelo layo, neRehobhi nedlelo layo; izixeko ezine.
32  Yaye kwisizwe sakwaNafetali, isixeko sokusabela isibulala-mntu, iKedeshe eseGalili, nedlelo layo, neHamoti-dore nedlelo layo, neKartan nedlelo layo; izixeko ezithathu.
33  Zizonke izixeko zamaGershon ngokweentsapho zawo zazilishumi elinesithathu namadlelo azo.
34  Yaye iintsapho zoonyana bakaMerari, abaLevi ababesele, kwisizwe sakwaZebhulon zazineYokenam nedlelo layo, iKarta nedlelo layo,
35  iDimna nedlelo layo, iNahalali nedlelo layo; izixeko ezine.
36  Yaye kwisizwe sakwaRubhen, iBhetsere nedlelo layo, neYahatsa nedlelo layo,
37  iKedemoti nedlelo layo, neMefehati nedlelo layo; izixeko ezine.
38  Yaye kwisizwe sakwaGadi, isixeko sokusabela isibulala-mntu, iRamoti eseGiliyadi, nedlelo layo, neMahanayim nedlelo layo,
39  iHeshbhon nedlelo layo, iYazere nedlelo layo; zizonke izixeko zizine.
40  Zizonke izixeko ezaba zezoonyana bakaMerari ngokweentsapho zabo, ababesele kwiintsapho zabaLevi, ngokweqashiso labo, yayizizixeko ezilishumi elinesibini.
41  Zizonke izixeko zabaLevi phakathi kwelifa loonyana bakaSirayeli yayizizixeko ezingamashumi amane anesibhozo kunye namadlelo azo.
42  Kwezi zixeko ngasinye isixeko saba nedlelo laso macala onke—kwaba ngaloo ndlela kuzo zonke ezi zixeko.
43  Ngoko uYehova wamnika uSirayeli lonke ilizwe awayefungile ukumnika kookhokho bakhe, yaye balidla ilifa ilizwe baza bahlala kulo.
44  Ngapha koko, uYehova wabanika ukuphumla entweni yonke, kuko konke awayekufungile kookhokho babo, kwaye akukho nalunye kwiintshaba zabo olwema phambi kwabo. UYehova wazinikela esandleni sabo zonke iintshaba zabo.
45  Akukho sithembiso sasilelayo kuzo zonke izithembiso ezilungileyo uYehova awayezenzile kwindlu kaSirayeli; zonke zaba yinyaniso.
13  Ke kaloku uYoshuwa wayemdala, iminyaka ihambile. Ngoko uYehova wathi kuye: “Wena umdala kwaye iminyaka ihambile kuwe, kwaye ilizwe elimele lithatyathwe njengelifa lisasele ngomkhamo omkhulu.
2  Nali ilizwe elisaseleyo: yonke imimandla yamaFilisti neyamaGeshure onke
3  (ukusuka kwisebe lomNayile elingaphambi kweYiputa ukusa kumda wase-Ekron ngasentla, yayifudula ibalelwa kumaKanan); iinkosi ezimanyeneyo zamaFilisti ezintlanu, amaGaza nama-Ashdode, ama-Ashkelon, amaGati namaEkron; nama-Avi.
4  Ngasemzantsi lonke ilizwe lamaKanan; neMeyara, yamaSidon, ukuya kufikelela eAfeki, ukuya kufikelela kumda wama-Amori;
5  nelizwe lamaGebhali nayo yonke iLebhanon ukuya ngasempumalanga, ukususela eBhahali-gadi phantsi kweNtaba yeHermon ukuya kufikelela ekungeneni eHamati;
6  bonke abemi bommandla weentaba, ukusuka eLebhanon ukuya eMisrefoti-mayim, onke amaSidon; mna ndiya kubahlutha ilizwe labo phambi koonyana bakaSirayeli. Kuphela lenze liwele kuSirayeli njengelifa, kanye njengoko ndakuyalelayo.
7  Ke kaloku yahlula eli lizwe njengelifa kwizizwe ezisithoba nakwisiqingatha sesizwe sakwaManase.”
8  AmaRubhen namaGadi kunye nesinye isiqingatha sesizwe, alithabatha ilifa lawo uMoses awawanika lona ngaphesheya kweYordan ukuya ngasempuma, kanye njengoko uMoses umkhonzi kaYehova wayewanikile,
9  ukusuka eArohere, engaselunxwemeni lwentlambo yaseArnon, nesixeko esiphakathi kwentlambo, nawo wonke umhlaba othe thabalala waseMedebha ukuya kufikelela eDibhon;
10  nazo zonke izixeko zikaSihon ukumkani wama-Amori, owayelawula eHeshbhon, ukusa kumda woonyana baka-Amoni;
11  neGiliyadi nommandla wamaGeshure namaMahakati nayo yonke iNtaba yeHermon neBhashan yonke, ukuya kufikelela eSaleka;
12  wonke ummandla wobukhosi bukaOgi eBhashan, owalawula eAshtaroti nase-Edreyi—nguye owasalayo kumaRefa—yaye uMoses wawaxabela waza wawahlutha ilizwe lawo.
13  Yaye oonyana bakaSirayeli abazange bawahluthe amaGeshure namaMahakati ilizwe lawo, kodwa uGeshure noMahakati baqhubeka behlala phakathi koSirayeli de kwanamhla.
14  Sisizwe sabaLevi kuphela angazange asinike ilifa. Iminikelo yasemlilweni kaYehova uTHIXO kaSirayeli lilifa laso, kanye njengoko wayesithembisile.
15  Waza uMoses wasinika isipho isizwe soonyana bakaRubhen ngokweentsapho zaso,
16  kwaye yaba ngummandla wabo ukususela eArohere, eselunxwemeni lwentlambo yaseArnon, nesixeko esiphakathi kwentlambo, nawo wonke umhlaba othe thabalala ongaseMedebha;
17  iHeshbhon nazo zonke iidolophu zayo ezikumhlaba othe thabalala, iDibhon neBhamoti-bhahali neBhete-bhahali-meyon,
18  neYahatsa neKedemoti neMefehati,
19  neKiriyatayim neSibhema neTsereti-shahare kwintaba esentilini,
20  neBhete-peyore namathambeka asePisga neBhete-yeshimoti,
21  nazo zonke izixeko ezikumhlaba othe thabalala nawo wonke ummandla wobukhosi bukaSihon ukumkani wama-Amori, owayelawula eHeshbhon, nalowo uMoses wamxabelayo, kunye nezikhulu zakwaMidiyan, uEvi noRekem noTsure noHure noRebha, iindwalutho zikaSihon, ezazihlala kwelo lizwe.
22  NoBhileham unyana kaBhehore, umvumisi, wayengomnye wababulawa ngoonyana bakaSirayeli ngekrele kunye nababulawayo babo.
23  Umda woonyana bakaRubhen waba yiYordan; yaye lo mmandla wawulilifa loonyana bakaRubhen ngokweentsapho zabo, nezixeko nemizi yazo.
24  Ngaphezu koko, uMoses wenza isipho kwisizwe sakwaGadi, oonyana bakaGadi ngokweentsapho zabo,
25  yaye ummandla wabo waba yiYazere nazo zonke izixeko zaseGiliyadi nesiqingatha selizwe loonyana baka-Amoni ukuya kufikelela eArohere, ephambi kwaseRabha;
26  nokusuka eHeshbhon ukuya eRamati-mitsepe neBhetonim nokusuka eMahanayim ukuya kumda weDebhiri;
27  nakwintili yaseBhete-haram neBhete-nimra neSukoti neTsafon, nomnye ummandla wobukhosi bukaSihon ukumkani waseHeshbhon, iYordan ingumda ukuya kufikelela esiphelweni solwandle lwaseKinereti phesheya kweYordan ukuya ngasempuma.
28  Eli yayililifa loonyana bakaGadi ngokweentsapho zabo, nezixeko nemizi yazo.
29  Ngaphezulu, uMoses wenza isipho kwisiqingatha sesizwe sakwaManase, saba sisiqingatha sesizwe soonyana bakaManase ngokweentsapho zabo.
30  Yaye ummandla wabo wasusela eMahanayim nayo yonke iBhashan, nawo wonke ummandla wobukhosi bukaOgi ukumkani waseBhashan, nazo zonke iidolophana zeentente zaseYayire eziseBhashan, iidolophu ezingamashumi amathandathu.
31  Nesiqingatha seGiliyadi, neAshtaroti ne-Edreyi, izixeko zommandla wobukhosi bukaOgi eziseBhashan, zaba zezoonyana bakaMakire unyana kaManase, isiqingatha soonyana bakaMakire ngokweentsapho zabo.
32  Ezi zezo uMoses awabanika zona njengelifa, kumathafa ayinkqantosi akwaMowabhi phesheya kweYordan, eYeriko, ngasempuma.
33  Yaye isizwe sabaLevi uMoses akazange asinike lifa. UYehova uTHIXO kaSirayeli lilifa laso, kanye njengoko wasithembisayo.
14  Oku koko oonyana bakaSirayeli bakuthabatha njengelifa kwilizwe laseKanan, oko uEleyazare umbingeleli noYoshuwa unyana kaNun neentloko zooyise bezizwe zoonyana bakaSirayeli zabanika kona njelifa.
2  Ilifa labo lenziwa ngeqashiso, kanye njengoko uYehova wayeyalele ngoMoses ngezizwe ezisithoba ezinesiqingatha sesizwe.
3  Kuba uMoses wayezinike ilifa ezinye izizwe ezibini nesinye isiqingatha sesizwe ngaphesheya kweYordan; yaye abaLevi akazange abanike lifa phakathi kwazo.
4  Kuba oonyana bakaYosefu baba zizizwe ezibini, uManase noEfrayim; yaye abazange babanike sabelo elizweni abaLevi, ngaphandle kwezixeko zokuhlala namadlelo emfuyo nempahla yabo.
5  Kanye njengoko uYehova wayeyalele uMoses, ngoko oonyana bakaSirayeli benjenjalo; ngoko balahlula ilizwe.
6  Ngoko oonyana bakaYuda baya kuYoshuwa eGiligali, yaye uKalebhi unyana kaYefune umKenizi wathi kuye: “Wena ulazi kakuhle ilizwi awalithethayo uYehova kuMoses umntu kaTHIXO oyinyaniso ngokubhekisele kum nangokubhekisele kuwe eKadeshe-bharneya.
7  Ndandineminyaka engamashumi amane ubudala xa uMoses umkhonzi kaYehova wandithuma eKadeshe-bharneya ukuba ndiye kuhlola ilizwe, kwaye ndambuyisela ilizwi kanye njengoko lalinjalo entliziyweni yam.
8  Kwaye abazalwana bam ababenyuke nam bayinyibilikisa intliziyo yabantu; mna ke, ndamlandela ngokupheleleyo uYehova uThixo wam.
9  Ngenxa yoko uMoses wafunga ngaloo mini, esithi, ‘Ilizwe olunyathele kulo unyawo lwakho liya kuba lelakho noonyana bakho njengelifa ukusa kwixesha elingenammiselo, ngenxa yokuba uye wamlandela ngokupheleleyo uYehova uThixo wam.’
10  Yabona uYehova undigcine ndiphila, kanye njengoko wayethembisile, le minyaka ingamashumi amane anesihlanu kususela oko uYehova wenza esi sithembiso kuMoses xa uSirayeli wayehamba entlango, ke ngoku ndineminyaka engamashumi asibhozo anesihlanu ubudala.
11  Ukanti namhlanje ndomelele njengokuba ndandinjalo ngemini endathunywa ngayo nguMoses. Njengoko ayenjalo amandla am ngoko, asenjalo nangoku amandla am okulwa, awokuphuma nawokubuya.
12  Yaye ngoku ndinike ummandla weentaba lowo uYehova wawuthembisayo ngaloo mini, kuba nawe weva ngaloo mini ukuba kukho ama-Anakim apho nezixeko ezikhulu ezinqatyisiweyo. Mhlawumbi uYehova uya kuba nam, yaye ndiya kubahlutha ilizwe labo ngokuqinisekileyo, kanye njengoko uYehova wathembisayo.”
13  UYoshuwa wamsikelela waza wamnika iHebron uKalebhi unyana kaYefune njengelifa.
14  Kungenxa yoko le nto iHebron yaba lilifa likaKalebhi unyana kaYefune umKenizi de kube namhla, ngenxa yokuba wamlandela ngokupheleleyo uYehova uTHIXO kaSirayeli.
15  Igama leHebron ngaphambi koko laliyiKiriyati-arbha ([kuthiwa uArbha] wayengumntu omkhulu phakathi kwama-Anakim). Yaye ilizwe alizange liphazanyiswe yimfazwe.
19  Kwaza kwaphuma iqashiso lesibini noSimeyon, nesizwe soonyana bakaSimeyon ngokweentsapho zabo. Yaye ilifa labo laba phakathi kwelifa loonyana bakaYuda.
2  Yaye kwilifa labo baba neBher-shebha neShebha, neMolada,
3  neHatsare-shuwali neBhala ne-Etsem,
4  ne-Elitoladi neBhetuli neHorma,
5  neTsikelage neBhete-markabhoti neHatsare-susa,
6  neBhete-lebhawoti neSharuhen; izixeko ezilishumi elinesithathu nemizi yazo.
7  IAyin, iRimon ne-Etere neAshan; izixeko ezine nemizi yazo,
8  nayo yonke imizi eyayijikeleze ezi zixeko ukuya kufikelela eBhahalati-bhere, iRama esemzantsi. Eli yayililifa lesizwe soonyana bakaSimeyon ngokweentsapho zabo.
9  Ilifa loonyana bakaSimeyon laba kwisabelo soonyana bakaYuda, ngenxa yokuba isabelo soonyana bakaYuda sasisikhulu kakhulu kubo. Ngoko oonyana bakaSimeyon bafumana ilifa phakathi kwelifa labo.
10  Iqashiso elilandelayo lesithathu laba leloonyana bakaZebhulon ngokweentsapho zabo, kwaye umda welifa labo waya kufikelela eSaridi.
11  Yaye umda wabo wenyuka waya ngasentshona nangaseMarala waya kufika eDabhesheti waza waya kufikelela kwintlambo engaphambi kweYokenam.
12  Yaye wabuyela emva ukusuka eSaridi ngasempuma ukuya ngasekuphumeni kwelanga ukuya kumda waseKiseloti-tabhore waza waya eDabherati yaye wenyuka waya eYafiya.
13  Yaye ukusuka apho wawelela ngasempuma ukuya ngasempumalanga eGati-hefere, e-Eti-katsin, yaye waphumela eRimon kwaye wamiswa eNeya.
14  Yaye umda wayijikeleza ngasemntla ukuya eHanaton, kwaye isiphelo sawo saba kwintlambo yaseIfeta-eli,
15  neKatati neNahalali neShimron neIdala neBhetelehem; izixeko ezilishumi elinesibini nemizi yazo.
16  Eli yayililifa loonyana bakaZebhulon ngokweentsapho zabo. Ezi yayizizixeko nemizi yazo.
17  Iqashiso lesine laphuma noIsakare, noonyana bakaIsakare ngokweentsapho zabo.
18  Yaye umda wabo waba yiYizereli neKesuloti neShunem,
19  neHafarayim neShiyon neAnaharati,
20  neRabhiti neKishiyon ne-Ebhetse,
21  neRemeti ne-En-ganim ne-En-hada neBhete-patsetse.
22  Yaye umda wafika eTabhore naseShahatsuma naseBhete-shemeshe, kwaye isiphelo somda wabo saba seYordan; izixeko ezilishumi elinesithandathu nemizi yazo.
23  Eli yayililifa lesizwe soonyana bakaIsakare ngokweentsapho zabo, izixeko nemizi yazo.
24  Laza iqashiso lesihlanu laphuma nesizwe soonyana baka-Ashere ngokweentsapho zabo.
25  Yaye umda wabo waba yiHelekati neHali neBheten neAkeshafi,
26  neAlameleki neAmadi neMishali. Kwaye wafika ngasentshona yeKarmele neShihore-libhenati,
27  kwaye wabuyela ekuphumeni kwelanga eBhete-dagon waza wafika kwaZebhulon nakwintlambo yaseIfeta-eli ngasentshona, eBhete-emeki naseNehiyeli, yaye waphuma waya eKabhuli ngasekhohlo,
28  nase-Ebron naseRehobhi naseHamon naseKana nokuya kufikelela kwiSidon enkulu.
29  Yaye umda wabuyela eRama waza waya kufikelela kwisixeko esinqatyisiweyo saseTire. Kwaye umda wabuyela eHosa, saza isiphelo sawo saba selwandle kummandla waseAkezibhi,
30  neUma neAfeki neRehobhi; izixeko ezingamashumi amabini anesibini nemizi yazo.
31  Eli yayililifa lesizwe soonyana baka-Ashere ngokweentsapho zabo. Ezi yayizizixeko nemizi yazo.
32  Iqashiso lesithandathu laphuma noonyana bakaNafetali, ileloonyana bakaNafetali ngokweentsapho zabo.
33  Yaye umda wabo waba seHelefe, ukusuka emthini omkhulu waseTsananim, neAdami-nekebhi neYabhineli ukuya kufikelela eLakum; kwaye isiphelo sawo saba seYordan.
34  Yaye umda wabuyela ngasentshona eAzenoti-tabhore waza waphuma apho waya eHukoka waya kufika kwaZebhulon ngasemzantsi, nakwa-Ashere wafika ngasentshona nakwaYuda ngaseYordan ukuya ngasekuphumeni kwelanga.
35  Yaye izixeko ezinqatyisiweyo yayiyiTsidim, iTsere neHamati, iRakati neKinereti,
36  neAdama neRama neHatsore,
37  neKedeshe ne-Edreyi ne-En-hatsore,
38  neYiron neMigdali-eli, iHorem neBhete-anati neBhete-shemeshe; izixeko ezilishumi elinesithoba nemizi yazo.
39  Eli yayililifa lesizwe soonyana bakaNafetali ngokweentsapho zabo, izixeko nemizi yazo.
40  Iqashiso lesixhenxe laphuma nesizwe soonyana bakaDan ngokweentsapho zabo.
41  Yaye umda welifa labo waba seTsora nase-Eshtawoli naseIre-shemeshe,
42  naseShahalabhin naseAyalon naseItela,
43  nase-Elon naseTimna nase-Ekron,
44  nase-Elitekehe naseGibheton naseBhahalati,
45  naseYehude naseBhene-bheraki naseGati-rimon,
46  naseMe-yarkon naseRakon, umda ungaphambi kweYopa.
47  Yaye ummandla woonyana bakaDan wawuxinene kakhulu kubo. Yaye oonyana bakaDan benyuka baya kulwa neLeshem baza bayithimba, bayixabela ngohlangothi lwekrele. Bayithabatha njengelifa, bahlala kuyo, baza bayibiza iLeshem ngokuthi yiDan, ngokwegama likaDan ukhokho wabo.
48  Eli yayililifa lesizwe soonyana bakaDan ngokweentsapho zabo. Ezi yayizizixeko nemizi yazo.
49  Ngaloo ndlela bagqiba ukulahlula ilifa lelizwe ngokwemimandla yalo. Baza oonyana bakaSirayeli bamnika ilifa uYoshuwa unyana kaNun phakathi kwabo.
50  Ngokomyalelo kaYehova bamnika isixeko awayesicelile, iTimnati-sera, kummandla weentaba wakwaEfrayim; kwaye wakha isixeko waza wahlala kuso.
51  La yayingamafa abawabayo ooEleyazare umbingeleli noYoshuwa unyana kaNun neentloko zooyise bezizwe zoonyana bakaSirayeli ngeqashiso eShilo phambi koYehova, emnyangweni wentente yokuhlangana. Ngoko bayeka ukulahlula ilizwe.
24  Kwaye uYoshuwa wadibanisa ndawonye zonke izizwe zakwaSirayeli eShekem waza wabiza amadoda amakhulu akwaSirayeli neentloko zakhe nabagwebi bakhe namagosa akhe, baza bazimisa phambi koTHIXO oyinyaniso.
2  Kwaye uYoshuwa wahlabela mgama wathi kubo bonke abantu: “Utsho uYehova uTHIXO kaSirayeli ukuthi, ‘Kwixesha lakudala ookhokho benu babehlala ngaphesheya koMlambo, uTera uyise ka-Abraham noyise kaNahore, kwaye babekhonza abanye oothixo.
3  “‘Ekuhambeni kwexesha ndamthabatha ukhokho wenu uAbraham ngaphesheya koMlambo ndamhambisa kulo lonke ilizwe lakwaKanan ndaza ndayenza ninzi imbewu yakhe. Ngoko ndamnika uIsake.
4  Ndaza uIsake ndamnika uYakobi noEsawu. Kamva uEsawu ndamnika iNtaba iSehire ukuba ayidle ilifa; kwaye uYakobi noonyana bakhe behla baya eYiputa.
5  Kamva ndathumela uMoses noAron, yaye ndayibetha iYiputa ngaloo nto ndayenzayo phakathi kwayo; ndaza emva koko ndanikhupha.
6  Ekubakhupheni kwam ooyihlo eYiputa naza neza elwandle, amaYiputa abasukela ookhokho benu ngeenqwelo zokulwa namajoni akhwele emahasheni ukuya kuLwandle Olubomvu.
7  Kwaye badanduluka kuYehova. Ngoko wabeka ubumnyama phakathi kwenu namaYiputa waza wazisa ulwandle phezu kwawo waza wawagubungela, yaye amehlo enu akubona oko ndakwenza eYiputa; kwaye nahlala entlango iintsuku ezininzi.
8  “‘Ekugqibeleni ndanizisa kwilizwe lama-Amori awayehleli ngaphesheya kweYordan, yaye alwa nani. Ndawanikela esandleni senu ukuze ilizwe lawo libe lilifa kuni, kwaye ndawabhubhisa phambi kwenu.
9  Waza uBhalaki unyana kaTsipore, ukumkani wakwaMowabhi, wasuka waya kulwa noSirayeli. Ngoko wathumela waza wabiza uBhileham unyana kaBhehore ukuze aniqalekise.
10  Yaye andizange ndifune kumphulaphula uBhileham. Ngenxa yoko wanisikelela ngokuphindaphindiweyo. Ngaloo ndlela ndanihlangula esandleni sakhe.
11  “‘Naza nawela iYordan naya kufika eYeriko. Kwaye abanini-mhlaba eYeriko, ama-Amori namaPerizi namaKanan namaHiti namaGirgashi, amaHivi namaYebhusi alwa nani; kodwa ndawanikela esandleni senu.
12  Ngoko ndathumela imvakalelo yokudakumba phambi kwenu, kwaye yabagxotha ngokuthe ngcembe phambi kwenu—ookumkani ababini bama-Amori—kungekhona ngekrele lenu nangesaphetha senu.
13  Ngaloo ndlela ndaninika ilizwe eningazange nibulaleke ngalo nezixeko eningazange nizakhe, yaye nahlala kuzo. Nidla izidiliya negcume leminquma eningazange niyityale.’
14  “Yaye ngoku yoyikani uYehova nize nimkhonze ngokungenasiphoso nangenyaniso, nize nisuse oothixo ababekhonzwa ngookhokho benu ngaphesheya koMlambo naseYiputa, yaye nikhonze uYehova.
15  Ke kaloku ukuba kubi emehlweni enu ukukhonza uYehova, zikhetheleni namhlanje ukuba ngubani na eniya kumkhonza, enoba ngoothixo ababekhonzwa ngookhokho benu ababengaphesheya koMlambo okanye oothixo bama-Amori enihleli ezweni lawo. Ke mna nendlu yam, siya kukhonza uYehova.”
16  Abantu baphendula baza bathi: “Makube lee, kuthi, ukushiya uYehova ukuze siye kukhonza abanye oothixo.
17  Kuba nguYehova uThixo wethu owasinyusayo thina noobawo bethu saphuma kwilizwe laseYiputa, kwindlu yobukhoboka, nowenza le miqondiso mikhulu phambi kwamehlo ethu nowaqhubeka esilinda kuyo yonke indlela esasihamba kuyo nakwizizwana zonke esasidlula phakathi kwazo.
18  Yaye uYehova wabagxotha phambi kwethu bonke abantu, kwanama-Amori, awayehlala kwelo lizwe. Ke thina, nathi, siya kukhonza uYehova, ngenxa yokuba unguThixo wethu.”
19  Waza uYoshuwa wathi ebantwini: “Aninakukwazi ukukhonza uYehova, kuba unguThixo ongcwele; unguThixo ofuna uzinikelo olupheleleyo. Akayi kukuxolela ukuvukela kwenu nezono zenu.
20  Ukuba kunokwenzeka nimshiye uYehova nize nikhonze oothixo basemzini, naye ngokuqinisekileyo uya kujika anenzakalise aze anitshabalalise emva kokuba enenzele okulungileyo.”
21  Ekuphenduleni abantu bathi kuYoshuwa: “Akunjalo, nguYehova esiya kumkhonza!”
22  UYoshuwa wathi ebantwini: “Ningamangqina nani ukuba nina ngokuzithandela kwenu nizinyulele uYehova, ukuba nimkhonze.” Baza bathi: “Singamangqina.”
23  “Ke kaloku bashenxiseni oothixo basemzini abaphakathi kwenu, iintliziyo zenu mazityekele kuYehova uTHIXO kaSirayeli.”
24  Ekuphenduleni abantu bathi kuYoshuwa: “NguYehova uThixo wethu esiya kumkhonza, yaye siya kuphulaphula ilizwi lakhe!”
25  Yaye uYoshuwa wenza umnqophiso nabantu ngaloo mini waza wabamisela ummiselo nesigwebo eShekem.
26  Waza uYoshuwa wawabhala la mazwi encwadini yomthetho kaThixo yaye wathabatha ilitye elikhulu walimisa phantsi komthi oxandileyo ongakwingcwele kaYehova.
27  Yaye uYoshuwa wahlabela mgama wathi ebantwini bonke: “Khangelani! Eli litye liya kuba bubungqina kuthi, ngenxa yokuba lona ngokwalo liwavile onke amazwi kaYehova awathethileyo nathi, kwaye limele libe lingqina kuni, ukuze ningamkhanyeli uThixo wenu.”
28  Ngoko uYoshuwa wabandulula abantu, ngamnye waya kwilifa lakhe.
29  Yaye emva kwezi zinto uYoshuwa unyana kaNun, umkhonzi kaYehova, wafa eneminyaka elikhulu elineshumi ubudala.
30  Ngoko bamngcwabela kummandla welifa lakhe eTimnati-sera, ekummandla weentaba wakwaEfrayim, kumntla weNtaba iGahashe.
31  Yaye uSirayeli waqhubeka ekhonza uYehova yonke imihla kaYoshuwa nayo yonke imihla yamadoda amakhulu awayolulayo imihla yawo emva koYoshuwa nawayeyazi yonke imisebenzi kaYehova awayenzela uSirayeli.
32  Yaye amathambo kaYosefu, lawo oonyana bakaSirayeli bawanyusayo bawakhupha eYiputa, bawangcwaba eShekem kwisiqwenga somhlaba uYakobi awayesizuze koonyana bakaHamore, uyise kaShekem, ngekhulu lamaqhosha emali; kwaye saba lilifa loonyana bakaYosefu.
33  KwanoEleyazare, unyana ka-Aron wafa. Ngoko bamngcwaba kwiNduli kaFinehasi unyana wakhe, awayemnike yona kummandla weentaba wakwaEfrayim.
5  Yaye kwathi kamsinya nje xa bonke ookumkani bama-Amori, ababekwicala laseYordan ngasentshona, nabo bonke ookumkani bamaKanan, ababengaselwandle, bevayo ukuba uYehova wawomisa amanzi aseYordan phambi koonyana bakaSirayeli de bawela, zandula iintliziyo zabo zaqalisa ukunyibilika, yaye akuzange kuphinde kubekho kudlamka kubo ngenxa yoonyana bakaSirayeli.
2  Ngelo xesha uYehova wathi kuYoshuwa: “Zenzele izitshetshe zeqhwitha uze ubaluse kwakhona oonyana bakaSirayeli, okwesihlandlo sesibini.”
3  Ngokuvisisana noko uYoshuwa wazenzela izitshetshe zeqhwitha waza wabalusa oonyana bakaSirayeli eGibheyati-haraloti.
4  Yaye nasi isizathu esabangela uYoshuwa abaluse: bonke abantu ababephume eYiputa, amadoda, onke amadoda emfazwe, ayefele entlango endleleni ekuphumeni kwabo eYiputa.
5  Kuba bonke abantu abaphumayo babalukile, kodwa bonke abantu abazalelwa entlango endleleni ekuphumeni kwabo eYiputa abazange babaluse.
6  Kuba oonyana bakaSirayeli bahamba entlango iminyaka engamashumi amane, de lwaphela lonke uhlanga lwamadoda emfazwe aphuma eYiputa lawo angazange aliphulaphule ilizwi likaYehova, lawo uYehova wafungayo ukuba wayengayi kuwavumela alibone ilizwe uYehova awafungayo kookhokho bawo ukusinika lona, ilizwe eliqukuqela ubisi nobusi.
7  Yaye wavelisa oonyana bawo esikhundleni sawo. Aba uYoshuwa wabalusa, ngenxa yokuba babengalukanga, kuba abazange babaluse endleleni.
8  Kwathi bakugqiba ukulwalusa lonke uhlanga, baqhubeka behleli endaweni yabo enkampini de baphila.
9  Waza uYehova wathi kuYoshuwa: “Namhlanje ndiyishenxisile kuni ingcikivo yaseYiputa.” Ngoko igama laloo ndawo laba yiGiligali de kube namhla.
10  Oonyana bakaSirayeli baqhubeka bemise inkampu eGiligali, benza ipasika ngosuku lweshumi elinesine lwenyanga, ngokuhlwa, kumathafa ayinkqantosi aseYeriko.
11  Yaye baqalisa ukudla enye yemveliso yelizwe kusuku olusemva kwepasika, amaqebengwana angenagwele neenkozo ezigcadiweyo, kwangolu suku lunye.
12  Ngoko imana yaphela kusuku olulandelayo bakuba bedle enye yemveliso yelizwe, yaye imana ayizange ibekho kwakhona koonyana bakaSirayeli, baza badla enye yemveliso yelizwe lakwaKanan ngaloo nyaka.
13  Kwathi uYoshuwa engaseYeriko waphakamisa amehlo akhe yaye khangela, apho kwakukho indoda imi phambi kwakhe irhole ikrele layo iliphethe ngesandla. Ngoko uYoshuwa waya kuyo waza wathi kuyo: “Ngaba ungakuthi okanye ungakwiintshaba zethu?”
14  Yathi: “Hayi, kodwa mna—ndize njengenkosana yomkhosi kaYehova.” Ngoko uYoshuwa wawa ngobuso bakhe emhlabeni waqubuda waza wathi kuyo: “Ithini iNkosi yam kumkhonzi wayo?”
15  Ekuphenduleni inkosana yomkhosi kaYehova yathi kuYoshuwa: “Khulula iimbadada zakho ezinyaweni zakho, kuba le ndawo umi kuyo ingcwele.” Kwaoko uYoshuwa wenjenjalo.
15  Kwaye iqashiso lesizwe soonyana bakaYuda ngokweentsapho zabo laba kumda wakwaEdom, intlango yaseTsin, ukuya ngaseNegebhi ngakumzantsi wayo.
2  Yaye umda wabo wawusuka ekupheleni koLwandle lweTyuwa, kwitheku elijonge ngasemzantsi.
3  Kwaye waphuma waya ngasemzantsi ekunyukeni kweAkrabhim wawelela eTsin wenyuka ukusuka ngasemzantsi ukuya eKadeshe-bharneya waza wadlulela eHetseron wenyuka waya eAdare wajikeleza iKarka.
4  Yaye wadlulela phambili eAzemon waphumela kwintlambo yaseYiputa; kwaye isiphelo somda saba selwandle. Lo yaba ngumda wabo osemzantsi.
5  Yaye umda wasempuma wawuluLwandle lweTyuwa ukuya kuma ekupheleni kweYordan, kwaye umda kwimbombo esemantla yayilitheku lolwandle, ekupheleni kweYordan.
6  Kwaye umda wenyuka ngeBhete-hogela wadlulela kumntla weBhete-arabha, kwaye umda waya elityeni likaBhohan unyana kaRubhen.
7  Umda wenyuka waya eDebhiri kwintili yaseAkore wajika waya ngasemantla eGiligali, engaphambi kokunyuka kweAdumim, engasezantsi kwentlambo; yaye umda wawudlulela kumanzi ase-En-shemeshe, kwaye isiphelo sawo sasise-En-rogele.
8  Umda wenyuka waya kwintlambo yonyana kaHinom ukuya ethambekeni lamaYebhusi ngasemzantsi, oko kukuthi, eYerusalem; umda wenyuka waya phezulu entabeni ejongene nentlambo yaseHinom ukuya ngasentshona, engasekupheleni kwentili yamaRefa ukuya ngasentla.
9  Umda wawumiswe ukusuka phezulu entabeni ukuya kumthombo wamanzi aseNefetowa, waphuma waya kwizixeko zeNtaba ye-Efron; umda wawumiswe eBhahala, oko kukuthi, eKiriyati-yarim.
10  Yaye umda wawujikeleza ukusuka eBhahala ngakwintshona yeNtaba iSehire uze udlulele kwithambeka leNtaba iYeharim ngasentla, oko kukuthi, iKesalon; wehlele eBhete-shemeshe udlulele eTimna.
11  Umda wawuphuma ngethambeka lase-Ekron ukuya ngasentla, kwaye umda wawumiswe eShikeron udlulele kwiNtaba yeBhahala uze uphume uye eYabhineli; yaye isiphelo somda sasiselwandle.
12  Umda wasentshona wawuluLwandle Olukhulu nonxweme lwalo. Lo yayingumda macala onke, woonyana bakaYuda ngokweentsapho zabo.
13  Yaye uKalebhi unyana kaYefune wamnika isabelo phakathi koonyana bakaYuda ngokomyalelo kaYehova kuYoshuwa, esisesi, iKiriyati-arbha ([kuthiwa uArbha] nguyise ka-Anaki), oko kukuthi, iHebron.
14  Ngoko uKalebhi wabagxotha apho oonyana baka-Anaki abathathu, abangaba, uSheshayi noAhiman noTalemayi, abo babezelwe nguAnaki.
15  Ngoko wenyuka ukusuka apho waya kubemi baseDebhiri. (Igama leDebhiri ngaphambi koko laliyiKiriyati-sefere.)
16  Yaye uKalebhi wathi: “Nabani na obetha iKiriyati-sefere aze ayithimbe, ngokuqinisekileyo ndiya kumnika uAkesa intombi yam abe ngumfazi wakhe.”
17  Koko uOteniyeli unyana kaKenazi, umntakwabo Kalebhi, wayithimba. Ngako oko wamnika uAkesa intombi yakhe ukuba ibe ngumfazi wakhe.
18  Yaye kwathi ngoxa wayegoduka, waqhubeka emthundeza ukuba acele umhlaba kuyise. Ngoko waqhwaba izandla zakhe ngoxa wayese-esileni. Waza uKalebhi wathi kuye: “Ufuna ntoni?”
19  Ngoko wathi: “Ndinike intsikelelo, kuba undinike isiqwenga somhlaba ongasemzantsi, yaye umele undinike iGuloti-mayim.” Ngako oko wamnika iGuloti engaseNtla neGuloti eseZantsi.
20  Eli yayililifa lesizwe soonyana bakaYuda ngokweentsapho zabo.
21  Yaye izixeko ezisekupheleni kwesizwe soonyana bakaYuda ngakumda wakwaEdom ngasemzantsi waba yiKabhetseli ne-Edere neYagure,
22  neKina neDimona neAdada,
23  neKedeshe neHatsore neItenan,
24  iZifi neTelem neBheyaloti,
25  neHatsore-hadata neKeriyoti-hetseron, oko kukuthi, iHatsore,
26  iAmam neShema neMolada,
27  neHatsare-gada neHeshmon neBhete-pelete,
28  neHatsare-shuwali neBher-shebha neBhiziyotiya,
29  iBhahala neIyim ne-Etsem,
30  ne-Elitoladi neKesili neHorma,
31  neTsikelage neMademana neSanesana,
32  neLebhawoti neShilehim neAyin neRimon; zizonke izixeko zazingamashumi amabini anesithoba, nemizi yazo.
33  EShefela kwakukho iEshtawoli neTsora neAshna,
34  neZanowa ne-En-ganim, iTapuwa ne-Enam,
35  iYarmuti neAdulam, iSokho neAzeka,
36  neShaharayim neAditayim neGedera neGederotayim; izixeko ezilishumi elinesine nemizi yazo.
37  ITsenan neHadasha neMigdali-gadi,
38  neDileyan neMizpe neYoketeli,
39  iLakishe neBhotsekati ne-Eglon,
40  neKabhon neLamam neKitilishe,
41  neGederoti, iBhete-dagon neNahama neMakeda; izixeko ezilishumi elinesithandathu nemizi yazo.
42  ILibhena ne-Etere neAshan,
43  neIfeta neAshna neNetsibhi,
44  neKeyila neAkezibhi neMareshaha; izixeko ezisithoba nemizi yazo.
45  IEkron needolophu eziphantsi kwayo nemizi yayo.
46  Ukusuka e-Ekron ngasentshona yonke esecaleni kweAshdode nemizi yayo.
47  IAshdode, iidolophu eziphantsi kwayo nemizi yayo; iGaza, iidolophu eziphantsi kwayo nemizi yayo, kude kuse kwintlambo yaseYiputa, noLwandle Olukhulu nommandla okufuphi nalo.
48  Nakummandla weentaba zaseShamire neYatire neSokho,
49  neDana neKiriyati-sana, oko kukuthi, iDebhiri,
50  neAnabhi ne-Eshtemo neAnim,
51  neGoshen neHolon neGilo; izixeko ezilishumi elinanye nemizi yazo.
52  IArabhu neDuma ne-Eshan,
53  neYanim neBhete-tapuwa neAfeka,
54  neHumta neKiriyati-arbha, oko kukuthi, iHebron, neTsiyore; izixeko ezisithoba nemizi yazo.
55  IMahon, iKarmele neZifi neYuta,
56  neYizereli neYokedam neZanowa,
57  iKhayin, iGibheya neTimna; izixeko ezilishumi nemizi yazo.
58  IHalehule, iBhete-tsure neGedore,
59  neMaharati neBhete-anoti ne-Elitekon; izixeko ezithandathu nemizi yazo.
60  IKiriyati-bhahali, oko kukuthi, iKiriyati-yarim, neRabha; izixeko ezibini nemizi yazo.
61  Entlango yiBhete-arabha, iMidin neSekaka,
62  neNibheshan nesiXeko seTyuwa ne-En-gedi; izixeko ezithandathu nemizi yazo.
63  Ke wona amaYebhusi awayehlala eYerusalem, oonyana bakaYuda abazange bakwazi ukuwagxotha; yaye amaYebhusi aqhubeka ehlala noonyana bakaYuda eYerusalem de kube namhla.
20  Ngoko uYehova wathetha kuYoshuwa, wathi:
2  “Thetha koonyana bakaSirayeli, uthi, ‘Zimiseleni izixeko zokusabela endathetha ngazo kuni ngoMoses,
3  ukuze isibulala-mntu esibetha umphefumlo siwubulale singaqondanga yaye singazi sibalekele apho; yaye zimele zibe yindawo yokuzikhusela kumphindezeli wegazi.
4  Yaye simele sisabele kwesinye sezi zixeko, sime esangweni lesixeko size siwathethe ezindlebeni zamadoda amakhulu esixeko eso amazwi aso; kwaye afanele asamkelele esixekweni ngokwawo aze asinike indawo yokuhlala kunye nawo.
5  Yaye ukuba kunokwenzeka umphindezeli wegazi asisukele, ngoko akafanele anikezele ngesibulala-mntu esandleni sakhe; kuba sibethe sabulala singazi idlelane laso, yaye besingalithiyanga ngaphambili.
6  Yaye simele sihlale kweso sixeko de kube kukuma kwaso phambi kwendibano yokugweba, de kufe umbingeleli omkhulu okhoyo ngezo ntsuku. Kungoko ke esinokuthi isibulala-mntu sibuye, kwaye simele singene esixekweni saso nasendlwini yaso, kwisixeko esasibaleke kuso.’”
7  Ngako oko banika iwonga elingcwele iKedeshe eGalili kummandla weentaba wakwaNafetali, naseShekem kummandla weentaba wakwaEfrayim, naseKiriyati-arbha, oko kukuthi, iHebron, kummandla weentaba wakwaYuda.
8  Nakummandla waseYordan, eYeriko, ukuya ngakwimpuma banika iBhetsere entlango kumhlaba othe thabalala kwisizwe sakwaRubhen, neRamoti eGiliyadi kwisizwe sakwaGadi, neGolan eBhashan kwisizwe sakwaManase.
9  Ezi yaba zizixeko ezamiselwa bonke oonyana bakaSirayeli nomphambukeli ohlala njengomphambukeli phakathi kwabo, ukuze nabani na othe wabetha umphefumlo wawubulala engaqondanga asabele apho, ukuze angafi ngesandla somphindezeli wegazi de kube kukuma kwakhe phambi kwendibano.
1  Kwaza kwathi emva kokufa kukaMoses umkhonzi kaYehova, uYehova wathi kuYoshuwa unyana kaNun, umlungiseleli kaMoses:
2  “UMoses umkhonzi wam ufile; yaye ngoku sukuma, uwele iYordan le, wena naso sonke esi sizwana, niye kwilizwe endibanika lona oonyana bakaSirayeli.
3  Yonke indawo oluya kunyathela kuyo unyawo lwenu, ngokuqinisekileyo ndiya kuninika yona, njengoko ndathembisayo kuMoses.
4  Ukususela entlango nakule Lebhanon ukusa kumlambo omkhulu, uMlambo umEfrate, oko kukuthi, wonke umhlaba wamaHiti, nokuya kuLwandle Olukhulu ngasentshonalanga iya kuba ngummandla wenu.
5  Akukho bani uya kuma ngokuqinileyo phambi kwakho yonke imihla yobomi bakho. Kanye njengoko ndaba noMoses nawe ndiya kuba nawe. Andiyi kukulahla okanye ndikushiye ngokupheleleyo.
6  Yiba nesibindi womelele, kuba nguwe oya kubangela esi sizwana silidle ilifa ilizwe endafungayo ukulinika ookhokho baso.
7  “Kuphela wena yiba nesibindi womelele kakhulu ukuze unyameke wenze ngokuvumelana nawo wonke umthetho uMoses umkhonzi wam awakuyalela wona. Ungaphambuki kuwo uye ngasekunene okanye ngasekhohlo, ukuze wenze ngobulumko naphi na apho uya khona.
8  Le ncwadi yomthetho ayifanele isuke emlonyeni wakho, yaye umele uyifunde ngesandi esiphantsi imini nobusuku, ukuze wenze ngenyameko ngokuvumelana nako konke oko kubhalwe kuyo; kuba ke ngoko uya kuyenza iphumelele indlela yakho wandule ke wenze ngobulumko.
9  Andikuyalelanga na? Yiba nesibindi womelele. Musa ukothuka okanye unkwantye, kuba uYehova uThixo wakho unawe naphi na apho uya khona.”
10  Waza uYoshuwa wayalela amagosa abantu, esithi:
11  “Dlulani phakathi enkampini nize niyalele abantu, nithi, ‘Zilungiseleleni umphako, kuba kwiintsuku ezintathu ukususela ngoku niza kuwela le Yordan ningene nize nilidle ilifa ilizwe uYehova uThixo wenu aninika lona ukuba nilidle ilifa.’”
12  Yaye kumaRubhen nakumaGadi nakwisiqingatha sesizwe sikaManase uYoshuwa wathi:
13  “Likhumbuleni ilizwi awaniyalela ngalo uMoses umkhonzi kaYehova, esithi, ‘UYehova uThixo wenu uniphumzile, waninika eli lizwe.
14  Abafazi benu, abantwana benu nemfuyo yenu iya kuhlala kwilizwe uMoses aninike lona nganeno kweYordan; kodwa nina niya kuwela nixhotyiselwe idabi phambi kwabazalwana benu, onke amadoda angamakroti anamandla, yaye nimele nibancede.
15  Kuqala xa uYehova ebaphumzile abazalwana benu, njengani, balidla ilifa ilizwe uYehova uThixo wenu abanike lona, nani nimele nibuyele kwilizwe eninikwe ukuba nilime nize nilidle ilifa, elo uMoses umkhonzi kaYehova aninike lona nganeno kweYordan ngasempumalanga.’”
16  Amphendula ke uYoshuwa, esithi: “Konke osiyalele kona siya kukwenza, yaye naphi na apho usithuma khona siya kuya.
17  Njengoko samphulaphulayo uMoses kuyo yonk’ into, siya kwenjenjalo ukukuphulaphula nawe. Wanga nje uYehova uThixo wakho anganawe kanye njengoko wayenoMoses.
18  Nawuphi na umntu owuvukelayo umyalelo wakho aze angawaphulaphuli amazwi akho kuyo yonke into omyalela yona uya kubulawa. Kuphela yiba nesibindi womelele.”
2  Wandula ke uYoshuwa unyana kaNun wathuma ngokufihlakeleyo amadoda amabini aseShitim njengeentlola, esithi: “Hambani, niye kukhangela ilizwe neYeriko.” Ngoko ke ahamba aza afika endlwini yebhinqa elingunongogo eligama lalo linguRahabhi, alalisa apho.
2  Ekuhambeni kwexesha kwathiwa kukumkani waseYeriko: “Khangela! Kufike amadoda akoonyana bakaSirayeli ngobu busuku eze kuhlola ilizwe.”
3  Kwaoko ukumkani waseYeriko wathumela kuRahabhi, esithi: “Khupha la madoda eze kuwe, la aye afika endlwini yakho, kuba azele ukuhlola lonke ilizwe.”
4  Ngelo xesha eli bhinqa lawathabatha la madoda mabini laza lawafihla. Lathi: “Ewe, aye afika loo madoda kum, yaye andiwazanga ukuba avela phi.
5  Kwathi, ukuvalwa kwesango, kwakuba mnyama, aphuma. Andazi ukuba aye ngaphi na amadoda lawo. Wasukeleni ngokukhawuleza, kuba niza kuwafumana.”
6  (Noko ke, lona, laliwanyusele eluphahleni, lawafihla phakathi kweendiza zeflakisi ezazibekwe zazizithungu phezu kophahla.)
7  Amadoda awasukela aya ngaseYordan emazibukweni, laza lavalwa ngokukhawuleza isango emva kokuba lawo asukelayo ephumile.
8  Ke wona la, ngaphambi kokuba alale, lona lenyuka laya kuwo eluphahleni.
9  Lathi kumadoda lawo: “Ndiyazi ukuba uYehova ngokuqinisekileyo uza kuninika eli lizwe, nokuba sifikelwe kukothuka ngenxa yenu, nokuba bonke abemi belizwe batyhafe iintliziyo ngenxa yenu.
10  Kuba siyivile indlela uYehova awawomisa ngayo amanzi oLwandle Olubomvu phambi kwenu ekuphumeni kwenu eYiputa, noko nakwenzayo kookumkani ababini bama-Amori ababengaphesheya kweYordan, uSihon no-Ogi, enabatshabalalisayo.
11  Sathi sakukuva oko, iintliziyo zethu zaqalisa ukunyibilika, yaye akubangakho nabani na unabugagu ngenxa yenu, kuba uYehova uThixo wenu nguThixo emazulwini phezulu nasemhlabeni phantsi.
12  Ke kaloku, ncedani, nindifungele ngoYehova ukuba, ngenxa yokuba ndiye ndanenzela ububele bothando, nani niya kuyenzela ububele bothando indlu kabawo, nindinike umqondiso endinokukholosa ngawo.
13  Nimele nibagcine bephila ubawo nomama nabantakwethu noodade wethu nabo bonke abangababo, niyihlangule imiphefumlo yethu ekufeni.”
14  Koko la madoda athi kulo: “Imiphefumlo yethu iya kufa esikhundleni senu! Ukuba akuwuxelanga lo mbandela wethu, kuya kuthi ke xa uYehova asinikayo ilizwe, nathi sinibonakalisele ububele bothando nenkoloseko.”
15  Emva koko lawehlisa ngentsontelo lawakhupha ngefestile, kuba indlu yalo yayisecaleni kodonga, yaye lalihlala eludongeni.
16  Laza lathi kuwo: “Yiyani kummandla weentaba, ukuze abo banisukelayo bangaqubisani nani; nize nizifihle apho iintsuku ezintathu, de abo banisukelayo babuye, yaye emva koko ningahamba indlela yenu.”
17  Ke wona amadoda lawo athi kulo: “Simsulwa kwesi sifungo sakho osifungise sona.
18  Khangela! Siyeza kweli lizwe. Le ntambo yomsonto ongqombela ufanele uyibophe kule festile usehlise ngayo, yaye uyihlo nonyoko nabantakwenu nayo yonke indlu kayihlo ufanele uyihlanganisele kuwe endlwini.
19  Nabani na ophumela ngaphandle ngeminyango yendlu yakho, igazi lakhe loba phezu kwentloko yakhe, sibe msulwa thina; yaye wonk’ ubani oqhubeka enawe endlwini, igazi lakhe loba sezintlokweni zethu ukuba kuye kwasiwa isandla kuye.
20  Yaye ukuba ukhe wawuxela lo mbandela wethu, nathi siya kuba msulwa kwesi sifungo sakho osifungise sona.”
21  Lathi: “Makube njengamazwi enu.” Lawandulula ke, ahamba. Emva koko labophelela intambo engqombela efestileni.
22  Ngoko ahamba aya kufika kummandla weentaba aza ahlala apho iintsuku ezintathu, de babuya abo babewasukela. Ngoko abo babesukela babewafuna kuzo zonke iindlela, yaye abazange bawafumane.
23  Yaye la madoda mabini ehla kwakhona kummandla weentaba aza awela aya kuYoshuwa unyana kaNun, ambalisela zonke izinto ezenzekileyo kuwo.
24  Yaye aqhubeka athi kuYoshuwa: “UYehova ulinikele esandleni sethu lonke ilizwe. Ngenxa yoko bonke abemi belizwe elo batyhafe iintliziyo ngenxa yethu.”
3  Waza ke uYoshuwa wavuka ekuseni, yaye yena nabo bonke oonyana bakaSirayeli banduluka ukusuka eShitim baya kufikelela eYordan; bachitha ubusuku apho ngaphambi kokuba bawele.
2  Kwathi ke ekupheleni kweentsuku ezintathu amagosa adlula phakathi enkampini
3  aza ayalela abantu, esithi: “Nakuyibona ityeya yomnqophiso kaYehova uThixo wenu, nababingeleli, abaLevi, beyithwele, niya kwandula nani ngokwenu ninduluke endaweni yenu, yaye nimele niyilandele,
4  —kuphela nje makubekho umgama phakathi kwenu nayo omalunga nomlinganiselo ongamawaka amabini eekubhite; ningasondeli kuyo—ukuze niyazi indlela enifanele nihambe ngayo, kuba anizange nidlule kuloo ndlela ngaphambili.”
5  Ngoko uYoshuwa wathi ebantwini: “Zingcwaliseni, kuba ngomso uYehova uza kwenza izinto ezimangalisayo phakathi kwenu.”
6  Wandula uYoshuwa wathi kubabingeleli: “Thabathani ityeya yomnqophiso nize nidlule phambi kwabantu.” Ngoko bayithabatha ityeya yomnqophiso baza bahamba phambi kwabantu.
7  Yaye uYehova wathi kuYoshuwa: “Namhlanje ndiya kukwenza ube mkhulu emehlweni kaSirayeli wonke, ukuze azi ukuba kanye njengoko ndaba noMoses nawe ndiya kuba nawe.
8  Yaye wena—ufanele uyalele ababingeleli abathwele ityeya yomnqophiso, uthi, ‘Nakuba nifikile enyeleni yamanzi aseYordan, nifanele nime ngxi eYordan.’”
9  Yaye uYoshuwa wahlabela mgama wathi koonyana bakaSirayeli: “Sondelani apha nize niphulaphule amazwi kaYehova uThixo wenu.”
10  Emva koko uYoshuwa wathi: “Ngako oko niya kwazi ukuba uThixo ophilayo uphakathi kwenu, nokuthi uya kuwagxotha phambi kwenu amaKanan namaHiti namaHivi namaPerizi namaGirgashi nama-Amori namaYebhusi.
11  Khangela! Ityeya yomnqophiso weNkosi yomhlaba uphela idlula phambi kwenu ukuya eYordan.
12  Yaye ngoku zithabatheleni amadoda alishumi elinesibini kwizizwe zakwaSirayeli, indoda enye kwisizwe ngasinye.
13  Yaye kothi xa iintende zeenyawo zababingeleli abathwele ityeya kaYehova, iNkosi yomhlaba uphela, zisima emanzini aseYordan, amanzi aseYordan aya kunqamka, amanzi ehla phezulu, yaye aya kuma ngxi njengedama elinye.”
14  Yaye kwathi xa abantu bandulukayo kwiintente zabo ngaphambi nje kokuba bawele iYordan, nababingeleli abathwele ityeya yomnqophiso phambi kwabantu,
15  naxa abathwali beTyeya befikelela eYordan neenyawo zababingeleli abathwele iTyeya zithe nkxu enyeleni yamanzi (ngoku udonga lweYordan luyaphuphuma lonke ngazo zonke iintsuku zesivuno),
16  andula amanzi ehla phezulu ema ngxi. Aphakama aba njengedama elinye kude kakhulu eAdam, isixeko esingasecaleni kwaseTsaretan, ngoxa lawo ayesihla esiya ngakulwandle lwaseArabha, uLwandle lweTyuwa, aphelayo. Anqamka, yaye abantu badlula phambi kweYeriko.
17  Ngelo xesha ababingeleli ababethwele ityeya yomnqophiso kaYehova baqhubeka bemi bhuxe kumhlaba owomileyo phakathi eYordan njengoko wonke uSirayeli wayewela kumhlaba owomileyo, de uhlanga luphela lwagqiba ukuwela iYordan.
12  Naba ookumkani belizwe oonyana bakaSirayeli abaloyisayo baza balidla ilifa ilizwe labo ngaphesheya kweYordan ngasempumalanga, ukususela kwintlambo yaseArnon ukusa kwiNtaba yeHermon nayo yonke iArabha ngasempumalanga:
2  USihon ukumkani wama-Amori, owayehlala eHeshbhon, elawula ukususela eArohere, eyayiselunxwemeni lwentlambo yaseArnon, naphakathi kwentlambo, nakwisiqingatha seGiliyadi ukuya kufikelela entlanjeni yaseYabhoki, umda woonyana baka-Amoni,
3  neArabha ukuya kufikelela kulwandle lwaseKinereti ukuya ngasempuma nokuya kufikelela kulwandle lwaseArabha, uLwandle lweTyuwa, ukuya ngasempuma ngakwicala laseBhete-yeshimoti, nokuya ngakumzantsi phantsi kwamathambeka asePisga.
4  Nommandla kaOgi ukumkani wakwaBhashan, owayesele kumaRefa, owayehlala eAshtaroti nase-Edreyi,
5  nowayelawula kwiNtaba yeHermon naseSaleka nakuyo yonke iBhashan, ukuya kufikelela kumda wamaGeshure namaMahakati, nesiqingatha seGiliyadi, ukuya kummandla kaSihon ukumkani waseHeshbhon.
6  YayinguMoses umkhonzi kaYehova noonyana bakaSirayeli ababoyisayo, emva koko uMoses umkhonzi kaYehova wayinikela ukuba imiwe ngamaRubhen namaGadi nesiqingatha sesizwe sakwaManase.
7  Yaye naba ookumkani belizwe uYoshuwa noonyana bakaSirayeli abaloyisayo nganeno kweYordan ukuya ngasentshona, ukususela eBhahali-gadi kwithafa elisentlanjeni yaseLebhanon nokuya kufikelela kwiNtaba iHalaki, eyenyukela eSehire, emva koko uYoshuwa walinikela kwizizwe zakwaSirayeli ukuba zilime ngokwezabelo zazo,
8  kummandla weentaba naseShefela naseArabha nasemathambekeni nasentlango naseNegebhi—amaHiti, ama-Amori namaKanan, amaPerizi, amaHivi namaYebhusi:
9  Ukumkani waseYeriko, emnye; ukumkani waseAyi, eyayisecaleni kweBheteli, emnye;
10  ukumkani waseYerusalem, emnye; ukumkani waseHebron, emnye;
11  ukumkani waseYarmuti, emnye; ukumkani waseLakishe, emnye;
12  ukumkani wase-Eglon, emnye; ukumkani waseGezere, emnye;
13  ukumkani waseDebhiri, emnye; ukumkani waseGedere, emnye;
14  ukumkani waseHorma, emnye; ukumkani waseAradi, emnye;
15  ukumkani waseLibhena, emnye; ukumkani waseAdulam, emnye;
16  ukumkani waseMakeda, emnye; ukumkani waseBheteli, emnye;
17  ukumkani waseTapuwa, emnye; ukumkani waseHefere, emnye;
18  ukumkani waseAfeki, emnye; ukumkani waseLasharon, emnye;
19  ukumkani waseMadon, emnye; ukumkani waseHatsore, emnye;
20  ukumkani waseShimron-meron, emnye; ukumkani waseAkeshafi, emnye;
21  ukumkani waseTahanaki, emnye; ukumkani waseMegido, emnye;
22  ukumkani waseKedeshe, emnye; ukumkani waseYokenam eKarmele, emnye;
23  ukumkani waseDore kummango wentaba yaseDore, emnye; ukumkani wamaGoyi eGiligali, emnye;
24  ukumkani waseTirtsa, emnye; bebonke ookumkani babengamashumi amathathu ananye.
