1  UPawulos, ikhoboka likaThixo nompostile kaYesu Kristu ngokokholo lwabanyulwa bakaThixo nolwazi oluchanileyo lwenyaniso yozinikelo lobuthixo
2  ngethemba lobomi obungunaphakade awathi uThixo, ongenakuxoka, wabuthembisa kwantlandlolo,
3  kanti ngamaxesha akhe afanelekileyo walibonakalisa ilizwi lakhe ekushumayeleni endaphathiswa kona, ngokomyalelo woMsindisi wethu, uThixo;
4  ubhalela uTito, umntwana wokwenene ngokokholo esabelana ngalo ngokufanayo: Ngamana kungakho ububele obungasifanelanga noxolo oluvela kuThixo uBawo nakuKristu Yesu uMsindisi wethu.
5  Ndakushiya eKrete ngenjongo yokuba umise izinto ngendlela efanelekileyo, umisele namadoda amakhulu kwizixeko ngezixeko, njengoko ndakuyalelayo;
6  mawabe ngamadoda angenakumangaleleka, indoda yamfazi mnye, enabantwana abakholwayo abangamangalelwa njengabanoburheletyo okanye abangalawulekiyo.
7  Kuba umveleli umele abe ngongenakumangaleleka njengegosa likaThixo, angabi ngowenza unothanda, angabi ngoqumba msinya, angaxokozeliswa butywala, angabi ngumbethi, angabaweli inzuzo yokunganyaniseki,
8  kodwa makabe ngobuka iindwendwe, umthandi wokulunga, ephilile engqondweni, elilungisa, enyanisekile, enokuzeyisa,
9  ebambelele ngokuqinileyo elizwini elithembekileyo njengesiseko sobugcisa bakhe bokufundisa, ukuze akwazi ukubongoza ngemfundiso ephilileyo nokubohlwaya abo baphikisayo.
10  Kuba kukho abantu abaninzi abangalawulekiyo, abathetha izinto ezingeyongenelo, nabakhohlisi bengqondo, ngokukodwa abo babambelele kulwaluko.
11  Kufuneka bavalwe imilomo, kuba babhukuqa izindlu ziphela ngokufundisa izinto ezingafanelekanga, ngenjongo yokufumana inzuzo yokunganyaniseki.
12  Omnye kubo, umprofeti wabo, wathi: “AmaKrete asoloko engamaxoki, amarhamncwa amabi, amadla-kudla angasebenziyo.”
13  Obu bungqina buyinyaniso. Ngenxa kanye yesi sizathu qhubeka ubohlwaya ngokuqatha, ukuze baphile elukholweni,
14  banganikeli ngqalelo kwiintsomi zamaYuda nakwimiyalelo yabantu abazikhwebulayo enyanisweni.
15  Zonke izinto zihlambulukile kubantu abahlambulukileyo. Kodwa kubantu abazenze inqambi nabangenalukholo akukho nto ihlambulukileyo, kodwa iingqondo zabo nezazela zabo zidyobhekile.
16  Bavakalisa esidlangalaleni ukuba bayamazi uThixo, kodwa bayamkhanyela ngemisebenzi yabo, ngoko ke bayacekiseka kuba abathobeli yaye abafanelekelanga naluphi na uhlobo lomsebenzi olungileyo.
2  Noko ke, wena, qhubeka uthetha izinto eziyifaneleyo imfundiso ephilileyo.
2  Amadoda awalupheleyo makabe ngcathu ngokwemikhwa, andileke, abe ngaphilileyo engqondweni, aphile elukholweni, eluthandweni, ekunyamezeleni.
3  Ngokunjalo abafazi abalupheleyo mabaziphathe ngokuhlonel’ uThixo, banganyelisi, bangakhotyokiswa yiwayini eninzi, mabafundise oko kulungileyo;
4  ukuze babuyisele abafazana ezingqondweni ukuba bathande amadoda abo, bathande nabantwana babo,
5  babe ngabaphilileyo engqondweni, babe nyulu, bakhuthale emizini yabo, babe ngabalungileyo, bazithobe kumadoda abo, ukuze ilizwi likaThixo lingatshabhiswa.
6  Ngokunjalo qhubeka uwabongoza amadodana ukuba abe ngaphilileyo engqondweni,
7  kwizinto zonke uzibonisa ungumzekelo wemisebenzi emihle; ubonisa ukungabi nakonakala kwimfundiso yakho, ungondilekileyo,
8  ontetho iphilisayo engenakubekwa bala; ukuze adane ochasayo, engenanto imbi anokuyitsho ngathi.
9  Amakhoboka makabathobele abanini bawo ezintweni zonke, yaye abakholise kakuhle, angaphendulani nabo,
10  angebi, kodwa abonise ukunyaniseka okulungileyo ngokupheleleyo, khon’ ukuze ayihombise imfundiso yoMsindisi wethu, uThixo, ezintweni zonke.
11  Kuba ububele obungasifanelanga bukaThixo obuzisa usindiso kuzo zonke iintlobo zabantu buye babonakaliswa,
12  busiyalela ukuba sizilumle kuko ukungabi nabuthixo nakwiminqweno yehlabathi size siphile ngengqondo ephilileyo nangobulungisa nangozinikelo lobuthixo phakathi kwale nkqubo yezinto yangoku,
13  ngoxa silinde ithemba elonwabisayo nembonakaliso ezukileyo yoThixo omkhulu neyoMsindisi wethu, uKristu Yesu,
14  owazinikela ngenxa yethu ukuze asihlangule kulo lonke uhlobo lokuchasa umthetho aze azihlambululele isizwana esisesakhe ngokukhethekileyo, esizondelela imisebenzi emihle.
15  Qhubeka uzithetha ezi zinto yaye ubongoza kwaye usohlwaya ngegunya elipheleleyo lokuyalela. Makungakhe kubekho mntu ukudelayo.
3  Qhubeka ubakhumbuza ukuba balulamele baze bathobele oorhulumente namagunya alawulayo, balungele wonke umsebenzi olungileyo,
2  bangathethi kakubi nangabani na, bangabi ngabathanda ukulwa, babe ngabanengqiqo, bebonisa ubulali kubantu bonke.
3  Kuba kwanathi sasikhe asabi nangqiqo, singathobeli, silahlekiswa, singamakhoboka eminqweno neziyolo ezahlukahlukeneyo, siqhubeka ebubini nasemoneni, sisenyanyeka, sithiyana.
4  Noko ke, xa ububele nothando uMsindisi wethu, uThixo, analo ngomntu, lwabonakaliswayo,
5  kungekhona ngenxa yemisebenzi yobulungisa esayenzayo, kodwa ngokwenceba yakhe, wasisindisa ngokuhlamba okwasizisa ebomini nangokwenziwa batsha kwethu ngomoya oyingcwele.
6  Lo moya wawuthulula ngokobutyebi phezu kwethu ngoYesu Kristu uMsindisi wethu,
7  ukuze, sakuba sivakaliswe singamalungisa ngenxa yobubele bakhe obungasifanelanga, sibe ziindlalifa ngokwethemba lobomi obungunaphakade.
8  Lithembekile eli lizwi, yaye ndinqwenela ukuba nime niqinile ngokuthe rhoqo ngokuphathelele ezi zinto, ukuze abo bakholiweyo kuThixo bagcine iingqondo zabo zikwimisebenzi emihle. Ezi zinto zintle yaye ziyingenelo ebantwini.
9  Kodwa zicezele iimbuzwano zobudenge nemilibo yokuzalwa neembambano nokulwa ngoMthetho, kuba oko kungamampunge yaye kuphuthile.
10  Yena umntu okhuthaza ihlelo, mgatye emva kwesiluleko sokuqala nesesibini;
11  usazi ukuba umntu onjalo uye waphambukiswa endleleni yaye uyona, ezigwebele isohlwayo ngokwakhe.
12  Xa ndithe ndathuma uArtemas okanye uTikiko kuwe, yenza unako-nako wokuza kum eNikopoli, kuba apho kulapho ndigqibe ukubuchithela khona ubusika.
13  Mbonelele ngenyameko uZenas, yena uwaziyo uMthetho, noApolo kuhambo lwabo, ukuze bangasweli nto.
14  Abantu bethu bona mabafunde ukuhlala besenza imisebenzi emihle khon’ ukuze bahlangabezane neentswelo zabo, ukuze bangabi ngabangenasiqhamo.
15  Bayabulisa bonke abalapha kunye nam. Ndibulisele kwabo banomsa ngathi elukholweni. Ngamana ububele obungasifanelanga bungaba nani nonke.
