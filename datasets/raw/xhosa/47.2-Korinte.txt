10  Ke kaloku mna, Pawulos, ndiyanibongoza ngobulali nobubele bukaKRISTU, nakuba ndithobekile ngembonakalo phakathi kwenu, kanti xa ndingekho ndingokhaliphileyo kuni.
2  Eneneni ndiyabongoza ukuba, ndakuba ndifikile, kungabikho mfuneko yokuba ndithabathe amanyathelo enkalipho nxamnye nabathile abasigqala ngokungathi sahamba ngokoko thina sikuko enyameni.
3  Kuba nakuba sisenyameni, asilwi mfazwe ngokoko sikuko enyameni.
4  Kuba izixhobo zethu zemfazwe ayizizo ezenyama, kodwa ngaye uThixo zinamandla okubhukuqa izinto ezinqatyisiweyo.
5  Kuba sibhukuqa iingcinga nayo yonke into ephakamileyo ephakanyiswa nxamnye nolwazi lukaThixo; yaye sithimba zonke iingcamango, sizenze zithobele uKRISTU;
6  ibe silungele ukuphumeza isohlwayo ngenxa yako konke ukungathobeli, kamsinya nje nakuba intobelo yenu niyiphumeze ngokuzeleyo.
7  Izinto nizikhangela ngokwembonakalo yazo. Ukuba ubani ukholose ngokuthi ungokaKristu, makasiqwalasele kwakhona esi sibakala, sokuba, kanye njengoko yena engokaKristu, nathi sinjalo.
8  Kuba kwanokuba ndingaqhayisa kakhulu ngegunya esalinikwa yiNkosi ukuba sinakhe, singanichithi, bendingayi kuba neentloni,
9  ukuze ndingabonakali ndifuna ukuninkwantyisa ngeencwadi zam.
10  Kuba, bona bathi: “Iincwadi zakhe zinzima yaye zinamandla, kodwa ubukho bakhe ngobuqu bubuthathaka, nentetho yakhe idelekile.”
11  Abo batshoyo mabaqonde ukuba oko sikuko elizwini lethu ngeencwadi xa singekho, siya kuba kuko nangesenzo xa sikho.
12  Kuba asinabuganga bakuzihlela phakathi kwabathile okanye sizithelekise nabathile abazincomela ngokwabo. Ngokuqinisekileyo bona ngokuzilinganisa kwabo nokuzithelekisa kwabo abaqondi.
13  Thina siza kuqhayisa, kungekhona ngaphaya kwemida esiyabelweyo, kodwa ngokwemida esiyibekelwe nguThixo, efikelela nakuni.
14  Ngokwenene asizoluli ngokugqithiseleyo ngokungathi asizange sifikelele kuni, kuba sasingabokuqala ukufika kuni sivakalisa iindaba ezilungileyo ezingoKRISTU.
15  Hayi, asiqhayisi ngemisebenzi yabanye ngaphaya kwemida esiyabelweyo, kodwa sinethemba lokuba, lwakukhula ukholo lwenu, siya kwenziwa bakhulu phakathi kwenu kummandla wethu. Siya kwandula ke siphuphume kwanangakumbi,
16  ukuze sivakalise iindaba ezilungileyo kumazwe angaphaya kwenu, khon’ ukuze singaqhayisi ngommandla womnye apho izinto sele zilungisiwe.
17  “Kodwa lowo uqhayisayo, makaqhayise ngoYehova.”
18  Kuba okholekileyo asinguye lowo uzincomelayo, kodwa ngulowo uYehova amncomelayo.
4  Ngenxa yoko, ekubeni sinobu bulungiseleli ngokwenceba esayenzelwayo, asethi mandla;
2  sisuka sizilahle izinto ezifihlakeleyo ezibangela iintloni, singahambi ngobuqhokolo, singalingxengi nelizwi likaThixo, kodwa ngokuyibonakalisa inyaniso siyazincomela kuso sonke isazela sabantu emehlweni kaThixo.
3  Ukuba, ke, iindaba ezilungileyo esizivakalisayo zigqutyuthelwe, zigqutyuthelwe kwabo batshabalalayo,
4  phakathi kwabo uthixo wale nkqubo yezinto aye wamfamekisa iingqondo zabangakholwayo, ukuze ukhanyiso lweendaba ezilungileyo ezizukileyo ezingoKRISTU, ongumfanekiso kaThixo, lungakhanyi.
5  Kuba asishumayeli ngathi ngokwethu, kodwa ngoKristu Yesu ukuba uyiNkosi, nokuba thina singamakhoboka enu ngenxa kaYesu.
6  Kuba uThixo wathi: “Ukukhanya makukhanye ebumnyameni,” yaye uye wakhanya ezintliziyweni zethu ukuze azikhanyisele ngolwazi oluzukileyo lukaThixo ngobuso bukaKristu.
7  Kambe ke, obu buncwane sibuphethe ngezitya zodongwe, ukuze amandla angaphaya koko kuqhelekileyo abe ngakaThixo, angabi ngawethu.
8  Siyabandezelwa ngandlela zonke, kodwa asixineki ngokokude singabi nakushukuma; siyathingaza, kodwa kungekhona ngokokude singabi nayo kwaphela indlela yokuphuma;
9  siyatshutshiswa, kodwa asishiywa enyanyeni; siphoswa phantsi, kodwa asitshatyalaliswa.
10  Sisoloko sinyamezela emzimbeni wethu wonke impatho ebulalayo eyanikelwa kuYesu, ukuze ubomi bukaYesu bubonakaliswe kwanasemzimbeni wethu.
11  Kuba thina baphilayo sisoloko sisesichengeni sokufa ngenxa kaYesu, ukuze ubomi bukaYesu bubonakaliswe nakwinyama yethu efayo.
12  Ngenxa yoko kuthi kusebenza ukufa, kodwa kuni ubomi.
13  Ke kaloku ngenxa yokuba sinomoya ofanayo wokholo njengalowo ekubhalwe ngawo kwathiwa: “Ndabonisa ukholo, ke ngoko ndathetha,” nathi sibonisa ukholo yaye ke ngoko siyathetha,
14  sisazi ukuba lowo wavusa uYesu uya kusivusa nathi ndawonye noYesu yaye uya kusinikela ndawonye nani.
15  Kuba zonke izinto zingenxa yenu, ukuze ububele obungasifanelanga obandiswayo buphuphume ngenxa yombulelo wabaninzi abangakumbi kuse kuzuko lukaThixo.
16  Ngoko ke asiyeki, kodwa kwanokuba umntu esinguye ngaphandle uya esonakala, ngokuqinisekileyo umntu esinguye ngaphakathi wenziwa mtsha kwakhona imihla ngemihla.
17  Kuba nakuba imbandezelo iyeyokomzuzwana yaye incinane, isizisela uzuko olugqwese ngakumbi nangakumbi nolungunaphakade;
18  ngoxa siphosa amehlo ethu, kungekhona kwizinto ezibonwayo, kodwa kwizinto ezingabonwayo. Kuba izinto ezibonwayo zezokwexeshana, kodwa izinto ezingabonwayo zingunaphakade.
11  Akwaba ningandinyamezela koku kungabi nangqiqo kwam kuncinane. Kodwa, enyanisweni, niyandinyamezela!
2  Kuba ndiyanikhweletela ngekhwele lobuthixo, kuba ngokobuqu ndanithembisa ukunitshatisela kwindoda enye ukuze ndininikele ninjengentombi enyulu kuKRISTU.
3  Kodwa ndiyoyika ukuba ngandlel’ ithile, njengoko inyoka yamlukuhlayo uEva ngobuqhokolo bayo, iingqondo zenu zisenokonakaliswa zisuke ekunyanisekeni nakubunyulu obufanele uKRISTU.
4  Kuba, ngokunjalo, ukuba uthile uyeza aze ashumayele uYesu ongenguye lowo samshumayelayo, okanye namkela umoya ongenguwo lowo nawamkelayo, okanye iindaba ezilungileyo ezingezizo ezo nazamkelayo, nimnyamezela ngokulula.
5  Kuba ndizigqala ndingekho ngaphantsi nakanye kubapostile benu abaziincamisa.
6  Nokuba andinabuchule ngentetho, ngokuqinisekileyo andinjalo ngolwazi; kodwa ngandlela zonke salubonakalisa kuni kuzo zonke izinto.
7  Okanye ndenza isono na ngokuzithoba kwam ukuze niphakanyiswe, ngenxa yokuba ndathi ngaphandle kweendleko ndavakalisa ngochulumanco kuni iindaba ezilungileyo zikaThixo?
8  Amanye amabandla ndawaphanga ngokwamkela amalungiselelo ukuze ndilungiselele nina;
9  ukanti xa ndandinani ndaza ndaswela, andizange ndibe luxanduva nakomnye, kuba abazalwana ababevela eMakedoni bakubonelela ngokuyintabalala ukuswela kwam. Ewe, ngandlela zonke andizange ndibe luxanduva kuni yaye ndiya kuhlala ndinjalo.
10  Ndithetha inyaniso ndikuKristu ukuba andisayi kuze ndiyekiswe ukuqhayisa kwimimandla yelaseAkhaya.
11  Ngasiphi isizathu? Ngenxa yokuba ndinganithandi na? UThixo uyazi ukuba ndiyanithanda.
12  Ndisaza kuqhubeka noko ndikwenzayo, ukuze ndibathintele abo banyhwalazayo, beqhayisa ngokuba bakwisigxina esilingana nesethu.
13  Kuba abo abanjalo ngabapostile bobuxoki, abasebenzi benkohliso, bezimilisa okwabapostile bakaKristu.
14  Yaye akumangalisi oko, kuba noSathana ngokwakhe uzimilisa okwengelosi yokukhanya.
15  Ngoko ke akunto inkulu ukuba nabalungiseleli bakhe bazimilise okwabalungiseleli bobulungisa. Kodwa isiphelo sabo siya kuba ngokwemisebenzi yabo.
16  Kwakhona ndithi, Makungabikho mntu ucinga ukuba andinangqiqo. Ukanti, ukuba ngokwenene nicinga oko, ndamkeleni nokuba ndinjengongenangqiqo, ukuze ndiqhayise kancinane nam.
17  Oko ndikuthethayo andikuthethi ngokwaseNkosini, ndikuthetha ngokoswele ingqiqo, ngokuzithemba ngokugqithiseleyo ngokuqhayisa.
18  Ekubeni abaninzi beqhayisa ngokwenyama, nam ndiza kuqhayisa.
19  Kuba nakuba nina ninengqiqo, niyakuthakazelela ukunyamezela abantu abangenangqiqo.
20  Enyanisweni, ninyamezela nabani na onikhobokisayo, nabani na oqwenga oko ninako, nabani na oxhakamfula oko ninako, nabani na oziphakamisa ngaphezu kwenu, nabani na onibetha ebusweni.
21  Ndikutsho oku njengehlazo kuthi, ngokungathi isikhundla sethu sasibuthathaka. Kodwa ukuba nabani na uzenza okhaliphileyo kokuthile—ndithetha ngokungekho ngqiqweni—nam ndizenza okhaliphileyo kuko.
22  BangamaHebhere na? Nam ndinguye. BangamaSirayeli na? Nam ndinguye. Bayimbewu ka-Abraham na? Nam ndiyiyo.
23  Bangabalungiseleli bakaKristu na? Ndiphendula njengomntu ophambeneyo, ndingobalaseleyo: ngokusebenza ngakumbi, ngokuba sezintolongweni kaninzi, ngezithonga ezigqithiseleyo, ngokusinda cebetshu ekufeni ngokufuthi.
24  KumaYuda ndamkela izihlandlo ezihlanu imivumbo emashumi mane kwaphuka wamnye,
25  ndabethwa ngeentonga izihlandlo ezithathu, yaye ndakha ndaxulutywa, ndaba namava okwaphukelwa yinqanawa izihlandlo ezithathu, ndachitha ubusuku nemini enzulwini;
26  ndaba seluhambeni ngokufuthi, ndaba sezingozini zemilambo, iingozi zezihange, iingozi kwisizwe sakowethu, iingozi ezintlangeni, iingozi esixekweni, iingozi entlango, iingozi elwandle, iingozi phakathi kwabazalwana bobuxoki,
27  ndasebenza, ndibulaleka, ndingalali ebusuku ngokufuthi, ndilamba, ndinxanwa, ndizila ukutya izihlandlo ezininzi, ndisengqeleni yaye ndize.
28  Ngaphandle kwezo zinto zohlobo lwangaphandle, ndinoxanduva endisoloko ndinalo mihla le, lokuxhalabela onke amabandla.
29  Ngubani na obuthathaka, ndize mna ndingabi buthathaka? Ngubani na okhutyekiswayo, ndize mna ndingavakalelwa?
30  Ukuba kuyimfuneko ukuba ndiqhayise, ndiza kuqhayisa ngezinto ezinokuthanani nobuthathaka bam.
31  UTHIXO noYise weNkosi uYesu, Lowo kanye ungowokudunyiswa ngonaphakade, uyazi ukuba andixoki.
32  Xa ndandiseDamasko irhuluneli eyayiphantsi kuka-Areta ukumkani yayisilinda isixeko samaDamasko ukuze indibambe,
33  kodwa ndahliswa ngomnyazi ngefestile eseludongeni ndaza ndasinda ezandleni zayo.
8  Ke kaloku siyanazisa, bazalwana, ngobubele obungasifanelanga bukaThixo obuye bajizekwa amabandla aseMakedoni,
2  okokuba ebudeni bovavanyo olukhulu bexhwalekile uvuyo lwabo oluninzi nobuhlwempu babo obunzulu benza ubutyebi besisa sabo baphuphuma.
3  Ndiyangqina ukuba, oku bakwenza ngamandla abo onke, ewe, nangaphezu kwamandla abo,
4  baza ngokuzithandela kwabo basibongoza ngokubongoza okukhulu ukuba babe nelungelo lokunikela ngobubele nokuba babe nesabelo kubulungiseleli obumiselwe abo bangcwele.
5  Yaye kungekhona njengoko sasilindele, kodwa kuqala bazinikela eNkosini nakuthi ngokuthanda kukaThixo.
6  Oku kwasikhokelela ekubeni sikhuthaze uTito ukuba, kanye njengoko wayeqalise oku phakathi kwenu, ngokunjalo ufanele akugqibe oku kunikela kwenu ngobubele.
7  Noko ke, kanye njengoko niphuphuma yonk’ into, ukholo nelizwi nolwazi nenyameko yonke nolu thando lwethu ngani, ngamana ningaphuphuma noku kunikela ngobubele.
8  Ndithetha, kungekhona ngendlela yokuniyalela, kodwa ngenxa yenyameko yabanye nokuvavanya ukuba uthando lwenu lolokwenene na.
9  Kuba niyabazi ububele obungasifanelanga beNkosi yethu uYesu Kristu, ukuba nakuba wayesisityebi waba lihlwempu ngenxa yenu, ukuze nibe zizityebi ngobuhlwempu bakhe.
10  Nalu ke olwam uluvo kulo mbandela: kokwengenelo yenu ukuba njengoko niqalise kwakunyaka odluleyo kungekuphela nje ukwenza kodwa kwanokufuna ukwenza;
11  kwenzeni nikugqibe oko, ukuze, kanye njengoko nanikulungele ukufuna ukwenza, ngokunjalo nikugqibe ngokwamandla enu.
12  Ukuba umntu unolangazelelo kuqala, umnikelo wakhe wamkeleka ngakumbi ngokoko anako, kungekhona ngokoko angenako.
13  Kuba andinanjongo yokuba kube lula kwabanye, kodwa kube nzima kuni;
14  kodwa ukuze ngokulinganisa intsalela yenu ngoku ilingane ukuswela kwabo, ize intsalela yabo ilingane ukuswela kwenu, ukuze kubekho ukulingana.
15  Kanye njengoko kubhaliwe kwathiwa: “Umntu onokuninzi akazange abe nokuninzi gqitha, nomntu onokuncinane akazange abe nokuncinane gqitha.”
16  Ke kaloku makubulelwe kuThixo ngokushukumisela intliziyo kaTito ekubeni nenyameko ngani njengam,
17  kuba uye eneneni wasabela kukhuthazo, waza ngenxa yenyameko yakhe enkulu, weza kuni ngokuzithandela.
18  Kodwa sithumela kunye naye umzalwana odume kuwo onke amabandla ngokuvakalisa iindaba ezilungileyo.
19  Asikuphela koko, kodwa wakwamiselwa ngamabandla ukuba abe ngumlingane wethu ohambahambayo ngokunxibelelene nesi sipho sobubele sisinyamekelayo ukuze kuzukiswe iNkosi nanjengobungqina bokukulungela kwengqondo yethu ukwenjenjalo.
20  Ngaloo ndlela sizamela ukuba kungabikho nabani na osihlaba amadlala ngalo mnikelo wokungagogotyi lutho siwunyamekelayo.
21  Kuba “senza ilungiselelo lokunyaniseka, kungekuphela nje emehlweni kaYehova, kodwa kwanasemehlweni abantu.”
22  Ngaphezu koko, sithumela kunye nabo umzalwana wethu esiye samngqina ngokufuthi kwizinto ezininzi ukuba unenyameko, kodwa ngoku unyameke ngakumbi ngenxa yentembelo yakhe enkulu kuni.
23  Noko ke, ukuba kukho umbuzo ngoTito, ungowabelana nam yaye ungumsebénzi olidlelane ngenxa yezilangazelelo zenu; okanye ukuba umayela nabazalwana bethu, bangabapostile bamabandla nozuko lukaKristu.
24  Ngoko ke bonakalisani kubo ubungqina bothando lwenu noboko sasiqhayisa ngako ngani, emabandleni.
9  Ngokuphathelele ubulungiseleli babo bangcwele, ndingaba ndiyagqithisa ukuba ndiyanibhalela,
2  kuba ndiyawazi umdla eninawo endiqhayisa ngawo kwabaseMakedoni, ndisithi nina ma-Akhaya benihleli nilungile kangangonyaka, yaye inzondelelo yenu iye yavuselela uninzi lwabo.
3  Ngoko ke ndithuma abazalwana, ukuze ukuqhayisa kwethu ngani kungangqineki kulambatha kule nkalo, kodwa ukuze ngokwenene nihlale nilungile, kanye njengoko ndandithe niya kuba njalo.
4  Kungenjalo, ukuba kungenzeka abaseMakedoni beze kunye nam baze bafike ningekalungi, thina—ndingasathethi ke ngani—sifanele sibe neentloni ngoku kuqiniseka kwethu.
5  Ngoko ke ndicinge ukuba kuyimfuneko ukukhuthaza abazalwana beze kuni kusengaphambili baze basilungise kusengaphambili isipho senu sesisa ebesithenjisiwe, ukuze ngaloo ndlela sibe sisipho sesisa kungekhona esesinyanzelo.
6  Kodwa mayela noku, lowo uhlwayela ngokuvimba uya kuvuna ngokuvimba; yaye lowo uhlwayela ngokuyintabalala uya kuvuna intabalala.
7  Ngamnye makenze kanye njengoko egqibile entliziyweni yakhe, kungekhona ngokukrokra okanye ngokunyanzelwa, kuba uThixo uthanda umphi ochwayitileyo.
8  UThixo, ngaphezu koko, uyakwazi ukwenza ububele bakhe obungasifanelanga buphuphume phezu kwethu, ukuze nisoloko nanele kuyo yonk’ into, nibe nokuninzi kuwo wonke umsebenzi olungileyo.
9  (Kanye njengoko kubhaliwe kwathiwa: “Wabe ngokubanzi, wanika amahlwempu, ubulungisa bakhe buqhubeka ngonaphakade.”
10  Ke kaloku lowo ubonelela umhlwayeli ngentabalala yembewu nesonka sokutya uya kunibonelela aze ayandise imbewu yenu ukuze nihlwayele yaye uya kuyandisa imveliso yobulungisa benu.)
11  Niya kunikwa intabalala ezintweni zonke ukuze nibonise isisa ngandlela zonke kwabanye, baze ke bona bambulele uThixo ngenxa yethu;
12  ngenxa yokuba ubulungiseleli bale nkonzo kawonke-wonke abuboneleli kuphela ngokuyintabalala iintswelo zabo bangcwele kodwa butyebe ngeembonakaliso ezininzi zombulelo kuThixo.
13  Ngobungqina obunikelwa bobu bulungiseleli, bayamzukisa uThixo ngenxa yokuba niyazilulamela iindaba ezilungileyo ezingoKRISTU, njengoko nivakalisa esidlangalaleni ukuba nenjenjalo, nangenxa yokuba ninesisa kumnikelo wenu kubo nakubantu bonke;
14  yaye bayanikhungela, benilangazelela ngenxa yobubele obungasifanelanga bukaThixo obugqwesileyo kuni.
15  Makubulelwe kuThixo ngenxa yesipho sakhe sesisa esingathethekiyo.
7  Ngoko ke, ekubeni sinazo ezi zithembiso, zintanda, masizihlambulule kuko konke ukudyobheka kwenyama nokomoya, sigqibelelisa ubungcwele sisoyika uThixo.
2  Sivuleleni igumbi. Akukho bani simenze bubi, akukho bani simonakalisileyo, akukho bani simxhaphazileyo.
3  Andikutsho oku ukuze ndinigwebele isohlwayo. Kuba ngaphambili ndithe nisezintliziyweni zethu ukuze nife, niphile kunye nathi.
4  Ndinenkululeko enkulu yokuthetha kuni. Ndiqhayisa kakhulu ngani. Ndizaliswe yintuthuzelo, ndiyaphuphuma luvuyo kuyo yonke inkxwaleko yethu.
5  Enyanisweni, ekufikeni kwethu eMakedoni, inyama yethu ayizange ifumane kukhululeka, kodwa saqhubeka sixhwaleka ngandlela zonke—kwakukho imilo ngaphandle, iluloyiko ngaphakathi.
6  Noko ke uThixo, obathuthuzelayo abo badakumbileyo, wasithuthuzela ngobukho bukaTito;
7  kanti kungengabukho bakhe bodwa, kodwa nangokuthuthuzeleka kwakhe kuni, njengoko wasiphathela kwakhona ingxelo engokundilangazelela kwenu, nokundizilela kwenu, nenzondelelo yenu ngam; kangangokuba ndaba nemihlali nangakumbi.
8  Ngoko ke kwanokuba ndanenza buhlungu ngencwadi yam, andizisoli. Kwanokuba ekuqaleni ndazisola, (ndiyabona ukuba laa ncwadi yanenza buhlungu, nakuba kodwa kwakukokwethutyana,)
9  ngoku ndinemihlali, kungekhona ngenxa nje yokuba naba buhlungu, kodwa ngenxa yokuba naba buhlungu ukusa ekuguqukeni; kuba naba buhlungu ngendlela yobuthixo, ukuze ningonakalelwa kuyo nantoni na ngenxa yethu.
10  Kuba ukuba buhlungu ngendlela yobuthixo kusingisa enguqukweni esa elusindisweni ekungekho kuzisola ngayo; kodwa ukuba buhlungu kwehlabathi kuvelisa ukufa.
11  Khangelani! indlela enkulu ngayo inyameko okuyivelisileyo ukuba buhlungu kwenu ngendlela yobuthixo, kuba nitsho nazihlambulula, nacaphuka, nanoloyiko, nanolangazelelo, nanenzondelelo, nabulungisa ububi! Kuzo zonke iinkalo nizibonakalise ninyulu kulo mbandela.
12  Ngokuqinisekileyo, nangona ndanibhalelayo, ndakwenza oko, kungekhona ngenxa yalowo wenza ububi, kungekhona nangenxa yalowo wenziwa ububi, kodwa ukuze inyameko yenu ngathi ibonakaliswe phakathi kwenu emehlweni kaThixo.
13  Kungenxa yoko le nto siye sathuthuzeleka. Noko ke, ukongezelela kwintuthuzelo yethu saba nemihlali kakhulu ngenxa yovuyo lukaTito, ngenxa yokuba nonke niye nawuhlaziya umoya wakhe.
14  Kuba ukuba bendiqhayise ngani kuye, andibanga nazintloni; kodwa njengoko sizithethe ngenyaniso zonke izinto kuni, ngokunjalo nokuqhayisa kwethu phambi koTito kuye kwangqineka kuyinyaniso.
15  Kanjalo, umsa wakhe mkhulu ngakumbi ngakuni, ngoxa ekhumbula intobelo yenu nonke, indlela enamamkela ngayo ngoloyiko nokungcangcazela.
16  Ndinemihlali kuba ngandlela zonke ndisenokomelela kakhulu ngenxa yenu.
6  Sisebenza ndawonye naye, nathi siyanibongoza ukuba ningamkeli ububele obungasifanelanga bukaThixo nize niyiphose injongo yabo.
2  Kuba yena uthi: “Ndakuva ngexesha elamkelekileyo, ndakunceda ngemini yosindiso.” Khangelani! Lingoku elona xesha lamkelekileyo. Khangelani! Ingoku imini yosindiso.
3  Siyakuphepha ukuba sisikhubekiso nangayiphi na indlela, ukuze kungafunyanwa siphoso kubulungiseleli bethu;
4  kodwa ngandlela zonke siyazincomela njengabalungiseleli bakaThixo, ngokunyamezela okukhulu, ngeembandezelo, ngokuswela, ngeenzima,
5  ngokubethwa, ngeentolongo, ngezidubedube, ngokusebenza, ngokungalali ebusuku, ngamaxesha okungabi nakutya,
6  ngokusulungeka, ngolwazi, ngokuzeka kade umsindo, ngobubele, ngomoya oyingcwele, ngothando olungenaluhanahaniso,
7  ngentetho eyinyaniso, ngamandla kaThixo; ngezixhobo zobulungisa kwisandla sasekunene nakwesasekhohlo,
8  ngozuko nehlazo, ngengxelo embi nengxelo entle; njengabakhohlisi ukanti sinenyaniso,
9  njengabangaziwayo ukanti saziwa kakuhle, njengabafayo ukanti, khangela! siyaphila, njengabaqeqeshwayo ukanti asinikelwa kufeni,
10  njengabalusizi kodwa sihleli sinemihlali, njengamahlwempu kodwa senza abaninzi babe zizityebi, njengabangenanto ukanti sinezinto zonke.
11  Umlomo wethu uvulekile kuni, baseKorinte, intliziyo yethu iphangalele kuni.
12  Asinibandezanga nto, kodwa nini abawubandezileyo umsa wenu.
13  Ngoko ke, njengembuyekezo—ndithetha njengakubantwana bam—ndisithi, phangalalani ngokunjalo nani.
14  Musani ukubotshwa edyokhweni kunye nabangakholwayo. Kuba bunabubudlelane buni na ubulungisa nokuchas’ umthetho? Okanye kunakwabelana kuni na ukukhanya nobumnyama?
15  Ngokubhekele phaya, unakuvumelana kuni na uKristu noBheliyali? Okanye unakwahlulelana kuni na umntu okholwayo nongakholwayo?
16  Yaye inakuvisisana kuni na itempile kaThixo nezithixo? Kuba siyitempile kaThixo ophilayo; kanye njengoko uThixo wathi: “Ndiya kuhlala phakathi kwabo, ndihambe phakathi kwabo, ndibe nguThixo wabo, bona babe ngabantu bam.”
17  “‘Ngoko ke phumani phakathi kwabo, nizahlule,’ utsho uYehova, ‘nento engahlambulukanga ningayichukumisi’”; “‘yaye ndiya kunamkela.’”
18  “‘Ndiya kuba nguyihlo kuni, nina nibe ngoonyana neentombi kum,’ utsho uYehova uSomandla.”
13  Esi sisihlandlo sesithathu ndisiza kuni. “Wonke umbandela umele umiselwe ngomlomo wamangqina amabini okanye amathathu.”
2  Ndandikhe ndatsho ngaphambili yaye, ngokungathi ndikho okwesihlandlo sesibini ndiyaphinda ndithi kwabo bonileyo ngaphambili nakubo bonke abanye, ukuba ndikhe ndeza kwakhona andiyi kubaconga,
3  ekubeni nifuna ubungqina bokuthetha kukaKristu kum, uKristu ongekho buthathaka kuni kodwa onamandla phakathi kwenu.
4  Eneneni, wabethelelwa ngenxa yobuthathaka, kodwa uyaphila ngenxa yamandla kaThixo. Enyanisweni, sibuthathaka kunye naye, kodwa siya kuphila ndawonye naye ngenxa yamandla kaThixo kuni.
5  Hlalani nizivavanya enoba niselukholweni kusini na, hlalani nizicikida oko nikuko nina ngokwenu. Okanye aniqondi na ukuba uYesu Kristu umanyene nani? Ngaphandle kokuba anikholekanga.
6  Eneneni ndiyathemba ukuba niya kwazi ukuba thina asingabo abangakholekanga.
7  Ke kaloku siyathandaza kuThixo ukuba ningenzi nto imbi, kungekuko ukuze sibonakale sikholekile thina, kodwa ukuze nina nenze oko kuhle, nakuba thina sisenokubonakala singabangakholekanga.
8  Kuba asinakwenza nto nxamnye nenyaniso, kodwa kuphela sinokwenza okuvumelana nenyaniso.
9  Ngokuqinisekileyo siba nemihlali xa sukuba sibuthathaka kodwa nina ninamandla; yaye sithandazela ukuba nilungiswe.
10  Kungenxa yoko le nto ndibhala ezi zinto ngoxa ndingekho, ukuze, xa ndikho, ndinganiphathi ngokuqatha ngokwegunya endalinikwa yiNkosi, ukuba ndakhe, ndingachithi.
11  Okokugqibela, bazalwana, qhubekani ninemihlali, nilungiswa, nithuthuzelwa, nicinga ngokuvumelanayo, nihlala ngoxolo; yaye uTHIXO wothando nowoxolo uya kuba kunye nani.
12  Bulisanani ngolwango olungcwele.
13  Bayanibulisa bonke abangcwele.
14  Ububele obungasifanelanga beNkosi uYesu Kristu nothando lukaThixo nokwabelana kumoya oyingcwele makube nani nonke.
5  Siyazi kaloku ukuba xa ithe yachithwa indlu yethu yasemhlabeni, le ntente, siza kuba nesakhiwo esivela kuThixo, indlu engenziwanga ngazandla, engunaphakade emazulwini.
2  Kuba kule ndlu yokuhlala eneneni siyagcuma, sinqwenela ngenyameko ukufaka leyo yethu ivela ezulwini,
3  khon’ ukuze, sakuba ngokwenene siyifakile, singafunyanwa size.
4  Enyanisweni, thina bakule ntente siyagcuma, sisindwa; ngenxa yokuba sifuna, kungekhona ukuyikhulula, kodwa ukufaka enye, ukuze oko kufayo kuginywe bubomi.
5  Ke kaloku lowo owasenzela eli lungiselelo nguThixo, owasinika umqondiso woko kuzayo, oko kukuthi, umoya.
6  Ngoko ke sisoloko somelele kakhulu, sisazi ukuba ngoxa sisekulo mzimba, sikude nelo khaya liseNkosini,
7  kuba sihamba ngokholo, kungekhona ngokubona.
8  Kodwa somelele kakhulu yaye silangazelela ukuwushiya lo mzimba size sihlale kwikhaya lethu neNkosi.
9  Ngoko ke sinosukelo lokuba, enoba sikwikhaya lethu kunye naye okanye asikho kunye naye, sihlale samkelekile kuye.
10  Kuba sonke simele sibonakaliswe phambi kwesihlalo sokugweba sikaKRISTU, ukuze ngamnye afumane oko kumfaneleyo ngezinto ezenziwe ngomzimba, ngokwezinto aziqheliseleyo, enoba zezilungileyo okanye ezimbi.
11  Silwazi, ke ngoko, uloyiko lweNkosi, sibenza abantu beyiseke, kodwa siye sabonakaliswa kuThixo. Noko ke, ndithemba ukuba siye sabonakaliswa nakwizazela zenu.
12  Asizincomeli kwakhona kuni, kodwa sininika ithuba lokuqhayisa ngathi, ukuze nibe nempendulo kwabo baqhayisa ngembonakalo yangaphandle kungekhona ngentliziyo.
13  Kuba ukuba besishiywe ziingqondo, bekungenxa kaThixo; ukuba siphilile engqondweni, kungenxa yenu.
14  Kuba uthando analo uKRISTU luyasinyanzela, ngenxa yokuba siye sagqiba kwelokuba, umntu omnye wabafela bonke; ngoko ke, bonke bafile;
15  yaye wafela bonke ukuze abo baphilayo bangabi saziphilela, kodwa baphilele yena lowo wabafelayo waza wavuswa.
16  Ngenxa yoko ukususela ngoku akukho mntu simazi ngokwenyama. Kwanokuba simazile uKristu ngokwenyama, ngokuqinisekileyo ngoku asisamazi enjalo.
17  Ngenxa yoko ukuba nabani na umanyene noKristu, usisidalwa esitsha; izinto ezindala zidlule, khangela! kuye kwabakho izinto ezintsha.
18  Kodwa zonke izinto zivela kuThixo, owasixolelanisa naye ngoKristu waza wasinika ubulungiseleli boxolelaniso,
19  obu bokuba uThixo ngoKristu walixolelanisa naye ihlabathi, engazibaleli kubo izigqitho zabo, yaye walinikela kuthi ilizwi loxolelaniso.
20  Ngoko ke singoonozakuzaku abasendaweni kaKristu, ngokungathi uThixo ebesenza isibongozo ngathi. Njengabasendaweni kaKristu siyabongoza sisithi: “Yibani ngabaxolelanisiweyo noThixo.”
21  Lowo wayengasazi isono wamenza waba sisono ngenxa yethu, ukuze sibe bubulungisa bukaThixo ngaye.
1  UPawulos, umpostile kaKristu Yesu ngokuthanda kukaThixo, noTimoti umzalwana wethu, ubhalela ibandla likaThixo eliseKorinte, ndawonye nabo bonke abangcwele abakulo lonke elaseAkhaya:
2  Ngamana ningaba nobubele obungasifanelanga noxolo oluvela kuThixo uBawo wethu neNkosi uYesu Kristu.
3  Makabongwe uTHIXO noYise weNkosi yethu uYesu Kristu, uYise onenceba noTHIXO wentuthuzelo yonke,
4  osithuthuzelayo kuyo yonke imbandezelo yethu, ukuze sikwazi ukuthuthuzela abo bakulo naluphi na uhlobo lwembandezelo ngayo intuthuzelo nathi ngokwethu esithuthuzelwa ngayo nguThixo.
5  Kuba kanye njengoko iimbandezelo ngenxa kaKRISTU ziphuphuma kuthi, ngokunjalo nentuthuzelo esiyifumanayo iyaphuphuma ngoKRISTU.
6  Ngoko ke, xa sibandezeleka, oko kuyintuthuzelo nosindiso kuni; naxa sithuthuzelwa, oko kukuze nani nithuthuzeleke ukuze nikwazi ukunyamezela iimbandezelo ezifana nezethu.
7  Yaye ngoko ithemba lethu ngani alixengaxengi, kuba siyazi ukuba njengoko nidlelana nathi ngeembandezelo, nikwadlelana nathi nangentuthuzelo.
8  Kuba asifuni ningazi, bazalwana, ngembandezelo esaba nayo kwisithili saseAsiya, ukuba sasikwingcinezelo engaphaya kwamandla ethu, kangangokuba sasingaqinisekanga kwanangobomi bethu.
9  Enyanisweni, savakalelwa kukuba sasifumene isigwebo sokufa. Oku kwakungenjongo yokuba singazithembi thina, kodwa sithembele kuTHIXO ovusa abafileyo.
10  Wasihlangula entweni enkulu kangako enjengokufa yaye uyasihlangula nangoku; kwaye sinethemba lokuba usaya kusihlangula ngokubhekele phaya.
11  Nani ninokunceda ngokusenzela isikhungo, ukuze babe baninzi abasibulelelayo kuba siye senzelwa ububele ngenxa yemithandazo yabaninzi.
12  Sineqhayiya, kwaye nesazela sethu siyasingqinela ukuba, siye saziphatha ngobungcwele nokunyaniseka kobuthixo phakathi kwabantu behlabathi, ngokukodwa ke phakathi kwenu, kungekhona ngobulumko benyama kodwa ngobubele obungasifanelanga bukaThixo.
13  Kuba ngokwenene asinibhaleli ezinye izinto ngaphandle kwezo nizazi kakuhle neniziqondayo; nendithemba ukuba niya kuqhubeka niziqonda kude kube sekupheleni,
14  kanye njengoko niqonda, ukusa kumkhamo othile, ukuba siliqhayiya lenu, kanye njengoko nani niza kuba lelethu ngemini yeNkosi yethu uYesu.
15  Njengoko ndinale ntembelo, bendizimisele ngaphambili ukuza kuni, ukuze nivuye okwesihlandlo sesibini,
16  ndize ekusukeni kwam kuni ndiye eMakedoni, ndiphinde xa ndivela eMakedoni ndibuyele kwakuni, nize nindikhaphe umganyana ukuya kwelakwaYuda.
17  Kaloku, xa ndandizimisele ukwenza oko, ndandingaqhuli, andibi kunjalo? Okanye izinto endizicebayo, ndiziceba ngokwenyama na, ukuze kum “uEwe abe nguEwe” “noHayi abe nguHayi”?
18  Kodwa kunokuthenjelwa kuThixo ukuba uEwe wethu akangoHayi.
19  Kuba uNyana kaThixo, uKristu Yesu, esashumayela ngaye phakathi kwenu, oko kukuthi, mna noSilvano noTimoti, akazange abe nguEwe ukanti enguHayi, kodwa uEwe uye waba nguEwe kuye.
20  Kuba kungakhathaliseki ukuba zininzi kangakanani na izithembiso zikaThixo, ziye zaba nguEwe ngaye. Ngoko ke kwangaye kuthiwa “Amen” kuThixo ukuze azukiswe ngathi.
21  Kodwa lowo usiqinisekisayo ukuba thina nani singabakaKristu nalowo usithambisileyo nguThixo.
22  Ukwabeke netywina lakhe kuthi yaye ubeke umqondiso woko kuzayo, oko kukuthi, umoya, ezintliziyweni zethu.
23  Ke kaloku ndibiza uThixo ukuba abe lingqina nxamnye nomphefumlo wam ukuba isizathu sokuba ndingekezi eKorinte kukwazelelela nina.
24  Asikuko ukuba siziinkosi phezu kokholo lwenu, kodwa singabasebenzi abangamadlelane ukuze nibe novuyo, kuba nimi ngokholo lwenu.
2  Mna ke ndigqibe kwelokuba ndingaphindi ndize kuni ndibuhlungu.
2  Kuba ukuba ndinenza buhlungu, ngubani eneneni oya kundichwayitisa ngaphandle kwalowo wenziwa buhlungu kwandim?
3  Yaye ngoko ndayibhala le nto, ukuze, xa ndisiza, ndingabi buhlungu ngenxa yabo ndifanele ndibe nemihlali ngabo; ngenxa yokuba ndinentembelo kuni nonke yokuba uvuyo endinalo lolo ninalo nonke.
4  Kuba ndanibhalela ndikwimbandezelo enkulu nokubandezeleka kwentliziyo ndineenyembezi ezininzi, kungekhona ukuze nibe buhlungu, kodwa ukuze nilwazi uthando endinalo ngani.
5  Ke kaloku ukuba ubani wenze buhlungu, wenze buhlungu, kungekhona mna, kodwa nina nonke ukusa kumkhamo othile—nditsho ukuze ndingabi ngqwabalala gqitha koko ndikuthethayo.
6  Oku kumkhalimela kwabaninzi kumlingene loo mntu,
7  ngoko ke, nifanele nimxolele ngobubele nize nimthuthuzele, ukuze angadliwa kukuba buhlungu kwakhe ngokugqithiseleyo.
8  Ngoko ke ndiyanibongoza ukuba niluqinisekise uthando lwenu ngaye.
9  Kwakhona ndibhalela nokuqinisekisa enoba niyathobela kusini na ezintweni zonke.
10  Xa sukuba nixolela nabani na ngobubele,  nam ndiyamxolela. Enyanisweni, mna ke, nakuphi na endikuxolele ngobubele, ukuba ndiye ndaxolela ngobubele, bekungenxa yenu emehlweni kaKristu;
11  ukuze singabi zizisulu zikaSathana, kuba siyawazi amacebo akhe.
12  Ke kaloku xa ndakufika eTrowa ukuya kuvakalisa iindaba ezilungileyo ngoKRISTU, ndaza ndavulelwa umnyango omkhulu eNkosini,
13  andizange ndikhululeke emoyeni wam ngenxa yokungamfumani uTito umzalwana wam, ndasuka ndacela indlela, ndaya eMakedoni.
14  Makubulelwe ke kuThixo osoloko esikhokela kumngcelele woloyiso kunye noKRISTU, nolibonakalisa ngathi ivumba lokwaziwa kwakhe kuyo yonk’ indawo!
15  Kuba kuThixo silivumba elimnandi likaKristu phakathi kwabo basindiswayo naphakathi kwabo batshabalalayo;
16  kwabo batshabalalayo silivumba lokufa elisa ekufeni, kwabo basindiswayo silivumba lobomi elisa ebomini. Yaye ngubani na ozifanelekele ngokwaneleyo ezi zinto?
17  Sithi; kuba asingobathengisi belizwi likaThixo njengoko abantu abaninzi benjalo, kodwa sithetha ngokunyaniseka, phambi kwamehlo kaThixo, njengabathunywa bakaThixo, sikunye noKristu.
3  Ngaba kwakhona siqala ukuzincomela ngokwethu? Okanye ngaba, mhlawumbi, njengabantu abathile, sifuna iincwadi zoncomelo eziya kuni okanye ezivela kuni?
2  Nina ngokwenu niyincwadi yethu, ebhalwe ezintliziyweni zethu neyaziwayo nefundwa luluntu lonke.
3  Kuba nibonakaliswa niyincwadi kaKristu ebhalwe sithi njengabalungiseleli, engabhalwanga ngainki kodwa ngomoya kaThixo ophilayo, kungekhona kumacwecwe amatye, kodwa kumacwecwe enyama, ezintliziyweni.
4  Ke kaloku ngaye uKRISTU sithembele kuThixo.
5  Asikuko ukuba thina ngokwethu sikufanelekele ngokwaneleyo ukucinga ukuba nantoni na iphuma kuthi, kodwa ukufaneleka ngokwaneleyo kwethu kuphuma kuThixo,
6  oye eneneni wasenza sakufanelekela ngokwaneleyo ukuba ngabalungiseleli bomnqophiso omtsha, kungekhona owengqokelela yemithetho ebhaliweyo, kodwa owomoya; kuba ingqokelela yemithetho ebhaliweyo igwebela isohlwayo sokufa, kodwa umoya uyaphilisa.
7  Ngaphezu koko, ukuba ingqokelela yemithetho edlulisela ukufa neyakrolwa ngoonobumba ematyeni yeza ngozuko, kangangokuba oonyana bakaSirayeli babengenakubuqwalasela ubuso bukaMoses ngenxa yozuko lobuso bakhe, zuko olo olwaluza kubhangiswa,
8  kutheni ukudlulisela komoya kungenakuba kukhulu ngakumbi ngozuko?
9  Kuba ukuba ingqokelela yemithetho edlulisela umgwebo wesohlwayo yayizukile, kokukhona ukudlulisela kobulungisa kuphuphuma kakhulu ngakumbi ngozuko.
10  Enyanisweni, kwanoko bekukhe kwenziwa kwazuka kuye kwahlutywa uzuko kule nkalo, ngenxa yozuko olugqwesileyo.
11  Kuba ukuba oko kwakuza kubhangiswa kwaziswa ngozuko, kokukhona bekuya kuba nozuko olukhulu ngakumbi oko kuza kuhlala kukho.
12  Ngoko ke, njengoko sinethemba elinjalo, sisebenzisa inkululeko enkulu yokuthetha,
13  yaye singenzi njengaxa uMoses wayebeka isigqubuthelo ebusweni bakhe, ukuze oonyana bakaSirayeli bangaqwalaseli esiphelweni soko kwakuza kubhangiswa.
14  Kodwa amandla abo engqondo enziwa buthuntu. Kude kube namhla eso sigqubuthelo asiphakanyiswa ekufundweni komnqophiso omdala, ngenxa yokuba ubhangiswa ngoKristu.
15  Enyanisweni, ukuza kutsho namhlanje xa sukuba kufundwa uMoses, isigqubuthelo sihlala ezintliziyweni zabo.
16  Kodwa xa kukho ukuphethukela kuYehova, isigqubuthelo siyasuswa.
17  Ke kaloku uYehova unguMoya; yaye apho ukhoyo umoya kaYehova, kukho inkululeko.
18  Thina sonke, silubonakalisa njengezipili uzuko lukaYehova ngobuso obungagqutyuthelwanga, siyaguqulwa sifane naye sisuka eluzukweni sise eluzukweni, yaye oku kwenziwe nguYehova ngoMoya.
12  Ndimele ndiqhayise. Akuyongenelo; kodwa ndiya kudlulela kwimibono engaphaya kweyemvelo nezityhilelo zeNkosi.
2  Ndazi umntu omanyene noKristu owathi, kwiminyaka elishumi elinesine edluleyo—enoba kwakusemzimbeni okanye kwakungekho mzimbeni andazi; nguThixo owaziyo—wathatyathwa enjalo wasiwa kwelesithathu izulu.
3  Enoba kwakusemzimbeni okanye ngaphandle komzimba, andazi, nguThixo owaziyo, kodwa ndiyazi ukuba loo mntu
4  wathatyathelwa eparadesi waza weva amazwi angathethekiyo ekungekho mthethweni ukuba umntu awathethe.
5  Ndiza kuqhayisa ngaloo mntu, kodwa andizi kuqhayisa ngam, ngaphandle kobuthathaka bam.
6  Kuba ukuba ndifuna ukuqhayisa, andiyi kuba ngongenangqiqo, kuba ndiya kuthetha inyaniso. Kodwa ndiyarhoxa, ukuze kungabikho bani undizisela udumo olungakumbi kunoko andibona ndikuko okanye akuvayo kum,
7  ngenxa nje yezityhilelo ezigqithiseleyo. Ngoko ke, ukuze ndingazivi ndiphakame ngokugqithiseleyo, ndanikwa iliva enyameni, ingelosi kaSathana, ukuba indimpakaze, ukuze ndingaphakami ngokugqithiseleyo.
8  Ngenxa yoku ndayibongoza izihlandlo ezithathu iNkosi ukuba lisuke kum;
9  ukanti ngokwenene yathi kum: “Ububele bam obunganifanelanga bukulingene; kuba amandla am enziwa agqibelele kubuthathaka.” Ke ngoko, ngokuchulumanca okukhulu, ndiza kuqhayisa ngobuthathaka bam, ukuze amandla kaKRISTU ahlale njengentente phezu kwam.
10  Ngoko ke ndiyakholiswa bubuthathaka, kukuthukwa, kukuswela, ziintshutshiso neenzima, ngenxa kaKristu. Kuba xa ndibuthathaka, kuxa kanye ndinamandla.
11  Ndisuke andabi nangqiqo. Nini abandinyanzelele koko, kuba bendifanele ukunconyelwa nini. Nokuba andinto yanto, andikho nganeno nganto kwabo bapostile benu baziincamisa.
12  Eneneni, imiqondiso yokuba ngumpostile yaveliswa phakathi kwenu ngonyamezelo lonke, nangemiqondiso nemihlola nemisebenzi yamandla.
13  Kuba yintoni na enasilela ngayo kwamanye amabandla, ngaphandle kokuba mna ngokwam ndingazange ndibe luxanduva kuni? Ndixoleleni ke ngoku kungalungisi.
14  Khangelani! Esi sisihlandlo sesithathu ndilungele ukuza kuni, yaye andizi kuba luxanduva. Kuba ndifuna, kungekhona izinto zenu, kodwa nina; kuba asingobantwana abafanele ukuqwebela abazali babo, kodwa ngabazali abafanele baqwebele abantwana babo.
15  Mna ke ndiya kuchulumanca kakhulu ukuba ndinokudleka ndize ndisetyenziswe ngokupheleleyo ngenxa yemiphefumlo yenu. Ukuba ndinithanda kakhulu, ndiza kuthandwa kancinane na mna?
16  Kodwa nokuba kungade kube njalo, andizange ndibe luxanduva kuni. Noko ke, nithi, “ndandinobuqhophololo” yaye ndanibambisa “ngenkohliso.”
17  Nabani na ke kwabo ndibathumele kuni, andizange ndinixhaphaze ngaye, andibi kunjalo?
18  Ndambongoza uTito yaye ndathumela umzalwana kunye naye. UTito akazange anixhaphaze konke konke, andibi kunjalo? Sahamba ngomoya ofanayo, akunjalo? Kumanyathelo afanayo, akunjalo?
19  Ngaba lonke eli thuba benicinga ukuba siyazithethelela kuni? Sithetha phambi koThixo ngoKristu. Kodwa konke oku, zintanda, sikuthetha ukuze nakheke.
20  Ndinoloyiko lokuba ndifike ningeyiyo into endinqwenela  ukufika niyiyo, nam ndingeyiyo leyo nindinqwenelela ukuba ndibe yiyo, kodwa, endaweni yoko, kusenokubakho imbambano, ikhwele, ukufikelwa ngumsindo, usukuzwano, ukudlan’ izithende, ukuhleba, ukufikelwa kukukhukhumala, izidubedube.
21  Hleze ndithi, ndakufika kunjalo, uThixo wam andithobe phakathi kwenu, ndize ndizile ngenxa yabaninzi abonileyo baza abaguquka ekungahlambulukini nakuhenyuzo nakwihambo yabo evakalala abaye bayiqhelisela.
