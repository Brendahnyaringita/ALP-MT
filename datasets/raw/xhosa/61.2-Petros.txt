1  USimon Petros, ikhoboka nompostile kaYesu Kristu, ubhalela abo bazuze ukholo, abanelungelo elilinganayo nelethu, ngenxa yobulungisa boThixo wethu noMsindisi uYesu Kristu:
2  Ngamana ningandiselwa ububele obungasifanelanga noxolo ngenxa yolwazi lwenu oluchanileyo ngoThixo noYesu iNkosi yethu,
3  njengoko amandla akhe obuthixo esinike ngesisa zonke izinto eziphathelele ubomi nozinikelo lobuthixo, ngolwazi oluchanileyo lwalowo wasibizayo ngozuko nesidima.
4  Ngezi zinto usinike ngesisa izithembiso ezixabisekileyo nezizuke kakhulu, ukuze ngazo nibe nesabelo kwimvelo yobuthixo, nikuphephile nje ukonakala okusehlabathini okungenxa yenkanuko.
5  Ngoko ke, yenzani umgudu wenyameko, nize elukholweni lwenu nongezelele isidima, esidimeni ulwazi,
6  elwazini ukuzeyisa, ekuzeyiseni unyamezelo, ekunyamezeleni uzinikelo lobuthixo,
7  kuzinikelo lobuthixo umsa wobuzalwana, kumsa wobuzalwana uthando.
8  Kuba ukuba ezi zinto zikho kuni yaye ziyaphuphuma, ziya kunithintela ekubeni ngabangasebenzi nto okanye abangenasiqhamo ngokubhekisele kulwazi oluchanileyo lweNkosi yethu uYesu Kristu.
9  Kuba nabani na ezingekhoyo kuye ezi zinto, uyimfama, uwavalile amehlo akhe ekukhanyeni, yaye uye wakulibala ukuhlanjululwa kwakhe kwizono zakhe zakudala.
10  Ngenxa yoko, bazalwana, yenzani unako-nako wokuqinisekisa ngobizo lwenu nokunyulwa kwenu; kuba ukuba niqhubeka nizenza ezi zinto anisayi kuze nisilele.
11  Enyanisweni, ngaloo ndlela niya kubonelelwa ngokutyebileyo ngokungeniswa kubukumkani obungunaphakade beNkosi noMsindisi wethu uYesu Kristu.
12  Ngenxa yesi sizathu ndiya kusoloko ndityekele ekunikhumbuzeni ngezi zinto, nangona nizazi yaye nimi ngokuqinileyo kwinyaniso ekhoyo kuni.
13  Kodwa ndikugqala kulungile, lo gama ndisekulo mnquba, ukunivusa ngendlela yokunikhumbuza,
14  ndisazi njengoko kunjalo ukuba ukudilika komnquba wam kuza kwenzeka kamsinya, kanye njengoko kwaneNkosi yethu uYesu Kristu yandibonisayo.
15  Ngoko nam ndiza kwenza unako-nako wokuba ngalo lonke ixesha, emva kokumka kwam, nikwazi ukuzikhankanya ezi zinto.
16  Hayi khona, akubanga ngokulandela amabali obuxoki ayilwe ngobuqhetseba esathi saniqhelanisa namandla nobukho beNkosi yethu uYesu Kristu, kodwa kwaba ngokuthi sibe ngamangqina okuzibonela ubungangamela bayo.
17  Kuba yamkela kuThixo uYise imbeko nozuko, xa kwabhekiswa kuyo amazwi anjengala evela kubungangamela bozuko: “Lo ngunyana wam, oyintanda, endikholisiweyo nguye.”
18  Ewe, la mazwi saweva ephuma ezulwini ngoxa sasinayo entabeni engcwele.
19  Ngenxa yoko sinelizwi lesiprofeto elenziwa laqiniseka ngakumbi; yaye nenza kakuhle ukunikela ingqalelo kulo njengakwisibane esikhanya kwindawo emnyama, kude kube ngesifingo kuphume nekhwezi, ezintliziyweni zenu.
20  Kuba niyakwazi oku kuqala, ukuba akukho siprofeto seSibhalo siphuma nakuyiphi na inkcazelo yobuqu.
21  Kuba isiprofeto asizange nangaliphi na ixesha siziswe ngokuthanda komntu, kodwa abantu bathetha ngokuphuma kuThixo njengoko babeqhutywa ngumoya oyingcwele.
2  Noko ke, kwakukho abaprofeti bobuxoki phakathi kwabantu, njengoko naphakathi kwenu kuya kubakho abafundisi bobuxoki. Bona kanye aba baya kungenisa ngasese amahlelo atshabalalisayo yaye baya kumkhanyela nomnini owabathengayo, bezizisela intshabalalo ekhawulezileyo.
2  Ngapha koko, abaninzi baya kulandela izenzo zabo zehambo evakalala, yaye ngenxa yabo iya kutshabhiswa indlela yenyaniso.
3  Ngenxa yokunyoluka kwabo baya kunixhaphaza ngamazwi alalanisayo. Kodwa, umgwebo wabo osusela kwakudala awucothi, nentshabalalo yabo ayozeli.
4  Ngokuqinisekileyo ukuba uThixo akazange ayeke ukohlwaya iingelosi ezonayo, kodwa, wazinikela kwimihadi yentsunguzi yobumnyama, ngokuthi aziphose eTartaro, ukuze zibekelwe umgwebo;
5  engazange ayeke nokohlwaya ihlabathi lamandulo, kodwa wagcina uNowa, umshumayeli wobulungisa ekhuselekile kunye nabanye abasixhenxe xa wazisa unogumbe phezu kwehlabathi labantu abangenabuthixo;
6  yaye wazigwebela isohlwayo izixeko iSodom neGomora ngokuthi azifinyeze zibe luthuthu, emisela abantu abangenabuthixo umzekelo wezinto eziza kuza;
7  kodwa wamhlangula uLote olilungisa, owayebandezeleke kakhulu kukuzifica kwihambo evakalala kwabantu abadelela umthetho,
8  kuba lathi elo lungisa, ngokuva nokubona izenzo zabo zokuchas’ umthetho imihla ngemihla, lawuthuthumbisa umphefumlo walo olungisayo—
9  ngoko ke uYehova uyakwazi ukubahlangula esilingweni abantu abanozinikelo lobuthixo, kodwa abantu abangengomalungisa ubagcinele imini yomgwebo ukuze banqunyulwe,
10  noko ke, ngokukodwa abo balandela inyama ngomnqweno wokuyenza inqambi, bebujongela phantsi ubukhosi. Banobuganga bokwenza unothanda, yaye ababangcangcazeleli abo bazukileyo kodwa bayabatshabhisa,
11  kanti zona iingelosi, nangona zomelele yaye zinamandla ngakumbi, azibamangaleli ngamazwi okutshabhisa, ngenxa yokuhlonela uYehova.
12  Kodwa aba bantu, njengezilwanyana ezingaqiqiyo, ezizalelwe ukubanjwa nokutshatyalaliswa, baya kuthi, ngezinto abangenalwazi nabatshabhisayo ngazo, batshabalale nabo kwikhondo labo lentshabalalo,
13  bezizisela ububi njengomvuzo wokwenza ububi. Bakugqala kuluyolo ukuphila ngobunewunewu ngexesha lasemini. Bangamabala neziphako, bezifica ngokuhlohla iimfundiso zabo ezikhohlisayo xa besemathekweni kunye nani.
14  Amehlo abo azele lukrexezo yaye abakwazi kusiyeka isono, bewexula imiphefumlo engazinzanga. Intliziyo yabo iqeqeshelwe inkanuko. Bangabantwana bengqalekiso.
15  Bawushiyile umendo othe tye, balahlekiswa. Balandele umendo kaBhileham, unyana kaBhehore, owathanda umvuzo wokwenza ububi,
16  kodwa wohlwaywa ngokuhlambela kwakhe oko kulungileyo. Lathi iqegu, lingakwazi nje ukuthetha, lathetha ngelizwi lomntu, lalithintela ikhondo lempambano lomprofeti lowo.
17  Aba bayimithombo engenamanzi, nenkungu eqhutywa sisaqhwithi esikhulu, yaye babekelwe isithokothoko sobumnyama.
18  Kuba bathetha ngokuzigwagwisa izinto ezingeyongenelo, yaye basebenzisa inkanuko yenyama nemikhwa evakalala ukuwexula abo basandula ukuyishiya ihambo ephosakeleyo.
19  Ngoxa bebathembisa inkululeko, bona ngokwabo bangamakhoboka okonakala. Kuba nabani na owoyiswa ngomnye uyakhotyokiswa nguye.
20  Ngokuqinisekileyo ukuba, emva kokuphepha izidyobho zehlabathi ngolwazi oluchanileyo lweNkosi noMsindisi uYesu Kristu, babandakanyeka kwakwezi zinto kwakhona baze boyiswe, iimeko zokugqibela ziba mbi ngakumbi kubo kunezokuqala.
21  Kuba ngekubalungele ngakumbi ukuba bebengawazanga ngokuchanileyo umendo wobulungisa kunokuba bathi emva kokuba bewaze ngokuchanileyo bemke kumyalelo ongcwele owanikelwa kubo.
22  Abhekisa kubo amazwi omzekeliso oyinyaniso, athi: “Inja ibuyele emhlanzweni wayo, nehagukazi ehlanjwe umzimba ibuye yaqika-qikeka eludakeni.”
3  Zintanda, le ngoku yincwadi yesibini endinibhalela yona, endithi kuyo, njengakuleyo yokuqala, ndivuselele amandla enu okucinga angcwengekileyo ngendlela yokunikhumbuza,
2  ukuze niwakhumbule amazwi awathethwa ngaphambili ngabaprofeti abangcwele nomyalelo weNkosi noMsindisi ngabapostile benu.
3  Kuba niyakwazi oku kuqala, ukuba ngemihla yokugqibela kuya kufika abagculeli nokugculela kwabo, beqhubeka ngokweminqweno yabo
4  baze bathi: “Buphi obu bukho bakhe buthenjisiweyo? Kuba ukususela ngomhla ookhokho bethu abalala ngawo ekufeni, zonke izinto zisaqhubeka kanye njengasekuqaleni kwendalo.”
5  Kaloku, ngenxa yeminqweno yabo, abasiqondi isibakala sokuba, amazulu awabakho kwakudala, kunye nomhlaba oyimbumba ephuma emanzini nomi phakathi kwamanzi, ezo zinto zibekho ngelizwi likaThixo;
6  yaye kwangalo ihlabathi langoko latshatyalaliswa xa lakhukuliswa ngamanzi kanogumbe.
7  Kodwa kwangelo lizwi linye amazulu nomhlaba wangoku, zombini ziqwetyelwe umlilo yaye zibekelwe imini yomgwebo neyentshabalalo yabantu abangenabuthixo.
8  Noko ke, mayinganisitheli, zintanda, into yokuba imini enye kuYehova injengeminyaka eliwaka neminyaka eliwaka injengemini enye.
9  UYehova akacothi ngokuphathelele isithembiso sakhe, njengoko abanye becinga njalo, kodwa unomonde kuni ngenxa yokuba akanqweneli ukuba kutshabalale nabani na kodwa unqwenela ukuba bonke bafikelele enguqukweni.
10  Ke yona imini kaYehova iya kuza njengesela, ekuya kuthi ngayo amazulu adlule eqhuqhumba, neziqalelo ezishushu kakhulu zichithakale, uze wona umhlaba, nemisebenzi ekuwo, ibhencwe.
11  Ekubeni ke zonke ezi zinto ziza kuchithakala, luhlobo luni lwabantu enifanele nibe lulo ngokuphathelele ihambo engcwele nezenzo zozinikelo lobuthixo,
12  nihlale nibulindile yaye nibukhumbula ubukho bemini kaYehova, ekuya kuthi ngayo amazulu atshe ngumlilo achithakale, neziqalelo ezishushu kakhulu zinyibilike!
13  Thina ke silindele amazulu amatsha nomhlaba omtsha, ngokwesithembiso sakhe, apho kumi ubulungisa.
14  Ngoko ke, zintanda, ekubeni nilindele ezi zinto, yenzani unako-nako ukuze ekugqibeleni anifumane ningenabala, ningenasiphako yaye niseluxolweni.
15  Ngapha koko, wugqaleni umonde weNkosi yethu njengosindiso, kanye njengoko wanibhalelayo nomzalwana wethu oyintanda uPawulos ngokobulumko awabunikwayo,
16  ethetha ngezi zinto njengoko esenjenjalo kuzo zonke iincwadi zakhe. Noko ke, kuzo kukho izinto ezithile ekunzima ukuziqonda, ezo abangafundiswanga nabangazinzanga bazijijayo, njengoko bezenjenjalo kwanezinye iZibhalo, bezibizela intshabalalo.
17  Nina, ke ngoko, zintanda, ekubeni ninolu lwazi kwangaphambili, zilindeni ukuze ningawexulwa nani ngabantu abadelela umthetho nize niwe ekuqineni kwenu.
18  Kunoko, qhubekani nikhula ebubeleni obungasifanelanga naselwazini lweNkosi noMsindisi wethu uYesu Kristu. Kuye makubekho uzuko ngoku kuse kwimini kanaphakade.
