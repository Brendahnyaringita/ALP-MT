10  Bazalwana, umnqweno okholekileyo wentliziyo yam nesikhungo sam ngabo kuThixo, eneneni, kukuba basindiswe.
2  Kuba ndinikela ubungqina bokuba banenzondelelo kuThixo; kodwa kungekhona ngokolwazi oluchanileyo;
3  kuba, ngenxa yokungabazi ubulungisa bukaThixo kodwa befuna ukuzimisela obabo, abazange bazithobe kubulungisa bukaThixo.
4  Kuba uKristu ukukuphela koMthetho, ukuze wonk’ ubani obonisa ukholo abe nobulungisa.
5  Kuba uMoses ubhala athi umntu oye wabenza ubulungisa boMthetho uya kuphila ngabo.
6  Kodwa ubulungisa obuphuma elukholweni buthetha ngale ndlela: “Musa ukuthi entliziyweni yakho, ‘Ngubani na oya kunyuka aye ezulwini?’ oko kukuthi, ukuze ahlise uKristu;
7  okanye, ‘Ngubani na oya kuhla aye enzonzobileni?’ oko kukuthi, ukuze anyuse uKristu kwabafileyo.”
8  Kodwa buthini na ke? “Ilizwi likufuphi kuni, emlonyeni wenu nasentliziyweni yenu”; oko kukuthi, “ilizwi” lokholo, esilishumayelayo.
9  Kuba ukuba ulivakalisa esidlangalaleni elo ‘lizwi lisemlonyeni wakho,’ lokuba uYesu uyiNkosi, uze ubonise ukholo entliziyweni yakho lokuba uThixo wamvusa kwabafileyo, uya kusindiswa.
10  Ngentliziyo ubani ubonisa ukholo lobulungisa, kodwa ngomlomo wenza uvumo lwasesidlangalaleni losindiso.
11  ISibhalo sithi: “Akukho namnye ukholwayo kuye uya kudaniswa.”
12  Akukho lucalucalulo phakathi komYuda nomGrike, kuba kukho iNkosi enye kubo bonke, esisityebi kubo bonke abo babiza kuyo.
13  “Wonk’ ubani obiza egameni likaYehova uya kusindiswa.”
14  Noko ke, baya kubiza njani na kulowo bangakholwanga kuye? Baya kukholwa njani na kulowo bangevanga ngaye? Baya kuva njani na kungekho bani ushumayelayo?
15  Baya kushumayela njani na bengathunywanga? Kunjengokuba kanye kubhaliwe kwathiwa: “Hayi indlela ezibukeka ngayo iinyawo zabo bavakalisa iindaba ezilungileyo zezinto ezilungileyo!”
16  Noko ke, abazithobelanga bonke iindaba ezilungileyo. Kuba uIsaya uthi: “Yehova, ngoobani na abakholwayo koko bakuvileyo kuthi?”
17  Ngoko ukholo lulandela oko kuviweyo. Oko kuviweyo kungelizwi elingoKristu.
18  Noko ke ndiyabuza, Abazange basilele ukuva, andibi kunjalo? Kaloku, enyanisweni, “intlokoma yabo yaphuma yaya kuwo wonke umhlaba, namazwi abo aya kwiziphelo zomhlaba omiweyo.”
19  Noko ke ndiyabuza, uSirayeli akazange asilele ukwazi, andibi kunjalo? Kuqala uMoses uthi: “Ndiya kunenza nibe nekhwele ngako oko kungelohlanga; ndiya kunenza nibe nomsindo omkhulu ngohlanga olunobuyatha.”
20  Kodwa uIsaya ukhalipha kakhulu aze athi: “Ndafunyanwa ngabo babengafuni mna; ndabonakala kwabo babengabuzisi ngam.”
21  Kodwa ngokuphathelele uSirayeli uthi: “Imini yonke izandla zam ndizolulele kwisizwana esingathobeliyo nesiphendulana nam.”
4  Ekubeni oko kunjalo, siya kuthini na ngoAbraham ukhokho wethu ngokwasenyameni?
2  Ukuba, ngokomzekelo, uAbraham wayevakaliswe elilungisa ngenxa yemisebenzi, wayeya kuba nesizathu sokuqhayisa; kodwa kungekhona kuThixo.
3  Kuba sithini na isibhalo? “UAbraham wabonisa ukholo kuYehova, yaye oko kwabalelwa kuye njengobulungisa.”
4  Ke kumntu osebenzayo intlawulo ibalwa, kungekhona njengobubele obungamfanelanga, kodwa njengetyala.
5  Kwelinye icala, umntu ongasebenziyo kodwa okholwayo kulowo umvakalisa elilungisa lowo ungenabuthixo, ukholo lwakhe lubalwa njengobulungisa.
6  Kunjengokuba kanye noDavide ethetha ngoyolo lomntu uThixo ambalela ebulungiseni ngaphandle kwemisebenzi esithi:
7  “Banoyolo abo bazenzo zabo zokuchas’ umthetho zixolelweyo nabazono zabo zigutyungelweyo;
8  unoyolo umntu osono sakhe uYehova angayi kuze asiqwalasele.”
9  Ngoko, ngaba olu yolo lufunyanwa ngabantu abalukileyo okanye lufunyanwa nangabantu abangalukanga? Kuba sithi: “Ukholo luka-Abraham lwabalelwa kuye njengobulungisa.”
10  Ngoko, lwabalelwa phantsi kwaziphi na iimeko? Xa wayalukile okanye engalukanga? Kungekhona ngoxa wayalukile, kodwa ngoxa wayengalukanga.
11  Yaye wafumana umqondiso, oko kukuthi, ulwaluko, njengetywina lobulungisa ngokholo awayenalo ngoxa wayengalukanga, ukuze abe nguyise wabo bonke abo banokholo ngoxa bengalukanga, ukuze babalelwe ebulungiseni;
12  abe nguye noyise wenzala eyalukileyo, kungekuphela nje abo babambelela kulwaluko, kodwa kwanabo bathi ngoxa bengalukanga bahambe ngokulungeleleneyo emanyathelweni okholo olo wayenalo ubawo uAbraham.
13  Akubanga ngamthetho athe uAbraham okanye imbewu yakhe yafumana isithembiso sokuba ifanele kukuba yindlalifa yehlabathi, kodwa kwaba ngenxa yobulungisa bokholo.
14  Kuba ukuba abo babambelela emthethweni baziindlalifa, ukholo lwenziwe alwabi namsebenzi nesithembiso sibhangisiwe.
15  Ngenene uMthetho uvelisa ingqumbo, kodwa apho kungekho mthetho, akukho kunxaxha.
16  Ngenxa yoko kwaba ngenxa yokholo, ukuze kube ngokuvumelana nobubele obungasifanelanga, ukuze isithembiso siqinisekiswe kuyo yonke imbewu yakhe, kungekuphela nje leyo ibambelela eMthethweni, kodwa kwanakuleyo ibambelela kukholo luka-Abraham. (Ungubawo wethu sonke,
17  kanye njengoko kubhaliwe kwathiwa: “Ndikumisele ukuba ube nguyise weentlanga ezininzi.”) Oku kwakukwimbonakalo yaLowo wayenokholo kuye, uThixo kanye, owenza abafileyo baphile aze abize izinto ezingekhoyo ngokungathi bezikho.
18  Nangona lalingekho ithemba, kodwa ngokusekelwe ethembeni waba nokholo, ukuze abe nguyise weentlanga ezininzi ngokuvumelana noko kwakutshiwo kwathiwa: “Iya kuba njalo imbewu yakho.”
19  Yaye, nangona engazange abe buthathaka elukholweni, wawuqwalasela umzimba wakhe, owawusele ufile, njengoko wayemalunga neminyaka elikhulu ubudala, nesibeleko sikaSara esasifile.
20  Ngenxa yesithembiso sikaThixo akazange axengaxengiswe kukuswela ukholo, kodwa waba namandla ngalo ukholo lwakhe, emnika uzuko uThixo
21  yaye eyiseke ngokupheleleyo ukuba oko akuthembisileyo wayekwazi nokukwenza.
22  Ngoko ke “kwabalelwa kuye njengobulungisa.”
23  Noko ke, ukuthi “kwabalelwa kuye” kwabhalwa, kungekuphela nje ngenxa yakhe,
24  kodwa nangenxa yethu thina obumiselwe ukubalelwa kuthi, ngenxa yokuba siyakholelwa kuye lowo wamvusayo uYesu iNkosi yethu kwabafileyo.
25  Wanikelwa ngenxa yezigqitho zethu waza wavuswa ngenxa yokuvakaliswa kwethu singamalungisa.
11  Ndiyabuza, ke ngoko, uThixo akazange abagatye abantu bakhe, andibi kunjalo? Nakanye! Kuba nam ndingumSirayeli, wembewu ka-Abraham, wesizwe sikaBhenjamin.
2  UThixo akazange abagatye abantu bakhe, awabanika ingqalelo kwasekuqaleni. Kaloku, anikwazi na oko sikutshoyo iSibhalo ngoEliya, njengoko ebongoza uThixo ngokunxamnye noSirayeli?
3  “Yehova, bababulele abaprofeti bakho, bazimbile izibingelelo zakho, yaye ndim ndedwa oseleyo, kwaye bafuna umphefumlo wam.”
4  Kanti, sithini isibhengezo sobuthixo kuye? “Ndizishiyele amadoda angamawaka asixhenxe, abantu abangaguqanga ngedolo kuBhahali.”
5  Ngokunjalo, nangoku kukho intsalela yabanyuliweyo ngobubele obungasifanelanga.
6  Ke ukuba kungobubele obungasifanelanga, akusekho ngenxa yemisebenzi; kungenjalo, ububele obungasifanelanga abusabi bububele obungasifanelanga.
7  Kuthekeni, ke ngoko? Yona kanye into uSirayeli ayifuna ngokunyamekileyo akazange ayizuze, kodwa abo banyuliweyo bayizuza. Abanye baye benziwa buthuntu iingqiqo zabo;
8  kanye njengoko kubhaliwe kwathiwa: “UThixo ubanike umoya wobuthongo obunzulu, amehlo angaboniyo neendlebe ezingevayo, unanamhla.”
9  Kanjalo, uDavide uthi: “Itafile yabo mayibe ngumgibe nesibatha kubo nesikhubekiso nempindezelo;
10  mawabe mnyama amehlo abo ukuze bangaboni, yaye mabasoloko begobe umhlana wabo.”
11  Ngoko ke ndiyabuza, Bakhubeka na khon’ ukuze bawe ngokupheleleyo? Nakanye! Kodwa ngenyathelo labo eliphosakeleyo kubekho usindiso kubantu beentlanga, ukuze benziwe babe nekhwele.
12  Ke ukuba isiphoso sabo saba bubutyebi kwihlabathi, nokuncipha kwabo kwaba bubutyebi kubantu beentlanga, bobeka phi ke ukuba buninzi xa bezinikele ngokupheleleyo!
13  Ke kaloku ndithetha kuni zintlanga. Njengoko, eneneni, ndingumpostile weentlanga, ndiyabuzukisa ubulungiseleli bam,
14  ukuba nje ndinokubakhweletisa abo benyama yam ndize ndisindise abathile kubo.
15  Kuba ukuba ukulahlwa kwabo kuthetha uxolelaniso kwihlabathi, kuya kuthetha ntoni na ukwamkelwa kwabo ngaphandle kokuba kuthethe ubomi kwabafileyo?
16  Ngokubhekele phaya, ukuba intlahlela yentlama ingcwele, ikwanjalo nentlama iphela; yaye ukuba ingcambu ingcwele, akwanjalo namasebe.
17  Noko ke, ukuba athile kumasebe aye aphulwa kodwa wena, nangona ungumnquma wasendle, wamiliselwa phakathi kwawo waza waba nesabelo kwingcambu yomnquma etyebileyo,
18  musa ukuwavuyelela amasebe. Ke ukuba uyawavuyelela, yazi ukuba asinguwe othwele ingcambu, kodwa yingcambu ethwele wena.
19  Uya kuthi, ngoko: “Amasebe aphulwa ukuze ndimiliselwe.”
20  Kulungile ke! Ngenxa yokuswela kwawo ukholo aphulwa, kodwa wena umi ngokholo. Yeka ukuba neengcinga eziphakamileyo, kodwa yiba noloyiko.
21  Kuba ukuba uThixo ebengawasindisanga amasebe emvelo, ebengayi kukusindisa nawe.
22  Khangela, ke ngoko, ububele nokuba qatha kukaThixo. Kwabo bawileyo kukho ubuqatha, kodwa kuwe kukho ububele bukaThixo, ukuba nje uyahlala kububele bakhe; kungenjalo, kwanawe lo uya kulahlwa.
23  Kanjalo nabo, ukuba abahlalanga beswele ukholo, baya kumiliselwa; kuba uThixo uyakwazi ukubamilisela kwakhona.
24  Kuba ukuba waye wagawulwa kumnquma ongowasendle ngemvelo waza ngokwahlukileyo kwimvelo wamiliselwa kumnquma wasemyezweni, kuya kuba kangakanani na ke ngaba bangabemvelo ukumiliselwa kumnquma wabo!
25  Kuba andifuni ningabi nalwazi, bazalwana, ngale mfihlelo engcwele, ukuze ningabi ziingqondi kwawenu amehlo: le yokuba ziye zenziwa buthuntu ngokuyinxenye iingqiqo zikaSirayeli de kungene inani elipheleleyo labantu beentlanga,
26  yaye ngolu hlobo wonke uSirayeli uya kusindiswa. Kunjengokuba kanye kubhaliwe kwathiwa: “Umhlanguli uya kuza ephuma eZiyon aze alukhwelelise uqheliselo olungelolwabuthixo kuYakobi.
27  Yaye lo ngumnqophiso wam kunye nabo, xa ndizisusa izono zabo.”
28  Enyanisweni, ngokubhekisele kwiindaba ezilungileyo baziintshaba ngenxa yenu, kodwa ngokubhekisele ekunyuleni [kukaThixo] baziintanda ngenxa yookhokho babo.
29  Kuba izipho nobizo lukaThixo asizinto aya kuzisola ngazo.
30  Kuba kanye njengokuba nani nanikhe anamthobela uThixo kodwa ngoku niye nenzelwa inceba ngenxa yokungathobeli kwabo,
31  kwangokunjalo aba baye abathobela nto leyo ephumele ekwenzelweni kwenu inceba, ukuze nabo ngokwabo benzelwe inceba.
32  Kuba uThixo ubavalele ndawonye bonke ekungathobelini kwabo, ukuze abenzele inceba bonke.
33  Hayi ubunzulu bobutyebi nobobulumko nobolwazi lukaThixo! Hayi indlela engaphengululeki ngayo imigwebo yakhe nendlela ezingalandeki ngayo iindlela zakhe!
34  Kuba “ngubani na ofikelele ekuyazini ingqondo kaYehova, okanye ngubani na oye waba ngumcebisi wakhe?”
35  Okanye, “Ngubani na oye waqala wanikela kuye, khon’ ukuze abe nokubuyekezwa?”
36  Ngenxa yokuba zonke izinto zivela kuye yaye zibekho ngaye kwaye zikholo yena. Kuye makubekho uzuko ngonaphakade. Amen.
8  Ngoko ke abo bamanyene noKristu Yesu abagwetyelwanga sohlwayo.
2  Kuba umthetho womoya lowo onika ubomi ngokumanyene noKristu Yesu unikhulule kumthetho wesono nowokufa.
3  Kuba, ekubeni kwakukho ukungabi namandla kuwo uMthetho, ngoxa wawubuthathaka ngayo inyama, uThixo, ngokuthumela uNyana wakhe ekwimfano yenyama enesono nangokuphathelele isono, wasigwebela isohlwayo isono enyameni,
4  ukuze imilinganiselo yobulungisa yoMthetho izaliseke kuthi thina bahamba, kungekhona ngokuvumelana nenyama, kodwa ngokuvumelana nomoya.
5  Kuba abo bavumelana nenyama babeka iingqondo zabo kwizinto zenyama, kodwa abo bavumelana nomoya bazibeka kwizinto zomoya.
6  Ukunyamekela inyama kuthetha ukufa, kodwa ukunyamekela umoya kuthetha ubomi noxolo;
7  ukunyamekela inyama kuthetha ubutshaba noThixo, kuba akuwuthobeli umthetho kaThixo, phofu, enyanisweni, akunakuba nako ukwenjenjalo.
8  Ngoko abo bavisisana nenyama abanako ukumkholisa uThixo.
9  Noko ke, nina nivisisana, kungekhona nenyama, kodwa nomoya, ukuba ngokwenyaniso umoya kaThixo uhleli kuni. Kodwa ukuba kukho nabani na ongenawo umoya kaKristu, yena lowo akangowakhe.
10  Ukuba uKristu umanyene nani, eneneni umzimba ufile ngenxa yesono, kodwa umoya ububomi ngenxa yobulungisa.
11  Ukuba, ngoku, umoya walowo wavusa uYesu kwabafileyo uhleli kuni, lowo wavusa uKristu Yesu kwabafileyo uya kuyenza neyenu imizimba efayo iphile ngomoya wakhe ohleliyo kuni.
12  Ngoko, ke, bazalwana, sibophelelekile, ukuba singaphili ngokuvumelana nenyama;
13  kuba ukuba niphila ngokuvumelana nenyama ngokuqinisekileyo niza kufa; kodwa ukuba nithi ngawo umoya nilubulale uqheliselo lomzimba olusa ekufeni, niza kuphila.
14  Bonke abo baqhutywa ngumoya kaThixo, bangoonyana bakaThixo.
15  Kuba anifumananga moya wobukhoboka obangela uloyiko kwakhona, kodwa nifumene umoya wokwenziwa oonyana, moya lowo esithi ngawo sidanduluke sisithi: “Abha, Bawo!”
16  Umoya lowo ngokwawo ungqinelana nomoya wethu ukuba singabantwana bakaThixo.
17  Ukuba, ngoko, singabantwana, sikwaziindlalifa: eneneni iindlalifa zikaThixo, kodwa iindlalifa ezimanyene noKristu, ukuba nje sibandezeleka ndawonye naye ukuze sizukiswe ndawonye naye.
18  Ngenxa yoko iimbandezelo zeli xesha langoku ndizibalela ekuthini azilingani nayo nantoni na xa zithelekiswa nozuko oluza kutyhilwa kuthi.
19  Kuba indalo ilinde ngentumekelelo ukutyhilwa koonyana bakaThixo.
20  Kuba indalo yalulanyiselwa kokuphuthileyo, kungengakuthanda kwayo kodwa ngalowo wayilulamisayo, ngethemba
21  lokuba nayo indalo ngokwayo iya kukhululwa ekukhotyokisweni kukonakala ize ibe nenkululeko ezukileyo yabantwana bakaThixo.
22  Kuba siyazi ukuba yonke indalo iyagcuma kwaye isentlungwini de kube ngoku.
23  Akuphelelanga apho, kodwa nathi thina banentlahlela, oko kukuthi, umoya, ewe, nathi siyagcuma, ngoxa silinde ngenyameko ukwenziwa oonyana, ukukhululwa kwimizimba yethu ngentlawulelo.
24  Kuba sasindiselwa kweli themba; kodwa ithemba elibonwayo asilothemba, kuba xa umntu eyibona into, ngaba usenethemba layo na?
25  Kodwa ukuba sinethemba loko singakuboniyo, sihlala sikulinde ngonyamezelo.
26  Ngokukwanjalo nawo umoya uyasinceda kubuthathaka bethu; kuba ingxaki esifanele siyithandazele njengoko kuyimfuneko asiyazi, kodwa umoya ngokwawo uyasibongozela ngokugcuma okungathethekiyo.
27  Ukanti yena lowo uphengulula iintliziyo uyakwazi oko kuthethwa ngumoya, ngenxa yokuba ubongozela abo bangcwele kuThixo.
28  Ke kaloku siyazi ukuba uThixo uyenza isebenzisane yonke imisebenzi yakhe ukwenzela ukulungelwa kwabo bamthandayo uThixo, bona abo babiziweyo ngokuvumelana nenjongo yakhe;
29  ngenxa yokuba abo aye wabanika ingqalelo yakhe yokuqala ukwabamisela kwangaphambili ukuba bafane nomfanekiselo woNyana wakhe, ukuze abe lizibulo phakathi kwabazalwana abaninzi.
30  Ngaphezu koko, abo abamisele kwangaphambili ikwangabo ababizileyo; yaye abo ababizileyo ikwangabo abavakalise bengamalungisa. Ekugqibeleni abo abavakalise bengamalungisa ikwangabo abazukisileyo.
31  Sithini na, ke ngoko, kwezi zinto? Ukuba uThixo ungakuthi, ngubani na oya kuba nxamnye nathi?
32  Yena lowo ungambandezanga uNyana wakhe kodwa wamnikela ngenxa yethu sonke, akayi kuthi na kaloku ngobubele asinike zonke ezinye izinto kwandawonye naye?
33  Ngubani na oya kubeka isimangalo nxamnye nabo banyuliweyo bakaThixo? UThixo nguLowo ubavakalisa bengamalungisa.
34  Ngubani na ke oya kugwebela isohlwayo? UKristu Yesu ngulowo wafayo, ewe, enyanisweni lowo wavuswayo kwabafileyo, okwisandla sasekunene sikaThixo, nosibongozelayo.
35  Ngubani na oya kusahlula eluthandweni lukaKristu? Ngaba yimbandezelo okanye yinkxwaleko okanye yintshutshiso okanye kukulamba okanye bubuze okanye yingozi okanye likrele?
36  Kunjengokuba kanye kubhaliwe kwathiwa: “Ngenxa yakho sibulawa imini yonke, sigqalwe njengezimvu zokuxhelwa.”
37  Ngokwahlukileyo koko, kuzo zonke ezi zinto siphumelela soyise ngokupheleleyo ngaye lowo wasithandayo.
38  Kuba ndeyisekile kukuba nakufa nabomi nazingelosi narhulumente nazinto zilapha ngoku nazinto zizayo namandla
39  nakuphakama nabunzulu naso nasiphi na esinye isidalwa aziyi kuba nako ukusahlula eluthandweni lukaThixo olukuye uKristu Yesu iNkosi yethu.
16  Ndincomela kuni uFibhi udade wethu, ongumlungiseleli webandla eliseKenkreya,
2  ukuze nimamkele ngokwaseNkosini ngendlela efanele abo bangcwele, nokuze nimncede kuwo nawuphi na umbandela asenokunifuna kuwo, kuba yena ngokwakhe ukwangqineke engumkhuseli wabaninzi, nowam lo.
3  Dluliselani imibuliso yam kuPriska noAkwila abasebenzi abangamadlelane kunye nam kuKristu Yesu,
4  ababeke esichengeni iintamo zabo ngenxa yomphefumlo wam, ingendim kuphela owenza imibulelo kubo kodwa kwanawo onke amabandla eentlanga;
5  bulisani nakwibandla elisendlwini yabo. Bulisani kwintanda yam uEpeneto, oyintlahlela kaKristu eAsiya.
6  Bulisani kuMariya, oye wasebenza kakhulu ngenxa yenu.
7  Bulisani kuAndroniko noYuniya izalamane zam nabathinjwa abangamadlelane kunye nam, abangabantu abaphawulekayo phakathi kwabapostile nabanethuba elidana kunam bemanyene noKristu.
8  Dluliselani imibuliso yam kwintanda yam ngokwaseNkosini uAmpliyato.
9  Bulisani ku-Urbhano umsebénzi olidlelane lethu kuKristu, nentanda yam uStaki.
10  Bulisani kuApele, lowo ukholekileyo kuKristu. Bulisani kwabo bendlu ka-Aristobhulo.
11  Bulisani kuHerodiyon isalamane sam. Bulisani kwabo bendlu kaNarkiso abaseNkosini.
12  Bulisani kuTrifena noTrifosa, bafazi abo abasebenza nzima eNkosini. Bulisani kuPersi oyintanda yethu, kuba wasebenza kakhulu eNkosini.
13  Bulisani kuRufo lowo unyuliweyo eNkosini, nakumama wakhe, nowam.
14  Bulisani kuAsinkrito, kuFilegon, kuHermes, kuPatrobha, kuHerma, nakubazalwana abakunye nabo.
15  Bulisani kuFilologo nakuYuliya, kuNereyo nakudade wabo, nakuOlimpa, nakubo bonke abo bangcwele bakunye nabo.
16  Bulisanani ngolwango olungcwele. Onke amabandla kaKristu ayanibulisa.
17  Ngoku ndiyanibongoza, bazalwana, ukuba nibabeke esweni abo bahlukanisayo nabakhubekisayo ngokuchaseneyo nemfundiso eniyifundileyo, nize nibaphephe.
18  Kuba abantu abalolo hlobo bangamakhoboka, kungekhona aweNkosi yethu uKristu, kodwa awezisu zabo; yaye ngokuthetha okugudileyo nangentetho yokutyibela balukuhla iintliziyo zabo bangenabuqhokolo.
19  Kuba intobelo yenu ifikelele ekuphawulweni ngabo bonke. Ngoko ke ndinemihlali ngani. Kodwa ndifuna nibe zizilumko mayela noko kulungileyo, kodwa nibe msulwa mayela noko kubi.
20  UThixo onika uxolo uya kumtyumza uSathana kamsinya phantsi kweenyawo zenu. Ngamana ububele obungasifanelanga beNkosi yethu uYesu bungaba nani.
21  Uyanibulisa uTimoti umsebénzi olidlelane kunye nam, kwanoLukiyo noYason noSosipatro izalamane zam.
22  Ndiyanibulisa ngokwaseNkosini, mna, Tertiyo, obhale le ncwadi.
23  Uyanibulisa uGayo, endilundwendwe lwakhe mna nalo lonke ibandla. Uyanibulisa uErasto igosa lesixeko, kwanoKwarto umntakwabo.
24  ——
25  Ke kaloku kuye lowo unako ukuniqinisa ngokuvumelana neendaba ezilungileyo endizivakalisayo nokushumayela ngoYesu Kristu, ngokokutyhileka kwemfihlelo engcwele ebekungathethwa ngayo kangangamaxesha ahlala ehleli
26  kodwa eye ngoku yabonakaliswa yaza yaziswa ngezibhalo zesiprofeto phakathi kwazo zonke iintlanga ngokomyalelo kaThixo ongunaphakade wokukhuthaza intobelo ngokholo;
27  kuThixo, osisilumko yedwa, makube luzuko ngoYesu Kristu ngonaphakade. Amen.
9  Ndinixelela inyaniso ndikuKristu; andixoki, ekubeni isazela sam singqinelana nam kumoya oyingcwele,
2  ukuba ndinentlungu enkulu nengapheliyo entliziyweni yam.
3  Kuba bendingade ndinqwenele ukuba mna ngokwam ndibe bendahlukanisiwe kuKristu njengalowo uqalekisiweyo esikhundleni sabazalwana bam, abazizalamane zam ngokwasenyameni,
4  abangamaSirayeli bona, ekukokwabo ukwenziwa oonyana nokunikwa uzuko neminqophiso noMthetho nenkonzo engcwele nezithembiso;
5  abangababo ookhokho nawaphuma kubo uKristu ngokwasenyameni: uThixo, ophezu kwako konke, makabongwe ngonaphakade. Amen.
6  Noko ke, asikukuba ilizwi likaThixo liye lasilela. Kuba asingabo bonke abaphuma kuSirayeli “abanguSirayeli” ngokwenene.
7  Ingengabo nabo bonke abangabantwana ngenxa nje yokuba beyimbewu ka-Abraham, kodwa kwathiwa: “Oko kuya kubizwa ngokuba ‘yimbewu yakho’ kuya kuba ngoIsake.”
8  Oko kukuthi, abantwana ngokwasenyameni abangabo ngokwenene abantwana bakaThixo, kodwa abantwana besithembiso babalelwa ekuthini bayimbewu.
9  Kuba ilizwi lesithembiso lalisithi: “Ngeli xesha ndiza kuza yaye uSara uya kuba nonyana.”
10  Kanti akuzange kuphelele kuloo meko yodwa, kodwa kanjalo naxa uRebheka wakhawula amawele ngandoda-nye, uIsake ukhokho wethu:
11  kuba nakuba ayengekazalwa yaye engekaqheliseli nantoni na elungileyo okanye embi, ukuze injongo kaThixo ngokuphathelele ukunyula iqhubeke ixhomekeke, kungekhona kwimisebenzi, kodwa kuLowo ubizayo,
12  kwathiwa kuye: “Omkhulu uya kuba likhoboka lomncinane.”
13  Kunjengokuba kanye kubhaliwe kwathiwa: “Ndamthanda uYakobi, kodwa uEsawu ndamthiya.”
14  Sithini na, ke ngoko? Ngaba kukho okungekho sikweni kuThixo? Nakanye!
15  Kuba uthi kuMoses: “Ndiya kuba nenceba kuye nabani na endisukuba ndinenceba kuye, yaye ndiya kubonisa imfesane kuye nabani na endisukuba ndibonisa imfesane kuye.”
16  Ngoko, ke, kuxhomekeke, kungekhona kulowo unqwenelayo nakulowo ubalekayo, kodwa kuThixo, onenceba.
17  Kuba iSibhalo sithi kuFaro: “Ndikuyekile ukuba uhlale, ukuze ndiwabonakalise ngawe amandla am, nokuze igama lam livakaliswe kuwo wonke umhlaba.”
18  Ngoko, ke, kulowo anqwenela ukwenjenjalo kuye uba nenceba, kodwa lowo anqwenela njalo kuye uyamyeka abe neenkani.
19  Ngoko ke uya kuthi kum: “Kutheni na ke esahlaba amadlala nje? Kuba ngubani na onokuma nxamnye nokuthanda kwakhe okucacileyo?”
20  Owu mntundini, xa ungubani wena ngokwenene, ukuba ungade uphendulane noThixo? Inako kusini na into exonxiweyo ukuthi kulowo uyixonxileyo, “Kutheni undenze ngale ndlela nje?”
21  Intoni? Akanagunya na umbumbi phezu kodongwe lokuba enze ngentlama enye esinye isitya sibe sesomsebenzi obekekileyo, esinye sibe sesomsebenzi ongabekekanga?
22  Ukuba uThixo, nangona ebengathanda ukubonakalisa ingqumbo yakhe aze enze namandla akhe aziwe, wazinyamezela ngokuzeka kade umsindo okukhulu izitya zengqumbo ezenziwe zafanelekela intshabalalo,
23  ukuze baziwe ubutyebi bozuko lwakhe kwizitya zenceba, azilungiselele kwangaphambili ngenxa yozuko,
24  oko kukuthi, thina aba, asibize kungekuphela phakathi kwamaYuda kodwa kwanaphakathi kweentlanga, nguban’ othini?
25  Kunjengokuba esithi kuHoseya: “Abo bangengobantu bam ndiya kubabiza ngokuthi ‘bantu bam,’ nalowo ubengeyontanda ngokuthi ‘ntanda’;
26  yaye apho kwakuthiwe kubo, ‘Aningobantu bam,’ baya kubizwa ngokuthi ‘oonyana boTHIXO ophilayo.’”
27  Ngaphezu koko, uIsaya uyadanduluka ngokuphathelele uSirayeli esithi: “Nangona inani loonyana bakaSirayeli lisenokuba ngangentlabathi yolwandle, yintsalela eya kusindiswa.
28  Kuba uYehova uya kubaphendulisa abasemhlabeni, akugqibe aze akukhawulezise.”
29  Kunjengokuba kanye uIsaya wayetshilo kwixesha langaphambili ukuthi: “Ngaphandle kokuba uYehova wemikhosi asishiyele imbewu, ngesasibe njengeSodom kanye, yaye ngesasenziwe saba njengeGomora kanye.”
30  Sithini na, ke ngoko? Sithi abantu beentlanga, nangona bengasukeli bulungisa, bafumana ubulungisa, ubulungisa obuphuma elukholweni;
31  kodwa uSirayeli, nangona esukela umthetho wobulungisa, akazange afikelele kuwo umthetho.
32  Ngasiphi isizathu? Ngenxa yokuba wawusukela, kungengalukholo, kodwa ngemisebenzi. Bakhubeka “kwilitye lesikhubekiso”;
33  njengoko kubhaliwe kwathiwa: “Khangela! Ndibeka eZiyon ilitye lesikhubekiso nolwalwa lokubetheka, kodwa lowo ukholwayo kulo akayi kudaniswa.”
7  Ngaba anazi na, bazalwana, (kuba ndithetha kwabo bawaziyo umthetho,) ukuba uMthetho uyinkosi phezu komntu lo gama ephila?
2  Ngokomzekelo, umfazi otshatileyo ubotshiwe ngumthetho kwindoda yakhe ngoxa isaphila; kodwa ukuba ithe yafa indoda yakhe, ukhululekile emthethweni wendoda yakhe.
3  Ngoko, ke, ngoxa indoda yakhe isaphila, uya kubizwa ngokuthi ngumkrexezikazi ukuba uba ngowenye indoda. Kodwa ukuba ithe yafa indoda yakhe, ukhululekile emthethweni wayo, khon’ ukuze angabi ngumkrexezikazi ukuba uba ngowenye indoda.
4  Ngoko, bazalwana bam, nani nenziwa abafileyo kuwo uMthetho ngawo umzimba kaKRISTU, ukuze nibe ngabomnye, abalowo wavuswayo kwabafileyo, ukuze sibe nokuthwala isiqhamo kuThixo.
5  Kuba xa sasivumelana nenyama, iinkanuko zesono ezazivuselelwa nguMthetho zazisebenza kumalungu ethu ukuze sibe nokuvelisa isiqhamo esisa ekufeni.
6  Kodwa ngoku sikhululwe kuwo uMthetho, kuba siye safa koko kwakusibambile, ukuze sibe ngamakhoboka ngengqiqo entsha ngomoya, kungekhona ngengqiqo endala ngengqokelela yemithetho ebhaliweyo.
7  Sithini na ke ngoko? Ngaba uMthetho usisono? Nakanye! Ngokwenene ngendingasazanga isono ukuba bekungengaMthetho; ngokomzekelo, ngendingayazanga inkanuko ukuba uMthetho ubungatshongo ukuthi: “Uze ungakhanuki.”
8  Isono ke, sifumene ithuba ngawo umyalelo, sandivusela yonke inkanuko, kuba ngaphandle komthetho isono sifile.
9  Enyanisweni, ndandingophilileyo ngaphandle komthetho; kuthe ke kwakufika umyalelo, sabuyela ebomini kwakhona isono, mna ndafa.
10  Yaye umyalelo owawumiselwe ukusa ebomini, ndawufumana usingisa ekufeni.
11  Kuba isono, safumana ithuba ngawo umyalelo, sandilukuhla saza ngawo sandibulala.
12  Ngoko ke uMthetho ungcwele, nomyalelo ungcwele, unobulungisa yaye ulungile.
13  Kusuke na, ngoko, okulungileyo kwaba kukufa kum? Nakanye! Kodwa isono saba kuko ukufa, ukuze sibe nokubonakaliswa njengesono esibangela ukufa kum ngako oko kulungileyo; ukuze isono sibe sisono ngakumbi ngawo umyalelo.
14  Kuba siyazi ukuba uMthetho ngowokomoya; kodwa mna ndingowokwenyama, ndithengiswe phantsi kwesono.
15  Kuba oko ndikusebenzayo andikwazi. Kuba oko ndikunqwenelayo, andikuqheliseli; kodwa oko ndikuthiyileyo koko ndikwenzayo.
16  Noko ke, ukuba oko ndingakunqweneliyo koko ndikwenzayo, ndiyavuma ukuba uMthetho usulungekile.
17  Kodwa ngoku lowo ukusebenzayo ayisendim, kodwa sisono esihleli kum.
18  Kuba ndiyazi ukuba kum, oko kukuthi, kwinyama yam, akuhlali nto ilungileyo; kuba umnqweno ukho kum, kodwa amandla okwenza oko kuhle akakho.
19  Kuba okulungileyo endikunqwenelayo andikwenzi, kodwa okubi endingakunqweneliyo kuko endikuqheliselayo.
20  Ukuba oko ndingakunqweneliyo koko ndikwenzayo, lowo ukusebenzayo ayisendim, kodwa sisono esihleli kum.
21  Ngoko, ndifumana lo mthetho kum: ukuba xa ndinqwenela ukwenza okulungileyo, kusuke kubekho okubi kum.
22  Ngokwenene ndiyayoliswa ngumthetho kaThixo ngokomntu endinguye ngaphakathi,
23  kodwa ndibona omnye umthetho emalungwini am usilwa nomthetho wengqondo yam yaye undithimbela emthethweni wesono osemalungwini am.
24  Hayi usizana endilulo! Ngubani na oya kundihlangula kulo mzimba usisisulu sokufa?
25  Ndiyambulela uThixo ngaye uYesu Kristu iNkosi yethu! Ngoko, ke, ngengqondo yam mna ngokwam ndilikhoboka lomthetho kaThixo, kodwa ngomzimba wam ndilelomthetho wesono.
6  Sithini na ke ngoko? Siqhubeke na nesono, ukuze ububele obungasifanelanga buphuphume?
2  Nakanye! Ekubeni sifile ngokubhekisele kwisono, singahlala njani na siphila ngokubhekisele kuso?
3  Okanye ngaba anazi na ukuba sonke thina sabhaptizelwayo kuKristu Yesu sabhaptizelwa ekufeni kwakhe?
4  Ngoko ke sangcwatywa kunye naye ngokubhaptizelwa kwethu ekufeni kwakhe, ukuze, kanye njengoko uKristu wavuswayo kwabafileyo ngalo uzuko lukaYise, nathi ngokunjalo siphile ubomi obutsha.
5  Kuba ukuba simanyene naye ekufeni okufana nokwakhe, ngokuqinisekileyo siya kumanyana naye nasekuvukeni okufana nokwakhe;
6  ngenxa yokuba siyazi ukuba ubuntu bethu obudala babethelelwa kunye naye, ukuze umzimba wethu onesono wenziwe ungasebenzi, ukuze singabi saqhubeka singamakhoboka esono.
7  Kuba lowo uye wafa ugwetyelwe kwisono sakhe.
8  Ngaphezu koko, ukuba siye safa noKristu, sikholelwa ukuba sothi kanjalo siphile naye.
9  Kuba siyazi ukuba uKristu, ekubeni ngoku eye wavuswa kwabafileyo, akasafi; ukufa akuseyiyo inkosi phezu kwakhe.
10  Kuba ukufa awakufayo, wakufela isono kwaba kanye; kodwa ubomi abuphilayo, ubuphilela uThixo.
11  Ngokunjalo kwanani: zibaleleni ekuthini ningabafileyo eneneni esonweni kodwa ningabaphilileyo kuThixo ngoKristu Yesu.
12  Ngoko ke musani ukusivumela isono ukuba siqhubeke silawula njengokumkani kwimizimba yenu efayo ukuze nithobele iminqweno yayo.
13  Yaye ningaqhubeki ninikela amalungu enu esonweni njengezixhobo zentswela-bulungisa, kodwa zinikeleni kuThixo njengabo baphilileyo bevela kwabafileyo, kwanamalungu enu kuThixo njengezixhobo zobulungisa.
14  Kuba isono simele singabi yinkosi phezu kwenu, ekubeni ningekho phantsi komthetho kodwa niphantsi kobubele obungasifanelanga.
15  Yintoni ke elandelayo? Ngaba siya kwenza isono ngenxa yokuba singekho phantsi komthetho kodwa siphantsi kobubele obungasifanelanga? Nakanye!
16  Anazi na ukuba lowo nizinikela kuye njengamakhoboka ukuze nimthobele, ningamakhoboka akhe ngenxa yokuba nimthobela, nokuba ngawesono ngokubhekisele ekufeni okanye awentobelo ngokubhekisele ebulungiseni?
17  Kodwa makubulelwe kuThixo ngokuba beningamakhoboka esono kodwa naluthobela ngokusuka entliziyweni olo hlobo lwemfundiso enanikelwa kulo.
18  Ewe, ekubeni nakhululwayo esonweni, niye naba ngamakhoboka obulungisa.
19  Ndithetha ngokwabantu ngenxa yobuthathaka benyama yenu: kuba kwanjengoko nawanikelayo amalungu enu njengamakhoboka okungahlambuluki nokuchas’ umthetho ngokubhekisele ekuchasen’ umthetho, ngokunjalo ke ngoku wanikeleni amalungu enu njengamakhoboka obulungisa ngokubhekisele kubungcwele.
20  Kuba xa naningamakhoboka esono, nanikhululekile ngokwasebulungiseni.
21  Sasiyintoni, ngoko, isiqhamo enanifudula nisifumana ngelo xesha? Zizinto ngoku enineentloni ngazo. Kuba isiphelo sezo zinto kukufa.
22  Noko ke, ngoku, ngenxa yokuba nikhululwe esonweni naba ngamakhoboka kaThixo, nifumana isiqhamo senu ngendlela yobungcwele, kwaye isiphelo bubomi obungunaphakade.
23  Kuba umvuzo isono esiwuhlawulayo kukufa, kodwa isipho uThixo asinikayo bubomi obungunaphakade ngoKristu Yesu iNkosi yethu.
13  Yonke imiphefumlo mayiwathobele amagunya awongamileyo, kuba akukho gunya libekho ngaphandle kukaThixo; amagunya akhoyo abekwe nguThixo kwizikhundla zawo ezilinganiselweyo.
2  Ngoko ke lowo ulichasayo igunya unxamnye nelungiselelo likaThixo; abo banxamnye nalo baya kufumana umgwebo.
3  Kuba abo balawulayo bafanele boyikwe, kungekhona ngenxa yesenzo esilungileyo, kodwa ngenxa yesibi. Ngaba, ke ngoko, akufuni na ukuloyika igunya? Hlala usenza okulungileyo, yaye liya kukudumisa;
4  kuba lingumlungiseleli kaThixo kuwe ukuze kulungelwe wena. Kodwa ukuba wenza okubi, yoyika: kuba aliliphathanga ngaphandle kwenjongo ikrele; kuba lingumlungiseleli kaThixo, umphindezeli wokubonakalisa ingqumbo kulowo uqhelisela okubi.
5  Ngoko ke kukho isizathu esinyanzelisayo sokuba nithobele, kungekuphela ngenxa yengqumbo leyo kodwa kwanangenxa yesazela senu.
6  Kuba kungenxa yoko le nto nikwahlawula iirhafu; kuba asisicaka sikawonke-wonke sikaThixo ekhonza rhoqo ngenxa yale njongo.
7  Nikani bonke oko kubafaneleyo, lowo kufuneka irhafu kuye, mnikeni irhafu; lowo kufuneka unikelo kuye, mnikeni unikelo; lowo kufuneka uloyiko kuye, mnikeni uloyiko olo; lowo kufuneka imbeko kuye, mnikeni imbeko leyo.
8  Musani ukuba natyala lanto nakubani na, ngaphandle kwelokuthandana; kuba lowo ulithandayo idlelane lakhe uwuzalisekisile umthetho.
9  Kuba uluhlu lwemithetho oluthi, “Uze ungakrexezi, Uze ungabulali, Uze ungebi, Uze ungakhanuki,” nawo nawuphi na omnye umyalelo okhoyo, ushwankathelwa ngeli lizwi, lokuba, “Uze umthande ummelwane wakho njengawe siqu.”
10  Uthando alusebenzi bubi kummelwane kabani; ngoko ke uthando lukukuzaliseka komthetho.
11  Kwenzeni oku, kwanangenxa yokuba nilazi ixesha, okokuba sele kulilixa lokuba nivuke ebuthongweni, kuba ngoku usindiso lwethu lukufuphi ngakumbi kunangexesha esathi saba ngamakholwa ngalo.
12  Ubusuku buhambile; imini isondele. Ngoko ke masiyikhulule imisebenzi yobumnyama yaye masambathe izixhobo zokukhanya.
13  Njengakwixesha lasemini masihambe ngokundilisekileyo, kungekhona kwiziyunguma nasezindywaleni, kungekhona kwiintlobano zesini ezingavumelekanga nakwihambo evakalala, kungekhona kwimbambano nekhwele.
14  Kodwa yambathani iNkosi uYesu Kristu, yaye musani ukuyicebela kwangaphambili iminqweno yenyama.
14  Mamkeleni umntu obuthathaka elukholweni, kodwa ningaphikisani nezimvo zakhe.
2  Omnye umntu unokholo lokutya yonk’ into, kodwa umntu obuthathaka utya imifuno.
3  Lowo utyayo makangamjongeli phantsi lowo ungatyiyo, nalowo ungatyiyo makangamgwebi lowo utyayo, kuba uThixo umamkele lowo.
4  Ungubani na wena ukuba ugwebe isicaka sendlu somnye? Ukuma okanye ukuwa kwaso kusenkosini yaso. Eneneni, siya kwenziwa sime, kuba uYehova unako ukusenza sime.
5  Omnye umntu uthi umhla othile ubalulekile kunomnye; wumbi ke uthi imihla iyafana; mntu ngamnye makaqiniseke kweyakhe ingqiqo.
6  Lowo ugcina umhla uwugcinela uYehova. Kanjalo, lowo utyayo, utyela uYehova, kuba uyabulela kuThixo; nalowo ungatyiyo engatyi nje wenzela uYehova, ukanti uyabulela kuThixo.
7  Akukho namnye kuthi, enyanisweni, ophilela yena kuphela, yaye akukho bani ufela yena kuphela;
8  kuba ukuba siyaphila, siphilela uYehova, yaye ukuba siyafa, sifela uYehova. Ngoko ke ukuba siyaphila nokuba siyafa, singabakaYehova.
9  Kuba ngenxa yoku uKristu wafa waza wabuyela ebomini kwakhona, ukuze abe yiNkosi yabafileyo nabaphilayo.
10  Kodwa kutheni umgweba nje umzalwana wakho? Okanye kutheni umjongela phantsi nje umzalwana wakho? Sonke siya kuma phambi kwesihlalo sokugweba sikaThixo;
11  kuba kubhaliwe kwathiwa: “‘Njengoko ndiphila,’ utsho uYehova, ‘onke amadolo aya kugoba kum, yaye zonke iilwimi ziya kumvuma ekuhleni uThixo.’”
12  Ngamnye wethu uya kuziphendulela kuThixo.
13  Ngoko ke masingabi sagwebana, kodwa kunoko zenzeleni esi sigqibo, sokuba ningamkhubekisi umzalwana okanye nimwise.
14  Ndiyazi yaye ndeyisekile kwiNkosi uYesu ukuba akukho nto iyinqambi ngokwayo; kuphela kuxa umntu eyigqala into njengenqambi, ethi ibe yinqambi kuye.
15  Kuba ukuba ngenxa yokutya umzalwana wakho uba buhlungu, akusahambi ngokuvumelana nothando. Musa ukumonakalisa ngokutya kwakho lowo uKristu wamfelayo.
16  Musani, ke ngoko, ukuvumela okulungileyo enikwenzayo kuthethwe kakubi ngako.
17  Kuba ubukumkani bukaThixo abuthethi kutya nakusela, kodwa buthetha ubulungisa noxolo novuyo ngomoya oyingcwele.
18  Lowo uthi ngokubhekisele koku abe likhoboka likaKristu wamkelekile kuThixo yaye ukholekile ebantwini.
19  Ngoko, ke, masisukele izinto ezisingisa eluxolweni nezinto ezakhayo komnye nomnye.
20  Musa ukuchitha umsebenzi kaThixo ngenxa nje yokutya. Enyanisweni, zonke izinto zicocekile, kodwa kubi kuloo mntu uthi ngokutya akhubekise.
21  Kuhle ukuba ungatyi nyama okanye ungaseli wayini okanye ungenzi nantoni na emkhubekisayo umzalwana wakho.
22  Ukholo onalo, yiba nalo ngokuvumelana nawe emehlweni kaThixo. Unoyolo umntu ongazibeki ekugwetyweni ngoko akholiswa kuko.
23  Kodwa lowo uthandabuzayo, ukuba uthe watya sele egwetyelwe isohlwayo, kuba akatyi ngokwaselukholweni. Eneneni, yonk’ into engasuki lukholweni isisono.
5  Ngoko ke, ekubeni ngoku sivakaliswe singamalungisa ngenxa yokholo, masinandiphe uxolo noThixo ngayo iNkosi yethu uYesu Kristu,
2  esithe ngaye sazuza ububele obungasifanelanga ngokholo; yaye masigcobe, ngokusekelwe kwithemba lozuko lukaThixo.
3  Makungapheleli nje apho, kodwa masigcobe ngoxa sisezimbandezelweni, ekubeni sisazi ukuba imbandezelo ivelisa unyamezelo;
4  unyamezelo luvelisa ukukholeka; ukukholeka kuvelisa ithemba,
5  kwaye ithemba alidanisi; ngenxa yokuba uthando lukaThixo luye lwathululelwa ezintliziyweni zethu ngomoya oyingcwele, esawunikwayo.
6  Kuba, eneneni, uKristu, wathi ngoxa sasisebuthathaka, wabafela abantu abangenabuthixo ngexesha elimiselweyo.
7  Kuba kungangenkankulu ukuba nabani na afele umntu olilungisa; eneneni, mhlawumbi, uthile angaba nobuganga bokumfela umntu olungileyo.
8  Kodwa uThixo ubonakalisa uthando lwakhe kuthi ngokuthi, ngoxa sasisengaboni, uKristu asifele.
9  Ke ngoko, ekubeni sivakaliswe singamalungisa ngegazi lakhe, siya kusindiswa ngaye kuyo ingqumbo.
10  Kuba ukuba, xa sasiziintshaba, saxolelaniswa noThixo ngokufa koNyana wakhe, kobeka phi na ke ngoku ukusindiswa ngobomi bakhe, ekubeni sixolelanisiwe.
11  Yaye akuphelelanga apho, kodwa siyagcoba kuThixo ngeNkosi yethu uYesu Kristu, lowo ngoku esithe ngaye safumana uxolelaniso.
12  Ngenxa yoko, kanye njengokuba isono sangena ngamntu mnye ehlabathini nokufa ngaso isono, ngaloo ndlela ukufa kwasasazeka kubo bonke abantu ngenxa yokuba bonke bonayo—.
13  Kuba de kwabakho uMthetho isono saye sikho ehlabathini, kodwa isono asibalelwa kuye nabani na xa kungekho mthetho.
14  Noko ke, ukufa kwalawula njengokumkani ukususela kuAdam de kwasa kuMoses, nakwabo basono singafani nesika-Adam, oyintsobi yalowo wayeza kuza.
15  Kodwa sona isipho asibanga njengesigqitho. Kuba ukuba ngesigqitho somntu omnye kufe abaninzi, ububele obungasifanelanga bukaThixo nesipho sakhe sesisa ngabo ububele obungasifanelanga ngomntu omnye uYesu Kristu baphuphuma kakhulu ngakumbi kwabaninzi.
16  Kanjalo, isipho sesisa asibanga njengoko kwakunjalo ngomntu omnye owonayo. Kuba umgwebo ngenxa yesigqitho esinye waphumela kumgwebo wesohlwayo, kodwa isipho ngenxa yezigqitho ezininzi saphumela kuvakaliso lobulungisa.
17  Kuba ukuba ngesigqitho somntu omnye ukufa kwalawula njengokumkani, kokukhona baya kuthi abo bafumana ububele obungasifanelanga obuninzi nesipho sesisa sobulungisa balawule njengookumkani ebomini ngamntu mnye, uYesu Kristu.
18  Ngoko ke, njengokuba ngesigqitho esinye umphumo kubantu bazo zonke iintlobo waba ngumgwebo wesohlwayo, ngokunjalo kwanangesenzo esinye sothethelelo umphumo kubantu bazo zonke iintlobo ukukuvakaliswa kwabo bengamalungisa afanelwe bubomi.
19  Kuba kanye njengokuba ngokungathobeli komntu omnye abaninzi benziwa aboni, ngokunjalo kwanangentobelo yomntu omnye abaninzi baya kwenziwa amalungisa.
20  Ke kaloku uMthetho uye nawo wangenelela ukuze isigqitho sande. Kodwa sithe sakwanda isono, baphuphuma kwanangakumbi ububele obungasifanelanga.
21  Ukuze kuthini? Ukuze, kanye njengokuba isono salawula njengokumkani ngokufa, ngokunjalo nabo ububele obungasifanelanga bulawule njengokumkani ngobulungisa ngokubhekisele kubomi obungunaphakade ngoYesu Kristu iNkosi yethu.
15  Ngoko, thina bomeleleyo sifanele sithwale ubuthathaka babo bangomelelanga, singazikholisi thina ngokwethu.
2  Ngamnye wethu makakholise ummelwane wakhe koko kulungileyo ukuze akheke.
3  Kuba kwanoKRISTU akazange azikholise yena ngokwakhe; kodwa kunjengokuba kanye kubhaliwe kwathiwa: “Ungcikivo lwabo babekungcikiva luphezu kwam.”
4  Kuba zonke izinto ezabhalwa kwixesha langaphambili zabhalelwa ukuyalela thina, ukuze ngonyamezelo lwethu nangentuthuzelo yeZibhalo sibe nethemba.
5  Ngamana ke uThixo onika unyamezelo nentuthuzelo anganenza nibe nesimo sengqondo esifanayo neso wayenaso uKristu Yesu,
6  ukuze ngamxhelo mnye nimzukise ngamlomo mnye uThixo noYise weNkosi yethu uYesu Kristu.
7  Ngoko ke yamkelanani, kanye njengokuba noKRISTU wasamkelayo nathi, ngokubhekisele kuzuko lukaThixo.
8  Kuba ndithi uKristu okunene waba ngumlungiseleli wabo balukileyo ngenxa yokuba nenyaniso kukaThixo, khon’ ukuze aqinisekise izithembiso awazenza kookhokho babo,
9  nokuze iintlanga zimzukise uThixo ngenxa yenceba yakhe. Kunjengokuba kanye kubhaliwe kwathiwa: “Ngenxa yoko ndiya kukuvuma ekuhleni phakathi kweentlanga negama lakho ndiliculele uncuthu lwengoma.”
10  Kwakhona uthi: “Chulumancani, zintlanga, kunye nabantu bakhe.”
11  Abuye athi: “Dumisani uYehova, nonke nina zintlanga, yaye zonke izizwana mazimdumise.”
12  Aze uIsaya athi: “Kuya kubakho ingcambu kaYese, yaye kuya kuvela lowo uya kulawula iintlanga; iintlanga ziya kubeka ithemba lazo kuye.”
13  Ngamana uThixo onika ithemba anganizalisa ngalo lonke uvuyo noxolo ngokukholwa kwenu, ukuze niphuphume ethembeni ninamandla omoya oyingcwele.
14  Ke kaloku nam ndeyisekile ngani, bazalwana bam, ukuba nani nizele kukulunga, njengoko niye nazaliswa lulo lonke ulwazi, nokuze nibe nokululekana.
15  Noko ke, ndinibhalela ndithetha ngokuphandle ngakumbi ngeengongoma ezithile, ndinikhumbuza kwakhona, ngenxa yobubele obungasifanelanga endabunikwa nguThixo
16  bokuba ndibe sisicaka sikawonke-wonke sikaKristu Yesu kwiintlanga, ndibandakanyeke kumsebenzi ongcwele weendaba ezilungileyo zikaThixo, ukuze umnikelo, oko kukuthi, ezi ntlanga, ungqineke wamkelekile, njengoko ungcwaliswe ngomoya oyingcwele.
17  Ngoko ke ndinesizathu sokugcoba kuKristu Yesu xa kusiziwa kwizinto eziphathelele uThixo.
18  Kuba andiyi kuthetha nanye into ngaphandle kwezo zinto uKristu wazisebenzayo ngam ukuze iintlanga zithobele, ngelizwi nangesenzo sam,
19  ngamandla emiqondiso nemihlola, ngamandla omoya oyingcwele; ndaza ndasusela eYerusalem ndajikeleza ndaya kufikelela eIliriko ndizishumayela ngokucokisekileyo iindaba ezilungileyo ezingoKristu.
20  Eneneni, ndakwenza usukelo lwam ukuba ndingazivakalisi iindaba ezilungileyo apho uKristu wayesele ekhankanyiwe, ukuze ndingakhi kwisiseko somnye umntu;
21  kodwa, kanye njengoko kubhaliwe: “Abo kungenziwanga saziso kubo ngaye baya kubona, nabo bangevanga baya kuqonda.”
22  Ngoko ke ndathintelwa izihlandlo ezininzi ukuba ndingafiki kuni.
23  Kodwa ngoku ekubeni ndingasenamhlaba ungekasetyenzwa kule mimandla, yaye ndineminyaka emininzi ndilangazelela ukuza kuni
24  ndithemba ukuba xa ndisiya eSpeyin, ndiya kuza kunikhangela nokuze nindikhaphe umganyana emva kokuba kunye nani okwethutyana.
25  Kodwa ngoku sele ndiza kuhamba ndiye eYerusalem ukuya kulungiselela kwabo bangcwele.
26  Kuba abo baseMakedoni naseAkhaya baye bakholiswa kukwaba izinto zabo njengomnikelo kwabo bangcwele bangamahlwempu eYerusalem.
27  Enyanisweni, baye bakholiswa kukwenjenjalo, ukanti bebenetyala kubo; kuba ukuba iintlanga ziye zabelana ngezinto zazo zokomoya, zikwabatyala ukubalungiselela esidlangalaleni aba ngezinto ezizezomzimba wenyama.
28  Ngoko ke emva kokuba ndigqibile ngako oku ndaza ndasisa esi siqhamo ngokunqabisekileyo kubo, ndiya kudlula kuni xa ndisiya eSpeyin.
29  Ngaphezu koko, ndiyazi ukuba xa ndisiza kuni ndiya kuza nomlinganiselo opheleleyo wentsikelelo evela kuKristu.
30  Ke kaloku ndiyanibongoza, bazalwana, ngeNkosi yethu uYesu Kristu nangothando lomoya, ukuba nizibhokoxe kunye nam ekundithandazeleni kuThixo,
31  ukuze ndihlangulwe kwabangakholwayo kwelakwaYuda nokuze ubulungiseleli bam baseYerusalem bungqineke bamkelekile kwabo bangcwele,
32  khon’ ukuze xa ndifika kuni ngovuyo ngokuthanda kukaThixo ndibe nokuhlaziyeka kunye nani.
33  Ngamana uThixo onika uxolo angaba nani nonke. Amen.
1  UPawulos, ikhoboka likaYesu Kristu nowabizwa ukuba abe ngumpostile, owahlulelwa iindaba ezilungileyo zikaThixo,
2  awayethembise ngazo kwixesha langaphambili ngabaprofeti bakhe kwiZibhalo ezingcwele,
3  ngokuphathelele uNyana wakhe, owaphuma kwimbewu kaDavide ngokwasenyameni,
4  kodwa owathi ngamandla wavakaliswa njengoNyana kaThixo ngomoya wobungcwele ngokuvuka kwabafileyo—ewe, uYesu Kristu iNkosi yethu,
5  ekuthe ngaye safumana ububele obungasifanelanga nobupostile ukuze zonke iintlanga zikholwe kulo  igama lakhe,
6  ntlanga ezo ekuthe phakathi kwazo nani nabizelwa ukuba ngabakaYesu Kristu—
7  ubhalela bonke abo baseRoma, abaziintanda kuThixo, nababizelwe ukuba ngabo bangcwele: Ngamana ningaba nobubele obungasifanelanga noxolo oluvela kuThixo uBawo wethu neNkosi uYesu Kristu.
8  Okokuqala nje, ndiyambulela uThixo wam ngoYesu Kristu ngokuphathelele nina nonke, ngenxa yokuba ukholo lwenu kuthethwa ngalo kwihlabathi liphela.
9  Kuba uThixo, endinikela kuye inkonzo engcwele ngomoya wam ngokunxibelelene neendaba ezilungileyo ezingoNyana wakhe, ulingqina lokuba andiyeki ukunikhankanya kwimithandazo yam,
10  ndimbongoza ngelokuba ukuba kunokwenzeka ekugqibeleni ndiphumelele kuko ukuthanda kukaThixo khon’ ukuze ndize kuni.
11  Kuba ndilangazelela ukunibona, ndize ndininike isiphiwo esithile sokomoya ukuze niqiniswe;
12  okanye, ukuze sikhuthazane elukholweni, olwenu kunye nolwam.
13  Kodwa andifuni ningazi, bazalwana, ukuba izihlandlo ezininzi bendinenjongo yokuza kuni, kodwa bendithintelekile de kwangoku, ukuze ndizuze isiqhamo esithile phakathi kwenu njengaphakathi kwezinye iintlanga.
14  Ndinetyala kumaGrike nakumaBharbhari, kwizilumko nakwabangenangqiqo:
15  ngoko ndinentumekelelo yokuzivakalisa iindaba ezilungileyo nakuni apho eRoma.
16  Kuba andinazintloni ngazo iindaba ezilungileyo; zona, enyanisweni, zingamandla kaThixo osindiso kuye wonk’ ubani onokholo, kumYuda kuqala kwanakumGrike;
17  kuba kuzo kutyhilwa ubulungisa bukaThixo ngenxa yokholo kuse elukholweni, kanye njengoko kubhaliwe kwathiwa: “Kodwa lowo ulilungisa—uya kuphila ngokholo.”
18  Kuba ingqumbo kaThixo iyatyhilwa ivela ezulwini nxamnye nako konke ukungabi nabuthixo nentswela-bulungisa yabantu abathintela inyaniso ngokuswela ubulungisa,
19  ngenxa yokuba oko kunokwaziwa ngoThixo kuyabonakala phakathi kwabo, kuba uThixo ukubonakalisile kubo.
20  Kuba iimpawu zakhe ezingabonakaliyo zibonwa ngokucacileyo ukususela ekudalweni kwehlabathi kuse phambili, ngenxa yokuba ziqondeka ngezinto ezenziweyo, kwanamandla angunaphakade nobuThixo bakhe, khon’ ukuze bangabi nakungxengxezeleka;
21  ngenxa yokuba, nangona babemazi uThixo, abakhange bamzukise njengoThixo bengakhange futhi bambulele, kodwa basuka baba ziziphukuphuku kwiingcinga zabo, neentliziyo zabo ezingenakuqiqa zenziwa mnyama.
22  Nangona babemi ngelithi bazizilumko, baba zizidenge
23  baza baluphethulela uzuko loThixo ongenakonakala kokuthile okunjengomfanekiso womntu onokonakala noweentaka nezidalwa ezizitho zine nezinto ezirhubuluzayo.
24  Ngoko ke uThixo, ngokuvumelana neminqweno yeentliziyo zabo, wabanikela ekungahlambulukini, ukuba bahlazisane ngemizimba yabo,
25  bona bananisa inyaniso kaThixo ngobuxoki, behlonela yaye benikela inkonzo engcwele kwindalo kunakuLowo wadalayo, obongwa ngonaphakade. Amen.
26  Kungenxa yoko le nto uThixo wabanikela kwinkanuko yesini elihlazo, kuba amabhinqa abo akutshintsha ukusebenza kwawo kwemvelo kwaba kokwahlukileyo kwimvelo;
27  namadoda akushiya ukusebenza kwemvelo kwamabhinqa aza atshisekelana ngamandla, amadoda ekhanuka amadoda, esebenza oko kungamanyala, ezamkelela imbuyekezo ezeleyo, eyayiwafanele ngenxa yesiphoso sawo.
28  Yaye kanye njengoko babengakholiswa kukumgqala uThixo ngolwazi oluchanileyo, uThixo wabanikela kwimo yengqondo engakholekileyo, ukuze benze izinto ezingafanelekanga,
29  bezele yiyo yonke intswela-bulungisa, ubungendawo, inkanuko, ububi, ukuzala ngumona, ukubulala, imbambano, inkohliso, utyekelo lokuba nolunya, bengabasebezi,
30  abadli-zithende, bemthiyile uThixo, bengabasileyo, abanekratshi, abazidlayo, abayili bezinto ezimbi, bengabathobeli abazali,
31  bengenakuqonda, besaphula izivumelwano, bengenawo umsa wemvelo, bengenanceba.
32  Nangona bona bewazi ngokuzele kakuhle ummiselo wobulungisa kaThixo, wokuba abo baqhelisela izinto ezinjalo bafanelwe kukufa, abapheleli nje ekuzenzeni kodwa bakwavumelana nabo baziqheliselayo.
2  Ngoko ke akunakungxengxezeleka, mntundini, nokuba ungubani na, ukuba uyagweba; kuba kwinto omgweba kuyo omnye, uzigwebela isohlwayo wena ngokwakho, kwanjengokuba wena lo ugwebayo uqhelisela izinto ezifanayo.
2  Ke siyazi ukuba umgwebo kaThixo, ngokuvumelana nenyaniso, unxamnye nabo baqhelisela izinto ezinjalo.
3  Kodwa wena, mntundini, ngaba ucinga ukuba ngoxa ugweba abo baqhelisela izinto ezinjalo ube usenza kwazona nawe, uya kuwubaleka na umgwebo kaThixo?
4  Okanye ngaba uyabudela kusini na ubutyebi bobubele nonyamezelo nokuzeka kade umsindo kwakhe, ngenxa yokuba ungazi ukuba ububele bukaThixo bukusa enguqukweni?
5  Kodwa ngenxa yokuba lukhuni kwakho nokuba nentliziyo engaguqukiyo uziqwebela ingqumbo ngomhla wengqumbo nowokutyhilwa komgwebo kaThixo wobulungisa.
6  Yaye uya kunika ngamnye ngokwemisebenzi yakhe:
7  ubomi obungunaphakade kwabo bafuna uzuko nembeko nokungabi nakonakala ngonyamezelo kumsebenzi olungileyo;
8  noko ke, kwabo banosukuzwano nabangayithobeliyo inyaniso kodwa bethobela intswela-bulungisa kuya kubakho ingqumbo nomsindo,
9  imbandezelo nenkxwaleko, kumphefumlo womntu wonke owenza okubi, owomYuda kuqala nowomGrike;
10  kodwa kuya kubakho uzuko nembeko noxolo kuye wonk’ ubani owenza okulungileyo, kumYuda kuqala nakumGrike.
11  Kuba akukho kukhetha buso kuThixo.
12  Ngokomzekelo, bonke abo bona bengenamthetho baya kuthi kanjalo batshabalale bengenamthetho; kodwa bonke abo bona phantsi komthetho baya kugwetywa ngomthetho.
13  Kuba abo bawuvayo umthetho asingabo abangamalungisa phambi koThixo, kodwa abenzi bomthetho baya kuvakaliswa bengamalungisa.
14  Kuba xa sukuba abantu beentlanga abangenawo umthetho besenza ngemvelo izinto zomthetho, aba bantu, nangona bengenawo umthetho, bangumthetho kubo ngokwabo.
15  Bona babonakalisa ukuba umthetho ubhalwe ezintliziyweni zabo, nesazela sabo siyakungqina oko, yaye iingcamango zabo ziyabamangalela okanye zibangxengxezele.
16  Oku kuya kuba ngomhla waxa uThixo ngoKristu Yesu egweba izinto ezifihlakeleyo zoluntu, ngokuvumelana neendaba ezilungileyo endizivakalisayo.
17  Ukuba, ke, ungumYuda ngegama yaye uthembele emthethweni kwaye uqhayisa ngoThixo,
18  ibe ukwazi ukuthanda kwakhe yaye ukholiswa zizinto ezibalaseleyo ngenxa yokuba uyalelwa ngomlomo ngokuphuma kuwo uMthetho;
19  kwaye weyisekile ukuba ungumkhokeli weemfama, ukhanyiselo lwabo basebumnyameni,
20  umlungisi wabo bangenangqiqo, umfundisi weentsana, yaye unesakhelo solwazi nesenyaniso kuwo uMthetho—
21  ngaba, noko ke, wena ufundisa uthile ongomnye, akuzifundisi na wena? Wena, ushumayela usithi “Uze ungebi,” ngaba uyeba na?
22  Wena, uthi “Uze ungakrexezi,” ngaba uyakrexeza na? Wena, ubonakalisa ukuzenyanya izithixo, ngaba uphanga iitempile na?
23  Wena, uqhayisa ngomthetho, ngaba uyamhlazisa na uThixo ngokwaphula kwakho uMthetho?
24  Kuba “igama likaThixo liyanyeliswa ngenxa yenu phakathi kweentlanga”; kanye njengoko kubhaliwe.
25  Ulwaluko, enyanisweni, luyingenelo kuphela ukuba uqhelisela umthetho; kodwa ukuba uyanxaxha emthethweni, ulwaluko lwakho lukukungaluki.
26  Ukuba, ke ngoko, umntu ongalukanga uyayigcina imilinganiselo yobulungisa yoMthetho, ukungaluki kwakhe kuya kubalwa njengolwaluko, akunjalo?
27  Yaye umntu ongalukanga abe enjalo ngemvelo uya kuthi, ngokuwuphumeza uMthetho, akugwebe wena othe nakuba unayo ingqokelela yemithetho ebhaliweyo kwanolwaluko wanxaxha kuwo umthetho.
28  Kuba umYuda akanguye ngokwangaphandle, nolwaluko asilulo olwangaphandle enyameni.
29  Kodwa umYuda unguye ngaphakathi, nolwaluko lwakhe lolo lwentliziyo ngawo umoya, kungekhona ngengqokelela yemithetho ebhaliweyo. Indumiso yalowo ivela, kungekhona ebantwini, kodwa kuThixo.
3  Kuyintoni na, ngoko, ukongama komYuda, okanye iyintoni na ingenelo yolwaluko?
2  Kukhulu ngandlela zonke. Okokuqala nje, ngenxa yokuba babephathiswe izibhengezo ezingcwele zikaThixo.
3  Kuthiwani ke? Ukuba bambi ababonakalisanga lukholo, ngaba ukuswela kwabo ukholo kuya kukuphuthisa na ukuthembeka kukaThixo?
4  Nakanye! Kodwa uThixo makafunyaniswe enenyaniso, nakuba wonke umntu efunyaniswa elixoki, kwananjengokuba kubhaliwe kwathiwa: “Ukuze ungqinwe ulilungisa emazwini akho yaye uphumelele xa ugwetywa.”
5  Noko ke, ukuba intswela-bulungisa yethu ibalaselisa ubulungisa bukaThixo, siya kuthini na? UThixo akanguye ongekho sikweni xa ebonakalisa ingqumbo yakhe, akunjalo? (ndithetha ngokomntu.)
6  Nakanye! Kungenjalo, uThixo uya kuligweba njani na ihlabathi?
7  Kanti ukuba ngenxa yobuxoki bam inyaniso kaThixo yenziwe yabalasela ngakumbi ukusa kuzuko lwakhe, kutheni ndisagwetywa njengomoni?
8  Yaye kanye njengoko sityholwa nanjengoko abantu abathile besithi sitsho, kutheni ke singathi: “Masenze okubi ukuze kuvele okulungileyo”? Umgwebo nxamnye nabo bantu uvisisana nokusesikweni.
9  Kuthekeni ke ngoko? Ngaba sikwimeko elunge ngakumbi? Nakanye! Kuba ngasentla senze isimangalo sokuba amaYuda kwakunye namaGrike bonke baphantsi kwesono;
10  kanye njengoko kubhaliwe kwathiwa: “Akukho mntu ulilungisa, nokuba abe mnye;
11  akukho namnye uqondayo, akukho namnye ofuna uThixo.
12  Bonke abantu baphambukile, xa bebonke baye ababi nto yanto; akukho namnye owenza ububele, akukho nokuba abe mnye.”
13  “Umqala wabo ulingcwaba elivulekileyo, bakhohlisile ngeelwimi zabo.” “Ityhefu yamaphimpi isemilebeni yabo.”
14  “Yaye umlomo wabo uzele kukuqalekisa nangamazwi akrakra.”
15  “Bahamba ngezantya ukuya kuphalaza igazi.”
16  “Umonakalo nosizi zisezindleleni zabo,
17  kwaye abayazanga indlela yoxolo.”
18  “Akukho koyika Thixo phambi kwamehlo abo.”
19  Ke kaloku siyazi ukuba zonke izinto uMthetho ozitshoyo uzithetha kwabo baphantsi koMthetho, khon’ ukuze yonke imilomo ivingcwe nokuze lonke ihlabathi lifanelwe sisohlwayo sikaThixo.
20  Ngoko ke ngemisebenzi yomthetho akukho nyama iya kuvakaliswa ililungisa phambi kwakhe, kuba ngawo umthetho kubakho ulwazi oluchanileyo lwesono.
21  Kodwa ngoku ngaphandle komthetho ubulungisa bukaThixo buye babonakaliswa, njengoko buye bangqinelwa nguMthetho nangabaProfeti;
22  ewe, ubulungisa bukaThixo ngokholo olukuYesu Kristu, ngenxa yabo bonke abo banokholo. Kuba akukho lucalucalulo.
23  Kuba bonke bonile baza basilela kuzuko lukaThixo,
24  yaye kunjengesipho sesisa ukuvakaliswa kwabo bengamalungisa ngobubele bakhe obungasifanelanga ngako ukukhululwa ngentlawulelo ngoKristu Yesu.
25  UThixo wambeka njengomnikelo wocamagushelo ngokholo olusegazini lakhe. Oku kwakungokokuze abonise ubulungisa bakhe, ngenxa yokuba wayexolela izono ezenzeka kwixesha elidluleyo ngoxa uThixo wayenyamezele;
26  ukuze abonise ubulungisa bakhe ngeli xesha langoku, ukuze abe lilungisa kwanaxa emvakalisa elilungisa umntu okholwayo kuYesu.
27  Kuphi na, ngoko, ukuqhayisa? Kusingelwe phantsi. Ngawuphi umthetho? Ngalowo wemisebenzi? Eneneni akunjalo, kodwa ngomthetho wokholo.
28  Kuba simbalela umntu engovakaliswa elilungisa ngokholo ngaphandle kwemisebenzi yomthetho.
29  Okanye ngaba unguThixo wamaYuda kuphela? Akanguye na kwanowabantu beentlanga? Ewe, ukwanguye nowabantu beentlanga,
30  ukuba ngokwenyaniso uThixo mnye, oya kubavakalisa abantu abalukileyo bengamalungisa ngenxa yokholo nabantu abangalukanga bengamalungisa ngokholo lwabo.
31  Ngaba, ngoko, siyawubhangisa umthetho ngokholo lwethu? Nakanye! Ngokwahlukileyo koko, simisela umthetho.
12  Ngenxa yoko ndiyanibongoza ngeemfesane zikaThixo, bazalwana, ukuba niyinikele imizimba yenu ibe yimibingelelo ephilayo, engcwele, eyamkelekileyo kuThixo, inkonzo ke leyo engcwele ngokwamandla enu engqiqo.
2  Yaye musani ukumilisa okwale nkqubo yezinto, kodwa guqukani ngokutshintsha ingqondo yenu, ukuze nikungqine ngokwenu ukulunga nokwamkeleka nokugqibelela kokuthanda kukaThixo.
3  Kuba ngobubele obungasifanelanga endabunikwayo ndixelela wonk’ ubani apho phakathi kwenu ukuba angazicingeli ngaphezu koko amelwe kukuzicingela ngako; kodwa makacinge khon’ ukuze abe nengqondo ephilileyo, ngamnye njengoko uThixo amabele umlinganiselo wokholo.
4  Kuba kanye njengokuba sinamalungu amaninzi emzimbeni omnye, kodwa la malungu akanamsebenzi ufanayo onke,
5  ngoko nathi, nangona sibaninzi, singumzimba omnye ngokumanyene noKristu, kodwa singamalungu elowo elomnye.
6  Ekubeni, ngoko, sineziphiwo ezahlukeneyo ngokobubele obungasifanelanga esabunikwayo, enoba sisiprofeto, masiprofete ngokokholo esilulinganiselweyo;
7  okanye ubulungiseleli, masibe kobo bulungiseleli; okanye lowo ufundisayo, makabe sekufundiseni kwakhe;
8  okanye lowo ubongozayo, makabe sekubongozeni kwakhe; lowo wabayo, makenjenjalo engagogotye lutho; lowo wongamelayo, makenjenjalo ngenyameko; lowo wenza inceba, makenjenjalo echwayitile.
9  Uthando lwenu malungabi naluhanahaniso. Kwenyanyeni oko kungendawo, namathelani koko kulungileyo.
10  Ngokuphathelele uthando lobuzalwana yibani nomsa omnye komnye. Ekuboniseni imbeko omnye komnye khokelani.
11  Musani ukutshivela emsebenzini wenu. Emoyeni ke vuthani. Yibani ngamakhoboka kaYehova.
12  Yibani nemihlali ngalo ithemba. Yinyamezeleni imbandezelo. Emthandazweni zingisani.
13  Yabelanani nabo bangcwele ngokweemfuno zabo. Landelani ikhondo lokubuk’ iindwendwe.
14  Qhubekani nibasikelela abo batshutshisayo; sikelelani, ningaqalekisi.
15  Yibani nemihlali kunye nabantu abanemihlali; lilani kunye nabantu abalilayo.
16  Nyamekelanani; musani ukunyamekela izinto eziphakamileyo, kodwa sukelani izinto eziphantsi. Musani ukuba ziingqondi emehlweni enu.
17  Musani ukubuyisela ububi ngobubi nakubani na. Yenzani okuhle emehlweni abantu bonke.
18  Ukuba kunokwenzeka, zamani ngokusemandleni enu, ukuba noxolo nabantu bonke.
19  Musani ukuziphindezelela, zintanda, kodwa yikhweleleni ingqumbo; kuba kubhaliwe kwathiwa: “Impindezelo yeyam; kuya kubuyekeza mna, utsho uYehova.”
20  Kodwa, “ukuba utshaba lwakho lulambile, luphe ukutya; ukuba lunxaniwe, lunike into yokusela; kuba ngokwenza oku woba ufumba amalahle omlilo phezu kwentloko yalo.”
21  Musa ukuzivumela woyiswe bububi, kodwa hlala uboyisa ububi ngokulungileyo.
