1  Ilizwi likaYehova elafika kuZefaniya unyana kaKushi unyana kaGedaliya unyana ka-Amariya unyana kaHezekiya ngemihla kaYosiya unyana ka-Amon ukumkani wakwaYuda:
2  “Nakanjani na ndiya kuphelisa yonk’ into phezu komhlaba,” utsho uYehova.
3  “Ndiya kuphelisa umntu wasemhlabeni nesilo. Ndiya kuphelisa isidalwa esiphaphazelayo samazulu neentlanzi zolwandle, nesikhubekiso kunye nabangendawo; kwaye ndiza kulunqumla uluntu phezu komhlaba,” utsho uYehova.
4  “Yaye ndiza kolulela isandla sam kuYuda nakubo bonke abemi baseYerusalem, kwaye ndiza kunqumla kule ndawo abaseleyo bakaBhahali, igama lababingeleli boothixo basemzini kunye nababingeleli abo,
5  nabo baqubuda eluphahleni kuwo umkhosi wamazulu, nabo baqubudayo, besenza izifungo ezinzulu kuYehova kwaye besenza izifungo ezinzulu ngoMalekam;
6  nabo bahlehlayo ekulandeleni uYehova nabo bangamfunanga uYehova nabangabuzanga ngaye.”
7  Yithi cwaka phambi kweNkosi enguMongami uYehova; kuba imini kaYehova ikufuphi, kuba uYehova uwulungisile umbingelelo; ubangcwalisile abamenyiweyo bakhe.
8  “Kuza kuthi ke ngemini yombingelelo kaYehova ndinikele ingqalelo kwiinkosana, nakoonyana bokumkani, nakubo bonke abo banxiba isinxibo sasemzini.
9  Ndiza kunikela ingqalelo kuye wonk’ ubani onyukayo eqongeni ngaloo mini, abo bazalisa indlu yeenkosi zabo ngogonyamelo nenkohliso.
10  Yaye ngaloo mini,” utsho uYehova, “kumele kubekho isandi sesikhalo esivela kwiSango Leentlanzi, nokubhomboloza kuvela kwisahlulo sesibini, nokuwa okukhulu kuvela ezindulini.
11  Bhombolozani, nina bemi baseMaketeshe, kuba bonke abantu abangabarhwebi bathulisiwe; banqunyulwe bonke abo balinganisa isilivere.
12  “Kuza kuthi ngelo xesha ndiyigocagoce ngenyameko iYerusalem ngezibane, ndinikele ingqalelo kumadoda azinzileyo ezintsipheni zawo nathi entliziyweni, ‘UYehova akayi kwenza okulungileyo, engayi kwenza nokubi.’
13  Indyebo yawo imele ibe yeyokuphangwa nezindlu zawo zibe yinkangala ephanzileyo. Aya kwakha izindlu, kodwa akayi kuhlala kuzo; aya kutyala nezidiliya, kodwa akayi kusela wayini yazo.
14  “Imini enkulu kaYehova ikufuphi. Ikufuphi, yaye ikhawuleza kakhulu. Isandi semini kaYehova sikrakra. Apho nendoda enamandla iyakhala.
15  Loo mini yimini yokuvutha komsindo, imini yokubandezeleka neyokungcungcutheka, imini yesaqhwithi neyesiphanziso, imini yobumnyama neyesithokothoko, imini yamafu nesithokothoko,
16  imini yesigodlo neyokuhlaba umkhosi, nxamnye nezixeko ezinqatyisiweyo neenqaba eziphakamileyo ezikoneni.
17  Ndiza kubazisela ukubandezeleka abantu, yaye ngokuqinisekileyo baya kuhamba njengeemfama; ngenxa yokuba bamonile uYehova. Igazi labo liya kuphalazwa njengothuli, nezibilini zabo njengobulongwe.
18  Isilivere yabo negolide yabo ayiyi kukwazi ukubahlangula ngemini yokuvutha komsindo kaYehova; kodwa umhlaba uphela uya kuqwengwa ngumlilo wenzondelelo yakhe, ngenxa yokuba uya kwenza intshabalaliso, eneneni enkwantyisayo, kubo bonke abemi bomhlaba.”
2  Hlanganisanani ndawonye, ewe, hlanganisanani, luhlangandini lungadaniyo.
2  Ngaphambi kokuba ummiselo uzale nantoni na, ngaphambi kokuba loo mini idlule kanye njengomququ, ngaphambi kokuba umsindo kaYehova ovuthayo unifikele, ngaphambi kokuba inifikele imini yomsindo kaYehova,
3  funani uYehova, nonke balulamileyo bomhlaba, baqhelisele isigwebo Sakhe. Funani ubulungisa, funani ululamo. Mhlawumbi niya kufihlwa ngemini yomsindo kaYehova.
4  Kuba, yona ke iGaza, iya kuba sisixeko esishiyiweyo; neAshkelon iya kuba yinkangala ephanzileyo. Yona ke iAshdode, baya kuyigxotha emini enkulu; yona ke iEkron, iya kuncothulwa.
5  “Yeha abo bangabemi kummandla wolwandle, uhlanga lwamaKereti! Ilizwi likaYehova linxamnye nani. Nawe Kanan, ilizwe lamaFilisti, ndiza kukutshabalalisa, ukuze kungabikho mmi.
6  Ummandla wolwandle umele ube ngamadlelo, ube namaqula abalusi neentlanti zamatye zezimvu.
7  Umele ube ngummandla wabaseleyo bendlu kaYuda. Baya kudla kuwo. Kwizindlu zaseAshkelon, ngokuhlwa, baya kubutha khona. Kuba uYehova uThixo wabo uya kuphethulela ingqalelo yakhe kubo aze ngokuqinisekileyo abuyise abathinjiweyo babo.”
8  “Ndikuvile ukungcikiva kukaMowabhi namazwi atshabhisayo oonyana baka-Amoni, abangcikive ngawo abantu bam baza bamana bezigwagwisa nxamnye nommandla wabo.
9  Ngoko ke, ndiphila nje,” utsho uYehova wemikhosi, uTHIXO kaSirayeli, “uMowabhi uya kuba kanye njengeSodom, noonyana baka-Amoni njengeGomora, indawo yamarhawu, nomhadi wetyuwa, nenkangala ephanzileyo, ukusa kwixesha elingenammiselo. Abaseleyo ebantwini bam baya kubaphanga, nentsalela yohlanga lwam iya kubathabatha babe ngabayo.
10  Baya kufumana oku esikhundleni seqhayiya labo, ngenxa yokuba babangcikiva baza bamana bezigwagwisa nxamnye nabantu bakaYehova wemikhosi.
11  UYehova uya koyikeka kubo; kuba ngokuqinisekileyo uya kubabhityisa bonke oothixo bomhlaba, nabantu baya kuqubuda kuye, ngamnye endaweni yakhe, zonke iziqithi zeentlanga.
12  “Nani, maTiyopiya, nani ngokwenu niya kuba ngabantu ababulewe likrele lam.
13  “Uya kolulela isandla sakhe ngasemntla, ayitshabalalise iAsiriya. NeNineve uya kuyenza inkangala ephanzileyo, ummandla ongumqwebedu njengentlango.
14  Naphakathi kwayo, ngokuqinisekileyo kuya kubutha imihlambi, zonke izilwanyana zasendle zohlanga. Kokubini ingcwangube nencanda ziya kuchitha ubusuku kanye phakathi kweentsika zayo ezineengqukuva zokuhombisa. Ilizwi liya kuvuma efestileni. Kuya kubakho ukuphanziswa embundwini; kuba ngokuqinisekileyo uya kuwuhluba umbhinqo wamaplanga emazantsi egumbini.
15  Siso esi isixeko esigcobileyo esasihleli sinqabisekile, esasisithi entliziyweni yaso, ‘Ndim lo, akukho bani ungomnye.’ Hayi indlela esiye saba yinto yokukhwankqisa ngayo, indawo yokubutha izilwanyana zasendle! Wonk’ ubani odlula ngakuso uya kubetha umlozi; uya kuvuthulula isandla sakhe.”
3  Yeha lowo uvukelayo nozingcolisayo, isixeko esicinezelayo!
2  Asizange siphulaphule lizwi; asizange samkele luqeqesho. Asizange sikholose ngoYehova. Asizange sisondele kuThixo waso.
3  Iinkosana zaso phakathi kwaso zaziziingonyama ezigqumayo. Abagwebi baso babeziingcuka zangokuhlwa ezingakrekrethanga mathambo kude kube kusasa.
4  Abaprofeti baso babesile, bengamadoda obuqhophololo. Ababingeleli baso babehlambela oko kungcwele; bavukela umthetho.
5  UYehova wayelilungisa phakathi kwaso; wayengenzi ntswela-bulungisa. Iintsasa ngeentsasa wanikela isigwebo sakhe. Ekukhanyeni kwemini asizange sisilele. Kodwa ongelolungisa wayengalazi ihlazo.
6  “Ndazinqumla iintlanga; iinqaba zazo ezisezikoneni zaphanziswa. Ndaziphanzisa izitrato zazo, ukuze kungabikho bani udlulayo. Izixeko zazo zaba yinkangala, ukuze zingabi namntu, ukuze zingabi nammi.
7  Ndathi, ‘Ngokuqinisekileyo niya kundoyika; niya kulwamkela uqeqesho’; ukuze indawo yaso yokuhlala inganqunyulwa—konke oko ndimele ndimphendulise ngako. Eneneni bakhawulezisa ukonakalisa zonke izenzo zabo.
8  “‘Ngoko ke hlalani nilindele kum,’ utsho uYehova, ‘de ibe yimini yokuvuka kwam ukuba ndithimbe, kuba isigwebo sam kukuhlanganisa iintlanga, kukuba ndiqokelele ndawonye izikumkani, ukuze ndithululele kuzo isiqalekiso sam, wonke umsindo wam ovuthayo; kuba umhlaba wonke uya kuqwengwa ngumlilo wenzondelelo yam.
9  Kuba ngoko izizwana ndiya kuzinika ukuba zitshintshele kulwimi olusulungekileyo, ukuze zonke zibize egameni likaYehova, ukuze zimkhonze ngaxhatha linye.’
10  “Ukususela kummandla wemilambo yaseTiyopiya abo bandibongozayo, oko kukuthi, intombi yabachithachithekileyo bam, baya kundizisela isipho.
11  Ngaloo mini akuyi kuba nazintloni ngenxa yazo zonke izenzo zakho onxaxhe ngazo kum, kuba ngoko ndiya kubashenxisa phakathi kwakho abo bagcobileyo bakho benekratshi; yaye akusayi kuze kwakhona ube nekratshi entabeni yam engcwele.
12  Ngokuqinisekileyo ndiya kushiya phakathi kwakho isizwana esithobekileyo nesisweleyo, yaye okunene siya kusabela egameni likaYehova.
13  Ngokubhekisele kwabo ke baseleyo bakwaSirayeli, abayi kwenza ntswela-bulungisa, bengayi kuthetha buxoki, kungayi kufunwa lulwimi lwenkohliso emilonyeni yabo; kuba baya kudla baze okunene babuthe, kwaye akuyi kubakho bani ubangcangcazelisayo.”
14  Memelela ngovuyo, ntombi yaseZiyon! Chwayita, wena Sirayeli! Yiba nemihlali, ugcobe ngentliziyo yakho yonke, wena ntombi yaseYerusalem!
15  UYehova uyishenxisile imigwebo phezu kwakho. Ulujikisile utshaba lwakho. Ukumkani wakwaSirayeli, uYehova, uphakathi kwakho. Akusayi kuba soyika ntlekele.
16  Ngaloo mini kuya kuthiwa kwiYerusalem: “Musa ukoyika, wena Ziyon. Mazingawi izandla zakho.
17  UYehova uThixo wakho uphakathi kwakho. NjengaLowo unamandla, uya kusindisa. Uya kugcoba ngawe enemihlali. Uya kuthi cwaka eluthandweni lwakhe. Uya kugcoba ngawe ememelela ngoyolo.
18  “Abo basentlungwini ngokungabikho kwixesha lomsitho wakho ngokuqinisekileyo ndiya kubahlanganisa ndawonye; abo bebengekho kuwe, ngenxa yokuthwala ungcikivo ngenxa yakhe.
19  Yabona, ndenza okuthile nxamnye nabo bakuxhwalekisayo, ngelo xesha; yaye ndiza kumsindisa ojingxelayo, nalowo usasazekileyo ndiya kumqokelela ndawonye. Kwaye ndiza kubamisa njengendumiso nanjengegama kuwo onke amazwe abahlaziswa kuwo.
20  Ngelo xesha ndiya kunizisa, kanye ngexesha lokuniqokelela kwam ndawonye. Kuba ndiya kunenza nibe ligama nendumiso phakathi kwezizwana zonke zomhlaba, ekubabuyiseni kwam abathinjiweyo benu phambi kwamehlo enu,” utsho uYehova.
