4  “Khangela! Umhle, ntombazana eliqabane lam. Khangela! Umhle. Amehlo akho anjengawamahobe, emva kweso sigqubuthelo sakho. Iinwele zakho zinjengomhlambi weebhokhwe owehla kummandla weentaba waseGiliyadi.
2  Amazinyo akho anjengomhlambi weemazi zeegusha ezisandul’ ukuchetywa ezivela kuhlanjwa, zonke zizala amawele, akukho zilahlekelwa ngamatakane azo.
3  Imilebe yakho injengomsonto oyingqombela, yaye ukuthetha kwakho kukholekile. Zinjengeqhezu lerharnati iintlafuno zakho emva kweso sigqubuthelo sakho.
4  Intamo yakho injengenqaba kaDavide, eyakhiwe ngamatye, ngaphezu kwayo kuxhonywe iwaka lamakhaka, onke amakhaka abusazinge amadoda anamandla.
5  Amabele akho amabini anjengamankonyana amabini angamawele ebhadikazi, adla phakathi kweenyibiba.”
6  “Ide iphole imini anabe amathunzi, ndiya kuhamba ndiye entabeni yemore nakwinduli yentlaka yokuqhumisa.”
7  “Umhle ngokupheleleyo, ntombazana eliqabane lam, yaye akunasiphene.
8  Yiza sihle eLebhanon, mtshakazi, yiza sihle eLebhanon. Yihla phezu kweAnti-Lebhanon, suka phezu kweSenire, naseHermon, kwisikhundla seengonyama, ezintabeni zamahlosi.
9  Uyenze yabetha intliziyo yam, dade wethu, mtshakazi wam, uyenze yabetha intliziyo yam ngelinye lamehlo akho, ngesinye isambalo sentsimbi yakho yomqala.
10  Hayi indlela ezimnandi ngayo izincokoliso zakho zothando, dade wethu, mtshakazi wam! Hayi indlela ezilunge ngakumbi ngayo kunewayini nevumba elimnandi leeoli zakho kunazo zonke iintlobo zobulawu!
11  Imilebe yakho ivuza inqatha mtshakazi wam. Ubusi nobisi zingaphantsi kolwimi lakho, yaye ivumba elimnandi lezambatho zakho linjengevumba elimnandi laseLebhanon.
12  Ngumyezo obiyelweyo udade wethu, umtshakazi wam, ngumyezo obiyelelweyo, umthombo otywiniweyo.
13  Ulusu lwakho yiparadesi yerharnati, nezona ziqhamo zibalaseleyo, izityalo zehena kunye nezityalo zenadusi;
14  inadusi nesafron, ingcongolo yeziqholo nesinamon, nazo zonke iintlobo zemithi yentlaka yokuqhumisa, imore nekhala, kunye nabo bonke obona bulawu bulungileyo;
15  nomthombo wemiyezo, nequla lamanzi ahlaziyayo, nomsinga othontsizayo ovela eLebhanon.
16  Vuka, moya wasentla, yiza, moya wasezantsi. Phephezelisa umyezo wam. Masithontsizise ubulawu baso.” “Masingene isithandwa sam emyezweni waso size sidle ezona ziqhamo zibalaseleyo zawo.”
8  “Owu akwaba ubunjengomtakwethu, obesanya amabele kamama! Ukuba bendikufumene phandle, bendiya kukwanga. Abantu bebengayi kundidelela.
2  Bendiya kukukhokela, ndikuse endlwini kamama, owandifundisayo. Bendiya kukunika ukuba usele iwayini eqholiweyo, incindi entsha yeerharnati.
3  Isandla sakhe sasekhohlo besiya kuba phantsi kwentloko yam; ingalo yakhe yasekunene—ibiya kundiwola.
4  “Ndiyanifungisa, zintombi zaseYerusalem, ukuba ningazami ukuluvusa okanye niluvuluselele uthando lwam lude luzivukele ngokwalo.”
5  “Ngubani na eli bhinqa linyuka livela entlango, lisayama kwisithandwa salo?” “Ngaphantsi kom-apile ndakuvuselela. Apho waba nenimba ngawe unyoko. Apho waba nenimba owakuzalayo.
6  “Ndibeke njengetywina entliziyweni yakho, njengetywina engalweni yakho; ngenxa yokuba uthando lunamandla njengokufa, ukuzingisa ekufuneni uzinikelo olupheleleyo akuyekeleli njengeShiyol. Amalangatye alo ngamalangatye omlilo, idangatye likaYa.
7  Amanzi amaninzi akanako ukulucima uthando, nemilambo ayinakulukhukulisa. Ukuba umntu ebeya kunikela ngezinto zakhe zonke ezixabisekileyo ngenxa yothando, abantu bebeya kumdelela.”
8  “Sinodade wethu omncinane akanamabele. Siya kumenzela ntoni na udade wethu mhla kuya kuthethwa ngaye?”
9  “Ukuba uya kuba ludonga, siya kwakhela phezu kwakhe uqoqo lwesilivere; kodwa ukuba uya kuba lucango, siya kumthintela ngeplanga lomsedare.”
10  “Ndiludonga mna, namabele am anjengeenqaba. Emehlweni akhe ndibe njengalowo ufumene uxolo.
11  “USolomon wayenesidiliya eBhahali-hamon. Isidiliya wasinika abagcini. Ngamnye ebeye azise iwaka lesilivere ngesiqhamo saso.
12  “Isidiliya sam, sesam, siselungelweni lam. Iwaka elo lelakho,  Solomon, yaye amakhulu amabini ngawabo bagcina isiqhamo saso.”
13  “Owu wena uhlala emiyezweni, amaqabane anikela ingqalelo kwilizwi lakho. Mandilive.”
14  “Baleka umke, sithandwa sam, uze uxelise ibhadi okanye amankonyana amaxhama ezintabeni zeziqholo.”
7  “Hayi indlela ekukuhle ngayo ukunyathela kwakho ngeembadada zakho, wena ntombi evumayo! Amagophe amathanga akho anjengezihombiso, ngumsebenzi wezandla zamagcisa.
2  Inkaba yakho sisitya esibusazinge. Mayingapheli iwayini ephithikeziweyo kuso. Isisu sakho siyimfumba yengqolowa, ibiyelwe ngeenyibiba.
3  Amabele akho amabini anjengamankonyana, amawele ebhadikazi.
4  Intamo yakho injengenqaba yophondo lwendlovu. Amehlo akho anjengamachibi aseHeshbhon, ngasesangweni laseBhati-rabhim. Impumlo yakho injengenqaba yaseLebhanon, ibheke eDamasko.
5  Intloko yakho phezu kwakho injengeKarmele, yaye ubuyakayaka bentloko yakho bunjengoboya obudaywe bamfusa bubomvu. Ukumkani ubotshwe kukuphotheka.
6  Hayi indlela omhle ngayo, yaye hayi indlela othandeka ngayo, ntombi eyintanda, phakathi koyolo olugqibeleleyo!
7  Isithomo sakho sifana nomthi wesundu, yaye amabele akho, afana nezicumba zedatilisi.
8  Ndithe, ‘Ndiya kukhwela emthini wesundu, ukuze ndibambe amagqabi awo edatilisi.’ Yaye, nceda, amabele akho makabe njengezihloko zomdiliya, nevumba elimnandi lempumlo yakho libe njengama-apile,
9  nenkalakahla yakho ibe njengeyona wayini ilungileyo ehla ngokulula kwisithandwa sam, eyehla kamnandi kwimilebe yabaleleyo.”
10  “Ndingowesithandwa sam, yaye ikum inkanuko yaso.
11  Yiza, sithandwa sam, masiye entsimini; masiye kuhlala phakathi kwezityalo zehena.
12  Masivuke ekuseni siye ezidiliyeni, sibone enoba umdiliya uhlumile, intyatyambo idubule, imithi yerharnati idubule kusini na. Apho ndiya kuthetha nawe ngezincokoliso zothando.
13  Amathuma anike ivumba lawo elimnandi, nangasemasangweni ethu kukho zonke iintlobo zezona ziqhamo zibalaseleyo. Ezitsha kwanezidala, sithandwa sam, ndizigcinele wena.
6  “Siye phi na isithandwa sakho, wena uyeyona nzwakazi phakathi kwamabhinqa? Sijikele ngaphi na isithandwa sakho, ukuze sikufunise sona?”
2  “Isithandwa sam siye emyezweni waso, emyezweni wezityalo zeziqholo, ukuba saluse phakathi kwemiyezo, sikhe neenyibiba.
3  Ndingowesithandwa sam, yaye isithandwa sam sesam. Salusa phakathi kweenyibiba.”
4  “Umhle, ntombazana eliqabane lam, njengesiXeko Esithandekayo, ubukeka njengeYerusalem, woyikeka njengemikhosi eneebhanile.
5  Wasuse amehlo akho phambi kwam, kuba ayandothusa. Iinwele zakho zinjengomhlambi weebhokhwe owehla uvela eGiliyadi.
6  Amazinyo akho anjengomhlambi weemazi zegusha onyuka uvela ekuhlanjweni, wonke uzala amawele, akukho nenye kuwo elahlekelwa ngamatakane.
7  Zinjengeqhezu lerharnati iintlafuno emva kwesigqubuthelo sakho.
8  Kusenokubakho ookumkanikazi abangamashumi amathandathu namashweshwe angamashumi asibhozo neentombi ezingenakubalwa.
9  Mnye olihobe lam, ongenakusoleka. Mnye kuphela kunina. Usulungekile kowamzalayo. Iintombi zambona, zaza zambhengeza enoyolo; ookumkanikazi namashweshwe, bamdumisa,
10  ‘Ngubani na eli bhinqa likhangele phantsi njengesifingo, lihle njengenyanga ehlangeneyo, lisulungeke njengelanga eliqaqambileyo, loyikeka njengemikhosi eneebhanile?’”
11  “Bendihlile ndaya emyezweni womthi weenqoba, ukuze ndibone ithupha lasentlanjeni, ukubona enoba umdiliya uhlumile kusini na, enoba imithi yerharnati ityatyambile kusini na.
12  Ndingaqondanga, umphefumlo wam wandibeka kwiinqwelo zabantu bam abavumayo.”
13  “Buya, buya, mShulami! Buya, buya, ukuze sikubone!” “Nibona ntoni na kumShulami?” “Umngqungqo ngokungathi ngowamaqela amabini!”
5  “Ndifikile emyezweni wam, dade wethu, mtshakazi wam. Ndiyikhile imore yam kunye nesiqholo sam. Ndilidlile inqatha lam lobusi kunye nobusi bam; ndiyisele iwayini yam kunye nobisi lwam.” “Yidlani, maqabane am! Selani nize ninxile kunye nezincokoliso zothando!”
2  “Ndilele, kodwa intliziyo yam ivukile. Sisandi sesithandwa sam esinkqonkqozayo!” “Ndivulele, dade wethu, ntombazana eliqabane lam, hobe lam, wena ungenakusoleka! Ngokuba intloko yam izele ngumbethe, uphothe lweenwele zam luzele ngamathontsi asebusuku.”
3  “‘Sendiwukhulule umwunduzo wam. Ndiwambathe kwakhona na? Sendizihlambile iinyawo zam, ndizingcolise kwakhona na?’
4  Isithandwa sam sasikhupha isandla saso kwikroba locango, kwatsho kwasika kum ngaphakathi.
5  Ndavuka, ndasivulela isithandwa sam, zaza izandla zam zavuza imore neminwe yam yavuza ulwelo lemore, esiphathweni sesitshixo.
6  Ndasivulela isithandwa sam, kodwa isithandwa sam sasimkile, sidlulile. Wawuwile umphefumlo wam ngoxa sasithetha. Ndasifuna, kodwa andasifumana. Ndasibiza kodwa asandiphendula.
7  Abalindi ababehambahamba esixekweni bandifumana. Bandibetha, bandingxwelerha. Abalindi beendonga bandihlutha ingubo yam yokwaleka.
8  “Ndiyanifungisa, zintombi zaseYerusalem, ukuba, ukuba nithe nasifumana isithandwa sam, nisixelele ukuba ndiyafa luthando.”
9  “Sahluke njani isithandwa sakho kwisithandwa somnye, nzwakazi ibalaseleyo phakathi kwamabhinqa? Sahluke njani isithandwa sakho kunesinye isithandwa, ukuba wenjenje ukusifungisa?”
10  “Isithandwa sam siyabengezela yaye sibubomvurha, sisesona sibalaseleyo kwishumi lamawaka.
11  Intloko yaso iyigolide, igolide esulungekisiweyo. Uphothe lweenwele zaso zizicumba zedatilisi. Iinwele zaso zimnyama njengehlungulu.
12  Amehlo aso anjengamahobe ngakumjelo wamanzi, ezihlamba elubisini, ehleli ngaphakathi kwizangqa.
13  Izidlele zaso zinjengomyezo weziqholo, iinqaba zezityalo zokuqhola. Imilebe yaso ziinyibiba ezivuza ulwelo lwemore.
14  Izandla zaso yimiqulu yegolide, ezaliswe yikrizolite. Isisu saso yipleyiti yophondo lwendlovu egutyungelwe ngeesafire.
15  Imilenze yaso ziintsika zemabhile ezimiswe kwisiseko segolide esulungekisiweyo. Imbonakalo yaso injengeLebhanon, intle njengemisedare.
16  Inkalakahla yaso inobumnandi bodwa, yaye yonk’ into engaso iyanqweneleka. Sinjalo ke isithandwa sam, yaye leyo yinkwenkwe eliqabane lam, zintombi zaseYerusalem.”
1  Eyona ngoma ibalaseleyo kaSolomon:
2  “Kwanga angandanga ngomlomo wakhe, ngokuba izincokoliso zakho zothando zilunge ngakumbi kunewayini.
3  Kuba ivumba elimnandi leeoli zakho lilungile. Linjengeoli ethululwayo igama lakho. Kungenxa yoko le nto iintombi zikuthanda.
4  Nditsale; masibaleke. Ukumkani undingenise kumagumbi akhe angaphakathi! Masivuye size sibe nemihlali ngawe. Masithethe ngezincokoliso zakho zothando kunewayini. Bafanele ukukuthanda.
5  “Ndiyintombi emnyama, kodwa ebukekayo, zintombi zaseYerusalem, njengeentente zakwaKedare, kanti njengamalaphu eentente zikaSolomon.
6  Musani ukundikhangela ngenxa yokuba ndife mnyama, ngenxa yokuba nditshiswe lilanga. Oonyana bakamama baba nomsindo kum; bandimisela ukuba ngumgcini wezidiliya, nangona esam isidiliya ndingasigcinanga.
7  “Khawundixelele, wena uthandwa ngumphefumlo wam, apho walusela khona, apho uyibuthisa khona imihlambi emini emaqanda. Kutheni ndifanele ndibe ngumfazi ozisongele ngezokuzila phakathi kwemihlambi yamaqabane akho?”
8  “Ukuba akwazi, wena ungoyena uyinzwakazi phakathi kwamabhinqa, phuma uhambe ngemikhondo yomhlambi uze udlise amatakane eebhokhwe ngaseminqubeni yabelusi.”
9  “Ndikufanise nemazi yam yehashe kwiinqwelo zikaFaro, ntombazana eliqabane lam.
10  Izidlele zakho ziyabukeka phakathi kwezo nwele zilukiweyo, intamo yakho phakathi kwamaso.
11  Siya kukwenzela iingcaca zegolide, kunye nengqukuva yokuhombisa yesilivere.”
12  “Lo gama ukumkani ekwitafile yakhe esisazinge inadusi yam isuka ikhuphe ivumba layo elimnandi.
13  Sinjengengxowa yemore isithandwa sam kum; siya kuchitha ubusuku phakathi kwamabele am.
14  Sinjengesihloko sehena isithandwa sam kum, phakathi kwezidiliya zase-En-gedi.”
15  “Khangela! Umhle, ntombazana eliqabane lam. Khangela! Umhle. Amehlo akho ngawamahobe.”
16  “Khangela! Umhle, sithandwa sam, yaye uyathandeka. Umandlalo wethu ngowamahlamvu.
17  Imiqadi yendlu yethu ezukileyo yimisedare, imiqadi yethu yeyemithi yejunipha.
2  “Ndiyisafroni yethafa eliselunxwemeni, inyibiba yasentilini.”
2  “Njengenyibiba phakathi kokhula olunameva, injalo intombazana eliqabane lam phakathi kweentombi.”
3  “Njengom-apile phakathi kwemithi yehlathi, sinjalo isithandwa sam phakathi koonyana. Umthunzi waso ndiyawunqwenela, ndiye ndahlala phantsi apho, yaye isiqhamo saso simnandi kwinkalakahla yam.
4  Sandizisa kwindlu yewayini, nebhanile yaso phezu kwam yayiluthando.
5  Ndihlaziyeni nina ngesicumba serasintyisi, ndixhaseni ngama-apile; kuba ndiyafa luthando.
6  Isandla saso sasekhohlo siphantsi kwentloko yam; nesandla saso sasekunene—siyandiwola.
7  Ndiyanifungisa, zintombi zaseYerusalem, ngamabhadakazi okanye ngamaxhamakazi asendle, ukuba ningazami ukuluvusa okanye ukuluvuselela uthando lwam lude luzivukele ngokwalo.
8  “Khangela! Isandi sesithandwa sam! Siyeza, sinyuka ezintabeni, sixhumaxhuma ezindulini.
9  Isithandwa sam sifana nebhadi okanye nenkonyana lexhama. Khangela! Nasi simi emva kodonga lwethu, sondela ngeefestile, sikrwaqula ezikrobeni.
10  Isithandwa sam sindiphendulile saza sathi kum, ‘Phakama, ntombazana eliqabane lam, nzwakazi yam, yiza sihambe.
11  Kuba, khangela! ixesha lemvula lidlulile, izantyalantyala zemvula nazo ziphelile, zimkile.
12  Iintyatyambo zibonakele elizweni, ixesha kanye lokucheba umdiliya lifikile, nelizwi lehobe lasendle liviwe elizweni lethu.
13  Ke wona umkhiwane, uzuze umbala opheleleyo kumakhiwane awo okuqala; nemidiliya iyatyatyamba, iyinike ivumba lawo elimnandi. Phakama, yiza ntombazana eliqabane lam, nzwakazi yam yiza sihambe.
14  Owu hobe lam elisezingxondorheni zengxondorha, kwindawo efihlakeleyo yomnqantsa, ndibonise ubuso bakho, mandilive ilizwi lakho, ngokuba ilizwi lakho liyayolisa, ubuso bakho buyabukeka.’”
15  “Sibambeleni iimpungutye, iimpungutye ezincinane ezonakalisa izidiliya, njengoko izidiliya zityatyamba.”
16  “Isithandwa sam sesam yaye nam ndingowaso. Salusa phakathi kweenyibiba.
17  De iphole imini anabe amathunzi, jika,sithandwa sam; yiba njengebhadi okanye inkonyana lexhama phezu kweentaba zokwahlukana.
3  “Emandlalweni wam ebudeni bobusuku ndamfuna lowo uthandwa ngumphefumlo wam. Ndamfuna, kodwa andamfumana.
2  Mandivuke, ndize ndihambahambe esixekweni; ezitratweni nakwiindawo zembutho ndimfune lowo uthandwa ngumphefumlo wam. Ndamfuna, kodwa andamfumana.
3  Abalindi ababejikeleza isixeko bandifumana, ‘Khange nimbone na lowo uthandwa ngumphefumlo wam?’
4  Ndandisandul’ ukudlula kubo ndamfumana lowo uthandwa ngumphefumlo wam. Ndambamba, ndaza andamyeka ahambe, de ndamzisa endlwini kamama nakwigumbi  langaphakathi lalowo wandikhawulayo.
5  Ndiyanifungisa, zintombi zaseYerusalem, ngebhadikazi okanye ngexhamakazi lasendle, ukuba ningazami ukuluvusa okanye niluvuselele uthando olukum lude luzivukele ngokwalo.”
6  “Yintoni na le nto inyuka isuka entlango njengemiqulu yomsi, iqhunyiselwa ngemore nangentlaka yokuqhumisa, nangalo lonke uhlobo lomgubo onevumba elimnandi lomrhwebi?”
7  “Khangela! Sisingqengqelo sakhe, sesikaSolomon. Amadoda anamandla angamashumi amathandathu akumacala onke aso, avela kumadoda anamandla akwaSirayeli,
8  onke aphethe amakrele, afundiswe imfazwe, ngamnye kuwo unekrele ethangeni lakhe ngenxa yokunkwantya ebusuku.”
9  “Lithala awayezenzele lona uKumkani uSolomon ngemithi yaseLebhanon.
10  Iintsika zalo uzenze ngesilivere, izixhaso zalo ngegolide. Isihlalo salo sesoboya obudaywe bamfusa bubomvu, ngaphakathi silungiswe ngothando ziintombi zaseYerusalem.”
11  “Phumani nikhangele, zintombi zaseZiyon, uKumkani uSolomon enesidanga awasalukelwa ngunina ngomhla womtshato wakhe nangomhla wokuba nemihlali kwentliziyo yakhe.”
