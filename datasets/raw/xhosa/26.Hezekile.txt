10  Ndaqhubeka ke ndibona, khangela! phezu kwesibhakabhaka esasiphezu kwentloko yeekherubhi kwakukho okuthile okunjengelitye lesafire, njengembonakalo yokuthile okufana netrone, kubonakala ngaphezu kwazo.
2  Wathetha kwindoda eyambethe ilinen, wathi: “Ngena ngaphakathi kwamavili ajikelezayo, phantsi kweekherubhi, uze uzalise umphakathi wezandla zakho zozibini ngamalahle omlilo aphakathi kweekherubhi, uwaphose phezu kwesixeko.” Ngoko yangena phambi kwamehlo am.
3  Iikherubhi ke zazimi ngasekunene kwendlu ukungena kwendoda leyo, laza ilifu layizalisa intendelezo engaphakathi.
4  Baphakama ke ubuqaqawuli bukaYehova busuka ezikherubhini baya embundwini wendlu, yaye indlu yazaliswa lilifu, nentendelezo yayizaliswe bubuqaqawuli bukaYehova.
5  Nesandi eso samaphiko eekherubhi savakala kwintendelezo engaphandle, sinjengesandi sikaThixo uSomandla xa ethetha.
6  Kwathi ke, xa wayalela indoda eyambethe ilinen, esithi: “Thabatha umlilo phakathi kwamavili ajikelezayo, phakathi kweekherubhi,” yangena yaza yema ecaleni kwevili.
7  Yandula ke ikherubhi yolula isandla sayo phakathi kweekherubhi yasisa emlilweni owawuphakathi kweekherubhi yawuthabatha yaza yawubeka kumphakathi wezandla zalowo wayambethe ilinen, yena ke wawuthabatha waza waphuma.
8  Kwabonakala ke ezikherubhini imbonakaliso yesandla somntu wasemhlabeni phantsi kwamaphiko azo.
9  Ndaza ndaqhubeka ndibona, khangela! kwakukho amavili amane ngasezikherubhini, ivili elinye lingakwikherubhi enye nelinye ivili lingakwenye ikherubhi, nembonakalo yamavili ngathi kukubengezela kwelitye lekrizolite.
10  Ngokwembonakalo yawo ke, omane ayefana, kanye njengokungathi ivili liphakathi evilini.
11  Ekuhambeni kwazo, zazihamba ziye kumacala azo omane. Zazingajiki ekuhambeni kwazo, ngenxa yokuba indawo ebijonga kuyo intloko, ayehamba elandela yona. Zazingajiki ekuhambeni kwazo.
12  Nayo yonke inyama yazo nemihlana yazo nezandla zazo namaphiko azo namavili ayezaliswe ngamehlo macala onke. Zone zazinamavili azo.
13  Ke wona amavili, kwabizwa ezindlebeni zam kwathiwa, “Owu mavilindini!”
14  Yaye nganye yayinobuso obune. Ubuso bokuqala yayibubuso bekherubhi, ubuso besibini yayibubuso bomntu wasemhlabeni, obesithathu yayibubuso bengonyama, obesine yayibubuso bokhozi.
15  Zaziye ziphakame ke iikherubhi—yayisisidalwa esiphilayo esikwasinye endasibona ngakuMlambo iKebhare—
16  yaye ekuhambeni kweekherubhi, amavili ayehamba ecaleni kwazo; xa iikherubhi ziphakamise amaphiko azo ukuba abe ngaphezu komhlaba, amavili ayengajiki, nawo ngokwawo, ecaleni kwazo.
17  Xa zisima ngxi, ayesima ngxi; naxa ziphakama, ayephakama nazo, kuba umoya wesidalwa esiphilayo wawukuwo.
18  Baza ubuqaqawuli bukaYehova basuka embundwini wendlu bema ngxi phezu kweekherubhi.
19  Zawaphakamisa ke ngoku iikherubhi amaphiko azo zaza zaphakama emhlabeni phambi kwamehlo am. Ekuhambeni kwazo, namavili ayesecaleni kwazo ngokusondeleyo; zaza zema ngasesangweni lendlu kaYehova ngasempuma, yaye ubuqaqawuli bukaTHIXO kaSirayeli babuphezu kwazo, ngaphezulu.
20  Esi sisidalwa esiphilayo endandisibone phantsi koTHIXO kaSirayeli ngakuMlambo iKebhare, ukuze nje ndazi ukuba yayiziikherubhi.
21  Zizone nje, nganye kuzo yayinobuso obune yaye nganye yayinamaphiko amane, nokuthile okufana nezandla zomntu wasemhlabeni kwakuphantsi kwamaphiko azo.
22  Ke yona imbonakalo yobuso bazo, yayifana naleyo ndayibonayo ngakuMlambo iKebhare. Zazihamba ngqo iyileyo isiya phambili.
4  “Wena ke, nyana womntu, zithabathele isitena, usibeke phambi kwakho uze ukrole kuso isixeko, iYerusalem kanye.
2  Yaye umele usingqinge uze wakhe udonga lokungqinga nxamnye naso wenze umsele wokungqinga nxamnye naso uze umise inkampu nxamnye naso ubeke izixhobo zokudiliza iindonga macala onke nxamnye naso.
3  Zithabathele ipani yentsimbi, uyibeke ibe ludonga lwentsimbi phakathi kwakho nesixeko, ubhekise ubuso bakho nxamnye naso, sona sibe selungqingweni, wena usingqinge. Ngumqondiso lowo kwindlu kaSirayeli.
4  “Lala ngecala lakho lasekhohlo, usibeke isiphoso sendlu kaSirayeli phezu kwayo. Uya kusithwala isiphoso sabo kangangenani leentsuku oya kulala ngazo.
5  Mna ke ndiya kukunika iminyaka yesiphoso sabo ibe linani leentsuku ezingamakhulu amathathu anamashumi asithoba, usithwale ke isiphoso sendlu kaSirayeli.
6  Yaye umele uzigqibe. “Kwaye umele ulale okwesibini ngecala lasekunene, usithwale ke isiphoso sendlu kaYuda iintsuku ezimashumi mane. Ndikunike usuku lube ngunyaka, usuku lube ngunyaka.
7  Uya kububhekisa ke ubuso bakho kungqingo lweYerusalem, ingalo yakho ihlutyiwe, yaye umele uprofete nxamnye nayo.
8  “Kwaye, khangela! ndiza kukufaka iintambo ukuze ungaguquki usuke kwelinye icala lakho uye kwelinye icala lakho, zide ziphele iintsuku zokungqinga kwakho.
9  “Wena ke, zithabathele ingqolowa nerhasi neembotyi ezinkulu neentlumayo namazimba nehabile, umele ke uzigalele esityeni esinye uze uzenzele isonka, ngokwenani leentsuku zokulala kwakho ngecala; uya kusidla iintsuku ezingamakhulu amathathu anamashumi asithoba.
10  Yaye ukutya oya kukudla kuya kuba ngokomlinganiselo—iishekele ezingamashumi amabini ngemini. Uya kukudla amaxesha ngamaxesha.
11  “Namanzi uya kuwasela ngokomlinganiselo, inxalenye yesithandathu yehin. Uya kusela amaxesha ngamaxesha.
12  “Uya kusidla njengeqebengwana elibusazinge; yaye sona ke, uya kusibhaka ngelindle lomntu phambi kwamehlo abo.”
13  Waza uYehova wahlabela mgama wathi: “Oonyana bakaSirayeli baya kwenjenje kanye ukusidla isonka sabo singahlambulukanga phakathi kweentlanga endiya kubasasazela kuzo.”
14  Ndaza mna ndathi: “Owu Nkosi enguMongami Yehova! Khangela! Umphefumlo wam awenziwanga nqambi; ndingazange ndidle nasidumbu nasilwanyana siqwengiweyo ukususela ebutsheni bam, kude kube ngoku, nasemlonyeni wam akuzange kungene nyama ingcolileyo.”
15  Ngako oko wathi kum: “Yabona, ndikunika umgquba wenkomo esikhundleni selindle lomntu, uze uzenzele ngawo isonka sakho.”
16  Yaye waqhubeka esithi kum: “Nyana womntu, yabona, ndiyazaphula iintonga ekujingiswa kuzo izonka ezibusazinge, eYerusalem, yaye baya kusidla isonka ngokomlinganiselo nangokuxhalaba, kwaye namanzi lawo baya kuwasela ngomlinganiselo nangokuqhiphuka umbilini,
17  ukuze baswele isonka namanzi baze bajongane bekhwankqisiwe baze babole kwisiphoso sabo.
26  Kwathi ke ngonyaka weshumi elinanye, ngowokuqala umhla enyangeni leyo, kwafika ilizwi likaYehova kum, lisithi:
2  “Nyana womntu, ngenxa yokuba iTire ithe ngeYerusalem, ‘Heke! Zaphukile, iingcango zezizwana! Ngokuqinisekileyo utyekelo luya kuba ngakum. Ndiya kuzaliswa—yona iphanzisiwe,’
3  ngoko ke itsho iNkosi enguMongami uYehova ukuthi, ‘Yabona, ndinxamnye nawe, Tire, yaye ndiza kukunyusela iintlanga ezininzi, kanye njengoko ulwandle lunyusa amaza alo.
4  Kwaye ngokuqinisekileyo ziya kuzonakalisa iindonga zaseTire zize zizidilize iinqaba zayo, yaye ndiza kulukhothulula uthuli lwayo kuyo ndize ndiyenze ikhazimle, phezu komkhuthuka wengxondorha.
5  Iya kuba yindawo yokomisa iminatha erhuqwayo phakathi kolwandle.’ “‘Kuba mna ndithethile,’ itsho iNkosi enguMongami uYehova, ‘kwaye iya kuphangwa ziintlanga.
6  Needolophu eziphantsi kwayo ezisendle—ziya kubulawa ngekrele, bazi ukuba ndinguYehova.’
7  “‘Kuba itsho iNkosi enguMongami uYehova ukuthi, ‘Yabona, iTire ndiyizisela uNebhukaderetsare ukumkani waseBhabhiloni evela ngasemntla, ukumkani wookumkani, enamahashe neenqwelo zokulwa namajoni akhwele emahasheni nebandla, yona kanye inkitha yesizwana.
8  Iidolophu eziphantsi kwakho uya kuzibulala ngekrele, yaye uya kwenza udonga lokukungqinga aze amise umsele wokukungqinga akuphakamisele ikhaka elikhulu;
9  negalelo loomatshini bakhe bokuhlasela uya kulithumela ezindongeni zakho, neenqaba zakho uya kuzidiliza, ngamakrele akhe.
10  Ngenxa yenkitha yamahashe akhe uthuli lwawo luya kukugubungela. Ngenxa yesandi sejoni elikhwele ehasheni nevili nenqwelo yokulwa iindonga zakho ziya kunyikima, xa engena ngamasango akho, njengasekungeneni esixekweni ngeentanda ezivulekileyo.
11  Ngeempuphu zamanqina amahashe akhe uya kuzinyathela zonke izitrato zakho. Abantu bakho uya kubabulala ngekrele, neentsika zakho zokomelela ziya kuwela emhlabeni.
12  Yaye ngokuqinisekileyo baya kubuthabatha njengexhoba ubuncwane baze baziphange iimpahla zakho zentengiso, bazichithe ke iindonga zakho, nezindlu zakho ezinqwenelekayo bazidilize. Baya kuwatshonisa emanzini amatye akho, nezinto zakho ezinziwe ngomthi, nothuli lwakho.’
13  “‘Kwaye ndiza kuyiyekisa ingxokozelo yokuvuma kwakho, nesandi seehadi zakho asiyi kuphinda sivakale.
14  Yaye ndiza kukwenza ukhazimle, phezu komkhuthuka wengxondorha. Uya kuba yindawo yokumisa iminatha erhuqwayo. Akusayi kuze ubuye wakhiwe; kuba mna, Yehova, ndithethile,’ itsho iNkosi enguMongami uYehova.
15  “Itsho iNkosi enguMongami uYehova ukuthi kwiTire, ‘Ngenxa yesandi sokuwa kwakho, ekugcumeni kongxwelerhekileyo, ekubulaweni ngogonyamelo phakathi kwakho, aziyi kunyikima na iziqithi?
16  Ngokuqinisekileyo ziya kuhla ezitroneni zazo zonke izikhulu zolwandle zize zisuse izambatho zazo ezingenamikhono, zizihlube izambatho zazo ezilukiweyo. Ziya kwambatha ukungcangcazela. Ziya kuhlala phantsi emhlabeni, kwaye ngokuqinisekileyo ziya kungcangcazela ngalo lonke ixesha zize zikujonge zithe manga.
17  Ziya kukuphakamisela isimbonono zithi kuwe: “‘“Hayi indlela otshabalele ngayo, wena wawufudula umiwe ngabeelwandle, sixeko sidunyiswayo, esathi saba sesomeleleyo elwandle, sona nabo bangabemi baso, ababenkwantyisa abemi bomhlaba!
18  Ngoku iziqithi ziya kungcangcazela ngemini yokuwa kwakho. Neziqithi eziselwandle zimele ziphazamiseke ngenxa yokuphuma kwakho.”’
19  “Kuba itsho iNkosi enguMongami uYehova ukuthi, ‘Xa ndikwenza isixeko esiphanzisiweyo, njengezixeko okunene ezingenabemi, xa ndikunyusela amanzi anzongonzongo, namanzi amaninzi eya kukugubungela,
20  kanjalo ndiza kukuhlisa nabo behlayo baye emhadini kubantu bakudala, yaye ndiza kukubangela uhlale elizweni lasemazantsi, njengeendawo eziphanzileyo kangangexesha elide, kunye nabo behlayo baye emhadini, ukuze ungabi nabemi; yaye ndiza kubeka umhombiso elizweni labaphilayo.
21  “‘Ndokwenza ube sisikhwankqiso, ungabikho; bakufune, bangabi sakufumana ukusa kwixesha elingenammiselo,’ itsho iNkosi enguMongami uYehova.”
11  Wandiphakamisa ke umoya waza wandizisa kwisango elingasempuma lendlu kaYehova elijonge kwicala elingasempuma, yaye, khangela! ngasesangweni kwakukho amadoda angamashumi amabini anesihlanu, yaye ndabona phakathi kwawo uYahazaniya unyana ka-Azure noPelatiya unyana kaBhenaya, iinkosana zabantu.
2  Wandula ke wathi kum: “Nyana womntu, ngawo la amadoda aceba inkohlakalo nacebisa icebo elibi kwesi sixeko;
3  wona athi, ‘Asililo na eli ixesha lokuba kwakhiwe izindlu? Sona siyimbiza yokupheka emlomo ubanzi, thina siyinyama.’
4  “Ngoko ke profeta nxamnye nawo. Profeta, nyana womntu.”
5  Wandula ke umoya kaYehova wawela phezu kwam, waza wahlabela mgama wathi kum: “Yithi, ‘Utsho uYehova ukuthi: “Nilungisile ukuthetha, ndlu kaSirayeli; ngokubhekisele kwizinto eziye zeza emoyeni wenu, mna ndiyakwazi oko.
6  Nibangele ukuba babe baninzi ababuleweyo benu kwesi sixeko, nezitrato zaso nizizalise ngababuleweyo.”’”
7  “Ngoko ke itsho iNkosi enguMongami uYehova ukuthi, ‘Ababuleweyo benu enibabeke phakathi kwaso, bayinyama, sona siyimbiza yokupheka emlomo ubanzi; yaye nina niya kukhutshwa phakathi kwawo.’”
8  “‘Noyike ikrele, ndiya kunizisela ke ikrele,’ itsho iNkosi enguMongami uYehova.
9  ‘Yaye ngokuqinisekileyo ndiya kunikhupha phakathi kwaso ndininikele esandleni sabasemzini ndize ndinigwebe.
10  Niya kuwa ngekrele. Ndiya kunigweba nina emdeni wakwaSirayeli; nazi ukuba ndinguYehova.
11  Sona asiyi kungqineka siyimbiza yokupheka emlomo ubanzi kuni, nani aniyi kungqineka niyinyama phakathi kwaso. Ndiya kunigweba nina emdeni wakwaSirayeli,
12  nazi ukuba ndinguYehova, ngenxa yokuba anihambanga ngemimiselo yam nezigwebo zam anizenzanga, kodwa nenze ngokwezigwebo zeentlanga ezinijikelezileyo.’”
13  Kwathi ke kamsinya nje ndakuprofeta wafa uPelatiya unyana kaBhenaya, ndaza ndawa ngobuso bam ndadanduluka ngelizwi elikhulu ndathi: “Owu Nkosi enguMongami Yehova! Uza kubatshabalalisa bonke na abaseleyo bakwaSirayeli?”
14  Laza ilizwi likaYehova laqhubeka lifika kum, lisithi:
15  “Nyana womntu, ngokubhekisele kubantakwenu ke, abantakwenu, amadoda axhalabele ilungelo lakho lokuhlawulela, nayo yonke indlu kaSirayeli, iyonke, ngabo abo abemi baseYerusalem bathe kubo, ‘Shenxelani kude kuYehova. Lelethu; ilizwe linikwe thina njengelifa’;
16  ngoko ke yithi, ‘Itsho iNkosi enguMongami uYehova ukuthi: “Nangona ndibashenxisele kude neentlanga, nangona ndibachithachithele emazweni, ndiya kuba yingcwele kubo okwethutyana phakathi kwaloo mazwe bafike kuwo.”’
17  “Ngoko ke yithi, ‘Itsho iNkosi enguMongami uYehova ukuthi: “Ndiza kuniqokelela kwezo zizwana ndize ndinihlanganise emazweni enichithachitheke phakathi kwawo, yaye ndiza kuninika umhlaba wakwaSirayeli.
18  Kwaye ngokuqinisekileyo baya kuza apho baze bashenxise kuwo zonke izinto ezilizothe nazo zonke izinto ezicekisekayo.
19  Ndiza kubanika intliziyo enye, ndibeke umoya omtsha ngaphakathi kwabo; yaye ngokuqinisekileyo ndiya kuyishenxisa intliziyo yelitye enyameni yabo ndize ndibanike intliziyo yenyama,
20  ukuze bahambe ngemimiselo yam nezigwebo zam bazigcine baze okunene bazenze; nokuze ngokwenene babe ngabantu bam nam ndibe nguThixo wabo.”’
21  “‘“Kodwa ke bona abo intliziyo yabo ihamba ngokwezinto zabo ezilizothe nezinto zabo ezicekisekayo, ngokuqinisekileyo ndiya kuyizisa indlela yabo entlokweni yabo,” itsho iNkosi enguMongami uYehova.’”
22  Ke kaloku iikherubhi zawaphakamisa amaphiko azo, namavili ayekufuphi ngakuzo, nobuqaqawuli bukaTHIXO kaSirayeli babuphezu kwazo, ngaphezulu.
23  Baza ubuqaqawuli bukaYehova benyuka busuka phakathi kwesixeko, bema ngxi phezu kwentaba engasempuma kuso isixeko.
24  Umoya wandiphakamisa, wandisa kwelamaKhaledi kubantu abathinjiweyo, embonweni ngomoya kaThixo; nombono lowo ndandiwubonile wenyuka wemka kum.
25  Ndazithetha ke kubantu abathinjiweyo zonke izinto uYehova awayebangele ukuba ndizibone.
8  Ngonyaka wesithandathu, ngeyesithandathu inyanga, ngomhla wesihlanu enyangeni leyo, ndandihleli endlwini yam yaye amadoda amakhulu akwaYuda ayehleli phambi kwam, xa isandla seNkosi enguMongami uYehova sawa phezu kwam apho.
2  Ndaza ndabona uthile onembonakalo yomlilo; ukusuka esinqeni ukuhla wayenembonakalo yomlilo, ukusuka esinqeni kuse phezulu wayenembonakalo ekhanyayo, njengokubengezela komxube wegolide nesilivere.
3  Wandula ke wolula imbonakaliso yesandla waza wandithabatha ngesihlwitha seenwele zentloko yam, waza umoya wandithwalela phakathi komhlaba namazulu, wandizisa eYerusalem emibonweni kaThixo, ngasesangweni elingaphakathi elijonge ngasemntla, apho kukho indawo yokuhlala yomfuziselo wekhwele elikhweletisayo.
4  Yaye, khangela! Ubuqaqawuli bukaTHIXO kaSirayeli babulapho, njengembonakalo endandiyibone kwithafa elisentlanjeni leyo.
5  Waza wathi kum: “Nyana womntu, nceda, phakamisela amehlo akho kwicala elingasemntla.” Ngoko ndawaphakamisela amehlo kwicala elingasemntla, yaye, khangela! ngasemntla kwesango lesibingelelo kwakukho lo mfuziselo wekhwele ekungeneni.
6  Waza wahlabela mgama wathi kum: “Nyana womntu, uyazibona na ukuba nkulu kwazo izinto ezicekisekayo abazenzayo, izinto indlu kaSirayeli ezenzayo apha ukuze mna ndibe kude nengcwele yam? Ukanti usaya kubona izinto ezicekisekayo ezinkulu.”
7  Ngako oko wandizisa esangweni lentendelezo, ndaza ndabona, khangela! umngxuma othile eludongeni.
8  Wathi kum: “Nyana womntu, nceda, khawugqobhoze eludongeni.” Ndaza ndagqobhoza eludongeni, yaye, khangela! kwakukho umnyango othile.
9  Waza wathi kum: “Ngena uze uzibone izinto ezicekisekayo nezimbi abazenzayo apha.”
10  Ngoko ndangena ngaphakathi ndaza ndabona, khangela! kwakukho imbonakaliso yazo zonke izinto ezirhubuluzayo nezilo ezinezothe, nazo zonke izithixo ezinezothe zendlu kaSirayeli, zikroliwe eludongeni macala onke.
11  Yaye amadoda angamashumi asixhenxe kwabakhulileyo bendlu kaSirayeli, noYahazaniya unyana kaShafan owayemi phakathi kwawo, ayemi phambi kwazo, nganye kuwo inesiqhumiselo esandleni sayo, kunyuka nobulawu belifu lesiqhumiso.
12  Waza wathi kum: “Owu nyana womntu, ukubonile na oko bakwenzayo abakhulileyo bendlu kaSirayeli ebumnyameni, ngamnye kumagumbi angaphakathi emiboniso yakhe? Kuba bathi, ‘UYehova akasiboni. UYehova ulishiyile ilizwe.’”
13  Waza waqhubeka wathi kum: “Useza kuzibona kwakhona izinto ezicekisekayo ezinkulu abazenzayo.”
14  Ngoko wandizisa ngasesangweni lendlu kaYehova, elingasemntla, yaye, khangela! kwakuhleli abafazi apho, belilela uthixo uTamuzi.
15  Waza wathi kum: “Ukubonile na oku, nyana womntu? Usaya kubona izinto ezicekisekayo ezinkulu ezimbi ngakumbi kunezi.”
16  Ngoko wandizisa entendelezweni engaphakathi yendlu kaYehova, yaye, khangela! emnyangweni wetempile kaYehova, phakathi kweveranda nesibingelelo, kwakukho amadoda amalunga namashumi amabini anesihlanu awayeyinikele umva itempile kaYehova nobuso bawo ebubhekise empuma, yaye ayequbuda elangeni, ngasempuma.
17  Waza wahlabela mgama wathi kum: “Ukubonile na oku, nyana womntu? Yinto elula ngolo hlobo na kwindlu kaYuda ukwenza izinto ezicekisekayo abazenzileyo apha, ukuba bazalise ilizwe ngogonyamelo nokuba bandicaphukise kwakhona, yaye basondeza ihlumelo empumlweni yam?
18  Nam ke ndiya kwenza ngomsindo. Iliso lam aliyi kuba nosizi, yaye andiyi kuba namfesane. Ngokuqinisekileyo baya kumemeza ezindlebeni zam ngelizwi elikhulu, kodwa andiyi kubeva.”
30  Laza ilizwi likaYehova laqhubeka lifika kum, lisithi:
2  “Nyana womntu, profeta, uthi, ‘Itsho iNkosi enguMongami uYehova ukuthi: “Bhombolozani, nithi, ‘Hayi ke loo mini!’
3  kuba imini ikufuphi, ewe, imini kaYehova ikufuphi. Imini yamafu, iya kungqineka ilixesha elimisiweyo leentlanga.
4  Yaye ngokuqinisekileyo ikrele liya kuyifikela iYiputa, neentlungu eziqatha zimele zibekho eTiyopiya ekuweni kwalowo ubuleweyo eYiputa baze okunene bayithabathe indyebo yalo neziseko zalo bazidilize.
5  ITiyopiya nePuti neLudi neqela elingumxube neKubhi noonyana belizwe lomnqophiso—baya kuwa likrele kunye nabo.”’
6  “Utsho uYehova ukuthi, ‘Nabaxhasi beYiputa baya kuwa, neqhayiya lamandla ayo limele lihle.’ “Ukususela eMigdoli ukusa eSiyene baya kuwa likrele,’ itsho iNkosi enguMongami uYehova.
7  ‘Baya kuphanziswa phakathi kwamazwe aphanzisiweyo, nezixeko zayo ziya kuba phakathi kwezixeko ezichithakeleyo.
8  Baya kwazi ukuba ndinguYehova ekufakeni kwam umlilo eYiputa baze bonke abancedi bayo okunene baphuke.
9  Ngaloo mini abathunywa baya kuphuma phambi kwam ngeenqanawa, ukuze bayiqhubele ekubeni ingcangcazele iTiyopiya ezithembileyo. Yaye kumele kubekho iintlungu eziqatha kubo ngemini yeYiputa, kuba, khangela! imele ifike.’
10  “Itsho iNkosi enguMongami uYehova ukuthi, ‘Ndiza kusiyekisa isihlwele saseYiputa ngesandla sikaNebhukaderetsare ukumkani waseBhabhiloni.
11  Yena nabantu bakhe abakunye naye, oozwilakhe beentlanga, bayaziswa ukuze bonakalise ilizwe. Yaye bamele bayirholele amakrele iYiputa baze balizalise ilizwe ngababuleweyo.
12  Kwaye imijelo yomNayile ndiza kuyenza umhlaba owomileyo, ndilithengise ilizwe ezandleni zabantu abanobubi, ndiliphanzise ilizwe nokuzala kwalo ngesandla sabasemzini. Mna, Yehova, ndithethile.’
13  “Itsho iNkosi enguMongami uYehova ukuthi, ‘Ndiza kuzitshabalalisa izithixo ezinezothe ndize ndibayekise noothixo abangenaxabiso eNofu, yaye akuyi kuphinda kubekho sikhulu kwilizwe laseYiputa; kwaye ngokuqinisekileyo ndiya kufaka ukoyika kwilizwe laseYiputa.
14  Ndiza kuyiphanzisa iPatrosi ndifake umlilo eTsowan ndize ndiyigwebe iNo.
15  Ndiza kuphalaza ubushushu bam phezu kweSin, inqaba yeYiputa, ndize ndinqumle isihlwele saseNo.
16  Ndiza kufaka umlilo eYiputa. Nakanjani na iSin iya kuba sezintlungwini eziqatha, neNo ngokwayo iya kuthinjwa ngokuvulwa kweentanda; iNofu ke yona—iya kuba neentshaba ngexesha lasemini!
17  Bona ke abafana baseOni nasePibheseti, baya kuwa likrele, izixeko zona ziya kuya ekuthinjweni.
18  Yaye eTehafenesi okunene imini iya kuba mnyama, ekuzaphuleni kwam apho iidyokhwe zaseYiputa. Neqhayiya lamandla akhe okunene liya kuyekiswa apho. Ke yena, uya kugutyungelwa ngamafu, needolophu eziphantsi kwakhe ziya kuya ekuthinjweni.
19  Kwaye ndiza kuyigweba iYiputa; ukuze bazi ukuba ndinguYehova.’”
20  Kwathi ngonyaka weshumi elinanye, ngeyokuqala inyanga, ngowesixhenxe umhla enyangeni leyo, lafika kwakhona ilizwi likaYehova kum, lisithi:
21  “Nyana womntu, ngokuqinisekileyo ndiya kuyaphula ingalo kaFaro ukumkani waseYiputa, kwaye ayiyi kubotshwa konke konke ukuze iphiliswe ngokufaka isibopho sokuyibopha, ukuze yomelele ibambe ikrele.”
22  “Ngoko ke itsho iNkosi enguMongami uYehova ukuthi, ‘Yabona, ndinxamnye noFaro ukumkani waseYiputa, yaye ndiza kuzaphula iingalo zakhe, eyomeleleyo neyaphukileyo, ndiliwise ikrele esandleni sakhe.
23  Ndiza kuwachithachitha amaYiputa phakathi kweentlanga ndize ndiwasasaze emazweni.
24  Ndiza kuzomeleza iingalo zokumkani waseBhabhiloni ndize ndilinikele esandleni sakhe ikrele lam, yaye ndiza kuzaphula iingalo zikaFaro, kwaye ngokuqinisekileyo uya kugcuma kakhulu phambi kwakhe njengalowo ungxwelerhekileyo.
25  Ndiza kuzomeleza iingalo zokumkani waseBhabhiloni, zona ke iingalo zikaFaro ziya kuwa; bazi ukuba ndinguYehova ekunikeleni kwam ikrele lam esandleni sokumkani waseBhabhiloni aze okunene alolulele kwilizwe laseYiputa.
26  Yaye ndiza kuwachithachitha amaYiputa phakathi kweentlanga ndize ndiwasasaze emazweni; azi ukuba ndinguYehova.’”
16  Laza ilizwi likaYehova laqhubeka lifika kum, lisithi:
2  “Nyana womntu, yazise iYerusalem izinto zayo ezicekisekayo.
3  Uze uthi, ‘Itsho iNkosi enguMongami uYehova kwiYerusalem ukuthi: “Imvelaphi nokuzalwa kwakho kwakukwilizwe lomKanan. Uyihlo wayengumAmori, unyoko wayengumHiti.
4  Ukuzalwa kwakho ke kona, ngemini yokuzalwa kwakho ayizange inqunyulwe imfesane yakho, akuzange uhlanjwe nangamanzi ukuze uhlambuluke, yaye akuzange uhlikihlwe konke konke ngetyuwa, ungazange nangayiphi na indlela usongelwe.
5  Akukho liso laba nosizi ngawe ukuze likwenzele nanye yezi zinto ngokuba nemfesane ngawe, kodwa waphoswa phezu komhlaba ngenxa yokuba wawusenyanyeka umphefumlo wakho ngemini yokuzalwa kwakho.
6  “‘“Ndadlula ngakuwe ndaza ndakubona ugqushagqusha egazini lakho, yaye ndathi kuwe usegazini lakho, ‘Qhubeka uphila!’ ewe, ndathi kuwe usegazini lakho, ‘Qhubeka uphila!’
7  Ndakwenza waba njengenkitha enkulu kakhulu njengoko kuhluma entsimini ukuze ukhule ube mkhulu uze ufike unesona sihombo sihle. Namabele omabini makhulu ngokuqinileyo, neenwele zakho zaba sisihlwitha, wena ke wawuze yaye unganxibanga.”’
8  “‘Ndadlula ngakuwe ndaza ndakubona, yaye, khangela! ixesha lakho yayilixesha lezincokoliso zothando. Ngoko ndatwabululela umbhinqo wam phezu kwakho ndaza ndagubungela ubuze bakho ndenza nesifungo ndangena emnqophisweni kunye nawe,’ itsho iNkosi enguMongami uYehova, ‘waza ke waba ngowam.
9  Ngapha koko, ndakuhlamba ngamanzi, ndakuyalaza ndisusa igazi lakho ndaza ndakuthambisa ngeoli.
10  Yaye ndahlabela mgama ndakwambesa ngesambatho esilukiweyo ndakunxibisa izihlangu zesikhumba sentini ndakuthandela ngelinen ecikizekileyo ndaza ndakugubungela ngomchako oxabiso likhulu.
11  Kwaye ndahlabela mgama ndakuvathisa ngezihombo ndaza ndakufaka isacholo ezandleni nentsimbi yomqala emqaleni wakho.
12  Ngaphezu koko, ndakufaka ikhonkco lempumlo ethatheni namacici ezindlebeni nesithsaba esihle entlokweni yakho.
13  Waza wena wamana uzivathisa ngegolide nesilivere, nesinxibo sakho yayiseselinen ecikizekileyo nomchako oxabiso likhulu nesambatho esilukiweyo. Wawusidla umgubo ocolekileyo nobusi neoli, wakhula waba mhle kakhulu kunene, waza wafanelekela isikhundla sasebukhosini.’”
14  “‘Kwaqala ke kwaphuma igama ngawe laya phakathi kweentlanga ngenxa yobuhle bakho, kuba babugqibelele ngenxa yobungangamsha bam endabubeka phezu kwakho,’ itsho iNkosi enguMongami uYehova.”
15  “‘Kodwa wakholosa ngobuhle bakho waza waba ngunongogo ngenxa yegama lakho nezenzo zakho zobunongogo waziphalazela kuye wonke odlulayo; kwaba kokwakhe.
16  Wathabatha ke ezinye zezambatho zakho waza wezenzela iindawo eziphakamileyo zemibala ngemibala, wazenza unongogo kuzo—nto leyo engatshongo khona, obungafanelanga kuyenza.
17  Wathabatha impahla yakho entle yegolide yam neyesilivere yam endakunika yona waza wazenzela imifanekiso yamadoda wazenza unongogo wayo.
18  Wathabatha izambatho zakho ezilukiweyo, wazigubungela; neoli yam nesiqhumiso sam wazibeka phambi kwazo.
19  Nesonka sam endakunika sona—umgubo ocolekileyo neoli nobusi endakudlisa bona—okunene wasibeka phambi kwazo njengevumba elithozamisayo, yaye kwaqhubeka kusenzeka oko,’ itsho iNkosi enguMongami uYehova.”
20  “‘Wathabatha oonyana bakho neentombi zakho owazizalela mna, wabingelela ngazo ukuze ziqwengwe—azanelanga na ezo izenzo zakho zobunongogo?
21  Kwaye wabaxhela oonyana bam, wanikela ngabo ngokubadlulisa emlilweni.
22  Yaye kuzo zonke izinto zakho ezicekisekayo nakwizenzo zakho zobunongogo akuyikhumbulanga imihla yobutsha bakho xa wawuhamba ze kwaye unganxibanga, ugqushagqusha egazini.
23  Ngoko kwathi emva kwabo bonke ububi bakho (“yeha, yeha wena,” itsho iNkosi enguMongami uYehova)
24  wazakhela iindulana, wazenzela neendawo eziphakamileyo kuzo zonke iindawo zembutho.
25  Emantloko eendlela zonke wazakhela iindawo eziphakamileyo waza wabenza bayinto ecekisekayo ubuhle bakho neenyawo zakho wazithi naa kuye wonke odlulayo, wazandisa izenzo zobunongogo bakho.
26  Uzenze unongogo woonyana baseYiputa, abamelwane bakho abakhulu ngenyama, wabenza baphuphuma ubunongogo bakho ukuze undicaphukise.
27  Yaye, khangela! ngokuqinisekileyo ndiya kusolulela kuwe isandla sam, ndiwunciphise umxhesho wakho ndize ndikunikele koko kunqwenelwa ngumphefumlo wabafazi abakuthiyayo, iintombi zamaFilisti, abafazi abathotyiweyo ngenxa yehambo yakho evakalala.
28  “‘Uye wahlabela mgama uzenza unongogo woonyana baseAsiriya ngenxa yokuba wawunganeliseki, wazenza unongogo wabo, akwaneliseka noko.
29  Ngoko ubenze baphuphuma ubunongogo bakho kwilizwe lakwaKanan, kumaKhaledi; akwaneliseka sekunjalo.
30  Owu hayi indlela endinobushushu ngayo ngakuwe,’ itsho iNkosi enguMongami uYehova, ‘ngokwenza kwakho zonke ezi zinto, umsebenzi womfazi, unongogo olawulayo!
31  Xa wawusakha iindulana zakho emantloko eendlela zonke waza wazenzela iindawo eziphakamileyo kuzo zonke iindawo zembutho, wesuka akwabi njengabanye onoongogo ngokuwucekisa kwakho umvuzo.
32  Umfazi okrexezayo, uthabatha abasemzini esikhundleni sendoda yakhe.
33  Bonke oonongogo baqhele ukubanika isipho, kodwa wena—ubanike izipho zakho bonke abo bathandana nawe, yaye uyabanyoba ukuba beze kwizenzo zakho zobunongogo bevela macala onke.
34  Yaye kuwe kwenzeka into eyahlukileyo kwabanye abafazi kwizenzo zakho zobunongogo, yaye abukho ubunongogo obufana nobakho, kwanokuba wena urhole umvuzo ube wena unganikwa mvuzo, ngolo hlobo ke kwenzeka ngendlela eyahlukileyo.’
35  “Ngoko ke, nongogondini, live ilizwi likaYehova.
36  Itsho iNkosi enguMongami uYehova ukuthi, ‘Ngenxa yokuba inkanuko yakho iphalaziwe kwaza kwatyhilwa nobuze bakho kwizenzo zakho zobunongogo kwabo bathandana nawe nakwizithixo zakho ezinezothe ezicekisekayo, kwanegazi loonyana bakho owabanikela kubo,
37  ke ngoko yabona, ndiqokelela ndawonye bonke abo uthandana nabo owawuyolisa kubo nabo bonke abo wawubathanda kunye nabo wawubathiyile, yaye ndiza kubaqokelela ndawonye nxamnye nawe bevela macala onke ndize ndibutyhile ubuze bakho kubo, babubone bonke ubuze bakho.
38  “‘Kwaye ndiza kukugweba ngezigwebo zabakrexezikazi nabafazi abaphalaza igazi, ndikunike igazi lobushushu nekhwele.
39  Ndiza kukunikela ke esandleni sabo, yaye ngokuqinisekileyo baya kuzichitha iindulana zakho, neendawo zakho eziphakamileyo ngokuqinisekileyo ziya kuchithwa, yaye baya kukuhluba izambatho zakho baze bayithabathe impahla yakho entle bakushiye uze, unganxibanga.
40  Baya kukunyusela ibandla baze bakugibisele ngamatye, bakubulale ngogonyamelo ngamakrele abo.
41  Nezindlu zakho baya kuzitshisa ngomlilo, bakugwebe phambi kwamehlo abafazi abaninzi; yaye ndiza kukuyekisa ukuba ngunongogo, uze ungabi sarhola umvuzo.
42  Ndiya kwandula ke ndibunqumamise kuwe ubushushu bam, nekhwele lam ndilisuse kuwe; ndithi cwaka ndingabi sacaphuka kwakhona.’
43  “‘Ngenxa yokuba ungayikhumbulanga imihla yobutsha bakho yaye undibangela ukuphazamiseka ngenxa yezi zinto zonke, nam ke ndiza kukunika ngokwendlela yakho entlokweni yakho kanye,’ itsho iNkosi enguMongami uYehova, ‘yaye ngokuqinisekileyo akusayi kuqhubeka nayo nayiphi na ihambo evakalala ecaleni kwezinto zakho zonke ezicekisekayo.
44  “‘Khangela! Wonk’ ubani osebenzisa umzekeliso nxamnye nawe uya kusebenzisa umzekeliso, esithi: “Intombi ifuze unina!”
45  Wena uyintombi kanyoko, owenyanya indoda yakhe noonyana bakhe. Ungudade woodade wenu, ababesenyanya amadoda abo noonyana babo. Unyoko wayengumHiti, uyihlo yena wayengumAmori.’”
46  “‘Udade wenu omkhulu nguSamariya needolophu eziphantsi kwayo, ohlala ngasekhohlo kwakho, nomsakwenu, ohlala ngasekunene kwenu, yiSodom needolophu eziphantsi kwayo.
47  Yaye akuhambanga ngeendlela zabo, ungenzanga nangokwezinto zabo ezicekisekayo. Ngethutyana nje ude wenza ngokonakeleyo ngakumbi kunabo ezindleleni zakho zonke.
48  Ndiphila nje,’ itsho iNkosi enguMongami uYehova, ‘iSodom udade wenu, needolophu eziphantsi kwayo, ayenzanga njengokwenza kwakho, wena needolophu eziphantsi kwakho.
49  Khangela! Nasi isiphoso seSodom udade wenu: Yayinekratshi, isanela sisonka yaye ingakhathazeki ngenxa yokuhlala ingaphazamiseki yona needolophu eziphantsi kwayo, yaye isandla soxhwalekileyo nolihlwempu ayizange isomeleze.
50  Kwaye zaqhubeka zinekratshi yaye ziqhubeka nento ecekisekayo phambi kwam, ndaza ekugqibeleni ndazishenxisa, kanye njengoko ndabona kufanelekile.
51  “‘Ke yona iSamariya, ayonanga nkqu nangokwesiqingatha sezono zakho, kodwa wena uzenza ziphuphume izinto zakho ezicekisekayo ngaphezu kokuba yona yenjenjalo, ngokokuze wenze oodade wenu babonakale bengamalungisa ngenxa yezinto zonke ezicekisekayo owazenzayo.
52  Kanjalo, thwala ukuthotywa kwakho ukuba umele uxoxe uthethelela oodade wenu. Ngenxa yezono zakho ozenze ngokucekiseke ngakumbi kunabo, bangamalungisa ngakumbi kunawe. Kanjalo wena, yiba neentloni uze uthwale ukuthotywa kwakho ekubeni wenze oodade wenu babonakala bengamalungisa.’
53  “‘Kwaye ndiza kuhlanganisa abathinjiweyo bazo, abathinjiweyo baseSodom nabeedolophu eziphantsi kwayo, nabathinjiweyo baseSamariya nabeedolophu eziphantsi kwayo; ndiza kuhlanganisa nabathinjiweyo bakho phakathi kwabo,
54  ukuze ukuthwale ukuthotywa kwakho; yaye umele uzive uthotyiwe ngenxa yako konke oko ukwenzileyo, ngokubathuthuzela kwakho.
55  Oodade wenu, iSodom needolophu eziphantsi kwayo, baya kubuyela kwimo yabo yangaphambili, neSamariya needolophu eziphantsi kwayo ziya kubuyela kwimo yazo yangaphambili, nawe needolophu eziphantsi kwakho niya kubuyela kwimo yenu yangaphambili.
56  Wawukucekisa nkqu ukuthetha ngeSodom udade wenu ngemihla yekratshi lakho,
57  ngaphambi kokuba ububi bakho bubhenceke, kanye njengakwixesha longcikivo lweentombi zaseSiriya nolwazo zonke eziyijikelezileyo, iintombi zamaFilisti, ezo zikugculelayo macala onke.
58  Ihambo yakho evakalala nezinto zakho ezicekisekayo, wena umele uzithwale,’ utsho uYehova.”
59  “Kuba itsho iNkosi enguMongami uYehova ukuthi, ‘Ndiya kwenza kuwe kanye njengoko wenzile, ngenxa yokuba wasidelela isifungo ngokwaphula umnqophiso wam.
60  Yaye mna, mna kanye, ndiya kuwukhumbula umnqophiso wam nawe ngemihla yobutsha bakho, ndize ndikumisele umnqophiso ohlala ngokungenammiselo.
61  Kwaye ngokuqinisekileyo uya kuzikhumbula iindlela zakho uze uzive uthotyiwe xa usamkela oodade wenu, abakhulu kunawe kwakunye nabancinane kunawe, yaye ngokuqinisekileyo ndiya kukunika bona njengeentombi, kodwa kungekhona ngenxa yomnqophiso wakho.’
62  “‘Yaye mna, mna kanye, ndiza kumisela umnqophiso wam nawe; ukuze wazi ukuba ndinguYehova,
63  ukhumbule uze okunene ube neentloni nokuze ungabi saba nesizathu sokuwuvula umlomo wakho ngenxa yokuthotywa kwakho, xa ndikucamagushela ngenxa yako konke oko ukwenzileyo,’ itsho iNkosi enguMongami uYehova.”
35  Laza ilizwi likaYehova laqhubeka lifika kum, lisithi:
2  “Nyana womntu, bhekisa ubuso bakho kummandla weentaba wakwaSehire, uprofete ngawo.
3  Uze uthi kuwo, ‘Itsho iNkosi enguMongami uYehova ukuthi: “Yabona, ndinxamnye nawe, mmandla weentaba wakwaSehire, yaye ndiza kusolulela kuwe isandla sam ndize ndikwenze inkangala ephanzileyo, isiphanziso kanye.
4  Izixeko zakho ndiya kuzimisa njengendawo ephanzileyo, yaye wena uya kuba yinkangala nje ephanzileyo; wazi ukuba ndinguYehova,
5  ngenxa yokuba uye wanobutshaba obuhlala ngokungenammiselo waza waqhubeka enikela oonyana bakaSirayeli emandleni ekrele, ngexesha lentlekele yabo, ngexesha lesiphoso sabo sokugqibela.”’
6  “‘Ngoko ke ndiphila nje,’ itsho iNkosi enguMongami uYehova, ‘ngenxa yokuba bendikulungiselela igazi, ngoko ke uya kusukelwa ligazi. Ngokuqinisekileyo wawulithiyile igazi, yaye igazi liya kukusukela.
7  Ngokuqinisekileyo ndiya kuwenza ube yinkangala ephanzileyo ummandla weentaba wakwaSehire, isiphanziso kanye, ndimnqumle odlulayo nobuyelayo kuwo.
8  Kwaye ndiza kuzalisa iintaba zawo ngababuleweyo bawo; zona ke iinduli zakho neentlambo zakho nayo yonke imisinga yakho, bona kanye ababulewe ngekrele baya kuwela kuyo.
9  Ndiya kukwenza iinkangala eziphanzileyo ezihlala ngokungenammiselo, nezixeko zakho aziyi kuba nabemi; ukuze nazi ukuba ndinguYehova.’
10  “Ngenxa yokuba nisithi, ‘Ezi ntlanga zimbini nala mazwe mabini—aya kuba ngawam, yaye ngokuqinisekileyo siya kulithabatha njengelifa ilizwe ngalinye,’ ngoxa uYehova ngokwakhe elapho kanye,
11  ‘ngoko ke ndiphila nje,’ itsho iNkosi enguMongami uYehova, ‘ndiza kwenza ngokomsindo wakho nangokwekhwele lakho olibonakalisileyo ngenxa yeemvakalelo zentiyo onazo ngakuwo; yaye ndiza kuzazisa phakathi kwawo xa ndikugweba.
12  Uya kwazi ukuba mna, Yehova, ndizivile zonke izinto zokungabi nantlonelo oye wazitsho ngokuphathelele iintaba zakwaSirayeli, usithi: “Ziphanzile. Zinikelwe kuthi ukuba zibe kukudla.”
13  Kwaye namana nizikhukhumalisa nxamnye nam ngemilomo yenu, niwandisa namazwi enu nxamnye nam. Mna ke ndiwevile.’
14  “Itsho iNkosi enguMongami uYehova ukuthi, ‘Xa wonke umhlaba unemihlali, ndiya kukwenza ube yinkangala ephanzileyo.
15  Kanye njengoko wawunemihlali ngenxa yelifa lendlu kaSirayeli ngenxa yokuba yayiphanzisiwe, ndiya kwenza okufanayo nangawe. Uya kuba yinkangala ephanzileyo, mmandla weentaba wakwaSehire, kwanalo lonke elakwaEdom; ukuze bazi ukuba ndinguYehova.’”
18  Laza ilizwi likaYehova laqhubeka lifika kum, lisithi:
2  “Kuthetha ntoni na kuni ukuvakalisa kwenu le ntetho ingumzekeliso ngomhlaba wakwaSirayeli, nisithi, ‘Ngooyise abadle iidiliya ezikrwada, kodwa ngamazinyo oonyana aba buthelezi’?
3  “‘Ndiphila nje,’ itsho iNkosi enguMongami uYehova, ‘anisayi kuba saqhubeka nivakalisa le ntetho ingumzekeliso kuSirayeli.
4  Khangela! Yonke imiphefumlo—yeyam. Njengoko unjalo umphefumlo woyise unjalo nomphefumlo wonyana—yeyam yomibini. Umphefumlo owonayo—kuya kufa wona.
5  “‘Ke yena umntu, ukuba uthe walilungisa waza waphumeza okusesikweni nobulungisa;
6  akadlela ezintabeni namehlo akhe akawaphakamisela kwizithixo ezinezothe zendlu kaSirayeli, nomfazi weqabane lakhe akamenza inqambi, akasondela nasemfazini ekungcoleni kwakhe;
7  kungekho ndoda ayidlakazelisayo; isibambiso awasithabathayo ngenxa yetyala, esibuyisa; engahluthanga nto ngokuphanga; olambileyo emnika esakhe isonka nohamba ze emgubungela ngesambatho;
8  kungekho nto ayinikela ngenzala yaye engabizi nzuzo inkulu; esibuyisa isandla sakhe kokungekho sikweni; ephumeza okusesikweni kokwenyaniso phakathi komntu nomntu;
9  ehamba ngemimiselo yam, nezigwebo zam ezigcina ukuze aphumeze inyaniso, ulilungisa. Ngokuqinisekileyo uya kuhlala ephila,’ itsho iNkosi enguMongami uYehova.
10  “‘Yaye ukuba ubani uthe wazala unyana ongumphangi, umphalazi wegazi, owenze oko kufana nenye yezi zinto
11  (kodwa yena ngokwakhe engenzanga nanye kwezi zinto); kwenzeke adlele nasezintabeni, nomfazi weqabane lakhe amenze inqambi;
12  oxhwalekileyo nolihlwempu amdlakazelise; ohluthe izinto ngokuphanga, into ebanjisiweyo angayibuyisi; yaye amehlo akhe awaphakamisele kwizithixo ezinezothe, enze into ecekisekayo.
13  Ubize inzuzo enkulu, wathabatha nenzala, ngokuqinisekileyo akayi kuhlala ephila. Zonke ezi zinto zicekisekayo uzenzile. Ngokuqinisekileyo uya kubulawa. Igazi lakhe liya kuba phezu kwakhe.
14  “‘Yaye, khangela! ubani uzele unyana, ozibonayo zonke izono azenzileyo uyise, abone ke, kodwa angazenzi.
15  Akadleli ezintabeni, namehlo akhe akawaphakamiselanga kwizithixo ezinezothe zendlu kaSirayeli; nomfazi weqabane lakhe akamenzanga nqambi;
16  kwaye akukho ndoda ayidlakazelisayo, akukho sibambiso asihluthileyo, engathabathanga nto ngokuphanga; olambileyo umnike esakhe isonka, nohamba ze umgubungele ngesambatho;
17  isandla sakhe usibuyisile koxhwalekileyo; akabizanga nzuzo inkulu engathabathanga nenzala; uye waphumeza izigwebo zam; uhambe ngemimiselo yam; yena akayi kufa ngenxa yesiphoso sikayise. Ngokuqinisekileyo uya kuhlala ephila.
18  Ke yena uyise, ngenxa yokuba wenza inkqatho ecacileyo, wahlutha okuthile ngokuphanga umzalwana, yaye nakuphi na okungalunganga ukwenzile phakathi kwezizwana zakowabo, khangela! yena ke umele afe ngesiphoso sakhe.
19  “‘Yaye ngokuqinisekileyo nina niya kuthi: “Kutheni na unyana engathwali nantoni na ngenxa yesiphoso sikayise?” Ke kaloku unyana lo yena, uye waphumeza okusesikweni nobulungisa, yonke imimiselo yam uyigcinile wayenza. Ngokuqinisekileyo uya kuhlala ephila.
20  Umphefulo owonayo—kuya kufa wona. Unyana akayi kuthwala nto ngenxa yesiphoso sikayise, noyise akayi kuthwala nto ngenxa yesiphoso sonyana. Bona kanye ubulungisa belungisa buya kuba phezu kwalo, nobungendawo bongendawo buya kuba phezu kwakhe.
21  “‘Ke kaloku ngokubhekisele kongendawo, ukuba unokuthi abuye kuzo zonke izono azenzileyo aze okunene agcine yonke imimiselo yam, aphumeze okusesikweni nobulungisa, ngokuqinisekileyo uya kuhlala ephila. Akayi kufa.
22  Konke ukunxaxha kwakhe akwenzileyo—akuyi kukhunjulelwa kuye. Ngenxa yobulungisa bakhe abenzileyo uya kuhlala ephila.’
23  “‘Ndiyayoliswa na mna konke konke ngokufa kongendawo,’ itsho iNkosi enguMongami uYehova, ‘ingekuko ukuba abuye ezindleleni zakhe aze okunene ahlale ephila?’
24  “‘Ke kaloku xa lowo ulilungisa ebuya ebulungiseni bakhe aze okunene enze okungekho sikweni; enze ngokwezinto zonke ezicekisekayo ezenziwe ngulowo ungendawo aze aphile, akukho nasinye kuzo zonke izenzo zakhe zobulungisa azenzileyo esiya kukhunjulwa. Ngenxa yokungathembeki akwenzileyo nangenxa yesono one ngaso, ngenxa yoko uya kufa.
25  “‘Yaye ngokuqinisekileyo nina niya kuthi: “Indlela kaYehova ayilungiswanga kakuhle.” Khanincede, nive, ndlu kaSirayeli. Indlela yam ayilungiswanga kakuhle na? Asizondlela zenu na ezingalungiswanga kakuhle?
26  “‘Xa lowo ulilungisa ebuya ebulungiseni bakhe aze okunene enze okungekho sikweni, afe ngenxa yoko, uya kufa ngenxa yokungekho sikweni akwenzileyo.
27  “‘Naxa lowo ungendawo ebuya kubungendawo bakhe abenzileyo aze aphumeze okusesikweni nobulungisa, nguye ke oya kuwugcina uphila umphefumlo wakhe.
28  Xa ebona aze abuye ekunxaxheni kwakhe konke akwenzileyo, ngokuqinisekileyo uya kuhlala ephila. Akayi kufa.
29  “‘Yaye ngokuqinisekileyo indlu kaSirayeli iya kuthi: “Indlela kaYehova ayilungiswanga kakuhle.” Ke zona iindlela zam, azilungiswanga kakuhle na, ndlu kaSirayeli? Asizondlela zenu na ezingalungiswanga kakuhle?’
30  “‘Ngoko ke ndiya kunigweba ngamnye ngokweendlela zakhe, ndlu kaSirayeli,’ itsho iNkosi enguMongami uYehova. ‘Buyani, ewe, nizibuyise ekunxaxheni kwenu konke, kuze kungabikho nto isisikhubekiso enibangela nenze isiphoso.
31  Lahlani konke ukunxaxha kwenu eniye nanxaxha ngako nize nizenzele intliziyo entsha nomoya omtsha, kuba kutheni na ukuba nife, ndlu kaSirayeli?’
32  “‘Kuba andiyoliswa kukufa kofayo,’ itsho iNkosi enguMongami uYehova. ‘Ngoko zibuyiseni nize nihlale niphila.’”
17  Laza ilizwi likaYehova laqhubeka lifika kum, lisithi:
2  “Nyana womntu, vakalisa iqhina uze uqambe intetho engumzekeliso kwindlu kaSirayeli.
3  Uze uthi, ‘Itsho iNkosi enguMongami uYehova ukuthi: “Ukhozi olukhulu, lunamaphiko amakhulu, luneentsiba ezinde, luzele buboya, obumibala-bala, lweza eLebhanon lwaza lwathabatha incopho yomthi womsedare.
4  Lwaqhawula eliphezulu kanye kumagqabi awo amatsha, lwalizisa kwilizwe lakwaKanan; lwalibeka kwisixeko sabarhwebi.
5  Ngapha koko, lwathabatha inxalenye yembewu yelizwe elo lwaza lwayifaka entsimini yembewu. Njengomngcunube ngasemanzini amaninzi, lwayibeka njengomthi womngcunube.
6  Yaqala ke ukuhluma yaba ngumdiliya onabileyo ongaphakamanga kakhulu, otyekele ekuwajikeni aye ngaphakathi amahlamvu awo; ke zona iingcambu zawo, zaba ngaphantsi kwawo. Yaye ekugqibeleni waba ngumdiliya waza wavelisa amahlumelo waphuma namasebe.
7  “‘“Kwabakho olunye ukhozi olukhulu, lunamaphiko amakhulu, kwaye luneentsiba ezinde, yaye, khangela! wona kanye lo mdiliya wanabisa ngolangazelelo iingcambu zawo zaya ngakulo. Namahlamvu awo wawolulela ngakulo ukuze lona luwankcenkceshele, kude nomyezo owawutyalwe kuwo.
8  Wawusele ufuduselwe kwintsimi elungileyo, ngasemanzini amaninzi, ukuze uvelise amasebe nokuze uthwale isiqhamo, ube ngumdiliya omkhulu.”’
9  “Yithi, ‘Itsho iNkosi enguMongami uYehova ukuthi: “Uya kuphumelela na? Ubani akayi kuzinyothula na iingcambu ezo zawo aze enze nesiqhamo eso sawo sibe namaxolo? Yaye akayi koma kusini na amahlumelo awo asandul’ ukukhiwa? Uya koma. Akuyi kufuneka uphakanyiswe ngengalo enkulu nangenkitha yesizwana ukuze ususwe ezingcanjini zawo.
10  Yaye, khangela! nangona ufudusiwe, uya kuphumelela na? Awuyi koma ngokupheleleyo na, njengaxa ufikelwe ngumoya wasempuma? Uya koma emyezweni wehlumelo lawo.”’”
11  Laza ilizwi likaYehova laqhubeka lifika kum, lisithi:
12  “Khawuncede, utsho kwindlu enemvukelo ukuthi, ‘Ngaba okunene anizazi ezi zinto ukuba zithetha ntoni?’ Yithi, ‘Khangela! Ukumkani waseBhabhiloni weza eYerusalem waza wathabatha ukumkani wayo neenkosana zayo wazizisa kuye eBhabhiloni.
13  Ngapha koko, wathabatha enye yeembewu zasebukhosini waza wenza umnqophiso nayo kwakunye nesifungo; yaye wathabatha amadoda abalaseleyo elizwe,
14  ukuze bube bubukumkani obuphantsi, bungakwazi kuziphakamisa, ukuze bume ngokugcina kwabo umnqophiso wakhe.
15  Kodwa ekugqibeleni wamvukela ngokuthumela abathunywa bakhe eYiputa, ukuze yona imnike amahashe nenkitha yesizwana. Uya kuphumelela na? Uya kusinda na, lo wenza ezi zinto, nowaphule umnqophiso? Ngaba okunene uya kusinda na?’
16  “‘“Ndiphila nje,” itsho iNkosi enguMongami uYehova, “endaweni yokumkani owabeka njengokumkani lowo wasidelelayo isifungo sakhe nowaphula umnqophiso wakhe, uya kufela ngakuye phakathi eBhabhiloni.
17  Yaye ngomkhosi omkhulu wamajoni nangenkitha yebandla uFaro akayi kumenza aphumelele emfazweni, ngokumisa umsele wokungqinga nangokwakha udonga lokungqinga, ukuze anqumle imiphefumlo emininzi.
18  Kwaye usidelele isifungo ngokwaphula umnqophiso, yaye, khangela! wayenike isandla sakhe yaye wenza kanye zonke ezi zinto. Akayi kusinda.”’
19  “‘Ngoko ke itsho iNkosi enguMongami uYehova ukuthi: “Ndiphila nje, ngokuqinisekileyo isifungo sam asideleleyo nomnqophiso wam awaphuleyo—ndiza kusizisa phezu kwentloko yakhe.
20  Ndiza kuwaneka phezu kwakhe umnatha wam, yaye ngokuqinisekileyo uya kubanjiswa ngumnatha wam wokuzingela; kwaye ndiya kumsa eBhabhiloni ndize ndimgwebe apho ngenxa yokungathembeki kwakhe enze ngako kum.
21  Ke ngokubhekisele kwabo bakhe baziimbacu kuwo onke amabutho akhe, baya kuwa ngekrele, nabaseleyo baya kusasazeka ngokubanzi kuyo yonke imimoya. Niya kwazi ukuba mna Yehova, ndikuthethile oko.”’
22  “‘Itsho iNkosi enguMongami uYehova ukuthi: “Nam ndiza kuthabatha inxalenye yencopho yomthi ephakamileyo yomsedare ndize ndiyimise; phezulu kumasetyana awo ndiya kuqhawula elithambileyo ndilifudusele entabeni ephakamileyo nende.
23  Ndiya kulifudusela entabeni yendawo ephakamileyo yakwaSirayeli, yaye ngokuqinisekileyo liya kuba namasebe lize livelise isiqhamo libe ngumsedare omkhulu. Yaye phantsi kwawo okunene kuya kuhlala zonke iintlobo zeentaka; ziya kuhlala emthunzini wamahlamvu awo.
24  Kwaye yonke imithi yasendle iya kwazi ukuba mna, Yehova, ndiwuthobile umthi ophakamileyo, ndabeka phezulu umthi ophantsi, ndiwomisile umthi obusafumile ndaza ndawenza watyatyamba umthi owomileyo. Mna, Yehova, ndithethile yaye ndikwenzile oko.”’”
9  Yaye wamemeza ezindlebeni zam ngelizwi elikhulu, esithi: “Sondeza abo banikela ingqalelo yabo esixekweni, ngamnye enesixhobo sakhe esandleni sakhe ukuze bonakalise!”
2  Kwaye, khangela! kwakusiza amadoda amathandathu evela ngakwicala lesango eliphezulu elijonge ngasemntla, nganye inesixhobo sokukroboza esandleni sayo; yaye phakathi kwawo kwakukho enye indoda eyambethe ilinen, inophondo lweinki lukanobhala esinqeni sayo, angena ke aza ema ecaleni kwesibingelelo sobhedu.
3  Ke bona ubuqaqawuli bukaTHIXO kaSirayeli, benyuswa basuswa kwiikherubhi obebuphezu kwazo baza basiwa embundwini wendlu, yaye wamemeza kwindoda eyambethe ilinen, nekwakukho uphondo lweinki lukanobhala esinqeni sayo.
4  Waza uYehova wahlabela mgama wathi kuyo: “Dlula phakathi esixekweni, phakathi eYerusalem, uze ubeke uphawu emabunzini abantu abancwinayo nabagcumayo ngenxa yezinto ezicekisekayo ezenziwa phakathi kwaso.”
5  Wathi kwamanye lawo ezindlebeni zam: “Dlulani phakathi esixekweni emva kwayo nize nixabele. Malingabi nosizi iliso lenu, ningabi nayo nemfesane.
6  Indoda endala, umfana nentombi enyulu nomntwana omncinane nabafazi nize nibabulale—nibonakalise. Kodwa nawuphi na umntu onophawu ningasondeli kuye, yaye nize niqale engcweleni yam.” Ngoko aqala ngamadoda amakhulu awayephambi kwendlu.
7  Waza ngokubhekele phaya wathi kuwo: “Yenzeni inqambi indlu le nize nizalise iintendelezo ngababuleweyo. Phumani niye!” Aphuma ke aza axabela kuso isixeko.
8  Kwathi ke, ngoxa ayexabela yaye mna ndisele apho, ndawa ngobuso ndaza ndadanduluka ndathi: “Awu, Nkosi enguMongami Yehova! Ngaba ubonakalisa bonke na abaseleyo bakwaSirayeli ngoxa uphalaza umsindo wakho phezu kweYerusalem?”
9  Ngoko wathi kum: “Isiphoso sendlu kaSirayeli nekaYuda sikhulu kakhulu, yaye ilizwe lizaliswe luphalazo-gazi nesixeko sizaliswe bubugwenxa; kuba bathe, ‘UYehova ulishiyile ilizwe, uYehova akaboni.’
10  Nam ke, iliso lam aliyi kuba nosizi, ndingayi kubonisa nemfesane. Ngokuqinisekileyo ndiya kuzisa entlokweni yabo ngokwendlela yabo.”
11  Yaye, khangela! indoda eyayambethe ilinen, neyayinophondo lweinki esinqeni sayo, ibuya nelizwi elithi: “Ndenze kanye njengoko ubundiyalele.”
28  Laza ilizwi likaYehova laqhubeka lifika kum, lisithi:
2  “Nyana womntu, yithi kwinkokeli yaseTire, ‘Itsho iNkosi enguMongami uYehova ukuthi: “‘“Ngenxa yokuba intliziyo yakho iye yanekratshi, waza wamana usithi, ‘Ndinguthixo. Ndihleli esihlalweni sikathixo, enzulwini yesithabazi solwandle,’ ngoxa ungumntu wasemhlabeni, ungengothixo, yaye wenza intliziyo yakho ibe njengentliziyo yothixo—
3  khangela! ulumke ngakumbi kunoDaniyeli. Akukho zimfihlelo zingqineke zikulingana.
4  Ngobulumko bakho nangokuqonda kwakho uzenzele indyebo yakho, kwaye ungenisa igolide nesilivere koovimba bakho.
5  Ngobuninzi bobulumko bakho, ngeempahla zakho zentengiso, uyenze yaphuphuma indyebo yakho, nentliziyo yakho yaba nekratshi ngenxa yendyebo yakho.”’
6  “‘Ngoko ke itsho iNkosi enguMongami uYehova ukuthi: “Ngenxa yokuba uyenze intliziyo yakho yanjengentliziyo yothixo,
7  ke ngoko yabona, ndizisa kuwe abasemzini, oozwilakhe beentlanga, yaye ngokuqinisekileyo ubuhle bobulumko bakho baya kuburholela amakrele baze babuhlambele ubumbejembeje bakho.
8  Baya kukuhlisela emhadini, ufe ukufa kobuleweyo enzulwini yesithabazi solwandle.
9  Ngaba uya kutsho na ukuthi, ‘Ndinguthixo,’ phambi kwalowo ukubulalayo, ngoxa ungumntu nje wasemhlabeni, ungengothixo, esandleni sabo bakuhlambelayo?”’
10  “‘Uya kufa ukufa kwabangalukileyo ngesandla sabasemzini, kuba mna ndithethile,’ itsho iNkosi enguMongami uYehova.”
11  Laza ilizwi likaYehova laqhubeka lifika kum, lisithi:
12  “Nyana womntu, phakamisa isimbonono ngokuphathelele ukumkani waseTire, uthi kuye, ‘Itsho iNkosi enguMongami uYehova ukuthi: “‘“Utywina umfanekiselo, uzele bubulumko yaye ugqibelele ngobuhle.
13  Wawuse-Eden, emyezweni kaThixo. Onke amatye axabisekileyo ayesisigqubuthelo sakho, irubhi, itopazi neyaspisi; ikrizolite, ianikis nejeyidi; isafire, itokoyize ne-emeraldi; nomsebenzi wesakhelo sakho namakroloma akho ayeyigolide. Zalungiswa ngemini yokudalwa kwakho.
14  Uyikherubhi ethanjisiweyo egqubuthelayo, yaye ndikubekile. Waba sentabeni engcwele kaThixo. Wahambahamba phakathi kwamatye anomlilo.
15  Wawungenasiphoso ezindleleni zakho ukususela kwimini yokudalwa kwakho kwada kwafumaneka intswela-bulungisa kuwe.
16  “‘“Ngenxa yeempahla zakho zentengiso ezininzi bakuzalisa ngaphakathi ngogonyamelo, waqalisa ke ukona. Kwaye ndiya kukukhuphela ngaphandle kwentaba kaThixo njengohlanjelweyo, ndikutshabalalise, kherubhi egqubuthelayo, phakathi kwamatye anomlilo.
17  “‘“Intliziyo yakho yaba nekratshi ngenxa yobuhle bakho. Wabonakalisa ubulumko bakho ngenxa yokuba mbejembeje kwakho. Ndiza kukuphosa emhlabeni. Ndiza kukubeka phambi kookumkani, ukuze bona bakhangele kuwe.
18  “‘“Ngenxa yobuninzi beziphoso zakho, ngenxa yokungabikho sikweni kwentengiso yakho yeempahla, uzihlambele iingcwele zakho. Yaye ndiya kuzisa umlilo uphuma phakathi kwakho. Nguwo omele ukuqwenge. Kwaye ndiya kukwenza ube luthuthu phezu komhlaba phambi kwamehlo abo bonke abakubonayo.
19  Bona ke bonke abakwaziyo phakathi kwezizwana, ngokuqinisekileyo baya kukujonga bethe manga. Umele ube sisikhwankqiso, ungaphindi ubekho kuse kwixesha elingenammiselo.”’”
20  Laza ilizwi likaYehova laqhubeka lifika kum, lisithi:
21  “Nyana womntu, bhekisa ubuso bakho eSidon, uprofete ngayo.
22  Uze uthi, ‘Itsho iNkosi enguMongami uYehova ukuthi: “Yabona, ndinxamnye nawe, Sidon, kwaye ngokuqinisekileyo ndiya kuzukiswa phakathi kwakho; bazi ukuba ndinguYehova xa ndiyigweba ndize okunene ndingcwaliswe kuyo.
23  Kwaye ndiza kuthumela indyikitya yokufa kuyo negazi ezitratweni zayo. Ababuleweyo baya kuwa phakathi kwayo ngekrele eliyifikelayo macala onke; bazi ukuba ndinguYehova.
24  Akusayi kuphinda ke kubekho liva linobuhlungu okanye liva libuhlungu kwindlu kaSirayeli eliphuma kubo bonke abo babajikelezileyo, abo babagculelayo; bazi abantu ukuba ndiyiNkosi enguMongami uYehova.”’
25  “‘Itsho iNkosi enguMongami uYehova ukuthi: “Ekuyiqokeleleni kwam ndawonye indlu kaSirayeli kuzo zonke izizwana echithachithwe kuzo, ndiza kungcwaliswa phakathi kwayo emehlweni eentlanga. Yaye ngokuqinisekileyo iya kuhlala emhlabeni wayo endawunika umkhonzi wam, uYakobi.
26  Okunene baya kuhlala ke kuwo ngonqabiseko, bakhe izindlu baze batyale izidiliya, yaye baya kuhlala benqabisekile ekubagwebeni kwam bonke abo babajikelezileyo nababagculelayo; bazi ukuba ndinguYehova uThixo wabo.”’”
27  Laza ilizwi likaYehova laqhubeka lifika kum, lisithi:
2  “Wena ke, nyana womntu, phakamisela iTire isimbonono,
3  uthi kwiTire, “‘Owu wena uhlala ekungeneni elwandle, umrhwebikazi wezizwana kwiziqithi ezininzi, itsho iNkosi enguMongami uYehova ukuthi: “Owu Tire, wena ngokwakho uthe, ‘Ndigqibelele ngobuhle.’
4  Imimandla yakho isentliziyweni yeelwandle. Nabakhi bakho babugqibelelisile ubuhle bakho.
5  Ngamaplanga ejunipha aseSenire bakwakhela onke amaplanga. Bathabatha umsedare waseLebhanon ukuze bakwenzele imasti.
6  Amaphini akho okubheqa bawenza ngemithi exandileyo yaseBhashan. Umphambili wenqanawa bawenza ngeempondo zendlovu kumthi womsipres, evela kwiziqithi zaseKitim.
7  Iqhiya yakho etwabulukayo yayiyilinen emibala yahlukahlukeneyo evela eYiputa, ukuze ibe yiseyile yakho. Isigqubuthelo sokuhomba kwakho yayingumsonto oluhlaza noboya obudaywe bamfusa bubomvu obuvela kwiziqithi zakwaElishaha.
8  “‘“Abemi baseSidon nabaseArvadi baba ngababheqi bakho. Amachule akho, Tire, ayekuwe; ayengoomatiloshe bakho.
9  Kwanamadoda amakhulu aseGebhali namachule ayo ayekuwe engabatywini beentanda zakho. Zonke iinqanawa zaselwandle nabaqhubi bazo babekuwe, ukuze wananise ngezinto zokurhweba.
10  AmaPersi namaLudi namaPuti—ayesemkhosini wakho, amadoda akho emfazwe. Ayexhoma kuwe ikhaka nesigcina-ntloko. Yayingawo awayekubangela ube nobungangamsha.
11  Oonyana baseArvadi, wona kanye umkhosi wamajoni akho, babekumacala onke eendonga zakho, namadoda anobukroti ayesezinqabeni zakho. Amakhaka awo abusazinge awaxhoma macala onke eendonga zakho. Wona abugqibelelisa ubuhle bakho.
12  “‘“Umrhwebi wakho yayiyiTarshishe ngenxa yentabalala yazo zonke iintlobo zezinto zexabiso. Kwanikelwa ngoovimba bakho ngenxa yesilivere, intsimbi, inkcenkce nelothe yayo.
13  UYavan, uTubhali noMesheki babengabarhwebi bakho. Kwanikelwa ngezinto zakho zokunaniselana ngenxa yemiphefumlo yoluntu neempahla zobhedu.
14  Kwanikelwa ngoovimba bakho ngenxa yamahashe okukhwela nawemfazwe neemeyile ngabendlu kaTogama.
15  Oonyana bakaDedan yayingabarhwebi bakho; iziqithi ezininzi zazingabarhwebi abaqeshwe nguwe; babuyisele kuwe iimpondo zendlovu nemisimbithi njengesipho.
16  ElakwaEdom laba ngumrhwebi wakho ngenxa yemisebenzi yakho emininzi. Kwanikelwa ngoovimba bakho kusananiselwana ngetokoyize, uboya obudaywe bamfusa bubomvu nemichako emibala yahlukahlukeneyo nelaphu elicikizekileyo neekorale neerubhi.
17  “‘“ElakwaYuda nelizwe lakwaSirayeli yayingabarhwebi bakho. Kwanikelwa ngezinto zakho zokunaniselana ngenxa yengqolowa yaseMiniti nezinto ezityiwayo ezikhethekileyo nobusi neoli nebhalsam.
18  “‘“IDamasko yayingumrhwebi wakho ngenxa yemisebenzi yakho emininzi, ngenxa yentabalala yazo zonke izinto zakho zexabiso, ngewayini yaseHelbhon noboya obungwevu bubomvu.
19  UVedan noYavan waseUzali—bakunika ngenxa yoovimba bakho. Intsimbi ekhandiweyo, ikasiya nengcongolo yeziqholo—zaba zizinto zakho zokunaniselana.
20  UDedan wayengumrhwebi wakho ngezambatho zento elukiweyo zokukhwela.
21  Ama-Arabhu nezikhulu zonke zaseKedare zazingabarhwebi abaqeshwe nguwe. Ngeenkunzi zeemvana neenkunzi zeegusha neenkunzi zeebhokhwe—baberhwebela wena ngazo.
22  Abarhwebi bakwaShebha nabakwaRama babengabarhwebi bakho; kwanikelwa ngoovimba bakho ngenxa yezona zilungileyo kuzo zonke iintlobo zobulawu nazo zonke iintlobo zamatye axabisekileyo negolide.
23  IHaran neKane ne-Eden, abarhwebi bakwaShebha, nabaseAshuri nabaseKilimade yayingabarhwebi bakho.
24  Baberhwebela wena ngezambatho ezinobuqhele-qhele, ngezambatho zangaphandle zomchako oluhlaza nomchako omibala yahlukahlukeneyo nangeekhaphethi zezinto ezimibala mibini, ngeentsontelo eziphothiweyo nezenziwe ngokuqinileyo, kwiziko lakho lorhwebo.
25  “‘“Iinqanawa zaseTarshishe zazingabathuthi bezinto zakho zokunaniselana, kangangokuba wazaliseka waza waba ngozuke kakhulu entliziyweni yesithabazi solwandle.
26  “‘“Abo bakubheqelayo bakuzisa emanzini amaninzi. Umoya wasempuma wakwaphula entliziyweni yesithabazi solwandle.
27  Izinto zakho zexabiso noovimba bakho, izinto zakho zokunaniselana, abaqhubi bakho baselwandle noomatiloshe bakho, abatywini beentanda zakho nabo bananisa ngezinto zakho zokurhweba nawo onke amadoda akho emfazwe, abakuwe nakwibandla lakho lonke, eliphakathi kwakho,—baya kuwela entliziyweni yolwandle olusithabazi ngemini yokuwa kwakho.
28  “‘“Ngenxa yesandi sokukhala koomatiloshe liya kunyikima ilizwe elivulekileyo.
29  Ngokuqinisekileyo bonke abo baphatha iphini lokubheqa, abaqhubi baselwandle, bonke oomatiloshe baselwandle, baya kuhla ezinqanaweni zabo; baya kuma emhlabeni.
30  Ngokuqinisekileyo baya kulivakalisa kuwe ilizwi labo, badanduluke ngokukrakra. Yaye baya kugalela uthuli ezintlokweni zabo. Baya kuzibhuqabhuqa eluthuthwini.
31  Baya kucheba iinkqayi ngenxa yakho, babhinqe amarhonya baze bakulilele ngobukrakra bomphefumlo, besenza isijwili ngokukrakra.
32  Kwaye ngokuqinisekileyo baya kukuphakamisela isimbonono bekwenzela isijwili baze bakwenzele isimbonono, “‘“‘Ngubani na onjengeTire, owenziwe wathi cwaka njengaye phakathi elwandle?
33  Ekuphumeni koovimba bakho kwisithabazi solwandle, wanelisa izizwana ezininzi. Ngentabalala yezinto zakho zexabiso nezinto zakho zokunaniselana ubenze bazizityebi ookumkani bomhlaba.
34  Ke kaloku waphulwe sisithabazi solwandle, ezinzulwini zamanzi. Zona ke izinto zakho zokunaniselana nalo lonke ibandla lakho, ziwele phakathi kwakho.
35  Bonke abemi beziqithi—ngokuqinisekileyo baya kukujonga bethe manga, nookumkani babo baya kutyhwatyhwa baqhiphuk’ umbilini. Ubuso bumele buxakaniseke.
36  Ke bona abarhwebi phakathi kwezizwana, ngokuqinisekileyo baya kukubethela umlozi. Uya kuba sisikhwankqiso, ungabi sabakho kuse kwixesha elingenammiselo.’”’”
7  Laza ilizwi likaYehova laqhubeka lifika kum, lisithi:
2  “Wena ke, nyana womntu, itsho iNkosi enguMongami uYehova kumhlaba wakwaSirayeli ukuthi, ‘Isiphelo, isiphelo, sizifikele iziphelo ezine zelizwe.
3  Ke kaloku isiphelo sikufikele, yaye ndimele ndiwuthumele kuwe umsindo wam, ndikugwebe ngokweendlela zakho ndize ndizizise kuwe zonke izinto zakho ezicekisekayo.
4  Kwaye iliso lam aliyi kuba nosizi ngawe, nam andiyi kuba namfesane, kuba ndiya kuzisa iindlela zakho phezu kwakho, nezinto zakho ezicekisekayo ziya kuba phakathi kwakho; nazi ukuba ndinguYehova.’
5  “Itsho iNkosi enguMongami uYehova ukuthi, ‘Intlekele, intlekele engaqhelekanga, khangela! iyeza.
6  Kumele kuze isiphelo. Isiphelo sona simele size; simele sikuvukele. Khangela! Siyeza.
7  Isidanga seentyatyambo simele sikufikele, mmi welizwe, ixesha limele likufikele, imini ikufuphi. Kukho isiphithiphithi, asikokukhwaza kwasezintabeni.
8  “‘Ke kaloku kamsinya ndiya kubuphalazela phezu kwakho ubushushu bam, yaye ndiza kuwuphelelisela kuwe umsindo wam, ndikugwebe ngokweendlela zakho ndize ndizise phezu kwakho zonke izinto zakho ezicekisekayo.
9  Iliso lam aliyi kuba nosizi nam ndingabi namfesane. Ndiya kwenza kuni ngokweendlela zenu, nezinto zenu ezicekisekayo ziya kuba phakathi kwenu kanye; nazi ukuba ndinguYehova onibethayo.
10  “‘Khangela! Imini! Khangela! Iyeza. Siphumile isidanga seentyatyambo. Ityatyambile intonga. Ukukhukhumala kuhlumile.
11  Ugonyamelo luphakame lwaba yintonga yobungendawo. Akukho kubo, kungekho nakwindyebo yabo; yaye akukho kubo ngokwabo, kungekho nabuphi na ubuhandiba kubo.
12  Kumele kuze ixesha, imini imele ifike. Umthengi ke yena, makangabi nemihlali; nomthengisi ke, makangazili, kuba kukho ukuvutha komsindo ngakwisihlwele sonke sakhona.
13  Kuba umthengisi akayi kubuyela kokuthengisiweyo, ngoxa ubomi babo busekwabo baphilayo; kuba umbono lo ngowesihlwele sonke sakhona. Akukho bani uya kubuya, yaye akukho namnye kubo uya kuba nobomi bakhe ngenxa yesiphoso sakhe.
14  “‘Bavuthele ixilongo waza wonk’ ubani wazilungiselela, kodwa akukho bani uya edabini, ngenxa yokuba umsindo wam uyavutha kuso sonke isihlwele sakhona.
15  Ngaphandle likrele, ngaphakathi yindyikitya yokufa nendlala. Nabani na osendle, uya kufa ngekrele, yaye nabaphi na abasesixekweni, baya kuqwengwa yindlala nendyikitya yokufa.
16  Kwaye abasindileyo babo ngokuqinisekileyo baya kusinda baze babe sezintabeni njengamahobe asezintlanjeni, abadumzelayo bonke, ngamnye ngenxa yesiphoso sakhe.
17  Ke zona izandla zonke, ziyawa; nawo onke ke amadolo, athontsiza amanzi.
18  Yaye babhinqe irhonya, begutyungelwe kukutyhwatyhwa; nasebusweni bonke kukho ihlazo nasezintlokweni zabo kukho inkqayi.
19  “‘Baya kuyiphosa ezitratweni loo silivere yabo, negolide yabo iya kuba yinto eyenyanyekayo. Isilivere yabo negolide yabo ayiyi kukwazi ukubahlangula ngemini yokuvutha komsindo kaYehova. Abayi kuyanelisa imiphefumlo yabo, namathumbu abo abayi kuwazalisa, kuba iye yaba sisikhubekiso esababangela benza  isiphoso.
20  Nomhombiso wesihombo sikabani—ubani uwumise njengesizathu sokuqhayisa; nemifanekiso yabo ecekisekayo, izinto zabo ezilizothe, bazenzile ngawo. Kungenxa yoko le nto ndiza kuwenza ube yinto eyenyanyekayo kubo.
21  Yaye ndiza kuwunikela ezandleni zabasemzini ukuba bawuphange nakwabangendawo bomhlaba ube lixhoba, baze ngokuqinisekileyo bawuhlambele.
22  “‘Ndiya kubususa ubuso bam kubo, yaye okunene baya kuyihlambela indawo yam efihlakeleyo, nabaphangi ngokwenene baya kufika kuyo baze bayihlambele.
23  “‘Yenza umxokelelwane, kuba ilizwe lizaliswe ngumgwebo odyojwe ligazi nesixeko sizaliswe lugonyamelo.
24  Ndiza kuzisa abona banobubi ezintlangeni, yaye ngokuqinisekileyo baya kuzidla ilifa izindlu zabo, kwaye ndiza kuliphelisa ikratshi labo bomeleleyo, neengcwele zabo ziya kuhlanjelwa.
25  Kuya kufika ukubandezeleka, yaye ngokuqinisekileyo baya kulufuna uxolo kodwa lungabikho.
26  Kuya kuza inkxwaleko phezu kwenkxwaleko, kubekho ingxelo phezu kwengxelo, yaye abantu okunene baya kufuna umbono kumprofeti, nomthetho uya kutshabalala kumbingeleli necebo kwindoda ekhulileyo.
27  Ukumkani uya kuzila; kwanesikhulu siya kwambatha isiphanziso, nezandla zabantu belizwe ziya kuphazamiseka. Ndiya kwenza kubo ngokweendlela zabo, yaye ndiya kubagweba ngokwemigwebo yabo; bazi ukuba ndinguYehova.’”
34  Laza ilizwi likaYehova laqhubeka lifika kum, lisithi:
2  “Nyana womntu, profeta ngabalusi bakwaSirayeli. Profeta, uthi kubo, kubalusi abo, ‘Itsho iNkosi enguMongami uYehova ukuthi: “Yeha abalusi bakwaSirayeli, abazondlayo bona ngokwabo! Asingomhlambi na abafanele bawondle abalusi?
3  Amanqatha niyawadla, yaye nizambathisa ngoboya. Nixhela isilwanyana esityetyisiweyo. Umhlambi wona aniwondli.
4  Ezigulayo anizomelezanga, nenesifo aniyiphilisanga, neyaphukileyo aniyibophanga, nebhadulayo aniyibuyisanga, nelahlekileyo aniyifunanga ukuze niyifumane, kodwa niye nanobukhosi phezu kwazo ngobungqwabalala, kwanangobuzwilakhe.
5  Zachithachitheka ngenxa yokuba kungekho malusi, kangangokuba zaba kukutya kwamarhamncwa onke asendle, zaqhubeka zichithachithwa.
6  Izimvu zam zalahlekela ezintabeni zonke nakuzo zonke iinduli eziphakamileyo; izimvu zam zachithachitheka emhlabeni wonke, kungekho bani uzikhangelayo yaye kungekho bani ufuna ukuzifumana.
7  “‘“Ngoko ke, balusindini, liveni ilizwi likaYehova,
8  ‘“Ndiphila nje,” lilo eli ilizwi leNkosi enguMongami uYehova, “ngokuqinisekileyo ngenxa yokuba izimvu zam zaba yinto yokuphangwa yaye izimvu zam zaqhubeka zikukudla kwawo onke amarhamncwa asendle, ngenxa yokuba kwakungekho malusi, nabalusi bam bengazifunanga izimvu zam, kodwa abalusi baqhubeka bezondla bona ngokwabo, ke izimvu zam zona abazondla,”’
9  ngoko ke, balusindini, liveni ilizwi likaYehova.
10  Itsho iNkosi enguMongami uYehova ukuthi, ‘Yabona, ndinxamnye naba balusi, yaye ngokuqinisekileyo ndiya kuzibiza esandleni sabo izimvu zam ndize ndibayekise ukondla izimvu zam, nabalusi abasiyi kuba sazondla bona; yaye ndiya kuzihlangula izimvu zam emlonyeni wabo, zingabi saba kukudla kwabo.’”
11  “‘Kuba itsho iNkosi enguMongami uYehova ukuthi: “Ndim lo, mna ngokwam, yaye ndiya kuzifuna izimvu zam ndize ndizinyamekele.
12  Ngokwenyameko yalowo wondla umhlambi wakhe ngemini yokuba ephakathi kwezimvu zakhe ebezisasazeke ngokubanzi, leyo yindlela endiya kuzinyamekela ngayo izimvu zam; yaye ndiya kuzihlangula kuzo zonke iindawo ebezichithachitheke zaya kuyo ngemini yamafu nesithokothoko.
13  Yaye ndiya kuzikhupha kwizizwana ndiziqokelele ndawonye zivela emazweni ndize ndizizise emhlabeni wazo, ndizondle ezintabeni zakwaSirayeli, ngasemisingeni nangakuzo zonke iindawo zokuhlala zelizwe.
14  Ndiya kuzondla edlelweni elilungileyo, yaye indawo yazo yokuhlala iya kuba sezintabeni eziphakamileyo zakwaSirayeli. Ziya kubutha apho kwindawo elungileyo yokuhlala, zidle edlelweni elityebileyo ezintabeni zakwaSirayeli.”
15  “‘“Mna ndiya kuzondla izimvu zam, kwaye ndiya kuzenza zibuthe,” itsho iNkosi enguMongami uYehova.
16  “Elahlekileyo ndiya kuyifuna, nebhaduleyo ndiya kuyibuyisa, neyaphukileyo ndiya kuyibopha, negulayo ndiya kuyomeleza, kodwa etyebileyo neyomeleleyo ndiya kuyibhubhisa. Leyo ndiya kuyondla ngomgwebo.”
17  “‘Nina ke zimvu zam, itsho iNkosi enguMongami uYehova ukuthi: “Yabonani, ndigweba phakathi kwemvu nemvu, phakathi kweenkunzi zeegusha neenkunzi zeebhokhwe.
18  Yinto encinane na kuni ukuba nidle kwelona dlelo lilungileyo kodwa amanye amadlelo enu niwanyathele ngeenyawo zenu, nokuba nina nisele amanzi angcwengekileyo kodwa lawo aseleyo niwangcolise ngokuwanyathela ngezo nyawo zenu?
19  Ke zona izimvu zam, ngaba zifanele zidle kwelo dlelo nilinyathele ngeenyawo zenu yaye ngaba zifanele zisele amanzi angcolileyo ngokungqisha kweenyawo zenu?”
20  “‘Ngoko ke itsho iNkosi enguMongami uYehova ukuthi kubo: “Ndim lo, mna ngokwam, yaye ngokuqinisekileyo ndiya kugweba phakathi kwemvu etyetyisiweyo nemvu ebhityileyo,
21  ngenxa yokuba nizityhala ngephango nangegxalaba yaye nezigulayo zonke nizityhala ngeempondo zenu nada nazichithachitha zaya ngaphandle.
22  Ndiya kuzisindisa izimvu zam, yaye azisayi kuba yinto yokuphangwa; kwaye ndiya kugweba phakathi kwemvu nemvu.
23  Ndiya kuvelisa phezu kwazo umalusi omnye, yaye umele azondle, umkhonzi wam kanye uDavide. Yena uya kuzondla, kwaye yena uya kuba ngumalusi wazo.
24  Nam, mna Yehova, ndiya kuba nguThixo wazo, nomkhonzi wam uDavide abe sisikhulu phakathi kwazo. Mna, Yehova, ndithethile.
25  “‘“Ndiza kwenza umnqophiso woxolo kunye nazo, yaye ngokuqinisekileyo ndiya kuwaphelisa elizweni amarhamncwa enzakalisayo, ziya kuthi ke okunene zihlale ngonqabiseko entlango zize zilale emahlathini.
26  Ndiza kuzenza zibe yintsikelelo zona noko kungqonge induli yam, yaye ndiza kuhlisa imvula ngexesha layo. Iya kuba yimvula yentsikelelo.
27  Nomthi wasendle umele unike isiqhamo sawo, nelizwe liya kunikela imveliso yalo, yaye okunene ziya kuba semhlabeni wazo zinqabisekile. Ziya kwazi ukuba ndinguYehova ndakuzaphula iidyokhwe zazo kwaye ndizihlangule esandleni sabo babezisebenzisa njengamakhoboka.
28  Azisayi kuba yinto yokuphangwa ziintlanga; namarhamncwa lawo omhlaba, akayi kuziqwenga, yaye okunene ziya kuhlala ngonqabiseko, kungekho bani uzingcangcazelisayo.
29  “‘“Ndiza kuzivelisela ukutyalwa kwegama, yaye azisayi kususwa yindlala elizweni, kwaye azisayi kuthwala ukuthotywa ziintlanga.
30  ‘Ziya kwazi ukuba mna, Yehova Thixo wazo, ndinazo, nokuba zingabantu bam, indlu kaSirayeli,’ itsho iNkosi enguMongami uYehova.”’
31  “‘Nina ke zimvu zam, zimvu zedlelo lam, ningabantu basemhlabeni. NdinguThixo wenu,’ itsho iNkosi enguMongami uYehova.”
46  “Itsho iNkosi enguMongami uYehova ukuthi, ‘Ngokubhekisele kwisango lentendelezo engaphakathi elijonge ngasempuma, lifanele liqhubeke livaliwe kangangeentsuku ezintandathu zokusebenza, yaye ngomhla wesabatha lifanele livulwe, nangomhla wokuthwasa kwenyanga lifanele livulwe.
2  Simele singene ke isikhulu ngendlela yeveranda yesango, sivela ngaphandle, size sime ngasemgubasini wesango; nababingeleli bamele banikele umnikelo waso otshiswa kuphele nemibingelelo yaso yobudlelane, yaye simele siqubude embundwini wesango, size ke siphume, kodwa isango lona lifanele lingavalwa kude kube ngokuhlwa.
3  Abantu belizwe bamele baqubude ngasesangweni ngeesabatha nasekuthwaseni kweenyanga, phambi koYehova.
4  “‘Yaye umnikelo otshiswa kuphele esifanele siwunikele kuYehova isikhulu ngomhla wesabatha ufanele ube ziinkunzi zemvana ezintandathu eziphilileyo nenkunzi yegusha ephilileyo;
5  umnikelo wokudla okuziinkozo uya kuba yiefa ngenkunzi yegusha, yaye ngeenkunzi zemvana iya kuba ngumnikelo wokudla okuziinkozo ngokokukwazi kwaso ukunikela, kwaye, ngokubhekisele kwioli, iya kuba yihin kwiefa.
6  Ngosuku lokuthwasa kwenyanga kufanele kubekho ithole lenkomo eliyinkunzi, ithole lomhlambi, eliphilileyo, neenkunzi zeemvana ezintandathu nenkunzi yegusha; zifanele zibe zeziphilileyo.
7  Sifanele sinikele umnikelo wokudla okuziinkozo oyiefa ngethole lenkomo eliyinkunzi ne-efa ngenkunzi yegusha, noko sinokukwazi ukuba nako ngeenkunzi zeemvana; kunye nehin kuyo iefa, ngokubhekisele kwioli.
8  “‘Xa isikhulu singena, sifanele singene ngendlela yeveranda yesango, yaye sifanele siphume ngendlela yayo.
9  Naxa abantu belizwe eli bengena phambi koYehova ngamaxesha emisitho, ongena ngendlela yesango lasemntla ukuze aqubude ufanele aphume ngendlela yesango lasemzantsi; nongena ngendlela yesango lasemzantsi ufanele aphume ngendlela yesango lasemntla. Akukho bani ufanele abuye ngendlela yesango angene ngalo, kuba ufanele aphume ngqo phambi kwakhe.
10  Ke sona isikhulu esiphakathi kwabo, xa bengena, sifanele singene; naxa bephuma, sifanele siphume.
11  Emithendelekweni nakumaxesha emisitho umnikelo wokudla okuziinkozo ufanele ube yiefa ngethole lenkomo eliyinkunzi ne-efa ngenkunzi yegusha, yaye ngeenkunzi zeemvana ibe koko anokukwazi ukukunikela; yaye, ngokubhekisele kwioli, ihin kuyo iefa.
12  “‘Yaye ukuba isikhulu singathi silungiselele umnikelo otshiswa kuphele njengomnikelo wokuzithandela, okanye imibingelelo yobudlelane njengomnikelo wokuzithandela kuYehova, ubani umele asivulele isango elijonge ngasempuma, yaye simele silungiselele umnikelo waso otshiswa kuphele nemibingelelo yaso yobudlelane kanye njengoko sisenza ngomhla wesabatha. Siphume ke, aze ubani avale isango emva kokuphuma kwaso.
13  “‘Kwaye inkunzi yemvana ephilileyo, kunyaka wayo wokuqala, ufanele uyinikele njengomnikelo otshiswa kuphele mihla le kuYehova. Ufanele uyilungiselele iintsasa ngeentsasa.
14  Ufanele ulungiselele kunye nayo umnikelo wokudla okuziinkozo iintsasa ngeentsasa isithandathu se-efa nesithathu sehin, ngokubhekisele kwioli, ukuze kufefwe umgubo ocolekileyo. Umnikelo wokudla okuziinkozo kuYehova ngummiselo ohlala ngokungenammiselo, rhoqo.
15  Kwaye bamele balungiselele inkunzi yemvana nomnikelo wokudla okuziinkozo neoli iintsasa ngeentsasa njengomnikelo otshiswa kuphele owenziwa rhoqo.’
16  “Itsho iNkosi enguMongami uYehova ukuthi, ‘Ukuba singathi isikhulu sinikele isipho kuye ngamnye woonyana baso njengelifa, siya kuba yimpahla yoonyana abo baso. Yinto yabo abayizuze njengelifa.
17  Ukuba singathi sinike omnye wabakhonzi baso isipho elifeni laso, sikwamele sibe sesakhe kude kube ngunyaka wenkululeko; yaye ke simele sibuyele kwisikhulu eso. Lilifa laso kuphela—ngokubhekisele koonyana baso—elifanele liqhubeke lilelabo.
18  Isikhulu ke sifanele singathabathi naliphi na ilifa labantu khon’ ukuze sibahlukanise nelifa labo. Sifanele sibanike ilifa oonyana baso kwelaso ilifa, ukuze abantu bam bangachithachithwa ngamnye emke elifeni lakhe.’”
19  Yaza yandingenisa ngendlela yokungena eyayisecaleni kwesango eliya kumagumbi okudlela angcwele, lawo ababingeleli, awayejonge ngasemntla, yaye, khangela! kwakukho indawo apho kumacala omabini angasemva ukuya entshona.
20  Yathi ke kum: “Le yindawo apho ababingeleli baya kuphekela kuyo umnikelo wetyala nomnikelo wesono, nalapho baya kubhakela khona umnikelo wokudla okuziinkozo, ukuze kungabikho nto bayikhuphela ngaphandle kwentendelezo engaphandle khon’ ukuze bangcwalise abantu.”
21  Yandikhupha ke saya kwintendelezo engaphandle yaza yandidlulisa kwizibonda ezine zeembombo zentendelezo, yaye, khangela! kwakukho intendelezo ngakwesi sibonda sembombo yentendelezo, intendelezo ngakwesiya isibonda sembombo yentendelezo.
22  Ezibondeni ezine zeembombo zentendelezo kwakukho iintendelezo ezincinane, iikubhite ezingamashumi amane ubude namashumi amathathu ububanzi. Zone ezinezakhiwo zeembombo zazinomlinganiselo ofanayo.
23  Kwaye zazijikelezwe luluhlu, lujikelezile kuzo zone, kukho amaziko okupheka enziweyo ngaphantsi koluhlu olujikelezileyo.
24  Yandula ke yathi kum: “Ezi zizindlu zabo baphekayo, apho abalungiseleli beNdlu baphekela khona umbingelelo wabantu.”
37  Isandla sikaYehova saba phezu kwam, kangangokuba wandizisa ngomoya kaYehova waza wandibeka phakathi kwethafa elisentlanjeni, yaye lalizele ngamathambo.
2  Wandijikelezisa kuwo, yaye, khangela! ayemaninzi kakhulu ethafeni elo elisentlanjeni kwaye, khangela! ayesele omile kakhulu.
3  Wathi kum: “Nyana womntu, angabuyela na ebomini la mathambo?” Ndathi ke mna: “Nkosi enguMongami Yehova, kwazi wena.”
4  Waza wahlabela mgama wathi kum: “Profeta phezu kwala mathambo, uthi kuwo, ‘Owu mathambondini omileyo, liveni ilizwi likaYehova:
5  “‘Itsho iNkosi enguMongami uYehova kula mathambo ukuthi: “Niyabona, ndingenisa impefumlo kuni, yaye nimele nibuyele ebomini.
6  Ndiza kunifaka imisipha ndize ndizise inyama kuni, yaye ndiza kunaleka ngolusu ndize ndifake impefumlo kuni, nimele ke nibuyele ebomini; ukuze nazi ukuba ndinguYehova.”’”
7  Ndaprofeta ke kanye njengoko ndandiyalelwe. Kamsinya nje ndakuprofeta kwabakho isandi, kwarhashaza, aza amathambo aqalisa ukusondelelana, ithambo lisiya kwithambo lalo.
8  Yaye ndabona, khangela! phezu kwawo kweza imisipha nenyama kwaza kwalekwa ngolusu ngaphezulu. Kodwa yona impefumlo ayibangakho.
9  Waza wahlabela mgama wathi kum: “Profeta kuwo umoya. Profeta, nyana womntu, uthi kuwo umoya, ‘Itsho iNkosi enguMongami uYehova ukuthi: “Fika, moya, uvela emimoyeni yomine uze uvutheleke kwaba bantu babuleweyo, ukuze babe nokubuyela ebomini.”’”
10  Ndaprofeta ke kanye njengoko wayendiyalele, yaza impefumlo yangena kuwo, aphila, ema ngeenyawo zawo, umkhosi wamajoni omkhulu kakhulu kunene.
11  Waza wahlabela mgama wathi kum: “Nyana womntu, ngokubhekisele kula mathambo, wona yindlu kaSirayeli iphela. Yabona, bathi, ‘Amathambo ethu omile, nethemba lethu litshabalele. Sinqanyulwe.’
12  Ngoko ke profeta, uthi kubo, ‘Itsho iNkosi enguMongami uYehova ukuthi: “Yabonani, ndiyawavula amangcwaba enu, yaye ndiza kuninyusa niphume kuloo mangcwaba, bantu bam, ndize ndinizise kumhlaba wakwaSirayeli.
13  Niya kwazi ukuba ndinguYehova xa ndivula amangcwaba enu naxa ndininyusa ndinikhuphe emangcwabeni enu, bantu bam.”’
14  ‘Kwaye ndiza kufaka umoya wam kuni, nize nibuyele ebomini, yaye ndiza kunihlalisa emhlabeni wenu; nazi ukuba mna, Yehova, ndithethile yaye ndikwenzile oko,’ utsho uYehova.”
15  Laza ilizwi likaYehova laqhubeka lifika kum, lisithi:
16  “Wena ke, nyana womntu, zithabathele induku uze ubhale kuyo uthi, ‘EkaYuda neyoonyana bakaSirayeli amaqabane akhe.’ Uze uthabathe nenye ubhale kuyo uthi, ‘EkaYosefu, induku kaEfrayim, nayo yonke indlu kaSirayeli amaqabane akhe.’
17  Uze uzisondeze enye kwenye ukuze zibe yinduku enye kuwe, yaye okunene ziya kuba nto-nye esandleni sakho.
18  Xa ke oonyana babantu bakowenu besithi kuwe, ‘Akuyi kusixelela na oko zithetha kona ezi zinto kuwe?
19  thetha kubo uthi, ‘Itsho iNkosi enguMongami uYehova ukuthi: “Yabonani, ndithabatha induku kaYosefu, esesandleni sikaEfrayim, nezizwe zakwaSirayeli amaqabane akhe, yaye ndiza kuzibeka kuyo, oko kukuthi, induku kaYuda, kwaye ngokwenene ndiya kubenza babe yinduku enye, babe banye esandleni sam.”’
20  Iinduku ke obhale kuzo zimele zibe sesandleni sakho phambi kwamehlo abo.
21  “Thetha ke kubo uthi, ‘Itsho iNkosi enguMongami uYehova ukuthi: “Yabonani, ndithabatha oonyana bakaSirayeli phakathi kweentlanga abaye kuzo, yaye ndiza kubaqokelela ndawonye macala onke ndize ndibazise emhlabeni wabo.
22  Okunene ndiya kubenza uhlanga olunye elizweni, ezintabeni zakwaSirayeli, abe mnye ukumkani oya kuba ngukumkani phezu kwabo bonke, yaye abasayi kuqhubeka beziintlanga ezimbini, bengayi kuba sahlulwahlulwa babe zizikumkani ezibini.
23  Abayi kubuya bazenze inqambi ngezithixo zabo ezinezothe nangezinto zabo ezilizothe nangokunxaxha kwabo konke; yaye ngokuqinisekileyo ndiya kubasindisa kuzo zonke iindawo zabo zokuhlala abone bekuzo, ndibahlangule, babe ngabantu bam, nam ndibe nguThixo wabo.
24  “‘“Nomkhonzi wam uDavide uya kuba ngukumkani phezu kwabo, yaye bonke baya kuba nomalusi omnye; baya kuhamba ngezigwebo zam, nemimiselo yam baya kuyigcina, kwaye ngokuqinisekileyo baya kuyenza.
25  Ngokwenene baya kuhlala elizweni endalinika umkhonzi wam, uYakobi, elo ookhokho benu babehlala kulo, baya kuhlala ke okunene kulo, bona noonyana babo noonyana boonyana babo ukusa kwixesha elingenammiselo, noDavide umkhonzi wam uya kuba sisikhulu sabo ukusa kwixesha elingenammiselo.
26  “‘“Ndiza kwenza umnqophiso woxolo kunye nabo; mnqophiso lowo oya kuhlala ngokungenammiselo. Yaye ndiza kubabeka ndize ndibandise ndibeke nengcwele yam phakathi kwabo ukusa kwixesha elingenammiselo.
27  Okunene umnquba wam uya kuba phezu kwabo, yaye ngokuqinisekileyo ndiya kuba nguThixo wabo, bona baya kuba ngabantu bam.
28  Iintlanga ke ziya kwazi ukuba mna, Yehova, ndiyamngcwalisa uSirayeli xa ingcwele yam iya kubakho phakathi kwakhe ukusa kwixesha elingenammiselo.”’”
45  “Ekulabeni kwenu ilizwe njengelifa, nifanele ninikele umnikelo kuYehova, isahlulo esingcwele kulo ilizwe elo; ubude, sibe ziikubhite ezingamashumi amabini anesihlanu amawaka ubude, nobubanzi, sibe lishumi lamawaka. Siya kuba sisahlulo esingcwele emideni yaso yonke macala onke.
2  Apha kuya kubakho amakhulu amahlanu ngamakhulu amahlanu endawo engcwele, yenziwe ibe sisikwere macala onke; siya kuba neekubhite ezingamashumi amahlanu edlelo kwicala ngalinye.
3  Kulo mlinganiselo ufanele ulinganisele ubude obungamashumi amabini anesihlanu amawaka nobubanzi obulishumi lamawaka, yaye ingcwele iya kuba lapho, eyona nto ingcwele.
4  Njengesahlulo esingcwele elizweni apho iya kuba sesababingeleli, abalungiseleli bengcwele, abo basondelayo ukuza kulungiselela kuYehova. Yaye imele ibe yindawo yezindlu zabo, nendawo engcwele yengcwele.
5  “‘Kuya kuba ngamashumi amabini anesihlanu amawaka ubude neshumi lamawaka ububanzi. Iya kuba yeyabaLevi, abalungiseleli beNdlu. Baya kuba namagumbi okudlela angamashumi amabini njengelifa.
6  “‘Yaye njengelifa lesixeko, niya kunikela amawaka amahlanu obubanzi nobude bamawaka angamashumi amabini anesihlanu, kanye njengomnikelo ongcwele. Uya kuba ngowendlu yonke kaSirayeli.
7  “‘Ke isikhulu siya kufumana kweli cala nakweliya cala lomnikelo ongcwele nelifa lesixeko, ecaleni komnikelo ongcwele nasecaleni kwelifa lesixeko, okuthile kwicala elisentshona ngasentshona nokuthile kwicala elisempuma ngasempuma. Nobude buya kuba kanye njengesinye sezabelo, ukususela kumda osentshona kuse kumda osempuma.
8  Ngokubhekisele kulo ilizwe, liya kuba lelaso njengelifa kwaSirayeli. Yaye izikhulu zam aziyi kuphinda zibadlakazelise abantu bam, nelizwe baya kulinika indlu kaSirayeli ngokwezizwe zabo.’
9  “Itsho iNkosi enguMongami uYehova ukuthi, ‘Kwanele ngoku, zikhulu zakwaSirayeli!’ “‘Shenxisani ugonyamelo nokuphangwa, nize nenze okusesikweni nobulungisa. Yekani ukubahlutha abantu bam,’ itsho iNkosi enguMongami uYehova.
10  ‘Nifanele nibe nezikali ezichanileyo ne-efa echanileyo nomlinganiselo ochanileyo webhate.
11  Ngokubhekisele kwiefa nomlinganiselo webhate, kufanele kubekho isixa esinye esiqingqiweyo, ukuba ibhate ithwale isishumi sehomere nesishumi sehomere nge-efa; ngokubhekisele kwihomere, ifanele ibe sisixa sayo esifunekayo.
12  Ishekele yona ngamashumi amabini eegera. Amashumi amabini eeshekele, amashumi amabini anesihlanu eeshekele, ishumi elinesihlanu leeshekele lifanele libe yimane kuni.’
13  “‘Nguwo lo umnikelo enifanele niwunikele, inxalenye yesithandathu ye-efa kwihomere yengqolowa, nenxalenye yesithandathu ye-efa kwihomere yerhasi;
14  ke wona umxhesho weoli, ngumlinganiselo webhate yeoli. Ibhate sisishumi sekore. Iibhate ezilishumi yihomere; ngenxa yokuba iibhate ezilishumi yihomere.
15  Nemvu ibe nye emhlambini, kumakhulu amabini emfuyo kwaSirayeli, yomnikelo wokudla okuziinkozo neyomnikelo otshiswa kuphele neyemibingelelo yobudlelane, ukuze bacanyagushelwe,’ itsho iNkosi enguMongami uYehova.
16  “‘Bona ke abantu belizwe, baya kuba nembopheleleko ngalo mnikelo wesikhulu sakwaSirayeli.
17  Iya kuba phezu kwesikhulu ke iminikelo etshiswa kuphele nomnikelo wokudla okuziinkozo nomnikelo othululwayo ebudeni bemithendeleko nasebudeni bokuthwasa kweenyanga nasebudeni beesabatha, ebudeni bawo onke amaxesha emisitho yendlu kaSirayeli. Siso esiya kulungiselela umnikelo wesono nomnikelo wokudla okuziinkozo nomnikelo otshiswa kuphele nemibingelelo yobudlelane, ukuze kucanyagushwe ngenxa yendlu kaSirayeli.’
18  “Itsho iNkosi enguMongami uYehova ukuthi, ‘Enyangeni yokuqala, ngowokuqala umhla enyangeni leyo, ufanele uthabathe ithole lenkomo eliyinkunzi, ithole lomhlambi, eliphilileyo, yaye umele uyisulungekise ingcwele esonweni.
19  Umbingeleli umele athabathe intwana yegazi lomnikelo wesono aze alifake emgubasini weNdlu nakwiimbombo zone zenqwanqwa elijikelezileyo lesibingelelo nasemgubasini wesango lentendelezo engaphakathi.
20  Leyo ke yindlela oya kwenza ngayo ngowesixhenxe umhla enyangeni leyo ngenxa yakhe nawuphi na umntu owenza impazamo nangenxa yakhe nabani na ongenamava; yaye nimele niyicamagushele iNdlu le.
21  “‘Ngeyokuqala inyanga, ngomhla weshumi elinesine enyangeni leyo, nifanele nibe nepasika. Kufanele kudliwe amaqebengwana angenagwele njengoko ingumthendeleko weentsuku ezisixhenxe.
22  Yaye ngaloo mini, ngenxa yaso nangenxa yabo bonke abantu belizwe, isikhulu simele silungiselele ithole lenkomo eliyinkunzi libe ngumnikelo wesono.
23  Kwaye ngezo ntsuku zisixhenxe zomthendeleko sifanele silungiselele umnikelo otshiswa kuphele kuYehova wamathole asixhenxe eenkomo aziinkunzi neenkunzi zeegusha ezisixhenxe, eziphilileyo, mihla le zosixhenxe ezo ntsuku, nenkunzi yebhokhwe mihla le ibe ngumnikelo wesono.
24  Ufanele alungiselele umnikelo wokudla okuziinkozo ube yiefa ngethole lenkomo eliyinkunzi ne-efa ngenkunzi yegusha, yaye, ngokubhekisele kwioli, ihin kwiefa leyo.
25  “‘Ngeyesixhenxe inyanga, ngosuku lweshumi elinesihlanu enyangeni leyo, ebudeni bomthendeleko, ufanele alungiselele okufanayo noku ngeentsuku ezisixhenxe, ngokufanayo nomnikelo wesono, njengomnikelo otshiswa kuphele, nanjengomnikelo wokudla okuziinkozo nanjengeoli.’”
23  Laza ilizwi likaYehova laqhubeka lifika kum, lisithi:
2  “Nyana womntu, kwakukho abafazi ababini, iintombi ezinina mnye.
3  Baqala bazenza oonongogo eYiputa. Ebutsheni babo baba ngoonongogo. Amabele abo acofwa apho, zacinezelwa izifuba zobunyulu babo.
4  Amagama abo ke yayinguOhola omkhulu no-Oholibha udade wabo, yaye baba ngabam baza bazala oonyana neentombi. Ngokubhekisele kumagama abo ke, uOhola yiSamariya, uOholibha yena yiYerusalem.
5  “UOhola ke wazenza unongogo, ngoxa wayesephantsi kwam, waza wakhanuka abo bathandana naye, ama-Asiriya, awayekufuphi,
6  iirhuluneli ezambethe umchako oluhlaza, namasekela-baphathi—abafana abanqwenelekayo bonke, abakhweli-mahashe bekhwele amahashe.
7  Waqhubeka ke ezenza unongogo kubo, oonyana abangabona babalaseleyo kwabaseAsiriya bonke; ngabo bonke abo wayebakhanuka—nezithixo zabo ezinezothe—wazenza inqambi.
8  Nobunongogo bakhe baseYiputa akazange abushiye, kuba ebutsheni bakhe babelala naye, yaye ngabo ababecinezela izifuba zobunyulu bakhe, bethululela kuye iintlobano zokuziphatha okubi.
9  Ngoko ke ndamnikela esandleni sabo bathandana naye, esandleni soonyana baseAsiriya, abo wayebakhanuka.
10  Ngabo abatyhila ubuze bakhe. Bathabatha oonyana bakhe neentombi zakhe, baza yena bambulala ngekrele. Waduma kakubi ebafazini, kwaphunyezwa kuye izenzo zokugweba.
11  “Xa udade wabo uOholibha wakubonayo oku, waba mandundu kunaye ukuqhelisela inkanuko yenyama, nobunongogo bakhe baba ngakumbi kunokuhenyuza kukadade wabo.
12  Kuba wakhanuka oonyana baseAsiriya, iirhuluneli namasekela-baphathi awayekufuphi, ababembethe ezikhethwe kakuhle, abakhweli-mahashe bekhwele amahashe—abafana abanqwenelekayo bonke.
13  Ndakubona oko, ngenxa yokuba wayezenze inqambi, bobabini babenendlela enye.
14  Wamana esongezelela kwizenzo zakhe zobunongogo xa wabona amadoda kwizinto ezikroliweyo eludongeni, imifanekiso yamaKhaledi eyayikrolwe ngokubomvu krwe,
15  ebhinqe iibhanti ezinqeni, ethwele iinkontsho eziphephezelayo entloko, ebonakala njengamadoda okulwa, onke, efana noonyana baseBhabhiloni, amaKhaledi ngokwelizwe azalelwa kulo.
16  Wawakhanuka ke akuwabona ngamehlo akhe waza wathumela abathunywa kuwo kwelamaKhaledi.
17  Yaye oonyana baseBhabhiloni baqhubeka besiza kuye, kumandlalo wezincokoliso zothando, bamenza inqambi ngeentlobano zokuziphatha okubi; waqhubeka ezenza inqambi ngabo, waza umphefumlo wakhe wemka kuzo uzothekile.
18  “Yaye waqhubeka etyhila izenzo zakhe zobunongogo kwaye etyhila nobuze bakhe, ngokokude umphefumlo wam uphethuke umke uzothekile kuye, kanye njengoko umphefumlo wam waphethuka wemka uzothekile kudade wabo.
19  Ibe wamana ezandisa izenzo zakhe zobunongogo ukusa kwinqanaba lokukhumbula imihla yobutsha bakhe, xa wazenza unongogo kwilizwe laseYiputa.
20  Wayekhanuka ngokwezimbo zamashweshwe lawo alungu lenyama linjengelungu lenyama le-esile eliliduna nelungu lenzala linjengelungu lenzala leenkunzi zamahashe.
21  Yaye waqhubeka utsalela ingqalelo kwihambo evakalala yobutsha bakho ngokucinezelwa kwesifuba sakho eYiputa kuse phambili, ngenxa yamabele obutsha bakho.
22  “Ngoko ke, Oholibha, itsho iNkosi enguMongami uYehova ukuthi, ‘Yabona, ndikuvusela izithandwa zakho, ezo umphefumlo wakho uye waphethuka wemka kuzo uzothekile, yaye ndiza kuzizisa nxamnye nawe ngeenxa zonke,
23  oonyana baseBhabhiloni nawo onke amaKhaledi, uPekodi noShowa noKowa, bonke oonyana baseAsiriya kunye nabo, abafana abanqwenelekayo, iirhuluneli namasekela-baphathi onke, amadoda okulwa nababiziweyo, abakhwele amahashe, bonke.
24  Yaye bamele bakufikele ngokugoqoza kweenqwelo zokulwa namavili, nangebandla lezizwana, ngekhaka elikhulu nengweletshetshe nesigcina-ntloko. Baya kuzimisa macala onke nxamnye nawe, yaye ndiza kuwunikela kubo umgwebo, bakugwebe ngezigwebo zabo.
25  Ndiza kulibonakalisa kuwe ikhwele lam, yaye beya kuthabatha inyathelo nxamnye nawe ngobushushu. Baya kususa impumlo yakho neendlebe zakho, nokuseleyo kwakho kuya kuwa ngekrele. Baya kubathabatha oonyana bakho neentombi zakho, nokuseleyo kwakho kuya kuqwengwa ngomlilo.
26  Yaye ngokuqinisekileyo baya kukuhluba izambatho zakho baze bazithabathe bemke nazo iimpahla zakho ezintle.
27  Kwaye okunene ndiya kuyiyekisa kuwe ihambo yakho evakalala, nokuba ngunongogo okwakuqhubeka kwilizwe laseYiputa; yaye akuyi kuwaphakamisela kubo amehlo akho, neYiputa akuyi kuphinda uyikhumbule.’
28  “Kuba itsho iNkosi enguMongami uYehova ukuthi, ‘Yabona, ndikunikela ezandleni zabo ububathiyile, ezandleni zabo umphefumlo wakho uye waphethuka wemka uzothekile kubo.
29  Bamele bakuthabathele inyathelo benentiyo baze bayithabathe yonke imveliso yokuxhamleka kwakho bakushiye uze kwaye unganxibanga; yaye ubuze bezenzo zakho zohenyuzo nehambo yakho evakalala nezenzo zakho zobunongogo zimele zityhileke.
30  Ziya kwenziwa ezi zinto kuwe ngenxa yokuba uye walandela iintlanga njengonongogo, ngenxa yokuba uzenze inqambi ngezithixo zazo ezinezothe.
31  Uhambe ngendlela kadade wenu; kuya kufuneka ke indebe yakhe ndiyinikele esandleni sakho.’
32  “Itsho iNkosi enguMongami uYehova ukuthi, ‘Uya kuyisela indebe kadade wenu, enzulu naleyo ibanzi. Uya kuba yinto eyintlekisa negculelwayo, indebe equlethe okuninzi.
33  Uya kuzaliswa kukunxila nayintlungu, ngendebe yokukhwankqiswa neyesiphanziso, indebe kadade wenu iSamariya.
34  Ibe kuya kufuneka uyisele uze uyifince, namaqhekeza ayo odongwe uya kuwakrekretha, namabele akho uya kuwanyothula. “Kuba mna ndithethile,” itsho iNkosi enguMongami uYehova.’
35  “Ngoko ke itsho iNkosi enguMongami uYehova ukuthi, ‘Ngenxa yokuba undilibele waza wandinikela umva, nawe ke uthwala ihambo yakho evakalala nezenzo zakho zobunongogo.’”
36  Waza uYehova wahlabela mgama wathi kum: “Nyana womntu, uya kumgweba na uOhola no-Oholibha uze ubaxelele izinto zabo ezicekisekayo?
37  Kuba bakrexezile nezandla zabo zinegazi, bakrexeze nezithixo zabo ezinezothe. Yaye, ngapha koko, oonyana babo ababazalela mna babadlulise emlilweni njengokutya kuzo.
38  Ngaphezu koko, naku abakwenze kum: Bayenze inqambi ingcwele yam ngaloo mini, neesabatha zam bazihlambela.
39  Bakuba ke bexhelele izithixo zabo ezinezothe oonyana babo bada beza nasengcweleni yam ngaloo mini ukuze bayihlambele, khangela! benze oko ngaphakathi endlwini yam.
40  Yaye ukongezelela koko, bathi bakuthumela kumadoda avela kude, ekwakuthunyelwe kuwo umthunywa, andula ke, khangela! eza, wona lawo wazihlambayo ngenxa yawo, waqaba amehlo akho waza wazivathisa ngezihombo.
41  Wahlala phantsi ke phezu kwesingqengqelo esizukileyo, netafile imiswe ngolungelelwano phambi kwaso, wabeka kuyo isiqhumiso sam neoli yam.
42  Nesandi sesihlwele esihleli ngokukhululeka sasikuye, nakumadoda asendimbaneni yoluntu kwakukho amanxila awaziswayo evela entlango, afaka izacholo ezandleni zabafazi nezithsaba ezihle ezintlokweni zabo.
43  “Ndandula ke ndathi kulowo ugugiswe kukukrexeza, ‘Ngoku uya kuqhubeka nobunongogo bakhe, yena kanye.’
44  Yaye baqhubeka bengena kuye, kanye njengoko ubani engena kumfazi ongunongogo; ngolo hlobo bangena kuOhola nakuOholibha njengabafazi abahambo ivakalala.
45  Kodwa ngokubhekisele kumadoda angamalungisa, wona ke aya kumgweba ngesigwebo somkrexezikazi nangesigwebo sabaphalazi begazi abangamabhinqa; kuba bangabakrexezikazi, nezandla zabo zinegazi.
46  “Kuba itsho iNkosi enguMongami uYehova ukuthi, ‘Baya kunyuselwa ibandla baze benziwe into yokothuswa nento yokuphangwa.
47  Ibandla elo limele libagibisele ngamatye, yaye baya kunqunyulwa ngamakrele alo. Liya kubabulala oonyana babo neentombi zabo, nezindlu zabo liya kuzitshisa ngomlilo.
48  Ngokuqinisekileyo ndiya kuyiyekisa ihambo evakalala elizweni, nabo bonke abafazi kuya kufuneka bazivumele balungiswe, ukuze bangenzi ngokwehambo yakho evakalala.
49  Kwaye bamele bayizise phezu kwenu ihambo yenu evakalala, nezono zezithixo zenu ezinezothe niya kuzithwala; nazi ukuba ndiyiNkosi enguMongami uYehova.’”
42  Yandisa kwintendelezo engaphandle ngendlela eya ngasemntla. Kwaye yandizisa kwisakhiwo segumbi lokudlela elalingaphambi kwendawo eyahlukileyo nelaliphambi kwesakhiwo eso ukuya ngasemntla.
2  Ngaphambi kobude obuziikubhite ezilikhulu kwakukho umnyango ongasemntla, yaye ububanzi babuziikubhite ezingamashumi amahlanu.
3  Ngaphambi kweekubhite ezingamashumi amabini zentendelezo engaphakathi naphambi kwendlela egangathiweyo yentendelezo engaphandle kwakukho igalari emalunga negalari kwimigangatho yomithathu.
4  Phambi kwamagumbi okudlela kwakukho indlela eziikubhite ezilishumi ububanzi eya ngaphakathi, indlela eyikubhite enye, yaye amasango azo ayebheke ngasemntla.
5  Ke wona amagumbi okudlela, awona aphezulu ayemafuphi ngakumbi, kuba iigalari zawanciphisa, kunalawo angawona asezantsi nalawo aphakathi, apho esakhiweni.
6  Kuba ayekwimigangatho emithathu, yaye ayengenazintsika zinjengeentsika zeentendelezo. Kungenxa yoko le nto ayencitshiswe ngakumbi kunalawo asezantsi nalawo aphakathi ukusuka emgangathweni.
7  Yaye udonga olwalungaphandle lwalukufuphi namagumbi okudlela ukuya ngakwintendelezo engaphandle phambi kwamanye amagumbi okudlela. Ubude balo babuziikubhite ezingamashumi amahlanu.
8  Kuba ubude bamagumbi okudlela abheke ngakwintendelezo engaphandle babuziikubhite ezingamashumi amahlanu, yaye, khangela! phambi kwetempile yayiziikubhite ezilikhulu.
9  Kwaye ngezantsi kwala magumbi okudlela kwakukho isango elingasempuma, xa ubani engena kuwo evela kwintendelezo engaphandle.
10  Ebubanzini bodonga lwamatye lwentendelezo ukuya ngasempuma, phambi kwendawo eyahlukileyo naphambi kwesakhiwo, kwakukho amagumbi okudlela.
11  Kwakukho nendlela phambi kwawo njengembonakalo yamagumbi okudlela awayebheke ngasemntla, babunjalo ke ubude bawo ngokunjalo nobubanzi bawo; yaye zonke iindlela zokuphuma zazifana, nokuyilwa kwawo kufana neminyango ifana.
12  Yaye njengeminyango yamagumbi okudlela awayebheke ngasemzantsi wawunjalo nomnyango osemantloko endlela, indlela ephambi kodonga lwamatye olumalunga nalapho ukuya ngasemntla, xa ubani engena kuwo.
13  Kwaye yathi kum: “Amagumbi okudlela angasemntla namagumbi okudlela angasemzantsi aphambi kwendawo eyahlukileyo, wona ngamagumbi okudlela angcwele, apho ababingeleli abasondela kuYehova badlela khona ezona zinto zingcwele. Bazibeka apho ezona zinto zingcwele nomnikelo wokudla okuziinkozo nomnikelo wesono nomnikelo wetyala, ngenxa yokuba indawo leyo ingcwele.
14  Xa bona, ababingeleli, bengenile, abayi kuphuma kwindawo engcwele baye entendelezweni engaphandle, kodwa baya kubeka izambatho zabo abalungiselela ngazo ngokwesiko, kuba ziyinto engcwele. Baya kwambatha ezinye izambatho, bamele ke basondele koko kunento yokwenza nabantu.”
15  Yayigqiba ke imilinganiselo yendlu ephakathi, ibe yandikhupha ngendlela yesango elingaphambili elalibheke ngasempuma, kwaye yalilinganisa macala onke.
16  Yalinganisa icala lasempuma ngengcongolo yokulinganisa. Yayiziingcongolo ezingamakhulu amahlanu, ngengcongolo yokulinganisa, macala onke.
17  Yalinganisa icala lasemntla, laba ziingcongolo ezingamakhulu amahlanu, ngengcongolo yokulinganisa, macala onke.
18  Yalinganisa icala lasemzantsi, laba ziingcongolo ezingamakhulu amahlanu, ngengcongolo yokulinganisa.
19  Yajikela ecaleni lasentshona. Yalinganisa iingcongolo ezingamakhulu amahlanu, ngengcongolo yokulinganisa.
20  Yayilinganisa ngamacala omane. Yayinodonga macala onke, olwaba ngamakhulu amahlanu eengcongolo ubude namakhulu amahlanu eengcongolo ububanzi, ukwahlukanisa oko kungcwele koko kuhlanjelweyo.
22  Laza ilizwi likaYehova laqhubeka lifika kum, lisithi:
2  “Wena ke, nyana womntu, uya kusigweba na, uya kusigweba na isixeko esinetyala legazi uze ngokuqinisekileyo usazise zonke izinto zaso ezicekisekayo?
3  Uze uthi, ‘Itsho iNkosi enguMongami uYehova ukuthi: “Owu sixekondini siphalaza igazi phakathi kwaso kude kufike ixesha laso, nesenze izithixo ezinezothe ngaphakathi kwaso ukuze sibe sesingahlambulukanga,
4  ngegazi lakho oliphalazileyo unetyala, ngezithixo zakho ezinezothe ozenzileyo uye waba ngongahlambulukanga. Usondeza iimini zakho, yaye uya kufika kwiminyaka yakho. Kungenxa yoko le nto ndimele ndikwenze into yokungcikivwa ezintlangeni neyokugculelwa emazweni onke.
5  akufuphi nalawo akude aya kukugculela, wena ugama lingahlambulukanga, nophuphuma isiphithiphithi.
6  Khangela! Izikhulu zakwaSirayeli zikuwe, ngasinye sanikela ngengalo yaso ngenjongo yokuphalaza igazi.
7  Uyise nonina babaphethe ngendelelo kuwe. Kumphambukeli benze ngokuqhatha phakathi kwakho. Inkwenkwe engenayise nomhlolokazi babadlakazelisa kuwe.”’”
8  “‘Iindawo zam ezingcwele uzidelele, neesabatha zam wazihlambela.
9  Kuwe bekukho nabanyelisi, ngenjongo yokuphalaza igazi; badlela ezintabeni kuwe. Baye baqhuba ihambo evakalala phakathi kwakho.
10  Batyhile ubuze bukayise kuwe; umfazi ongahlambulukanga esexesheni baye bamthoba kuwe.
11  Kwaye indoda yenze into ecekisekayo kumfazi weqabane layo, indoda yenze inqambi umolokazana wayo ngehambo evakalala; kwaye indoda ithobe udade wabo, intombi kayise, kuwe.
12  Bathabathe isinyobo kuwe ngenjongo yokuphalaza igazi. Uthabathe inzala waza wabiza inzuzo enkulu, yaye ngogonyamelo uzenzela inzuzo kumaqabane akho ngokuqhatha, kwaye mna undilibele,’ itsho iNkosi enguMongami uYehova.
13  “‘Yaye, khangela! ndiqhwabe izandla ngenxa yenzuzo yokungekho sikweni oyenzileyo, nangenxa yezenzo zakho zophalazo-gazi ezibe phakathi kwakho.
14  Ngaba intliziyo yakho iya kuhlala inyamezela okanye izandla zakho zikunike amandla ngemihla yokuthabatha kwam inyathelo ngawe? Mna, Yehova, ndithethile yaye ndiza kuthabatha inyathelo.
15  Kwaye ndiza kukuchithachitha phakathi kweentlanga ndize ndikusasaze phakathi kwamazwe, yaye ndiza kukutshabalalisa ukungahlambuluki kwakho kuwe.
16  Ngokuqinisekileyo uya kuhlanjelwa ngaphakathi kwakho phambi kwamehlo eentlanga, wazi ukuba ndinguYehvoa.’”
17  Laza ilizwi likaYehova laqhubeka lifika kum, lisithi:
18  “Nyana womntu, abo bendlu kaSirayeli baye baba yintlenge kum. Bonke balubhedu nenkcenkce nentsimbi nelothe phakathi eziko. Baye baba yintlenge eninzi, leyo yesilivere.
19  “Ngoko ke itsho iNkosi enguMongami uYehova ukuthi, ‘Ngenxa yokuba nonke niye naba njengentlenge eninzi, ke ngoko yabonani, ndiniqokelela ndawonye phakathi eYerusalem.
20  Njengokuqokelela isilivere nobhedu nentsimbi nelothe nenkcenkce phakathi eziko, uzifuthe ngomlilo ukuze zinyibilike, ndiya kwenjenjalo ukubaqokelela ndawonye ngomsindo wam nangobushushu bam, ndinifuthe ndize ndininyibilikise.
21  Yaye ndiza kunibuthela ndawonye ndize ndivuthele phezu kwenu ngomlilo wobushushu bam, ninyibilike phakathi kwayo.
22  Njengasekunyibilikiseni isilivere phakathi eziko, niya kwenjenjalo ukunyibilikiswa phakathi kwayo; nazi ukuba mna, Yehova, ndibuphalazile ubushushu bam phezu kwenu.’”
23  Laza ilizwi likaYehova laqhubeka lifika kum, lisithi:
24  “Nyana womntu, yithi kuyo, ‘Ulilizwe elingahlanjululwanga, elinganelwayo ngomhla wesiqalekiso.
25  Liyelenqe labaprofeti bakhe phakathi kwayo, njengengonyama egqumayo, eqwenga ixhoba. Okunene bayawuqwenga umphefumlo. Bathabatha ubuncwane nezinto ezixabisekileyo. Babandisile abahlolokazi bayo phakathi kwayo.
26  Ababingeleli bayo bawugonyamele umthetho wam, yaye bayazihlambela iindawo zam ezingcwele. Abenzanga mahluko phakathi kwento engcwele neqhelekileyo, naphakathi kwento engahlambulukanga nehlambulukileyo, kwaye bawafihlile amehlo abo kwiisabatha zam, yaye ndihlanjelwe phakathi kwabo.
27  Iinkosana zayo phakathi kwayo zinjengeengcuka eziqwenga ixhoba ekuphalazeni igazi, ekutshabalaliseni imiphefumlo ngenjongo yokwenza inzuzo ngokungekho sikweni.
28  Nabaprofeti bakhe bazityabekela ngokuqaba mhlophe, bebona into engeyonene kwaye bebavumisela ubuxoki, besithi: “Itsho iNkosi enguMongami uYehova ukuthi,” abe yena uYehova engathethanga.
29  Abantu belizwe bona baye baqhubeka necebo lokuqhatha yaye baye bazixhwithela ekuphangeni, badlakazelisa oxhwalekileyo nolihlwempu, nomphambukeli bamqhatha ngokungekho sikweni.’
30  “‘Ndafuna ke indoda phakathi kwabo engangciba udonga lwamatye nengema ethubeni phambi kwam ngenxa yelizwe elo, ukuze mna ndingalonakalisi; andifumananga nanye.
31  Ngoko ndiya kusiphalaza isiqalekiso sam phezu kwabo. Ndiza kubatshabalalisa ngomlilo wokuvutha komsindo wam. Indlela yabo ndiza kuyizisa entlokweni yabo,’ itsho iNkosi enguMongami uYehova.”
38  Laza ilizwi likaYehova laqhubeka lifika kum, lisithi:
2  “Nyana womntu, bhekisa ubuso bakho ngakuGogi welizwe lakwaMagogi, isikhulu esiyintloko sakwaMesheki noTubhali, uprofete nxamnye naye.
3  Uze uthi, ‘Itsho iNkosi enguMongami uYehova ukuthi: “Yabona, ndinxamnye nawe, Gogi, wena sikhulu esiyintloko sakwaMesheki noTubhali.
4  Yaye ngokuqinisekileyo ndiya kukujika ndikufake amagwegwe emihlathini ndize ndikuzise nawo wonke umkhosi wakho wamajoni, amahashe nabakhweli-mahashe, bonke bembethe ezikhethwe kakuhle, ibandla elikhulu, ngekhaka elikhulu nengweletshetshe, bonke bephethe amakrele;
5  iPersi, iTiyopiya nePuti kunye nabo, bonke beneengweletshetshe nezigcina-ntloko;
6  iGomere namabutho ayo onke, indlu kaTogarma, weyona mimandla ithe qelele yasemntla, nawo onke amabutho ayo, nezizwana ezininzi kunye nawe.
7  “‘“Lunga, uzilungiselele, wena nalo lonke ibandla lakho, abo bahlanganisene ecaleni lakho, yaye umele ube ngumlindi wabo.
8  “‘“Emva kwemihla emininzi kuya kunikelwa ingqalelo kuwe. Ekupheleni kweminyaka uya kuza elizweni labantu ababuyisiweyo ekreleni, abaqokelelwe ndawonye bevela kwizizwana ezininzi, ezintabeni zakwaSirayeli, ezingqineke ziyindawo ephanzileyo rhoqo; lona kanye ilizwe elikhutshwe kwizizwana ezininzi, apho zazihlala zinqabisekile, zonke.
9  Uya kubopheleleka ukuba unyuke. Uya kungena njengesaqhwithi. Uya kuba njengelifu ekugubungeleni ilizwe, wena nawo onke amabutho akho nezizwana ezininzi ezikunye nawe.”’
10  “Itsho iNkosi enguMongami uYehova ukuthi, ‘Ngaloo mini kumele kunyuke izinto entliziyweni yakho, kwaye ngokuqinisekileyo uya kucinga icebo lenkohlakalo;
11  uthi: “Ndiya kunyuka ndiye kwilizwe elivulekileyo lasemaphandleni. Ndiya kubafikela abo bangenasiphazamiso, abahleli ngonqabiseko, bonke behleli bengenaludonga, bengenamivalo nazingcango.”
12  Oku uya kukwenza ngenjongo yokuthimba, uphange amaxhoba amaninzi, ukuze ubuyisele isandla sakho kwiindawo eziphanzileyo ezinabemi kwakhona nakwisizwana esihlanganiselwe ndawonye siphuma ezintlangeni, eso siziqwebela indyebo nempahla, eso sihleli esazulwini somhlaba.
13  “‘UShebha noDedan nabarhwebi baseTarshishe nazo zonke iingonyama zayo ezintsha nezinezingci—baya kuthi kuwe: “Ngaba ufikela ukufumana amaxhoba amaninzi na? Ngaba uze kuphanga kakhulu na le nto uhlanganise ibandla lakho, ukuze uthabathe isilivere negolide, uthabathe indyebo nempahla, ukuze ufumane amaxhoba amaninzi kakhulu?”’
14  “Ngoko ke profeta, nyana womntu, uthi kuGogi, ‘Itsho iNkosi enguMongami uYehova ukuthi: “Akuyi kuba ngaloo mini yokuhlala kwabantu bam amaSirayeli benqabisekile na oya kuthi ukwazi oku?
15  Ngokuqinisekileyo uya kuza uvela endaweni yakho, kweyona mimandla ithe qelele yasemntla, wena nezizwana ezininzi zikunye nawe, bonke bekhwele emahasheni, ibandla elikhulu, ewe umkhosi omkhulu wamajoni.
16  Uya kubopheleleka ukuba ubafikele abantu bam amaSirayeli, njengamafu agubungele ilizwe. Ekupheleni kwemihla oku kuya kwenzeka, yaye ngokuqinisekileyo ndiya kukuzisa elizweni lam, ngenjongo yokuba iintlanga zindazi xa ndizingcwalisa kuwe phambi kwamehlo azo, Gogi.”’
17  “Itsho iNkosi enguMongami uYehova ukuthi, ‘Ikwanguwe na lowa ndandithetha ngaye ngemihla yangaphambili ngesandla sabakhonzi bam abaprofeti bakwaSirayeli, ababeprofeta ngaloo mihla—iminyaka—mayela nokuziswa kwakho phezu kwabo?’
18  “‘Kuya kuthi ngaloo mini, ngemini yokufika kukaGogi emhlabeni wakwaSirayeli,’ itsho iNkosi enguMongami uYehova, ‘ubushushu bam bunyuke buze empumlweni yam.
19  Ndiya kuthetha ndinobukhwele, ngomlilo wokuvutha komsindo wam. Ngokuqinisekileyo ngaloo mini kuya kubakho ukunyikima okukhulu emhlabeni wakwaSirayeli.
20  Ngenxa yam ziya kubopheleleka ukuba zingcangcazele iintlanzi zolwandle nezidalwa eziphaphazelayo zamazulu namarhamncwa asendle nazo zonke izinto ezirhubuluzayo emhlabeni noluntu lonke oluphezu komhlaba, okunene iintaba ziya kudilizwa neendlela ezingumnqantsa ziya kuwa, nasemhlabeni zonke iindonga ziya kuwa.’
21  “‘Ndiza kumbizela ikrele kuwo wonke ummandla wam weentaba,’ itsho iNkosi enguMongami uYehova. ‘Ikrele lakhe ngamnye liya kuba nxamnye nomntakwabo.
22  Ndiza kumgweba, ngendyikitya yokufa nangegazi; ndiza kunisa izantyalantyala zemvula ekhukulayo namatye esichotho, umlilo nesalfure phezu kwakhe naphezu kwamabutho akhe naphezu kwezizwana ezininzi ezinaye.
23  Ngokuqinisekileyo ndiya kuzikhulisa ndizingcwalise ndize ndizazise phambi kwamehlo eentlanga ezininzi; zazi ukuba ndinguYehova.’
32  Kwathi ke ngonyaka weshumi elinesibini, ngenyanga yeshumi elinesibini, ngowokuqala umhla enyangeni leyo, lafika kwakhona ilizwi likaYehova kum, lisithi:
2  “Nyana womntu, phakamisa isimbonono ngoFaro ukumkani waseYiputa, uthi kuye, ‘Njengengonyama entsha enesingci ezintlangeni uye wathuliswa. “‘Ubunjengesilo esikhulu samanzi kwiilwandle, waza wagaleleka emilanjeni yakho, wawagxobha amanzi ngeenyawo zakho ungcolisa imilambo yawo.’
3  “Itsho iNkosi enguMongami uYehova ukuthi, ‘Ndiza kwaneka phezu kwakho umnatha wam ngebandla lezizwana ezininzi, yaye ngokuqinisekileyo ziya kukuzisa emnatheni wam orhuqwayo.
4  Ndiya kukulahlela emhlabeni. Ndiya kukuphosa phantsi. Ndiya kuzibangela zihlale phezu kwakho zonke izidalwa eziphaphazelayo zamazulu, ndiwanelise ngawe amarhamncwa omhlaba uphela.
5  Ndiya kuyibeka phezu kweentaba inyama yakho ndize ndizalise iintlambo ngenkunkuma yakho.
6  Ndiya kulibangela ilizwe lisele ubhobhozo lwakho, egazini lakho, ezintabeni; nemisinga iya kuzaliswa nguwe.’
7  “‘Ekucinyweni kwakho ndiya kuwagubungela amazulu ndize ndizenze mnyama iinkwenkwezi zawo. Ke lona ilanga, ndiya kuligubungela ngamafu, nenyanga ayiyi kukukhanyisa ukukhanya kwayo.
8  Zonke izikhanyiso ezikhanyisayo emazulwini—ndiya kuzenza mnyama ngenxa yakho, yaye ndiya kubeka ubumnyama phezu kwelizwe lakho,’ itsho iNkosi enguMongami uYehova.
9  “‘Ndiya kucaphukisa intliziyo yezizwana ezininzi ekuziseni kwam abathinjwa bakho phakathi kweentlanga emazweni obungawazi.
10  Ngokuqinisekileyo ndiya kubangela izizwana ezininzi zingenwe luloyiko, nookumkani bazo baya kutyhwatyhwa beqhiphuke umbilini nguwe xa ndivonyavonya ikrele lam ebusweni babo, yaye baya kungcangcazela ngamaxesha onke, ngamnye ngenxa yomphefumlo wakhe, ngemini yokuwa kwakho.’
11  “Kuba itsho iNkosi enguMongami uYehova ukuthi, ‘Lona kanye ikrele lokumkani waseBhabhiloni liya kukufikela.
12  Ndiya kusibangela siwe isihlwele sakho ngamakrele abo banamandla, abangcangcazelisi beentlanga, bonke; ibe okunene baya kuliphanga iqhayiya leYiputa, sonke ke isihlwele sayo simele sibhujiswe.
13  Ndiya kuzitshabalalisa zonke izilwanyana zayo zasekhaya ezingasemanzini amaninzi, nonyawo lomntu wasemhlabeni alusayi kuphinda luwagxobhe, kwaneempuphu zezilwanyana zasekhaya aziyi kuwagxobha.’
14  “‘Ngelo xesha ndiya kuwenza angcwengeke amanzi ayo, nemilambo yayo ndiya kuyihambisa kanye njengeoli,’ itsho iNkosi enguMongami uYehova.
15  “Xa ndilenza ilizwe laseYiputa libe yinkangala ephanzileyo lize liphanziswe ngokupheleleyo ilizwe, ndakubaxabela bonke abemi kulo, baya kwazi ukuba ndinguYehova.
16  “‘Sisimbonono esi, yaye ngokuqinisekileyo abantu baya kusenza. Kwaneentombi zeentlanga ziya kwenza isimbonono; ngenxa yeYiputa nangenxa yesihlwele sayo sonke baya kwenza isimbonono,’ itsho iNkosi enguMongami uYehova.”
17  Kwathi ngonyaka weshumi elinesibini, ngoweshumi elinesihlanu umhla enyangeni leyo, lafika kwakhona ilizwi likaYehova kum, lisithi:
18  “Nyana womntu, yenza isijwili ngenxa yesihlwele saseYiputa uze uyihlise, yona neentombi zeentlanga ezinobungangamsha, uyise kwilizwe elingaphantsi, kunye nabo behla baye emhadini.
19  “‘Ufana nabani na ngokuthandeka ngakumbi? Yihla, ulale kwabangalukanga!’
20  “‘Baya kuwa phakathi kwabo babulewe ngekrele. Unikelwe ekreleni. Mrhuqeni emke nesihlwele sakhe sonke.
21  “‘Amadoda abalaseleyo kwabo banamandla aya kuthetha ngaye phakathi kweShiyol kwanakuye, nabancedi bakhe. Ngokuqinisekileyo baya kuhla; bamele balale njengabangalukanga, bebulewe ngekrele.
22  Ilapho iAsiriya nebandla lonke layo. Amangcwaba akhe amjikelezile. Bonke babulewe, abo bawa ngekrele.
23  Kuba amangcwaba ayo abekwe kwezona nxalenye zingaphakathi zomhadi, nebandla layo lijikeleze ingcwaba layo, bonke babulewe, besiwa ngekrele, ngenxa yokuba babangele unkwantyo kwilizwe labaphilayo.
24  “‘Ulapho uElam nesihlwele sakhe sijikeleze ingcwaba lakhe, bonke ngababuleweyo, abo bawa likrele, abo behle bengalukanga baya kwilizwe langaphantsi, abo babangele unkwantyo kwilizwe labaphilayo; yaye baya kukuthwala ukuthotywa kwabo kunye nabo behla baye emhadini.
25  Phakathi kwababuleweyo bambekele umandlalo phakathi kwesihlwele sakhe sonke. Ijikelezwe ziindawo zakhe zokungcwaba. Bonke ngabangalukanga, bebulewe likrele, ngenxa yokuba babangela unkwantyo kwilizwe labo baphilayo; yaye baya kukuthwala ukuthotywa kwabo kunye nabo behla baye emhadini. Ubekwe phakathi kwababuleweyo.
26  “‘Ulapho uMesheki noTubhali nesihlwele sabo sonke. Ujikelezwe ziindawo zakhe zokungcwaba. Bonke bangabangalukanga, behlatywe ngekrele, ngenxa yokuba babangele unkwantyo lwabo kwilizwe labaphilayo.
27  Yaye ngaba abayi kulala nabanamandla, bawele phakathi kwabangalukanga, abo behle baya eShiyol nezixhobo zabo zemfazwe? Kwaye baya kubeka amakrele abo phantsi kweentloko zabo, neziphoso zabo ziya kuba phezu kwamathambo abo, ngenxa yokuba abo banamandla babenkwantyisa kwilizwe labaphilayo.
28  Wena ke, uya kwaphulwa phakathi kwabo bangalukanga, yaye uya kulala nabo babulewe ngekrele.
29  “‘Ulapho uEdom, ookumkani bakhe nezikhulu zakhe, ezathi, emandleni azo, zabekwa kunye nabo babulewe ngekrele; zona ziya kulala kunye nabo bangalungakanga kunye nabo behla baye emhadini.
30  “‘Zilapho iindwalutho zasemntla, zonke, nawo onke amaSidon, ezithe zehla nababuleweyo, zinkwatyisa ngenxa yamandla azo, zihlazekile. Yaye ziya kulala zingalukanga kunye nabo babulewe ngekrele ibe ziya kukuthwala ukuthotywa kwazo kunye nabo behla baye emhadini.
31  “‘Aba ngabo uFaro aya kubabona, yaye ngokuqinisekileyo uya kuthuthuzeleka ngenxa yaso sonke isihlwele sakhe. UFaro nawo wonke umkhosi wakhe wamajoni baya kubulawa ngekrele,’ itsho iNkosi enguMongami uYehova.
32  “‘Kuba ubangele unkwantyo kwilizwe labaphilayo, yaye umele alaliswe phakathi kwabo bangalukanga, kunye nabo babulewe ngekrele, uFaro kanye naso sonke isihlwele sakhe,’ itsho iNkosi enguMongami uYehova.”
6  Laza ilizwi likaYehova laqhubeka lifika kum, lisithi:
2  “Nyana womntu, bhekisa ubuso bakho ezintabeni zakwaSirayeli uze uprofete kuzo.
3  Uze uthi, ‘Owu zintaba zakwaSirayeli, liveni ilizwi leNkosi enguMongami uYehova: Itsho iNkosi enguMongami uYehova kwiintaba nasezindulini, kwimiphantsi yemisinga nasezintlanjeni ukuthi: “Yabonani! Ndinizisela ikrele, yaye ngokuqinisekileyo ndiya kuzitshabalalisa iindawo zenu eziphakamileyo.
4  Nezibingelelo zenu ziya kuphanziswa neziganga zeziqhumiso zenu ziya kwaphulwa, yaye ndiza kubabangela bawe ababuleweyo benu phambi kwezithixo zenu ezinezothe.
5  Kwaye izidumbu zoonyana bakaSirayeli ndiza kuzibeka phambi kwezithixo zabo ezinezothe, ndize ndiwachithachithe amathambo enu macala onke ezibingelelweni zenu.
6  Kuzo zonke iindawo zenu zokuhlala izixeko ngokwazo ziya kuphanziswa neendawo eziphakamileyo zibe zezichithakeleyo, ukuze zibe zeziphanzileyo nezibingelelo zenu zibe zezichithakeleyo zize okunene zaphulwe nezithixo zenu ezinezothe okunene zipheliswe neziganga zenu zeziqhumiso zigawulwe icinywe nemisebenzi yenu.
7  Nabo babuleweyo ngokuqinisekileyo baya kuwa phakathi kwenu, nazi ukuba ndinguYehova.
8  “‘“Naxa kusenzeka oku ndiza kuninika abasindileyo ekreleni babe yintsalela phakathi kweentlanga, xa nichithachithwa emazweni.
9  Yaye abasindileyo benu ngokuqinisekileyo baya kundikhumbula bephakathi kweentlanga abaya kube bethinjelwe kuzo, ngenxa yokuba ndaphukile entliziyweni yabo ehenyuzayo ephambukileyo kum nasemehlweni abo ahenyuzayo elandela izithixo zabo ezinezothe; kwaye ngokuqinisekileyo baya kuziva bezothekile ebusweni babo ngenxa yezinto ezimbi abazenzileyo kuzo zonke izinto zabo ezicekisekayo.
10  Baya kwazi ukuba ndinguYehova; akulolize ukuthetha kwam ngokwenza le nto iyintlekele kubo.”’
11  “Itsho iNkosi enguMongami uYehova ukuthi, ‘Qhwabani izandla nize ningqishe ngonyawo, nithi: “Awu!” ngenxa yezinto zonke ezimbi nezicekisekayo zendlu kaSirayeli, ngenxa yokuba baya kuwa ngekrele, ngendlala nangendyikitya yokufa.
12  Yena ke lowo ukude, uya kufa ngendyikitya yokufa; ke yena lowo ukufuphi, uya kuwa ngekrele; nalowo useleyo nolondoloziweyo, uya kufa ngendlala, ndandule ke ndiwuphelise kubo umsindo wam.
13  Nina kuya kufuneka nazi ukuba ndinguYehova, xa ababuleweyo bephakathi kwezithixo zabo ezinezothe, macala onke ezibingelelweni zabo, phezu kweenduli zonke eziphakamileyo, kuzo zonke iincopho zeentaba naphantsi kwayo yonke imithi enabileyo naphantsi kwayo yonke imithi emikhulu eshinyeneyo ngamasebe, indawo apho banikele khona ivumba elithozamisayo kwizithixo zabo zonke ezinezothe.
14  Yaye ndiza kusolula isandla sam nxamnye nabo ndize ndilenze ilizwe libe yinkangala ephanzileyo, kwanesiphanziso ngaphezu kwentlango yaseDibhela, kuzo zonke iindawo zabo zokuhlala. Baya kwazi ukuba ndinguYehova.’”
31  Kwathi ngonyaka weshumi elinanye, ngeyesithathu inyanga, ngowokuqala umhla enyangeni leyo, lafikakwakhona ilizwi likaYehova kum, lisithi:
2  “Nyana womntu, yithi kuFaro ukumkani waseYiputa nakwisihlwele sakhe, “Ufana nabani na ngobukhulu bakho?
3  Khangela! UmAsiriya, umsedare waseLebhanon, omasebe mahle, intshinyela yemithi enomthunzi, ophakamileyo ngobude, ngokokuze incopho yomthi wakhe ibe phakathi kwamafu.
4  Amanzi awukhulisa; amanzi anzongonzongo awubangela wakhula wamde. Ngenxa yemisinga yawo wawusiya macala onke kwindawo otyalwe kuwo; nemijelo yawo yayithumela kuyo yonke imithi yasendle.
5  Kungenxa yoko le nto wakhula waba mde ngokuphakama kunayo yonke eminye imithi yasendle. “‘Amasebe awo anda, aba made ngenxa yamanzi amaninzi emifuleni yawo.
6  Emasebeni awo zonke izidalwa eziphaphazelayo zamazulu zenza iindlwane zazo, nawo onke amarhamncwa asendle azalela phantsi kwamasebe awo, nasemthunzini wawo kwakuhlala zonke iintlanga ezinkulu.
7  Waba mhle ngobukhulu bawo, ngobude bamahlamvu awo, kuba iingcambu zawo zazisemanzini amaninzi.
8  Eminye imisedare yayingalingani nawo emyezweni kaThixo. Ke yona imithi yejunipha, yayingafani nawo ngokuphathelele amasebe awo. Nemithi yompleyini yayingafani nayo ngamasebe. Awukho omnye umthi owawufana nawo ngobuhle bawo emyezweni kaThixo.
9  Ndawenza waba mhle ngentabalala yamahlamvu awo, kwaye yonke eminye imithi yase-Eden eyayisemyezweni kaTHIXO oyinyaniso yawumonela.’
10  “Ngoko ke itsho iNkosi enguMongami uYehova ukuthi, ‘Ngenxa yokuba waphakamayo ngobude, ngokokuze incopho yawo ibe phakathi kwamafu nentliziyo yawo yaziphakamisa ngenxa yokuphakama kwawo,
11  nawo ndiya kuwunikela esandleni sengqwayingqwayi yeentlanga. Nakanjani na iya kwenza okuthile nxamnye nawo. Ndiza kuwugxotha ngokobungendawo bawo.
12  Yaye abasemzini, oozwilakhe beentlanga, baya kuwugawula, nabantu baya kuwushiya ezintabeni; ngokuqinisekileyo amahlamvu awo aya kuwela ezintlanjeni, namasebe awo aya kwaphuka phakathi kwemisinga yonke yomhlaba. Kwaye zonke izizwana zomhlaba ziya kuhla zishiya umthunzi wazo.
13  Zonke izidalwa eziphaphazelayo zamazulu ziya kuhlala phezu kwesiqu sawo esiwileyo, naphezu kwamasebe awo ngokuqinisekileyo kuya kubakho onke amarhamncwa asendle;
14  ukuze kungabikho namnye kwimithi yasemanzini ophakamayo ngobude, okanye onencopho ede ibe phakathi kwamafu, namnye osela amanzi onokuziphakamisa nxamnye nayo ngobude, kuba ngokuqinisekileyo yonke iya kunikelwa ekufeni, kwilizwe langaphantsi, phakathi koonyana boluntu, kwabo behla baye emhadini.’
15  “Itsho iNkosi enguMongami uYehova ukuthi, ‘Ngemini yokuhla kwawo uye eShiyol ngokuqinisekileyo ndiya kuwubangela uzile. Ngenxa yawo ndiza kuwagubungela amanzi anzongonzongo, ukuze ndithintele imisinga yawo nokuze anqandwe amanzi amaninzi; yaye ngenxa yawo ndiya kuyenza mnyama iLebhanon, nangenxa yawo yonke imithi yasendle iya kubuna.
16  Ngesandi sokuwa kwawo ngokuqinisekileyo ndiya kuzibangela zinyikime iintlanga ukuwuhlisa kwam ndiwuse eShiyol kunye nabo behla baye emhadini, yaye kwilizwe langaphantsi yonke imithi yase-Eden, emihle neyona ilungileyo yaseLebhanon, yonke esela amanzi, iya kuthuthuzeleka.
17  Nayo njengawo ihlile yaya eShiyol, kwabo babulewe ngekrele, nabo bathe njengembewu yawo bahlala emthunzini wawo phakathi kweentlanga.’
18  “‘Ngubani na ofana naye ngozuko olunjalo nobukhulu phakathi kwemithi yase-Eden? Kodwa ngokuqinisekileyo uya kwehliselelwa kwilizwe langaphantsi kunye nemithi yase-Eden. Uya kulala phakathi kwabangalukanga kunye nabo babulewe ngekrele. NguFaro ke lo nesihlwele sakhe sonke,’ itsho iNkosi enguMongami uYehova.”
21  Laza ilizwi likaYehova laqhubeka lifika kum, lisithi:
2  “Nyana womntu, bhekisa ubuso bakho kwiYerusalem uze ukhuphe amazwi akho aye kwiindawo ezingcwele, uprofete ngomhlaba wakwaSirayeli.
3  Yaye umele uthi kumhlaba wakwaSirayeli, ‘Utsho uYehova ukuthi: “Yabona, ndinxamnye nawe, yaye ndiza kurhola ikrele lam esingxotyeni salo ndize ndinqumle kuwe olilungisa nongendawo.
4  Ukuze okunene ndinqumle kuwe olilungisa nongendawo, ke ngoko ikrele lam liya kuphuma esingxotyeni salo liye enyameni yonke ukususela emzantsi kuse emntla.
5  Yaye bonke abo bayinyama baya kwazi ukuba mna, Yehova, ndilikhuphile ikrele lam esingxotyeni salo. Aliyi kuba sabuyela kuso.”’
6  “Wena ke, nyana womntu, ncwina ungcangcazelise isinqe. Nangobukrakra ufanele uncwine phambi kwamehlo abo.
7  Yaye ukuba kwenzekile bathi kuwe, ‘Kungenxa yantoni na uncwina nje?’ uze uthi, ‘Kungenxa yengxelo.’ Kuba ngokuqinisekileyo iya kuza, yaye zonke iintliziyo zimele zinyibilike nezandla zonke zimele ziwe nomoya wonke umele udakumbe namadolo onke athontsize amanzi. ‘Khangela! Ngokuqinisekileyo iya kuza ize yenzeke,’ itsho iNkosi enguMongami uYehova.”
8  Laza ilizwi likaYehova laqhubeka lifika kum, lisithi:
9  “Nyana womntu, profeta, uthi, ‘Utsho uYehova ukuthi: “Yithi, ‘Ikrele, ikrele! Liloliwe, yaye likhazimlisiwe.
10  Liloliwe ngenjongo yokulungiselela ukubulala ngogonyamelo; likhazimlisiwe ngenjongo yokuba limenyezele.’”’” “Okanye siya kuba nemihlali na?” “‘Ngaba ligatya intonga yobukhosi yonyana wam, njengoko lisenjenjalo emithini yonke?
11  “‘Yaye liyanikelwa ukuba likhazimliswe, ukuze liphakanyiswe ngesandla. Lona—ikrele liloliwe, yaye lona—likhazimlisiwe, ukuze linikelwe esandleni sombulali.
12  “Danduluka ubhomboloze, nyana womntu, kuba lona lifikele abantu bam; liza nxamnye nezikhulu zonke zakwaSirayeli. Bona kanye abo baphoswe ekreleni ngabantu bam. Ngoko ke mpakaza ethangeni.
13  Kuba kwenziwe uvavanyo, yaye kuthekeni ke ukuba nentonga yobukhosi liyayigatya? Yona ayiyi kuqhubeka ikho,’ itsho iNkosi enguMongami uYehova.
14  “Yaye wena, nyana womntu—profeta, uze ubethanise iintende, nokuthi ‘Ikrele!’ kufanele kuphindaphindwe izihlandlo ezithathu. Eli likrele lababuleweyo. Likrele lobuleweyo omkhulu, eli libarhawulayo.
15  Ukuze intliziyo inyibilike nokuze kwandiswe abo babhukuqwayo emasangweni abo onke, ndiza kubulala ngogonyamelo ngekrele. Awu, lenzelwe ukuba limenyezele, likhazimlisiwe ukuba libulale ngogonyamelo!
16  Zibonakalise ubukhali; yiya ngasekunene! Lungisa ukuma kwakho; yiya ngasekhohlo! Naphi na apho ubuso bakho bubhekiswe khona!
17  Nam ndiya kubethanisa iintende zam, ndize ndiwunqumamise umsindo wam. Mna, Yehova, ndithethile.”
18  Laza ilizwi likaYehova laqhubeka lifika kum, lisithi:
19  “Wena ke, nyana womntu, zimisele iindlela ezimbini ukuze lingene ngazo ikrele lokumkani waseBhabhiloni. Zifanele zombini ziphume kwilizwe elinye, yaye kufanele kusikwe umalathiso; sifanele sisikwe emantloko endlela yesixeko.
20  Ufanele umise indlela ukuze ikrele lingene eRabha yoonyana baka-Amoni, nenye kwaYuda, eYerusalem enqatyisiweyo.
21  Kuba ukumkani waseBhabhiloni wema ngxi ekwahlukaneni kweendlela, emantloko eendlela zombini, ukuze abhenele ekuvumiseni. Uhlukuhle iintolo. Ubuze ngemilonde-khaya; ukhangele esibindini.
22  Esandleni sakhe sasekunene wavumisa ngeYerusalem, ukuze amise izixhobo zokudiliza iindonga, kuvulwe umlomo kubulawe, kuphakanyiswe isandi sokuhlaba umkhosi, kumiswe izixhobo zokudiliza emasangweni, kumiswe umsele wokungqinga, kwakhiwe udonga lokungqinga.
23  Yaye kubo kube ngathi kukuvumisa okungeyonyaniso emehlweni abo—abo bafungelwe ngezifungo; yaye ukhumbula isiphoso, ukuze babanjiswe.
24  “Ngoko ke itsho iNkosi enguMongami uYehova ukuthi, ‘Ngenxa yokwenza kwenu ukuba sikhunjulwe isiphoso senu ngokutyhilwa kokunxaxha kwenu, ukuze izono zenu zibonakale ngokwezenzo zenu zonke, ngenxa yokukhunjulwa kwenu niya kubanjwa ngesandla.’
25  “Wena ke, sikhulu sakwaSirayeli esingxwelerhekileyo, esingendawo, esimini yaso ifikileyo ngexesha lesiphoso sokugqibela,
26  itsho iNkosi enguMongami uYehova ukuthi, ‘Shenxisa unkontsho, uze uphakamise ususe isithsaba. Oku akuyi kufana. Beka phezulu oko kanye kuthotyiweyo, uze uhlise lowo kanye uphakamileyo.
27  Ndiya kukonakalisa, ndikonakalise, ndikonakalise. Nako oku ke, ngokuqinisekileyo akuyi kuba kokukabani ade afike lowo unelungelo elisemthethweni, yaye ndimele ndikunike yena.’
28  “Wena ke, nyana womntu, profeta, uthi, ‘Itsho iNkosi enguMongami uYehova ukuthi ngokuphathelele oonyana baka-Amoni nangokuphathelele ungcikivo lwabo.’ Yaye uze uthi, ‘Ikrele, ikrele elirholelwe ukubulala ngogonyamelo, elikhazimlisiweyo ukuze liqwenge, ukuze limenyezele,
29  ngenxa yokuba bekubongela into engeyonene, ngenxa yokuba bekuvumisela ubuxoki, ukuze likubeke ezintanyeni zabo babuleweyo, abantu abangendawo abamini yabo ifikileyo ngexesha lesiphoso sokugqibela.
30  Libuyisele esingxotyeni salo. Endaweni owadalelwa kuyo, kwilizwe lemvelaphi yakho, ndiya kukugweba.
31  Kwaye ndiza kuphalaza phezu kwakho isiqalekiso sam. Ndiya kukuvuthela ngomlilo wokuvutha komsindo wam, ndikunikele esandleni samadoda angaqiqiyo, iingcibi ekonakaliseni.
32  Uya kuba zizibaso zomlilo. Igazi lakho liya kuba phakathi kwelizwe. Akuyi kukhunjulwa, kuba mna, Yehova, ndithethile.’”
25  Laza ilizwi likaYehova laqhubeka lifika kum, lisithi:
2  “Nyana womntu, bhekisa ubuso bakho koonyana baka-Amoni, uprofete ngabo.
3  Uze uthi ngokuphathelele oonyana baka-Amoni, ‘Liveni ilizwi leNkosi enguMongami uYehova. Itsho iNkosi enguMongami uYehova ukuthi: “Ngenxa yokuba uthe Heke! kwingcwele yam, ngenxa yokuba ihlanjelwe, nakumhlaba wakwaSirayeli, ngenxa yokuba wenziwe inkangala, nakwindlu yakwaYuda, ngenxa yokuba ithinjiwe,
4  ke ngoko yabona, ndikunikela kwabaseMpumalanga njengelifa, yaye baya kumisa iinkampu zabo ezibiyelwe ngeendonga kuwe, babeke  iminquba yabo kuwe. Baya kusidla isiqhamo sakho, basele nobisi lwakho.
5  Ndiza kuyenza iRabha ibe lidlelo leenkamela, eloonyana baka-Amoni libe yindawo yokuphumla komhlambi; nazi ukuba ndinguYehova.”’”
6  “Kuba itsho iNkosi enguMongami uYehova ukuthi, ‘Ngenxa yokuba uqhwabe izandla waza wangqisha ngeenyawo waba nemihlali ngokugculela konke komphefumlo wakho nxamnye nomhlaba wakwaSirayeli,
7  ngoko ke ndim lo; ndisolulele kuwe isandla sam, yaye ndiza kukunikela ezintlangeni njengento yokuphangwa; ndikunqumle kwizizwana ndize ndikutshabalalise emazweni. Ndiya kukubhubhisa, wazi ukuba ndinguYehova.’
8  “Itsho iNkosi enguMongami uYehova ukuthi, ‘Ngenxa yokuba uMowabhi noSehire bethe: “Khangela! Indlu kaYuda injengazo zonke ezinye iintlanga,”
9  ngoko ke yabona, ndiyalivula ithambeka lakwaMowabhi ezixekweni, ezixekweni zakhe ezisemdeni wakhe, umhombiso welizwe, iBhete-yeshimoti, iBhahali-meyon, kwanakwiKiriyatayim,
10  kwabaseMpumalanga, ecaleni koonyana baka-Amoni; yaye ndiza kulenza into elilifa, ukuze lingabi nakukhunjulwa, oko kukuthi, oonyana baka-Amoni, phakathi kweentlanga.
11  NakwaMowabhi ndiya kugweba; ukuze bazi ukuba ndinguYehova.’
12  “Itsho iNkosi enguMongami uYehova ukuthi, ‘Ngenxa yokuba uEdom eziphindezelele kwindlu kaYuda waza waqhubeka esenza ububi obukhulu eziphindezelela kuyo,
13  ngoko ke itsho iNkosi enguMongami uYehova ukuthi: “Ndiza kusolulela nakwelakwaEdom isandla sam ndize ndinqumle kulo umntu nesilwanyana sasekhaya, ndilenze libe yindawo ephanzileyo ukususela kwaTeman, kuse nakwaDedan. Baya kuwa likrele.
14  ‘Yaye ndiza kuyizisa impindezelo yam kwaEdom ngesandla sabantu bam uSirayeli; benze kwaEdom ngokomsindo wam nangokobushushu bam; kwaye kuya kufuneka bayazi impindezelo yam,’ itsho iNkosi enguMongami uYehova.”’
15  “Itsho iNkosi enguMongami uYehova ukuthi, ‘Ngenxa yokuba amaFilisti enze ngempindezelo aza aziphindezelela ngempindezelo egculela ngomphefumlo, ukuze abangele ukonakala, ngobutshaba obuhlala ngokungenammiselo,
16  ke ngoko itsho iNkosi enguMongami uYehova ukuthi: “Yabona, ndisolulela kumaFilisti isandla sam, yaye ndiza kuwanqumla amaKereti ndize ndibatshabalalise bonke abaselunxwemeni lolwandle.
17  Kwaye ndiza kuphindezela kuwo ngezohlwayo zobushushu; yaye baya kwazi ukuba ndinguYehova ekuziseni kwam impindezelo kubo.”’”
13  Laza ilizwi likaYehova laqhubeka lifika kum, lisithi:
2  “Nyana womntu, profeta ngokuphathelele abaprofeti bakwaSirayeli abaprofetayo, yaye umele uthi kwabo baprofeta okusuka entliziyweni yabo, ‘Liveni ilizwi likaYehova.
3  Itsho iNkosi enguMongami uYehova ukuthi: “Yeha ke abaprofeti abaziziyatha, abahamba belandela umoya wabo, xa kungekho nto bayibonileyo!
4  Baye baba njengeempungutye kwiindawo eziphanzileyo abaprofeti bakho, Sirayeli.
5  Ngokuqinisekileyo aniyi kunyuka niye emathutyeni, ningayi kuyakhela nodonga lwamatye indlu kaSirayeli, ukuze nime edabini ngemini kaYehova.”
6  “Babone oko kungeyonyaniso nokuvumisa okububuxoki, abo bathi, ‘Utsho uYehova,’ abe uYehova yena engabathumanga, yaye balindele ukuba ilizwi libe yinyaniso.
7  Anibonanga umbono ongeyonyaniso na, nokuvumisa okububuxoki na, xa nisithi, ‘Utsho uYehova,’ ngoxa mna ndingathethanga nto?”’
8  “‘Ngoko ke itsho iNkosi enguMongami uYehova ukuthi: “‘Ngenxa yokuba nithethe into engeyonyaniso yaye nibone ubuxoki, ke ngoko ndinxamnye nani,’ itsho iNkosi enguMongami uYehova.”
9  Nesandla sam sinxamnye nabaprofeti ababona into engeyonyaniso nabavumisa ubuxoki. Abayi kuqhubeka bekho kwiqela lamakholwane abantu bam, abayi kubhalwa nakwincwadi yengxelo yendlu kaSirayeli, nakumhlaba wakwaSirayeli abayi kufika; ukuze nazi ukuba ndiyiNkosi enguMongami uYehova,
10  ngenxa yokuba, ewe, ngenxa yokuba babalahlekisile abantu bam, besithi, “Kukho uxolo!” ekubeni kungekho luxolo, yaye kukho owakha udonga lokwahlula, kodwa kukho abo balutyabeka ngelize ngokuluqaba mhlophe.’
11  “Yithi kwabo balutyabeka ngokuluqaba mhlophe luya kuwa. Ngokuqinisekileyo kuya kubakho izantyalantyala zemvula ekhukulayo, nina ke, matye esichotho, niya kuwa, nokufutha kwezaqhwithi zomoya kuya kubangela lwahlukane.
12  Kwaye, khangela! udonga lumele luwe. Akuyi kutshiwo na kuni ukuthi, ‘Kuphi na ukutyabeka enatyabeka ngako?’
13  “Ngoko ke itsho iNkosi enguMongami uYehova ukuthi, ‘Ndiza kubangela kugqabhuke ukufutha kwezaqhwithi zomoya ngobushushu bam, yaye ngomsindo wam kuya kubakho izantyalantyala zemvula ekhukulayo, namatye esichotho atshabalalisayo.
14  Kwaye ndiza kuluchitha udonga enilutyabeke ngokuluqaba mhlophe, ndilungqule emhlabeni, neziseko zalo zimele zibhenceke. Yaye ngokuqinisekileyo luya kuwa, nize nina nifikelele esiphelweni phakathi kwalo; nazi ukuba ndinguYehova.’
15  “‘Kwaye umsindo wam ndiza kuwuphelelisela eludongeni nakwabo balutyabekayo ngokuluqaba mhlophe, yaye ndiya kuthi kuni: “Akusekho ludonga, nabo balutyabekayo abasekho,
16  abaprofeti bakwaSirayeli abaprofetayo eYerusalem nabayibonela umbono woxolo, ekubeni kungekho luxolo,”’ itsho iNkosi enguMongami uYehova.
17  “Wena ke, nyana womntu, bhekisa ubuso bakho kwiintombi zabantu bakowenu ezizenza abaprofetikazi ngokusuka entliziyweni yazo, uze uprofete nxamnye nazo.
18  Uze uthi, ‘Itsho iNkosi enguMongami uYehova ukuthi: “Yeha kubafazi abathunga izibopho zazo zonke iingqiniba nabenza izigqubuthelo zeentloko zabo bonke ubukhulu ukuze bazingele imiphefumlo! Yimiphefumlo yabantu bam na le niyizingelayo bafazindini, nibe nigcina eyenu imiphefumlo iphila?
19  Niya kundihlambela na kubantu bam ngenxa yerhasi ezalise isandla nangenxa yamaqhekeza esonka, ukuze nibulale imiphefumlo engafanele kufa nokuze niyigcine iphila imiphefumlo engafanele kuphila ngokuxokisa kwenu abantu bam, abeva ubuxoki?”’
20  “Ngoko ke itsho iNkosi enguMongami uYehova ukuthi, ‘Yabonani, ndinxamnye nezibopho zenu, enizingela ngazo imiphefumlo ngokungathi zizinto eziphaphazelayo, yaye ndiza kuziqhawula ezingalweni zenu ndize ndiyiyeke ihambe imiphefumlo, miphefumlo leyo eniyizingelayo njengezinto eziphaphazelayo.
21  Kwaye ndiza kuzikrazula izigqubuthelo zenu ndize ndibahlangule abantu bam esandleni senu, bangabi saba yinto ebanjiswe ekuzingeleni esandleni senu; nazi ukuba ndinguYehova.
22  Ngenxa yokuba niyidakumbisile intliziyo yelungisa ngobuxoki, ekubeni mna ndingalibangelanga ntlungu, nangenxa yokuba nizenze zomelela izandla zongendawo ukuze angabi nakubuya endleleni yakhe embi ukuze agcinwe ephila,
23  ke ngoko aniyi kuqhubeka nibona okungeyonyaniso, yaye anisayi kuba savumisa nokuvumisa; kwaye ndiza kubahlangula abantu bam esandleni senu, ukuze nazi ukuba ndinguYehova.’”
14  Kwafika ke kum amadoda avela kwabakhulileyo bakwaSirayeli aza ahlala phantsi phambi kwam.
2  Landula ke lafika kum ilizwi likaYehova, lisithi:
3  “Nyana womntu, la madoda ke, anyuse izithixo zawo ezinezothe entliziyweni yawo, amisa phambi kobuso bawo umqobo osisikhubekiso obangela isiphoso sawo. Ngaba afanele andibuze kusini na?
4  Ngoko ke thetha nawo uthi kuwo, ‘Itsho iNkosi enguMongami uYehova ukuthi: “Nayiphi na indoda yendlu kaSirayeli enyusa izithixo ezinezothe entliziyweni yayo nemisa phambi kobuso bayo isikhubekiso esiyibangela yenze isiphoso ize okunene ifike kumprofeti, mna, Yehova, ndiza kuyiphendula ngokwam kuloo mbandela ngokobuninzi bezithixo zayo ezinezothe,
5  ngenjongo yokubamba indlu kaSirayeli ngentliziyo yabo, ngenxa yokuba bemkile kum ngezithixo zabo ezinezothe—bonke.”’
6  “Ngoko ke yithi kwindlu kaSirayeli, ‘Itsho iNkosi enguMongami uYehova ukuthi: “Buyani nize nizibuyise kwizithixo zenu ezinezothe nibubuyise ubuso benu kwanakwizinto zenu zonke ezicekisekayo;
7  kuba nayiphi na indoda kwindlu kaSirayeli okanye kubaphambukeli abaphambukele kwaSirayeli, eyekayo ukundilandela nenyusa izithixo zayo ezinezothe entliziyweni yayo nemisa phambi kobuso bayo isikhubekiso esiyibangela yenze isiphoso ize okunene ifike kumprofeti ukuza kuzibuzela ngam, mna, Yehova, ndiyayiphendula ngokwam.
8  Yaye ndimele ndibhekise ubuso bam kuloo ndoda ndize ndiyibeke njengomqondiso nomzekelo, ndiyinqumle phakathi kwabantu bam; ukuze nazi ukuba ndinguYehova.”’
9  “‘Ke yena umprofeti, ukuba uthe waqhatheka, wathetha ilizwi, mna Yehova, ndimqhathile loo mprofeti; yaye ndiza kusolulela kuye isandla sam ndize ndimbhubhise phakathi kwabantu bam amaSirayeli.
10  Yaye kuya kufuneka basithwale isiphoso sabo. Isiphoso sobuzayo siya kuba njengesiphoso somprofeti,
11  ukuze abo bendlu kaSirayeli bangabi saphambuka bayeke ukundilandela baze bangabi sahamba bezenza inqambi ngokunxaxha kwabo konke. Bamele babe ngabantu bam nam ndibe nguThixo wabo,’ itsho iNkosi enguMongami uYehova.”
12  Laza ilizwi likaYehova laqhubeka lifika kum, lisithi:
13  “Nyana womntu, ke lona ilizwe, ukuba lithe lenza isono kum ngokwenza ngokungathembeki, ndiza kusolulela kulo isandla sam ndize ndiyaphule kulo intonga ekujingiswa kuyo izonka ezibusazinge, kwaye ndiza kuthumela kulo indlala ndize ndinqumle kulo umntu wasemhlabeni nesilwanyana sasekhaya.”
14  “‘Yaye ukuba la madoda mathathu ayephakathi kwalo, uNowa, uDaniyeli noYobhi, wona ebeya kuwuhlangula umphefumlo wawo ngenxa yobulungisa bawo,’ itsho iNkosi enguMongami uYehova.”
15  “‘Okanye ukuba ndingadlulisa amarhamncwa enzakalisayo elizweni aze okunene alihluthe abantwana lize lona okunene libe yinkangala ephanzileyo kungabikho bani udlulayo kulo ngenxa yamarhamncwa lawo,
16  ukuba la madoda mathathu ayephakathi kwalo, ndiphila nje,’ lilo eli ilizwi leNkosi enguMongami uYehova, ‘ayengayi kuhlangula nyana nantombi; kwakuya kuhlangulwa wona, wona kuphela, lize lona ilizwe libe yinkangala ephanzileyo.’”
17  “‘Okanye ukuba ndingazisa ikrele kwelo lizwe, ndize okunene ndithi: “Makudlule ikrele kweli lizwe,” ukuze okunene ndinqumle kulo umntu wasemhlabeni nesilwanyana sasekhaya,
18  kwanokuba la madoda mathathu ayephakathi kwalo, ndiphila nje,’ itsho iNkosi enguMongami uYehova, ‘ayengayi kuhlangula nyana nantombi, kodwa kwakuya kuhlangulwa wona, wona kuphela.’”
19  “‘Okanye ukuba ndingathumela indyikitya yokufa kwelo lizwe ndize okunene ndiwuphalaze umsindo wam phezu kwalo ngegazi, ukuze ndinqumle kulo umntu wasemhlabeni nesilwanyana sasekhaya,
20  kwanokuba uNowa, uDaniyeli noYobhi babephakathi kwalo, ndiphila nje,’ itsho iNkosi enguMongami uYehova, ‘babengayi kuhlangula nyana nantombi; bona ngokwabo babeya kuhlangula umphefumlo wabo ngenxa yobulungisa babo.’”
21  “Kuba itsho iNkosi enguMongami uYehova ukuthi, ‘Kuya kuba njalo ke xa kuya kubakho izenzo zam ezine zokugweba ezenzakalisayo—ikrele nendlala nerhamncwa elenzakalisayo nendyikitya yokufa—endiya kuzithumela okunene phezu kweYerusalem ukuze ndinqumle kuyo umntu wasemhlabeni nesilwanyana sasekhaya.
22  Kodwa, khangela! ngokuqinisekileyo kuya kubakho iqela labasindileyo eliya kusala kuyo, abo baziswayo. Oonyana neentombi, nabo ke! Bayaphuma beze kuni, yaye niya kuyibona indlela yabo nezenzo zabo. Kwaye ngokuqinisekileyo niya kuthuthuzeleka ngenxa yentlekele endiya kube ndiyizisile phezu kweYerusalem, kona konke oko ndiya kube ndikuzisile phezu kwayo.’”
23  “‘Yaye ngokuqinisekileyo baya kunithuthuzela xa nibona indlela yabo nezenzo zabo; ibe niya kwazi ukuba andikwenzanga ngaphandle kwesizathu konke oko ndiya kukwenza nxamnye nayo,’ itsho iNkosi enguMongami uYehova.”
29  Ngonyaka weshumi, ngenyanga yeshumi, ngomhla weshumi elinesibini enyangeni leyo, kwafika ilizwi likaYehova kum, lisithi:
2  “Nyana womntu, bhekisa ubuso bakho kuFaro ukumkani waseYiputa uze uprofete ngaye nangeYiputa yonke iphela.
3  Thetha, uthi, ‘Itsho iNkosi enguMongami uYehova ukuthi: “Yabona, ndinxamnye nawe, Faro, kumkani waseYiputa, silo esikhulu saselwandle esibuthume phakathi kwemijelo yomNayile waso, esithe, ‘UMlambo wam umNayile ngowam, yaye mna—ndizenzele wona.’
4  Ndiza kufaka amagwegwe emihlathini yakho ndize ndizinamathelise emaxolweni akho iintlanzi zemijelo yomNayile wakho. Ndiza kukunyusa uphume phakathi kwemijelo yomNayile wakho nazo zonke iintlanzi zemijelo yomNayile wakho ezinamathela kumaxolo akho.
5  Ndiza kukushiya ke entlango, wena neentlanzi zemijelo yomNayile wakho. Uya kuwela phezu komhlaba. Akuyi kuhlanganiswa ungayi kuqokeleleka ndawonye. Ndiza kukunikela ube kukutya kwamarhamncwa omhlaba nokwezidalwa eziphaphazelayo zamazulu.
6  Bonke abemi baseYiputa baya kwazi ukuba ndinguYehova, ngenxa yokuba bona babe yingcongolo yokuxhasa indlu kaSirayeli.
7  Xa bakubamba ngesandla, wasuka watyumka, waza wakrazula igxalaba labo liphela. Bakuzixhasa ngawe, usuke waphuka, wabangela zagexa zonke izinqe zabo.”
8  “‘Ngoko ke itsho iNkosi enguMongami uYehova ukuthi: “Yabona, ndikuzisela ikrele, yaye ndiza kunqumla kuwe umntu wasemhlabeni nesilwanyana sasekhaya.
9  Kwaye ilizwe laseYiputa liya kuba yinkangala ephanzileyo nendawo echithakeleyo; bazi ukuba ndinguYehova, ngenxa yokuba yena uthe, ‘UMlambo umNayile ngowam, ndiwenze ngokwam.’
10  Ngoko ke yabona, ndinxamnye nawe nemijelo yomNayile wakho, yaye ndiza kulenza ilizwe laseYiputa libe ziindawo ezichithakeleyo, ezomileyo, inkangala ephanzileyo, ukususela eMigdoli ukusa eSiyene nakumda wamaTiyopiya.
11  Akuyi kudlula lunyawo lomntu wasemhlabeni kuyo, nonyawo lwesilwanyana sasekhaya aluyi kudlula kuyo, yaye ayiyi kuba nabemi kangangeminyaka engamashumi amane.
12  Kwaye ilizwe laseYiputa ndiza kulenza inkangala ephanzileyo phakathi kwamazwe achithakeleyo; nezixeko zayo ziya kuba yinkangala ephanzileyo phakathi kwezixeko ezichithakeleyo kangangeminyaka engamashumi amane; yaye ndiza kuwachithachitha amaYiputa phakathi kweentlanga, ndiwasasaze emazweni.”
13  “‘Kuba itsho iNkosi enguMongami uYehova ukuthi: “Ekupheleni kweminyaka engamashumi amane ndiya kuwaqokelela ndawonye amaYiputa kwizizwana aya kube echithachitheke phakathi kwazo,
14  ndibuyisele iqela labathinjwa bamaYiputa; ndibabuyisele kwilizwe lasePatrosi, kwilizwe lemvelaphi yabo, yaye bamele babe bubukumkani obuthotyiweyo.
15  Buya kuthotywa bube ngaphantsi kwezinye izikumkani, abuyi kuphinda ke buziphakamise phezu kwezinye iintlanga, ndiza kubenza babe mbalwa ngokokuze bangabi nabukhosi kwezinye iintlanga.
16  Yaye abuyi kuphinda bube yintembelo yendlu kaSirayeli, bezikhumbuza isiphoso ngokujika balandele bona. Baya kwazi ukuba ndiyiNkosi enguMongami uYehova.”’”
17  Ke kaloku kwathi ngonyaka wamashumi amabini anesixhenxe, ngeyokuqala inyanga, ngowokuqala umhla enyangeni leyo, ilizwi likaYehova lafika kum, lisithi:
18  “Nyana womntu, uNebhukaderetsare, ukumkani waseBhabhiloni, wenze umkhosi wamajoni akhe wafeza inkonzo enkulu nxamnye neTire. Zonke iintloko zichetywe iinkqayi, namagxalaba onke atyabukile. Kodwa umvuzo wona, akabanga nawo yena nomkhosi wakhe wamajoni eTire ngenxa yenkonzo leyo ayifezileyo nxamnye nayo.
19  “Ngoko ke itsho iNkosi enguMongami uYehova ukuthi, ‘Yabona, ndilinikela kuNebhukaderetsare ukumkani waseBhabhiloni ilizwe laseYiputa, yaye umele ayithabathe emke nayo indyebo yalo aze athabathe into eninzi yamaxhoba kulo, aliphange kakhulu; libe ngumvuzo womkhosi wamajoni akhe.’
20  “‘Ndimnike ilizwe laseYiputa ukuba libe yimbuyekezo yenkonzo ayenzileyo nxamnye nalo, ngenxa yokuba bebesebenzela mna,’ itsho iNkosi enguMongami uYehova.
21  “Ngaloo mini ndiya kuyihlumisela uphondo indlu kaSirayeli, yaye wena ndiya kukunika ithuba lokuvula umlomo phakathi kwabo; bazi ukuba ndinguYehova.”
40  Ngonyaka wamashumi amabini anesihlanu wokuthinjwa kwethu, ekuqaleni konyaka, ngoweshumi umhla enyangeni leyo, ngonyaka weshumi elinesine emva kokuxatyelwa kwesixeko, kwangale mini inye isandla sikaYehova saba phezu kwam, kangangokuba wandizisa kuloo ndawo.
2  Emibonweni kaThixo wandizisa kwilizwe lakwaSirayeli waza wandibeka phantsi entabeni ephakame kakhulu, phezu kwayo kwakukho into enjengesakhiwo sesixeko ngasemzantsi.
3  Wandisa apho, yaye, khangela! kwakukho indoda. Imbonakalo yayo yayinjengembonakalo yobhedu, yayinentambo yeflakisi esandleni sayo, nengcongolo yokulinganisa, kwaye yayimi esangweni.
4  Le ndoda yathetha kum yathi: “Nyana womntu, bona ngamehlo akho, uve ngeendlebe zakho, ukubekele intliziyo yakho konke oko ndikubonisa kona, ngenxa yokuba uziswe apha ngenjongo yokuba ndikubonise. Xelela indlu kaSirayeli yonk’ into oyibonayo.”
5  Yaye, khangela! kwakukho udonga ngaphandle kwendlu luyijikelezile. Esandleni sendoda leyo yayiyingcongolo yokulinganisa eziikubhite ezintandathu, ngokwekubhite enobubanzi besandla. Yabulinganisa ke ububanzi bento eyakhiweyo, ingcongolo enye; nokuphakama kwayo, ingcongolo enye.
6  Yandula ke yeza esangweni, umphambili walo obheke ngasempuma, yaza yenyuka ngezinyuko zalo. Yawulinganisa ke umbundu wesango, ingcongolo enye ububanzi, nomnye umbundu, ingcongolo enye ububanzi.
7  Negumbi labalindi laliyingcongolo enye ubude nengcongolo enye ububanzi, yaye phakathi kwamagumbi abalindi yayiziikubhite ezintlanu; nombundu wesango ongaseverandeni yesango eliya ngaphakathi wawuyingcongolo enye.
8  Yayilinganisa iveranda yesango eliya ngaphakathi, laba yingcongolo enye.
9  Ngoko yalinganisa iveranda yesango, liziikubhite ezisibhozo; neentsika zayo ezisecaleni, liziikubhite ezimbini; nevaranda yesango yayibheke ngaphakathi.
10  Namagumbi abalindi esango elingasempuma ayemathathu kweli cala emathathu nakweliya icala. Amathathu awo ayenomlinganiselo ofanayo, neentsika ezisecaleni zazinomlinganiselo ofanayo, kweli cala nakweliya icala.
11  Yandula ke yalinganisa ububanzi besango, buziikubhite ezilishumi; ubude besango, buziikubhite ezilishumi elinesithathu.
12  Ummandla obiyelweyo phambi kwegumbi labalindi wawuyikubhite enye, yaye kwakukho ummandla obiyelweyo oyikubhite enye kwicala ngalinye. Igumbi labalindi laliziikubhite ezintandathu kweli cala neekubhite ezintandathu kweliya icala.
13  Yaza yahlabela mgama yalinganisa isango ukususela eluphahleni lwelinye igumbi labalindi ukusa eluphahleni lwelinye, liziikubhite ezingamashumi amabini anesihlanu ububanzi; isango limalungana nesango.
14  Yandula ke iintsika ezisecaleni yazenza zaziikubhite ezingamashumi amathandathu, kwaneentsika ezisecaleni zentendelezo emasangweni macala onke.
15  Ngaphambi kwesango lokungena ukuya ngaphambi kweveranda yesango elingaphakathi yayiziikubhite ezingamashumi amahlanu.
16  Kwakukho iifestile ezinamanqwanqwa acuthekileyo emagumbini abalindi nasezintsikeni zawo ezisecaleni ngaphakathi kwesango macala onke, kwaye leyo yindlela ezaziyiyo iiveranda. Kwakukho iifestile ngaphakathi macala onke, yaye kwiintsika ezisemacaleni kwakukho imithi yesundu.
17  Yandisa kwintendelezo engaphandle, yaye, khangela! kwakukho amagumbi okudlela, nendlela egangathiweyo eyenzelwe intendelezo ngeenxa zonke. Kwakukho amagumbi okudlela angamashumi amathathu endleleni apho.
18  Yaye indlela egangathiweyo emacaleni amasango yayilingana ngobude namasango—indlela esemzantsi.
19  Yaza yalinganisa ububanzi ukususela phambi kwesango elisemzantsi ukusa phambi kwentendelezo engaphakathi. Ngaphandle yayiziikubhite ezilikhulu, ukusa ngasempuma nokusa ngasemntla.
20  Kwaye intendelezo engaphandle yayinesango ngaphambili elalibheke ngasemntla. Yalinganisa ubude balo nobubanzi balo.
21  Namagumbi alo abalindi ayemathathu kweli cala nakweliya icala emathathu. Neentsika zalo ezisemacaleni neveranda yalo yangqineka inomlinganiselo ofanayo nowesango lokuqala. Ubude balo babuziikubhite ezingamashumi amahlanu, nobubanzi balo babuziikubhite ezingamashumi amabini anesihlanu.
22  Iifestile zalo neveranda yalo nemifanekiso yalo yemithi yesundu zazinomlinganiselo ofanayo nowesango elingaphambili elibheke ngasempuma. Yaye abantu babenokunyuka baye kulo ngezinyuko ezisixhenxe, neveranda yalo ingaphambili.
23  Isango lentendelezo ephakathi lalimalunga nesango eliya ngasemntla; kwanelo liya ngasempuma. Kwaye yalinganisa ukususela esangweni ukusa esangweni, yaziikubhite ezilikhulu.
24  Yandisa ngasemzantsi, yaye, khangela! kwakukho isango elibheke ngasemzantsi, kwaye yalinganisa iintsika zalo ezisemacaleni neveranda yalo ngomlinganiselo ofanayo nowamanye.
25  Lona neveranda yalo lalineefestile macala onke, ezazifana nezinye iifestile. Ubude babuziikubhite ezingamashumi amahlanu, ububanzi buziikhubhite ezingamashumi amabini anesihlanu.
26  Kwakukho izinyuko ezisixhenxe zokunyuka uye kulo, yaye iveranda yalo yayiphambi kwazo. Kwaye lalinemifanekiso yomthi wesundu, omnye kweli cala nomnye kweliya icala kwiintsika zalo ezisemacaleni.
27  Intendelezo ephakathi yayinesango elibheke ngasemzantsi. Kwaye yalinganisa ukususela esangweni ukusa esangweni elibheke ngasemzantsi, yaziikubhite ezilikhulu.
28  Yandisa entendelezweni ephakathi ngasesangweni lasemzantsi. Yaza yalinganisa isango lasemzantsi ngomlinganiselo ofanayo nowamanye.
29  Amagumbi alo abalindi neentsika zalo ezisemacaleni neveranda yalo zazinomlinganiselo ofanayo nowamanye. Lona neveranda yalo lalineefestile macala onke. Ubude babuziikubhite ezingamashumi amahlanu, ububanzi buziikubhite ezingamashumi amabini anesihlanu.
30  Kwakukho neeveranda macala onke; ubude babuziikubhite ezingamashumi amabini anesihlanu, neekubhithe ezintlanu ububanzi.
31  Iveranda yalo yayibheke kwintendelezo engaphandle, nemifanekiso yomthi wesundu yayisezintsikeni zalo ezisemacaleni, nokunyuka ukuya kulo kwakunezinyuko ezisibhozo.
32  Yandisa entendelezweni ephakathi ngendlela eya empuma, yaza yalinganisa isango ngemilinganiselo efanayo neyamanye.
33  Amagumbi alo abalindi neentsika zalo ezisemacaleni neveranda yalo zazinemilinganiselo efanayo neyamanye, yaye lona neveranda yalo lalineefestile macala onke. Ubude babuziikubhite ezingamashumi amahlanu, ububanzi buziikubhite ezingamashumi amabini anesihlanu.
34  Iveranda yalo yayibheke kwintendelezo engaphandle, nemifanekiso yomthi wesundu yayisezintsikeni zalo ezisemacaleni kweli cala nakweliya icala. Nokunyuka ukuya kulo kwakunezinyuko ezisibhozo.
35  Yaza yandisa esangweni lasemntla, yalilinganisa, ngemilinganiselo efanayo neyamanye,
36  amagumbi alo abalindi, iintsika zalo ezisemacaleni neveranda yalo. Lalineefestile macala onke. Ubude babuziikubhite ezingamashumi amahlanu, ububanzi buziikubhite ezingamashumi amabini anesihlanu.
37  Iintsika zalo ezisemacaleni zazibheke kwintendelezo engaphandle, nemifanekiso yomthi wesundu yayisezintsikeni zalo ezisemacaleni kweli cala nakweliya icala. Nokunyuka ukuya kulo kwakunezinyuko ezisibhozo.
38  Igumbi lokudlela nomnyango walo lalingasezintsikeni ezisemacaleni zamasango. Babewuyalazela apho ngamanzi umnikelo otshiswa kuphele.
39  Everandeni yesango kwakukho iitafile ezimbini kweli cala neetafile ezimbini kweliya icala, zokuxhelela umnikelo otshiswa kuphele nomnikelo wesono nomnikelo wetyala.
40  Kwicala elingaphandle, njengoko ubani enyuka esiya ngasesangweni lasemntla, kwakukho iitafile ezimbini. Kwelinye icala elileleveranda yesango kwakukho iitafile ezimbini.
41  Kwakukho iitafile ezine ngapha neetafile ezine ngaphaya ecaleni lesango—iitafile ezisibhozo, ababexhelela phezu kwazo.
42  Yaye iitafile ezine zomnikelo otshiswa kuphele yayizezamatye aqingqiweyo. Ubude babuyikubhite enye enesiqingatha, nobubanzi buyikubhite enye enesiqingatha, ukuphakama kuyikubhite enye. Phezu kwazo babebeka nezixhobo ababexhela ngazo umnikelo otshiswa kuphele nombingelelo.
43  Namanqwanqwa okubeka izinto ayengangobubanzi besandla, eqiniselwe ngaphakathi, macala onke; naphezu kwetafile babeye babeke inyama yomnikelo osisipho.
44  Ngaphandle kwesango eliphakathi kwakukho amagumbi okudlela eemvumi, entendelezweni ephakathi, esecaleni lesango lasemntla. Icala lawo elingaphambili lalibheke ngasemzantsi. Kwakukho elinye kwicala lesango lasempuma. Umphambili ubheke ngasemntla.
45  Yaza yathetha ke kum yathi: “Eli, igumbi lokudlela elimphambili walo ubheke ngasemzantsi, lelababingeleli abanyamekela imbopheleleko yendlu le.
46  Igumbi lokudlela elimphambili walo ubheke ngasemntla lelababingeleli abanyamekela imbopheleleko yesibingelelo. Ngoonyana bakaTsadoki, abo, koonyana bakaLevi basondela kuYehova ukuze balungiselele kuye.”
47  Yaqhubeka ilinganisa intendelezo ephakathi. Ubude bayo babuziikubhite ezilikhulu, nobubanzi buziikubhite ezilikhulu, inamacala amane alinganayo. Yaye isibingelelo sasiphambi kwendlu.
48  Yaza yandisa everandeni yendlu, yaqhubeka ilinganisa intsika esecaleni yeveranda, yaziikubhite ezintlanu kweli cala neekubhite ezintlanu kweliya icala. Ububanzi besango babuziikubhite ezintathu kweli cala neekubhite ezintathu kweliya icala.
49  Ubude beveranda babuziikubhite ezingamashumi amabini, ububanzi buziikubhite ezilishumi elinanye. Indlela yokunyuka uye kuyo yayizizinyuko. Kwakukho iintsika ngakwizibonda ezisemacaleni, enye ngapha nenye ngaphaya.
39  “Wena ke, nyana womntu, profeta nxamnye noGogi, uthi, ‘Itsho iNkosi enguMongami uYehova ukuthi: “Yabona, ndinxamnye nawe, Gogi, sikhulu esiyintloko sakwaMesheki noTubhali.
2  Ndiza kukujika ndikukhokele ndize ndikunyuse kweyona mimandla ithe qelele yasemntla ndikuzise ezintabeni zakwaSirayeli.
3  Ndiza kusaphula isaphetha sakho esandleni sakho sasekhohlo, neentolo zakho ndiya kuziwisa esandleni sakho sasekunene.
4  Uya kuwela ezintabeni zakwaSirayeli, wena nawo onke amabutho akho nezizwana eziya kube zinawe. Ndiza kukunikela ezintakeni ezidla inyama, zonke iintlobo zeentaka ezinamaphiko, namarhamncwa asendle ube kukudla.”’
5  “‘Uya kuwa phezu komhlaba, kuba mna ndithethile,’ itsho iNkosi enguMongami uYehova.
6  “‘Ndiza kuthumela umlilo kwaMagogi nakwabo bangabemi beziqithi abanqabisekileyo; ukuze bazi abantu ukuba ndinguYehova.
7  Yaye igama lam elingcwele ndiya kulazisa phakathi kwabantu bam amaSirayeli, ndingaliyeki lihlanjelwe kwakhona igama lam elingcwele; ukuze zazi iintlanga ukuba ndinguYehova, Lowo Ungcwele kwaSirayeli.’
8  “‘Khangela! Kumele kuze oku yaye kumele kubekho,’ itsho iNkosi enguMongami uYehova. ‘Yile mini bendithetha ngayo.
9  Yaye ngokuqinisekileyo abemi bezixeko zakawaSirayeli baya kuphuma batshise baze babase imililo ngezikrweqe nangeengweletshetshe nangamakhaka amakhulu,—ngezaphetha nangeentolo nangezagweba nangeencula; yaye baya kubasa imililo ngazo iminyaka esixhenxe.
10  Abayi kuthwala zinkuni endle, bengayi kuqokelela nazinkuni zokubasa emahlathini, kuba baya kubasa imililo ngezikrweqe.’ “‘Ngokuqinisekileyo baya kubenza ixhoba abo babebenza ixhoba, baze baphange abo babebaphanga,’ itsho iNkosi enguMongami uYehova.
11  “‘Kuya kuthi ngaloo mini ndimnike uGogi indawo apho, indawo yokungcwaba kwaSirayeli, intlambo yabo badlula ngasempuma elwandle, yaye iya kubavingcela abo badlulayo. Baya kumngcwabela apho uGogi naso sonke isihlwele sakhe, yaye ngokuqinisekileyo baya kuyibiza ngokuba yiNtlambo Yesihlwele sikaGogi.
12  Nabo bendlu kaSirayeli kuya kufuneka babangcwabe ngenjongo yokuhlambulula ilizwe, kangangeenyanga ezisixhenxe.
13  Yaye bonke abantu belizwe kuya kufuneka bangcwabe, ibe ngokuqinisekileyo oko kuya kuba ludumo kubo ngaloo mini yokuzizukisa kwam,’ itsho iNkosi enguMongami uYehova.
14  “‘Kuya kubakho amadoda omsebenzi oqhubekayo abaya kuwahlukanisa, acande kulo ilizwe, engcwaba, kunye nabo badlulayo, abo baseleyo phezu komhlaba, ukuze bawuhlambulule. Aya kumana efuna kude kuse ekupheleni kweenyanga ezisixhenxe.
15  Kwaye abo badlulayo bamele badlule kulo ilizwe, yaye ukuba okunene ubani angabona ithambo lomntu umele amise uphawu ecaleni kwalo, de abo bangcwabayo babe balingcwabile kwiNtlambo Yesihlwele sikaGogi.
16  Igama lesixeko liya kubizwa ngokuba yiHamona. Liya kwandula lihlanjululwe ke ilizwe.’
17  “Wena ke, nyana womntu, itsho iNkosi enguMongami uYehova ukuthi, ‘Yithi kwiintaka zonke eziphaphazelayo nakuwo onke amarhamncwa asendle: “Ziqokeleleni ndawonye, nize. Zihlanganiseni ndawonye macala onke kumbingelelo wam, endinibingelela wona, umbingelelo omkhulu ezintabeni zakwaSirayeli. Kwaye ngokuqinisekileyo niya kudla inyama nize nisele igazi.
18  Niya kudla inyama yabo banamandla, negazi lezikhulu zomhlaba niya kulisela, iinkunzi zeegusha, amatakane eegusha aziinkunzi, iinkunzi zeebhokhwe, iinkunzi zeenkomo ezingamathole, amathole atyetyisiweyo aseBhashan, konke nje.
19  Ngokuqinisekileyo niya kudla amanqatha nanele nize nisele igazi ninxile, embingelelweni wam endiza kunibingelela wona.”’
20  “‘Yaye nimele naneliswe etafileni yam ngamahashe nabaqhubi beenqwelo, ngabantu abanamandla nangazo zonke iintlobo zamadoda okulwa,’ itsho iNkosi enguMongami uYehova.
21  “‘Ndiza kubumisa ubuqaqawuli bam phakathi kweentlanga; yaye zonke iintlanga ziya kuwubona umgwebo wam endiwuphumezileyo nesandla sam endisibeke phakathi kwazo.
22  Nabo bendlu kaSirayeli baya kwazi ukuba ndinguYehova uThixo wabo ukususela loo mini.
23  Neentlanga ziya kwazi ukuba indlu kaSirayeli, yaya ekuthinjweni ngenxa yesiphoso sayo, kuba yaziphatha ngokungathembeki kum, kangangokuba ndabufihla ubuso bam kuyo ndaza ndayinikela esandleni seentshaba zayo, yaza yawa yonke likrele.
24  Ndenza kuyo ngokokungahlambuluki kwayo nangokokunxaxha kwayo, ndabufihla ubuso bam kuyo.’
25  “Ngoko ke itsho iNkosi enguMongami uYehova ukuthi, ‘Ke kaloku ngoku ndiya kubabuyisela abathinjiweyo bakaYakobi ndize okunene ndibe nenceba phezu kwendlu kaSirayeli; yaye ndiya kubonisa uzinikelo olupheleleyo ngegama lam elingcwele.
26  Baya kube belithwele ihlazo labo nokungathembeki kwabo konke abenze ngako kum, xa behlala emhlabeni wabo ngonqabiseko, kungekho bani wokubangcangcazelisa.
27  Ekubabuyiseni kwam kwizizwana ndize okunene ndibaqokelele ndawonye ndibakhupha emazweni eentshaba zabo, ndizingcwalise phakathi kwabo emehlweni eentlanga ezininzi.’
28  “‘Baya kwazi ukuba ndinguYehova uThixo wabo, xa ndibathumela ekuthinjweni ezintlangeni ndize okunene ndibabuthele ndawonye emhlabeni wabo, kangangokuba andiyi kushiya namnye kubo apho.
29  Yaye andiyi kuba sabufihla ubuso bam kubo, ngenxa yokuba ndiza kuthululela umoya wam phezu kwendlu kaSirayeli,’ itsho iNkosi enguMongami uYehova.”
19  “Wena ke, phakamisa isimbonono ngokuphathelele izikhulu zakwaSirayeli,
2  uze uthi, ‘Ubeyintoni na unyoko? Imazi yengonyama phakathi kweengonyama. Wabuthuma phakathi keengonyama ezintsha ezinezingci. Wakhulisa amathole akhe.
3  “‘Yaye wakhulisa elinye lamathole akhe. Laba yingonyama entsha enesingci, lafunda indlela yokudlakaza ixhoba. Laqwenga kwanomntu wasemhlabeni.
4  Kwaye iintlanga zamana zisiva ngalo. Labanjiswa emhadini wazo, zalizisa kwilizwe laseYiputa ngamagwegwe.
5  “‘Wathi akubona ukuba wayelindile laza ithemba lakhe latshabalala, wandula ke wathabatha elinye lamathole akhe. Walibeka laba yingonyama entsha enesingci.
6  Laza lahambahamba phakathi kweengonyama. Laba yingonyama entsha enesingci. Lafunda indlela yokudlakaza ixhoba. Laqwenga kwanomntu wasemhlabeni.
7  Lazazi iinqaba ahlala kuzo, laphanzisa nezixeko zabo, kangangokuba ilizwe laba leliphanzileyo laza lalizalisa ngesandi sokugquma kwalo.
8  Zaza iintlanga ezazivela macala onke kumaphondo zamisa umnatha wazo nxamnye nalo, zawaneka phezu kwalo. Labanjiswa emhadini wazo.
9  Ekugqibeleni zalifaka endlwaneni ngamagwegwe zaza zalizisa kukumkani waseBhabhiloni. Zalizisa ngeminatha yokuzingela, ukuze ilizwi lalo lingabi savakala kwakhona ezintabeni zakwaSirayeli.
10  “‘Unyoko wayenjengomdiliya egazini lakho, otyalwe ngasemanzini. Wathwala isiqhamo waba namasebe amaninzi ngenxa yamanzi amaninzi.
11  Aba ziintonga zakhe ezomeleleyo, iintonga zasebukhosini zabalawuli. Wakhula waba mde phakathi kwamasebe, waza ke wabonakala ngenxa yobude bawo, ngenxa yamahlamvu awo amaninzi.
12  Kodwa ekugqibeleni wancothulwa ngokuvutha komsindo. Waphoswa emhlabeni, umoya wasempuma ke wazomisa iziqhamo zawo. Intonga yawo eyomeleleyo yaphulwa yaza yoma. Yaqwengwa ngumlilo.
13  Yaye ngoku utyalwe entlango, kwilizwe elingenamanzi nelomileyo.
14  Kwaphuma ke umlilo entongeni yawo. Wadla amahlumelo awo nesiqhamo sawo, akwabikho ntonga yomeleleyo kuwo, akwabikho ntonga yasebukhosini yokulawula. “‘Sisimbonono eso, yaye iya kuba sisimbonono.’”
24  Laza ilizwi likaYehova laqhubeka lifika kum ngonyaka wethoba, ngenyanga yeshumi, ngoweshumi umhla enyangeni leyo, lisithi:
2  “Nyana womntu, zibhalele igama lale mini, yona kanye le mini. Kwangale mini ukumkani waseBhabhiloni uhlasele iYerusalem.
3  Uze uqambe intetho engumzekeliso ngokuphathelele indlu enemvukelo, uthi ngabo, “‘Itsho iNkosi enguMongami uYehova ukuthi: “Beka imbiza yokupheka emlomo ubanzi; yibeke, uze ugalele amanzi kuyo.
4  Hlanganisela kuyo amalungu, onke amalungu alungileyo, ithanga negxalaba; yizalise ngawona mathambo akhethiweyo.
5  Makuthatyathwe eyona ikhethiweyo igusha, kuze kufunjwe iinkuni ngeenxa zonke phantsi kwayo. Wabilise amalungu ayo, upheke namathambo ayo phakathi kwayo.”’”
6  “Ngoko ke itsho iNkosi enguMongami uYehova ukuthi, ‘Yeha kuso isixeko sezenzo zophalazo-gazi, imbiza yokupheka emlomo ubanzi, enomhlwa, naloo mhlwa wayo awusuki kuyo! Wakhuphe amalungu ngamalungu akuyo; kumele kungenziwa qashiso ngayo.
7  Kuba lona kanye igazi layo liphakathi kwayo. Ulibeke phezu kokukhazimla nakumkhuthuka wengxondorha. Akaliphalazanga emhlabeni, ukuze ligutyungelwe ngothuli.
8  Ukuze kunyuke ubushushu kuphunyezwe impindezelo, igazi layo ndilibeke phezu kokukhazimla, kumkhuthuka wengxondorha, ukuze lingagutyungelwa.’
9  “Ngoko ke itsho iNkosi enguMongami uYehova ukuthi, ‘Yeha kuso isixeko sezenzo zophalazo-gazi! Nam ndiya kuyenza ibe nkulu imfumba.
10  Zenze zibe ninzi iinkuni. Phemba umlilo. Yibilise ngokucokisekileyo inyama. Uze uwuqongqothe umhluzi, namathambo ayo makatshe.
11  Yimise ingenanto phezu kwamalahle ayo ukuze ibe shushu; nobhedu lwayo lumele lutshiswe, nokungahlambuluki kwayo kumele kunyibilikiswe phakathi kwayo. Mawudliwe umhlwa wayo.
12  Iinkathazo! Idinisile, kodwa umhlwa wayo omninzi awusuki kuyo. Mayibe semlilweni naloo mhlwa wayo!’
13  “‘Ekungahlambulukini kwakho yihambo evakalala. Ngenxa yokuba kwafuneka ndikuhlambulule, kodwa akuzange uhlambuluke ekungahlambulukini. Akusayi kuhlambuluka ndide ndibunqumamisele kuwe ubushushu bam.
14  Mna, Yehova, ndithethile. Kumele kuze, yaye ndiza kukwenza. Andiyi kungakhathali, ndingayi kuba nosizi ndaye ndingayi kuzisola. Ngokuqinisekileyo baya kukugweba ngokweendlela zakho nangokwezenzo zakho,’ itsho iNkosi enguMongami uYehova.”
15  Laza ilizwi likaYehova laqhubeka lifika kum, lisithi:
16  “Nyana womntu, yabona, ndithabatha kuwe into enqwenelekayo emehlweni akho ngesibetho, ufanele ungazibethi isifuba, ungalili, neenyembezi zakho zingezi.
17  Ncwina kungekho mazwi. Ufanele ungabazileli abafileyo. Zibophe ngesigqubuthelo sakho sentloko, ufanele ufake neembadada zakho ezinyaweni zakho. Kwaye ufanele ungawagqubutheli amabhovu akho, nesonka sabantu akufanele usidle.”
18  Ndathetha ke ebantwini kusasa, waza wafa umfazi wam ngokuhlwa. Ndenza ke kusasa kanye njengoko ndandiyalelwe.
19  Nabantu bamana besithi kum: “Ngaba akuyi kusixelela na ukuba ezi zinto uzenzayo zinantoni yakwenza nathi?”
20  Ndandula ke ndathi kubo: “Lona kanye ilizwi likaYehova lifikile kum, lisithi,
21  ‘Yithi kwindlu kaSirayeli: “Itsho iNkosi enguMongami uYehova ukuthi, ‘Yabonani, ndiyayihlambela ingcwele yam, iqhayiya lamandla enu, into enqwenelekayo emehlweni enu nento onemfesane ngayo umphefumlo wenu, yaye oonyana benu neentombi zenu enizishiye ngasemva—ziya kuwa likrele.
22  Kuya kufuneka ke nenze kanye njengoko ndenzile. Amabhovu enu aniyi kuwagqubuthela, nesonka sabantu aniyi kusidla.
23  Nezigqubuthelo zenu zentloko ziya kuba sezintlokweni zenu, neembadada zenu zibe sezinyaweni zenu. Aniyi kuzimbambazela ningayi kulila, yaye niya kubolela kwiziphoso zenu, nigcume elowo ngenxa yomnye.
24  UHezekile ke uye waba ngumhlola kuni. Ngako konke akwenzileyo, niya kwenjenjalo. Xa kusenzeka oku, niya kwazi ukuba ndiyiNkosi enguMongami uYehova.’”’”
25  “Mhla ke, nyana womntu, ndathabatha kubo inqaba yabo, nemigcobo yabo, noko kunqwenelekayo emehlweni abo nokulangazelelekayo emphefumlweni wabo, noonyana babo neentombi zabo,
26  akuyi kuthi na ngaloo mhla kufike kuwe osindileyo, akuchaze oko ezindlebeni zakho?
27  Ngaloo mini uya kuvuleka umlomo wakho kulowo usindileyo, uthethe, ungabi saba sisimumu; yaye ngokuqinisekileyo uya kuba ngumhlola kubo, bazi ukuba ndinguYehova.”
43  Yandula ke yandisa esangweni, isango elijonge ngasempuma.
2  Yaye, khangela! ubuqaqawuli boTHIXO kaSirayeli babusiza buvela kwicala lasempuma, kwaye ilizwi lakhe lalinjengesandi samanzi amaninzi; nomhlaba wakhanya ngenxa yobuqaqawuli bakhe.
3  Lwalunjengembonakalo yombono endandiwubonile, njengombono endandiwubonile xa ndandisiza konakalisa isixeko; kwakukho neembonakalo ezinjengembonakalo endandiyibone ngakuMlambo iKebhare, ndaza ndawa ngobuso.
4  Ubuqaqawuli bukaYehova beza eNdlwini ngendlela yesango elibheke empuma.
5  Waza umoya wandiphakamisa wandisa kwintendelezo engaphakathi, yaye, khangela! iNdlu yayizele bubuqaqawuli bukaYehova.
6  Ndeva uthile ethetha nam apho eNdlwini, yaye indoda leyo yayimi ecaleni kwam.
7  Yahlabela mgama yathi kum: “Nyana womntu, le yindawo yetrone yam nendawo yentende yeenyawo zam, apho ndiya kuhlala khona phakathi koonyana bakaSirayeli ukusa kwixesha elingenammiselo; yaye bona, indlu kaSirayeli, abayi kuphinda balenze inqambi igama lam elingcwele, bona nookumkani babo, ngokuhenyuza kwabo nangezidumbu zookumkani babo ekufeni kwabo,
8  ngokufaka kwabo umbundu womnyango wabo ngasembundwini womnyango wam nomgubasi wabo ngasemgubasini wam, kukho udonga phakathi kwam nabo. Yaye balenza inqambi igama lam elingcwele ngezinto zabo ezicekisekayo abazenzayo, ukuze nje ndibatshabalalise ndinomsindo.
9  Ke kaloku mabasuse uhenyuzo lwabo nezidumbu zookumkani babo zibe kude kum, kwaye ngokuqinisekileyo ndiya kuhlala phakathi kwabo ukusa kwixesha elingenammiselo.
10  “Wena ke, nyana womntu, yazisa indlu kaSirayeli ngeNdlu le, ukuze bazive bethotyiwe ngenxa yeziphoso zabo, yaye bamele balinganise umfanekiselo.
11  Yaye ukuba okunene baziva bethotyiwe ngenxa yako konke oko bakwenzileyo, bazise ukuma kweNdlu le, nokulungelelaniswa kwayo namasango ayo okuphuma nawokungena, konke ukuma kwayo nazo zonke iinkcukacha zayo, nako konke ukuma kwayo nayo yonke imithetho yayo uze ubhale phambi kwamehlo abo, ukuze bagcine konke ukuma kwayo nazo zonke iinkcukacha zayo baze okunene bazenze.
12  Nguwo lo umthetho weNdlu leyo. Kumphezulu wentaba ummandla wayo uphela macala onke uyeyona nto ingcwele. Khangela! Nguwo lo umthetho weNdlu leyo.
13  “Yaye le yimilinganiselo yesibingelelo ngokweekubhite, ikubhite iyikubhite nobubanzi besandla. Nomzantsi waso yikubhite. Nobubanzi yikubhite. Umqukumbelo waso eludinini macala onke, lungangomolulo omnye weminwe. Sisiseko sesibingelelo ke esi.
14  Ukususela kumzantsi osemgangathweni ukusa kwinqwanqwa elijikelezileyo ziikubhite ezimbini, yaye ububanzi yikubhite enye. Nokususela kwinqwanqwa elincinane elijikelezileyo ukusa kwinqwanqwa elikhulu elijikelezileyo ziikubhite ezine, ububanzi baso yikubhite.
15  Iziko lesibingelelo ziikubhite ezine, yaye ukuphuma ezikweni lesibingelelo kuse phezulu ziimpondo ezine.
16  Kwaye ubude beziko lesibingelelo ziikubhite ezilishumi elinesibini, neekubhite ezilishumi elinesibini ububanzi, lisisikwere kumacala alo omane.
17  Inqwanqwa elijikelezileyo ziikubhite ezilishumi elinesine ubude, neekubhite ezilishumi elinesine ububanzi, kumacala alo omane; nomqukumbelo olingqongileyo sisiqingatha sekubhite, nomzantsi walo yikubhite macala onke. “Nezinyuko zalo zijonge ngasempuma.”
18  Yaye yathi kum: “Nyana womntu, itsho iNkosi enguMongami uYehova ukuthi, ‘Le yimimiselo yesibingelelo ngemini yokwenziwa kwaso, ukuze kunikelwe phezu kwaso iminikelo etshiswa kuphele nokuze kufefwe ngegazi kuso.’
19  “‘Yaye umele ubanike ababingeleli bobuLevi, abayinzala kaTsadoki, abo basondelayo kum,’ itsho iNkosi enguMongami uYehova, ‘ukuze balungiselele kum, ithole lenkomo eliyinkunzi, ithole lomhlambi, libe ngumnikelo wesono.
20  Uze ke uthabathe intwana yegazi lalo, ulifake ezimpondweni zaso zone nakwiimbombo zone zenqwanqwa elijikelezileyo nakumqukumbelo macala onke uze uzisulungekise esonweni, usicamagushele.
21  Umele uthabathe ithole lenkomo eliyinkunzi, umnikelo wesono, yaye limele litshiswe kwindawo emiselweyo apho eNdlwini, ngaphandle kwengcwele.
22  Ngomhla wesibini uya kusondeza iduna lebhokhwe, eliphilileyo, libe ngumnikelo wesono; yaye bamele basisulungekise isibingelelo esonweni njengoko bebesisulungekisile esonweni ngethole lenkomo eliyinkunzi.’
23  “‘Ekugqibeni kwakho ukusisulungekisa esonweni uya kusondeza ithole lenkomo eliyinkunzi, ithole lomhlambi, eliphilileyo, nenkunzi yegusha emhlambini, ephilileyo.
24  Kwaye umele uzisondeze phambi koYehova, yaye ababingeleli bamele bagalele ityuwa phezu kwazo baze bazinikele zibe ngumnikelo otshiswa kuphele kuYehova.
25  Kangangeentsuku ezisixhenxe uya kunikela inkunzi yebhokhwe ibe ngumnikelo wesono ngemini; nethole lenkomo eliyinkunzi, ithole lomhlambi, nenkunzi yegusha emhlambini, ezigqibeleleyo, baya kunikela ngazo.
26  Kangangeentsuku ezisixhenxe baya kucamagushela isibingelelo, yaye bamele basihlambulule baze basimisele.
27  Baya kuzigqiba ke ezo ntsuku. Yaye kuya kuthi ngomhla wesibhozo nokususela ngoko kuse phambili ababingeleli banikele esibingelelweni iminikelo yenu etshiswa kuphele neminikelo yenu yobudlelane; kwaye ngokuqinisekileyo ndiya kukholiswa nini,’ itsho iNkosi enguMongami uYehova.”
44  Yandibuyisa ngendlela yesango lengcwele, elingaphandle elijonge ngasempuma, yaye lalivaliwe.
2  Wandula ke uYehova wathi kum: “Ngokubhekisele kweli sango, liya kuqhubeka livaliwe. Aliyi kuvulwa, kungekho namntu nje uya kungena ngalo; kuba uYehova, uTHIXO kaSirayeli, ungene ngalo, limele liqhubeke ke livaliwe.
3  Noko ke, isikhulu—sona njengesikhulu siya kuhlala ngakulo, ukuze sidle isonka phambi koYehova. Siya kungena ngendlela yevaranda yesango, size siphume ngendlela yayo.”
4  Ngoku ke yandisa ngendlela yesango lasemntla phambi kweNdlu, ukuze ndibone, yaye, khangela! ubuqaqawuli bukaYehova babuzalise indlu kaYehova. Ndaza ke ndawa ngobuso.
5  Wandula ke wathi uYehova kum: “Nyana womntu, beka intliziyo yakho uze ubone ngamehlo akho, nangeendlebe zakho uve konke oko ndikuthetha nawe ngokubhekisele kuyo yonke imimiselo yendlu kaYehova nangokubhekisele kwimithetho yayo yonke, yaye umele ubhekise intliziyo yakho esangweni leNdlu nakuwo onke amasango okuphuma engcweleni.
6  Uze ke uthi kwiMvukelo, kwindlu kaSirayeli, ‘Itsho iNkosi enguMongami uYehova ukuthi: “Kwanele ngoku ngenxa yazo zonke izinto zenu ezicekisekayo, ndlu kaSirayeli,
7  ukungenisa kwenu abasemzini abangalukanga entliziyweni nabangalukanga enyameni, ukuze babe sengcweleni yam khon’ ukuze ihlanjelwe, yona kanye indlu yam; xa ninikela isonka sam, amanqatha negazi, ngoxa besaphula umnqophiso wam ngenxa yazo zonke izinto zenu ezicekisekayo.
8  Aniyinyamekelanga nembopheleleko yezinto zam ezingcwele, ningamisi nabanye babe ngabagcini bembopheleleko yam engcweleni yam endaweni yenu.”’
9  “‘Itsho iNkosi enguMongami uYehova ukuthi: “Akukho bani wasemzini, ongalukanga entliziyweni nongalukanga enyameni, uya kungena engcweleni yam, oko kukuthi, nawuphi na owasemzini ophakathi koonyana bakaSirayeli.”’
10  “‘Kodwa bona ke abaLevi abashenxela kude kum ekuphambukeni kukaSirayeli, owaphambukayo wemka kum, waphambukela kwizithixo zabo ezinezothe, nabo bamele basithwale isiphoso sabo.
11  Bamele babe ngabalungiseleli engcweleni yam kwiindawo zokuvelela emasangweni eNdlu nabalungiseleli beNdlu. Bona baya kuxhela umnikelo otshiswa kuphele nombingelelo wabantu, bame phambi kwabo ukuze balungiselele kubo.
12  Ngenxa yokuba baqhubeka belungiselela kubo phambi kwezithixo zabo ezinezothe zaza zaba sisikhubekiso esibangela indlu kaSirayeli yenze isiphoso, kungenxa yoko le nto ndisiphakamisele kubo isandla sam,’ itsho iNkosi enguMongami uYehova, ‘yaye bamele bathwale isiphoso sabo.
13  Abayi kusondela kum ukuze basebenze njengababingeleli kum okanye basondele nakwiziphi na izinto zam ezingcwele, kwezona zinto zingcwele, yaye bamele bakuthwale ukuthotywa kwabo nezinto zabo ezicekisekayo abazenzileyo.
14  Kwaye ngokuqinisekileyo ndiya kubenza abagcini bembopheleleko yeNdlu, nazo zonke iinkonzo zayo nako konke oko kufanele kwenziwe kuyo.’
15  “‘Ke bona ababingeleli bobuLevi, oonyana bakaTsadoki, abayinyamekelayo imbopheleleko yengcwele yam xa oonyana bakaSirayeli baphambukayo kum, bona baya kusondela kum ukuze balungiselele kum, kwaye bamele beme phambi kwam banikele amanqatha negazi,’ itsho iNkosi enguMongami uYehova.
16  ‘Ngabo abaya kungena engcweleni yam, yaye bona baya kusondela etafileni yam balungiselele kum, kwaye bamele bayinyamekele imbopheleleko leyo kum.
17  “‘Kothi ekungeneni kwabo emasangweni entendelezo engaphakathi, banxibe izambatho zelinen, kungabikho nto yoboya kubo xa belungiselela emasangweni entendelezo ephakathi nangaphakathi.
18  Entloko bafanele babe nezigqubuthelo zentloko zelinen, nasesinqeni babe nempahla yangaphantsi yelinen. Bafanele bangabhinqi nto ibangela ukubila.
19  Yaye xa bephuma besiya kwintendelezo engaphandle, kwintendelezo engaphandle besiya ebantwini, bafanele bahlube izambatho zabo ababelungiselela ngazo, bazibeke emagumbini okudlela angcwele baze bambathe ezinye izambatho, ukuze bangabangcwalisi abantu ngezambatho zabo.
20  Nentloko bafanele bangayichebi, neenwele zentloko bafanele bangaziyeki zibe ngamayakayaka. Bafanele ngandlela zonke bazinquthule iinwele zeentloko zabo.
21  Nabaphi na ababingeleli bafanele bangaseli wayini xa besiza entendelezweni engaphakathi.
22  Bafanele bangazithabatheli mhlolokozi okanye mfazi ekuqhawulwe umtshato naye njengabafazi, kodwa basenokuthabatha iintombi ezinyulu kwinzala yendlu kaSirayeli okanye umhlolokazi ongumhlolokazi wombingeleli.’
23  “‘Yaye bafanele babayalele abantu bam umahluko phakathi kwento engcwele nento ehlanjelweyo; nomahluko phakathi koko kungahlambulukanga noko kuhlambulukileyo bafanele babenze bawazi.
24  Nasetyaleni bona bafanele beme ngokwabo ukuze babe ngabagwebi; bamele baligwebe ke ngezigwebo. Bafanele bagcine nemithetho yam nemimiselo yam ngokubhekisele kuwo onke amaxesha emisitho yam, neesabatha zam bafanele bazingcwalise.
25  Ufanele angangeni kofileyo woluntu khon’ ukuze angahlambuluki, kodwa ngoyise okanye ngonina okanye ngonyana okanye ngentombi okanye ngomntakwabo okanye ngodade wabo ongakhange abe ngowendoda basenokuzenza bangahlambuluki.
26  Emva ke kokusulungekiswa kwakhe, bafanele bambalele imihla esixhenxe.
27  Ngomhla ke wokuza kwakhe endaweni engcwele, entendelezweni engaphakathi, ukuza kulungiselela kwindawo engcwele, ufanele anikele umnikelo wakhe wesono,’ itsho iNkosi enguMongami uYehova.
28  “‘Oku kumele kube lilifa labo: Ndililifa labo. Nifanele ningabaniki lifa kwaSirayeli: Ndililifa labo.
29  Umnikelo wokudla okuziinkozo nomnikelo wesono nomnikelo wetyala—bona baya kudla yona. Nayo yonke into enikelweyo kwaSirayeli—iya kuba yeyabo.
30  Nokokuqala kwintlahlela yonke yayo yonk’ into nomnikelo wonke wayo yonk’ into kwiminikelo yenu yonke—kuya kuba kokwababingeleli; nentlahlela yomgrayo wenu nifanele niyinike ababingeleli, ukuze kuhlale intsikelelo phezu kwendlu yakho.
31  Ababingeleli bafanele bangadli sidumbu nasidalwa siqwengiweyo sezidalwa eziphaphazelayo okanye sezilo.’
47  Yandibuyisela emnyangweni weNdlu, yaye, khangela! kwakukho amanzi aphuma phantsi kombutho womnyango weNdlu ngasempuma, kuba umngaphambili weNdlu wawungasempuma. Amanzi ke ayesihla evela ngaphantsi, kwicala lasekunene leNdlu, kumzantsi wesibingelelo.
2  Yandizisa ngendlela yesango lasemntla yaza yandijikelezisa ngendlela engaphandle eya esangweni elingaphandle elijonge ngasempuma, yaye, khangela! kwakuqukuqela amanzi evela kwicala lasekunene.
3  Ekuyeni kwendoda ngasempuma inolutya lokulinganisa esandleni sayo, yalinganisa iikubhite eziliwaka yaza yandidlulisa emanzini, amanzi ebetha emaqatheni.
4  Kwaye yaqhubeka ilinganisa iwaka ize ke indidlulise emanzini, amanzi ebetha emadolweni. Yaqhubeka ke ilinganisa iwaka yaye ngoku yandidlulisa—amanzi ebetha esinqeni.
5  Yaqhubeka ke ilinganisa iwaka. Yayingumsinga endandingakwazi ukudlula kuwo, kuba amanzi ayephakamile, amanzi avumela ukudada, umsinga ekungenakudlulwa kuwo.
6  Yathi ke yona kum: “Ukubonile na oku, nyana womntu?” Yandula ke yandihambisa yaza yandibuyisela eludongeni lomsinga lowo.
7  Ekubuyeni kwam, kaloku, khangela! eludongeni lomsinga kwakukho imithi emininzi kakhulu, kweli cala nakweliya icala.
8  Yaza yahlabela mgama yathi kum: “La manzi aphuma aye kummandla wasempuma yaye amele ehle aye eArabha. Kwaye amele afike elwandle. Akuziswa elwandle, namanzi alo okunene ayaphiliswa.
9  Kumele kuthi ke wonke umphefumlo ophilayo onyakazelayo, kuyo yonke indawo ofika kuyo umsinga omkhulu, ufumane ubomi. Kumele kubekho iintlanzi ezininzi kakhulu, ngenxa yokuba ngokuqinisekileyo aya kufika apha la manzi, yaye amanzi aselwandle aya kuphiliswa, kwaye yonk’ into iya kuphila apho ufika khona umsinga.
10  “Kumele kuthi ke okunene kume abalobi ecaleni kwawo ukususela e-Engedi ukusa e-En-eglayim. Kuya kubakho indawo yokumisa iminatha erhuqwayo. Ziya kuba ngokohlobo lwazo iintlanzi zabo, njengeentlanzi zoLwandle Olukhulu, zininzi kakhulu.
11  “Kukho imigxobhozo yalo, yaye ayiyi kuphiliswa. Ngokuqinisekileyo iya kuba mtyuba.
12  “Nasecaleni komsinga kuya kuphuma, eludongeni lwawo kweli cala nakweliya icala, zonke iintlobo zemithi yokudliwa. Amagqabi awo akayi kubuna, nesiqhamo sawo asiyi kudliwa siphele. Iya kuthwala isiqhamo esitsha ngeenyanga zayo, ngenxa yokuba amanzi awo—aphuma engcweleni kanye. Isiqhamo sawo simele sibe sesokudliwa namagqabi awo abe ngawokuphilisa.”
13  Itsho iNkosi enguMongami uYehova ukuthi: “Nguwo lo ummandla eniya kuzabela wona ube lilifa njengelizwe lezizwe ezilishumi elinesibini zakwaSirayeli, kunye neziqwenga ezibini zomhlaba wakwaYosefu.
14  Kwaye nimele niwudle ilifa, ngamnye ngokufanayo nomntakwabo, lizwe elo ndaphakamisa isandla sam ndifunga ukulinika ookhokho benu; yaye eli lizwe limele liwele kuni ngeqashiso libe lilifa.
15  “Nguwo lo ke umda welizwe kwicala lasemntla, ukususela kuLwandle Olukhulu ngendlela yaseHetelon, ukusa eTsedadi,
16  eHamati, eBherota, eSibrayim, ephakathi komda waseDamasko nomda waseHamati; iHatsere-hatikon, engakumda waseHawuran.
17  Umda ukusuka elwandle umele ube seHatsare-enon, umda waseDamasko—owasemntla ngasemntla, nomda waseHamati. Licala lasemntla ke elo.
18  “Necala lasempuma lisusela phakathi kweHawuran neDamasko naphakathi kweGiliyadi nelizwe lakwaSirayeli; iYordan, nifanele nilinganise ukususela emdeni ukuya kulwandle lwangasempuma. Licala lasempuma ke elo.
19  “Necala lasemzantsi lingasemzantsi, ukususela kwaTamare ukusa emanzini aseMeribhati-kadeshe, entlanjeni ukusa kuLwandle Olukhulu. Licala lasemzantsi ke elo, ukuya ngaseNegebhi.
20  “Necala lasentshona luLwandle Olukhulu, ukususela emdeni liye ngqo phambili ukuya kungena eHamati. Licala lasentshona ke elo.”
21  “Nimele nizahlulele eli lizwe, kwizizwe ezilishumi elinesibini zakwaSirayeli.
22  Nifanele nilabe njengelifa kuni nakubaphambukeli abaphambukele kuni, abaye bazala oonyana phakathi kwenu. Kuni bamele babe njengenzalelwane phakathi koonyana bakaSirayeli. Kunye nani baya kuwela elifeni ngeqashiso phakathi kwezizwe zakwaSirayeli.
23  Kweso sizwe aphambukele kuso umphambukeli, nize nimnike ilifa lakhe kuso,” itsho iNkosi enguMongami uYehova.
48  “Ngawo la ke amagama ezizwe. Ukususela ekupheleni ngasemntla, ecaleni kwendlela yaseHetelon ukuya ekungeneni eHamati, eHatsare-enan, umda waseDamasko ngasemntla, kwicala laseHamati; kwaye kumele kubekho umda wasempuma nowasentshona, isahlulo esinye sakwaDan.
2  Emdeni kaDan, ukususela kumda wasempuma ukusa kumda wasentshona, esinye sakwa-Ashere.
3  Nasemdeni wakwa-Ashere, ukususela kumda wasempuma ukusa kumda wasentshona, esinye sakwaNafetali.
4  Nasemdeni wakwaNafetali, ukususela kumda wasempuma ukusa kumda wasentshona, esinye sakwaManase.
5  Nasemdeni wakwaManase, ukususela kumda wasempuma ukusa kumda wasentshona, esinye sakwaEfrayim.
6  Nasemdeni wakwaEfrayim, ukususela kumda wasempuma ukusa kumda wasentshona, esinye sakwaRubhen.
7  Nasemdeni wakwaRubhen, ukususela kumda wasempuma ukusa kumda wasentshona, esinye sakwaYuda.
8  Nasemdeni wakwaYuda, ukususela kumda wasempuma ukusa kumda wasentshona, umnikelo enifanele niwunikele ufanele ube ziikubhite ezingamashumi amabini anesihlanu amawaka ububanzi, nobude bube ngokwesinye sezahlulo ukususela kumda wasempuma ukusa kumda wasentshona. Yaye ingcwele imele ibe phakathi kuso.
9  “Ngokubhekisele kumnikelo enifanele niwunikele kuYehova, ubude buya kuba ziikubhite ezingamashumi amabini anesihlanu amawaka neshumi lamawaka ububanzi.
10  Zona ke ezi zifanele zibe ngumnikelo ongcwele wababingeleli, iikubhite ezingamashumi amabini anesihlanu amawaka ngasemntla, nobubanzi beshumi lamawaka ngasentshona, nobubanzi beshumi lamawaka ngasempuma, nobude bamashumi amabini anesihlanu amawaka ngasemzantsi. Yaye ingcwele kaYehova imele ibe phakathi kuso.
11  Siya kuba sesababingeleli, abo bangcwalisiweyo koonyana bakaTsadoki, abayinyamekelayo imbopheleleko yam, abangazange baphambuke ekuphambukeni koonyana bakaSirayeli, kanye njengoko abaLevi baphambukayo.
12  Kwaye bamele babe nomnikelo kuwo umnikelo welizwe njengeyona nto ingcwele, emdeni wabaLevi.
13  “NabaLevi bafanele babe neekubhite ezingamashumi amabini anesihlanu amawaka ubude, kanye ngakummandla wababingeleli, kunye neshumi lamawaka ububanzi; bonke ubude bungamashumi amabini anesihlanu amawaka nobubanzi bulishumi lamawaka.
14  Yaye abafanele bathengise nayiphi na kuwo, kungekho nabani na ofanele ananise, kungekho nabani na ofanele abangele ukuba eyona ndawo intle elizweni idlule kubo; kuba uyinto engcwele kuYehova.
15  “Ngokubhekisele kumawaka amahlanu eekubhite aseleyo kububanzi ecaleni kwezingamawaka amabini anesihlanu, yinto ehlanjelweyo yesixeko, yendawo yokuhlala neyedlelo. Yaye isixeko simele sibe phakathi kuwo.
16  Kwaye le yimilinganiselo yesixeko: umda wasemntla ziikubhite ezingamawaka amane anamakhulu mahlanu, nomda wasemzantsi ngamawaka amane anamakhulu mahlanu, nomda wasempuma ngamawaka amane anamakhulu mahlanu, nomda wasentshona ngamawaka amane anamakhulu mahlanu.
17  Ibe isixeko simele sibe nedlelo, ngasemntla amakhulu amabini anamashumi mahlanu eekubhite, nangasemzantsi amakhulu amabini anamashumi mahlanu, nangasempuma amakhulu amabini anamashumi mahlanu, nangasentshona amakhulu amabini anamashumi mahlanu.
18  “Noko kuseleyo kubude kuya kuba kanye njengomnikelo ongcwele, ishumi lamawaka leekubhite ngasempuma, neshumi lamawaka ngasentshona; yaye kumele kube kanye njengomnikelo ongcwele, nemveliso yako imele ibe sisonka sabo bakhonza esixekweni.
19  Kwaye kuya kulinywa ngabo bonke abezizwe zakwaSirayeli abakhonza esixekweni.
20  “Umnikelo uphela ungamashumi amabini anesihlanu amawaka eekubhite ngamashumi amabini anesihlanu amawaka. Nifanele ninikele inxalenye enamacala amane alinganayo ibe ngumnikelo ongcwele kunye nelifa lesixeko.
21  “Noko kuseleyo kuya kuba kokwesikhulu, kweli cala nakweliya cala lomnikelo ongcwele nelifa lesixeko, ecaleni kwamashumi amabini anesihlanu eekubhite zomnikelo ukuya kumda wasempuma; nasentshona ecaleni kwamashumi amabini anesihlanu eekubhite ukuya kumda wasentshona. Kanye ngokwezahlulo, kuya kuba kokwesikhulu. Yaye umnikelo ongcwele nengcwele yeNdlu imele ibe phakathi kwawo.
22  “Ke ngokubhekisele kwilifa labaLevi nelifa lesixeko, lifanele libe phakathi koko kwesikhulu. Phakathi komda wakwaYuda nomda wakwaBhenjamin kufanele kube kokwesikhulu.
23  “Ke ngokubhekisele kwezinye izizwe, ukususela kumda wasempuma ukusa kumda wasentshona, uBhenjamin isahlulo esinye.
24  Nasemdeni wakwaBhenjamin, ukususela kumda wasempuma ukusa kumda wasentshona, uSimeyon esinye.
25  Nasemdeni wakwaSimeyon, ukususela kumda wasempuma ukusa kumda wasentshona, uIsakare esinye.
26  Nasemdeni wakwaIsakare, ukususela kumda wasempuma ukusa kumda wasentshona, uZebhulon esinye.
27  Nasemdeni wakwaZebhulon, ukususela kumda wasempuma ukusa kumda wasentshona, uGadi esinye.
28  Nasemdeni wakwaGadi, ukusa kumda wasemzantsi, kuya kuba ngasemzantsi; yaye umda umele usuke kwaTamare ukusa emanzini aseMeribhati-kadeshe, ukusa entlanjeni, ukuya kufikelela kuLwandle Olukhulu.
29  “Lilo eli ilizwe enifanele niliwisele izizwe zakwaSirayeli ngeqashiso ukuba libe lilifa, yaye ezi ziya kuba zizabelo zazo,” itsho iNkosi enguMongami uYehova.
30  “Zizo ezi iindawo zokuphuma zesixeko: Kumda wasemntla, umlinganiselo iya kuba ziikubhite ezingamawaka amane anamakhulu mahlanu.
31  “Yaye amasango esixeko aya kuba ngokwamagama ezizwe zakwaSirayeli, amasango amathathu ngasemntla, isango lakwaRubhen, elinye; isango lakwaYuda, elinye; isango lakwaLevi, elinye.
32  “Nakumda wasempuma kuya kubakho amawaka amane anamakhulu mahlanu eekubhite, namasango amathathu, isango lakwaYosefu, elinye; isango lakwaBhenjamin, elinye; isango lakwaDan, elinye.
33  “Umda wasemzantsi uya kuba ngamawaka amane anamakhulu mahlanu eekubhite ngokomlinganiselo, unamasango amathathu, isango lakwaSimeyon, elinye; isango lakwaIsakare, elinye; isango lakwaZebhulon, elinye.
34  “Umda wasentshona uya kuba ngamawaka amane anamakhulu mahlanu eekubhite, kukho namasango amathathu, isango lakwaGadi, elinye; isango lakwa-Ashere, elinye; isango lakwaNafetali, elinye.
35  “Ukujikeleza ke iya kuba ziikubhite ezilishumi elinesibhozo lamawaka; igama lesixeko ukususela ngaloo mini liya kuba nguYehova Ngokwakhe Ulapho.”
5  “Wena ke, nyana womntu, zithabathele ikrele elibukhali. Uya kuzithabathela lona libe njengencakuba yomchebi weenwele, yaye umele ulidlulise phezu kwentloko yakho nasezindevini zakho, uthabathe izikali uze uzahlule zibe zizahlulo iinwele ezo.
2  Inxalenye esisithathu uze uyitshise ngomlilo esazulwini sesixeko kamsinya nje yakuzaliseka imihla yongqingo. Uthabathe nenye inxalenye esisithathu. Yona uze uyibethe ngekrele macala onke, yona inxalenye yokugqibela esisithathu uze uyichithachithe emoyeni, mna ke ndiya kurhola ikrele emva kwabo.
3  “Uze ke uthabathe kuzo zibe mbalwa ngenani uzisongele embhinqweni wakho.
4  Kwaye ezinye zazo uze uzithabathe uziphose phakathi emlilweni uzitshise ngomlilo. Ngokusuka apho kuya kuphuma umlilo uye kuyo yonke indlu kaSirayeli.
5  “Itsho iNkosi enguMongami uYehova ukuthi, ‘YiYerusalem le. Ndiyimise phakathi kweentlanga, inamazwe ayijikelezileyo.
6  Kwaye yaziphatha ngemvukelo nangobungendawo nxamnye nezigwebo zam ngaphezu kweentlanga, nemimiselo yam ngaphezu kwamazwe onke awayeyijikelezile, kuba izigwebo zam bazigatyile baza, ke yona imimiselo yam, abahamba kuyo.’
7  “Ngoko ke, itsho iNkosi enguMongami uYehova ukuthi, ‘Ngenxa yokuba niye naxokozela ngakumbi kuneentlanga ezinijikelezileyo, anahamba ngemimiselo yam nezigwebo zam anazenza; kodwa nenza ngokwezigwebo zeentlanga ezinijikelezileyo, akunjalo na?
8  ngoko ke itsho iNkosi enguMongami uYehova ukuthi: “Yabona, mna, ewe mna, ndinxamnye nawe, sixekondini, yaye ndiza kuziphumeza izigwebo zam phakathi kwakho emehlweni eentlanga.
9  Kwaye ndiza kwenza kuwe oko ndingazange ndikwenze nendingayi kuphinda ndikwenze kwakhona okufana nako ngenxa yazo zonke izinto zakho ezicekisekayo.
10  “‘“Ngoko ke oobawo baya kudla oonyana phakathi kwakho, noonyana baya kudla ooyise, yaye ndiza kuziphumeza kuwe izenzo zokugweba ndize ndichithachithe konke okuseleyo kwakho emimoyeni yonke.”’
11  “‘Ngoko ke ndiphila nje,’ itsho iNkosi enguMongami uYehova, ‘ngokuqinisekileyo ngenxa yokuba iyingcwele yam le uyenze inqambi ngezinto zakho zonke ezilizothe nangezinto zakho zonke ezicekisekayo, nam ndinguLowo uza kukunciphisa yaye namehlo am akayi kuba nosizi, nam andiyi kubonisa mfesane.
12  Inxalenye yenu esisithathu—iya kufa ngendyikitya yokufa, ifikelele esiphelweni sayo ngendlala phakathi kwenu. Yaye enye inxalenye esisithathu—iya kuwa ngekrele macala onke. Nenxalenye esisithathu yokugqibela ndiya kuyichithachithela emimoyeni yonke, ndirhole ikrele emva kwayo.
13  Uya kwandula ke uphele umsindo wam, ndibuthomalalise ubushushu bam kubo ndize ndizithuthuzele; kuya kufuneka ke bazi ukuba mna, Yehova, ndithethile ngokuzingisa ekufuneni uzinikelo olupheleleyo, xa ndiwuphelelisa kubo umsindo wam.
14  “‘Yaye ndiya kukwenza ube yindawo ephanzileyo nongcikivo ezintlangeni ezikujikelezileyo phambi kwamehlo abo bonke abadlulayo.
15  Kwaye umele ube lungcikivo nento yokutshabhiswa, umzekelo osisilumkiso nento eqhiphula umbilini kwiintlanga ezikujikelezileyo, ekukugwebeni kwam ngomsindo nangobushushu nangezohlwayo zobushushu. Mna, Yehova, ndithethile.
16  “‘Xa ndithumela iintolo ezenzakalisayo zendlala kubo, ezimele zingqineke zisonakalisa, ntolo ezo ndiya kuzithumela ukuze ndinonakalise, kwanendlala ndiya kuyandisa phezu kwenu yaye ndiza kuzaphula iintonga zenu ekujingiswa kuzo izonka ezibusazinge.
17  Kwaye ndiza kuthumela kuni indlala namarhamncwa enzakalisayo, akuhluthe abantwana, idlule ngawe indyikitya yokufa negazi, ndikuzisele nekrele. Mna, Yehova, ndithethile.’”
36  “Wena ke, nyana womntu, profeta ngokuphathelele iintaba zakwaSirayeli, uthi, ‘Owu zintaba zakwaSirayeli, liveni ilizwi likaYehova.
2  Itsho iNkosi enguMongami uYehova ukuthi: “Ngenxa yokuba utshaba luthe ngani, ‘Heke! Kwaneendawo eziphakamileyo zamaxesha akudala—zibe lilifa lethu!’”’
3  “Ngoko ke profeta, uthi, ‘Itsho iNkosi enguMongami uYehova ukuthi: “Ngenxa yokuba niye naphanziswa naza nangqavulelwa macala onke, ukuze nibe lilifa labaseleyo beentlanga kwaye kuqhutyekwa kuthethwa ngani ngolwimi yaye kukho nengxelo embi phakathi kwabantu,
4  ke ngoko, zintaba zakwaSirayeli, liveni ilizwi leNkosi enguMongami uYehova! Itsho iNkosi enguMongami uYehova kuzo iintaba nakwiinduli, kwimisinga nakwiintlambo nakwiindawo eziphanzileyo ezachithwayo nakwizixeko ezishiyiweyo eziye zaba zezokuphangwa nokugculelwa kwabaseleyo beentlanga ezijikelezileyo;
5  ngoko ke itsho iNkosi enguMongami uYehova ukuthi, ‘Ngokuqinisekileyo ngomlilo wenzondelelo yam ndiza kuthetha nxamnye nabaseleyo beentlanga ne-Edom, iyonke, abo bazinike ilizwe lam njengelifa benemihlali yentliziyo yonke, nokugculela emphefumlweni, ngenxa yedlelo lalo nokuphanga.’”’
6  “Ngoko ke profeta ngokuphathelele umhlaba wakwaSirayeli, uthi kuzo iintaba neenduli, nemisinga, neentlambo, ‘Itsho iNkosi enguMongami uYehova ukuthi: “Khangela! Ndimele ndithethe ngenzondelelo yam nangobushushu bam, ngenxa yokuba niye nathotywa ziintlanga.”’
7  “Ngoko ke itsho iNkosi enguMongami uYehova ukuthi, ‘Ndisiphakamisile isandla sam ndifunga ukuba iintlanga ezinijikelezileyo—zona ziya kuthotywa.
8  Yaye nina, zintaba zakwaSirayeli, niya kuvelisa amasebe nize nithwalele abantu bam uSirayeli isiqhamo senu, kuba basondelela ukungena.
9  Kuba niyabona, ndingakuni, yaye ngokuqinisekileyo ndiya kujikela ngakuni, nina ke okunene niya kulinywa kuze kuhlwayelwe imbewu.
10  Yaye ndiza kubandisa abantu phezu kwenu, indlu kaSirayeli iphela, iyonke, nezixeko zimele zibe nabemi, neendawo eziphanzileyo ziya kubuya zakhiwe.
11  Ewe, ndiza kubandisa abantu nezilwanyana phezu kwenu, yaye ngokuqinisekileyo ziya kuqhama zande, ndinibangele nibe nabemi njengakwimeko yangaphambili, ndenze okulunge ngakumbi kunakwimo yakuqala; nazi ukuba ndinguYehova.
12  Kwaye phezu kwenu ndiza kuhambisa abantu, abantu bam kanye uSirayeli, yaye bamele banidle njengelifa, nani nibe lilifa labo, yaye aniyi kubahlutha kwakhona abantwana abangakumbi.’”
13  “Itsho iNkosi enguMongami uYehova ukuthi, ‘Ngenxa yokuba kukho abo bathi kuwe: “Wena ungumqwengi wabantu, kwaye ube lilizwe elihlutha iintlanga zalo abantwana,”’
14  ‘ngoko ke abantu akuyi kuba sabaqwenga, neentlanga zakho akuyi kuba sazihlutha abantwana,’ itsho iNkosi enguMongami uYehova.
15  ‘Ndiya kuyenza ingabi savakala intetho yeentlanga ehlazisayo ngokuphathelele wena, nongcikivo lwezizwana akuyi kuphinda uluthwale, ungaphindi uzikhubekise iintlanga zakho,’ itsho iNkosi enguMongami uYehova.”
16  Kwafika ke ilizwi likaYehova kum, lisithi:
17  “Nyana womntu, indlu kaSirayeli yayihlala emhlabeni wabo, yaye bawenza ongahlambulukanga ngendlela yabo nangezenzo zabo. Indlela yabo iye yanjengokungahlambuluki kokuba sexesheni phambi kwam.
18  Ndabuphalazela phezu kwabo ubushushu bam ngenxa yegazi ababeliphalazile kulo ilizwe, lizwe elo babelenze elingahlambulukanga ngezithixo zabo ezinezothe.
19  Kwaye ndabachithachitha phakathi kweentlanga, ngokokuze basasazeke phakathi kwamazwe. Ndabagweba ngokwendlela yabo nangokwezenzo zabo.
20  Ngoko bafika kwiintlanga abafika kuzo, baza abantu balihlambela igama lam elingcwele ngokuthi ngokubhekisele kubo, ‘Aba ngabantu bakaYehova, yaye baphume elizweni lakhe.’
21  Ndiya kuba nemfesane ngegama lam elingcwele, elo indlu kaSirayeli ilihlambeleyo phakathi kweentlanga efike kuzo.”
22  “Ngoko ke yithi kwindlu kaSirayeli, ‘Itsho iNkosi enguMongami uYehova ukuthi: “Andikwenzi oku ngenxa yenu, ndlu kaSirayeli, kodwa ngenxa yegama lam elingcwele, enithe nina nalihlambela phakathi kweentlanga enifike kuzo.”’
23  ‘Ngokuqinisekileyo ndiya kulingcwalisa igama lam elikhulu, ebelihlanjelwa phakathi kweentlanga, enilihlambeleyo phakathi kwazo; yaye iintlanga ziya kwazi ukuba ndinguYehova,’ itsho iNkosi enguMongami uYehova, ‘xa ndingcwaliswa phakathi kwenu phambi kwamehlo azo.
24  Kwaye ndiza kunithabatha ezintlangeni ndize ndiniqokelele ndawonye emazweni onke ndinizise emhlabeni wenu.
25  Ndiza kunifefa ngamanzi ahlambulukileyo, nihlambuluke; ekungcoleni kwenu konke nakwizithixo zenu ezinezothe zonke ndiya kunihlambulula.
26  Ndiza kuninika intliziyo entsha, ndifake umoya omtsha ngaphakathi kwenu, yaye ndiza kuyisusa intliziyo yelitye enyameni yenu ndize ndininike intliziyo yenyama.
27  Kwaye ndiya kufaka umoya wam ngaphakathi kwenu, yaye ndiza kwenza ukuba nihambe ngemimiselo yam, nizigcine nezigwebo zam nize okunene nizenze.
28  Yaye ngokuqinisekileyo niya kuhlala elizweni endalinika ookhokho benu, nibe ngabantu bam, nam ndibe nguThixo wenu.’
29  “‘Ndiza kunisindisa ekungcoleni kwenu konke ndize ndibize ukudla okuziinkozo ndikwenze kuphuphume, yaye andiyi kubeka ndlala phezu kwenu.
30  Ngokuqinisekileyo ndiya kusenza siphuphume isiqhamo emithini, nemveliso emasimini, ukuze ningaphindi namkeliswe ungcikivo lwendlala phakathi kweentlanga.
31  Niya kubopheleleka ukuba nizikhumbule iindlela zenu ezimbi nezenzo zenu ezazingalunganga, yaye niya kubopheleleka ukuba nizive nizotheka ziziqu zenu ngenxa yeziphoso zenu nangenxa yezinto zenu ezicekisekayo.
32  Oku andikwenzi ngenxa yenu,’ itsho iNkosi enguMongami uYehova, ‘makwazeke oko kuni. Yibani neentloni nize nizive nithotyiwe ngenxa yeendlela zenu, ndlu kaSirayeli.’
33  “Itsho iNkosi enguMongami uYehova ukuthi, ‘Ngemini endiya kunihlambulula ngayo kuzo zonke iziphoso zenu ndiya kuzibangela zibe nabemi izixeko, neendawo eziphanzileyo ziya kubuye zakhiwe.
34  Nelizwe eliphanzileyo liya kulinywa, ngoxa liye laba yinkangala ephanzileyo phambi kwamehlo abo bonke abadlulayo.
35  Yaye ngokuqinisekileyo abantu baya kuthi: “Elo lizwe laliphanzile lisuke laba njengomyezo wase-Eden, nezi zixeko zaziyinkangala nezaziphanzile nezazichithiwe zinqatyisiwe; zinabemi.”
36  Iintlanga eziya kusala zinijikelezile ziya kwazi ukuba mna, Yehova, ndizakhile izinto ezichithiweyo, ndikutyalile oko bekuphanzile. Mna, Yehova, ndithethile yaye ndiza kukwenza oko.’
37  “Itsho iNkosi enguMongami uYehova ukuthi, ‘Ngako oku ndisaya kuzivumela ndifunwe yindlu kaSirayeli ukuze ndibenzele: Ndiya kubandisa babe ngabantu abaninzi njengomhlambi.
38  Njengomhlambi wabantu abangcwele, njengomhlambi weYerusalem ngamaxesha omsitho wayo, ngaloo ndlela izixeko ebeziyinkangala ziya kuzaliswa ngumhlambi wabantu; bazi ukuba ndinguYehova.’”
41  Yaza yandisa etempileni, yaqhubeka ilinganisa iintsika ezisemacaleni, yaba ziikubhite ezintandathu ububanzi ngapha neekubhite ezintandathu ububanzi ngaphaya, ububanzi bentsika esecaleni.
2  Ububanzi bomnyango babuziikubhite ezilishumi, amacala omnyango eziikhubhite ezintlanu ngapha neekubhite ezintlanu ngaphaya. Yaza yaqhubeka ilinganisa ubude bawo, baba ziikubhite ezingamashumi amane; ububanzi bona, baba ziikubhite ezingamashumi amabini.
3  Yangena ngaphakathi yaza yalinganisa intsika esecaleni yomnyango, yaba ziikubhite ezimbini; umnyango waba ziikubhite ezintandathu; ububanzi bomnyango baba ziikubhite ezisixhenxe.
4  Yalinganisa ubude bawo, baba ziikubhite ezingamashumi amabini; ububanzi bawo baba ziikubhite ezingamashumi amabini, phambi kwetempile. Yandula ke yathi kum: “Yeyona Ngcwele le.”
5  Yalinganisa udonga lwendlu, lwaba ziikubhite ezintandathu. Ububanzi begumbi elisecaleni babuziikubhite ezine, jikelele; liyijikelezile indlu leyo, macala onke.
6  Amagumbi asemacaleni, yayiligumbi elisecaleni liphezu kwegumbi elisecaleni, imigangatho emithathu, kangangamashumi amathathu; yaye ayengena eludongeni lwendlu, oko kukuthi, amagumbi asemacaleni macala onke, ukuze abe nokubambeka, kodwa ayengabambekanga eludongeni lwendlu.
7  Kwakuya kuba banzi ukujikeleza okukhona siya sinyuka isakhiwo ngokwamagumbi asecaleni, kuba ipaseji enamajikojiko yendlu yayisiya phezulu naphezulu macala onke endlu leyo. Ngoko ke indlu le yayisiba banzi phezulu, yaye ukususela kowona usezantsi umgangatho ubani wayenokunyuka aye kowona uphezulu umgangatho, ngomgangatho ophakathi.
8  Ndabona ukuba kwakukho iqonga eliphakamileyo lendlu leyo macala onke. Ngokubhekisele kwiziseko ezo zamagumbi asemacaleni, kwakukho ingcongolo epheleleyo eziikubhite ezintandathu ukuya kwisidibanisi.
9  Ububanzi bodonga lwegumbi elisecaleni, ukuya ngaphandle, babuziikubhite ezintlanu. Kwakukho nesithuba esishiywe sivulekile ngokwakhiwa kwamagumbi asecaleni endlu leyo.
10  Naphakathi kwamagumbi okudlela ububanzi babuziikubhite ezingamashumi amabini obujikelezileyo, macala onke.
11  Umnyango wegumbi elisecaleni wawubheke ngakwisithuba esishiywe sivulekile, omnye umnyango ubheke ngasemntla, omnye ubheke ngasemzantsi; yaye ububanzi besithuba esishiywe sivulekile babuziikubhite ezintlanu, macala onke.
12  Nesakhiwo esasiphambi kwendawo eyahlukileyo, esinecala elibheke ngasentshona, sasiziikubhite ezingamashumi asixhenxe ububanzi. Yaye udonga lwesakhiwo lwaluziikubhite ezintlanu ububanzi, sinjalo macala onke; nobude balo babuziikubhite ezingamashumi asithoba.
13  Yayilinganisa indlu, iikubhite ezilikhulu ubude; nendawo eyahlukileyo nesakhiwo neendonga zaso, iikubhite ezilikhulu ubude.
14  Ububanzi bomphambili wendlu nendawo eyahlukileyo ukuya ngasempuma babuziikubhite ezilikhulu.
15  Yalinganisa ubude besakhiwo esiphambi kwendawo eyahlukileyo eyayisemva kwaso neegalari zaso kweli cala nakweliya icala, iikubhite ezilikhulu. Kwanetempile nendawo engaphakathi neeveranda zentendelezo;
16  imibundu leyo, iifestile ezinamanqwanqwa acuthekileyo, neegalari zazijikelezile zontathu. Phambi kombundu kwakufulelwe ngomthi macala onke, ukususela emgangathweni ukusa ezifestileni; yaye iifestile ezo zazigutyungelwe.
17  Ngentla komnyango nokufikelela endlwini ngaphakathi nangaphandle naphezu kodonga luphela macala onke, endlwini ngaphakathi nangaphandle, yayiyimilinganiselo,
18  kwaneekherubhi ezikroliweyo nemifanekiso yomthi wesundu, umfanekiso womthi wesundu uphakathi kwekherubhi nekherubhi, ikherubhi yayinobuso obubini.
19  Ubuso bomntu, bubheke emfanekisweni womthi wesundu kweli cala, nobuso bengonyama entsha enesingci, bubheke emfanekisweni womthi wesundu kweliya icala, ikroliwe endlwini yonke macala onke.
20  Ukususela emgangathweni ukusa ngentla komnyango kwakukrolwe iikherubhi nemifanekiso yomthi wesundu, eludongeni lwetempile.
21  Yona ke itempile, umgubasi wawusisikwere; yaye ngaphambi kwendawo engcwele kwakukho imbonakalo enjengembonakalo elandelayo:
22  isibingelelo somthi sasiziikubhite ezintathu ukuphakama, ubude baso buziikubhite ezimbini, yaye sasinezibonda zembombo. Ubude baso neendonga zaso yayingumthi. Yaza yathetha kum yathi: “Le yitafile ephambi koYehova.”
23  Itempile nendawo engcwele yayineminyango emibini.
24  Bezimbini iingcango zomnyango kwiminyango leyo, zinokujikwa-jikwa. Omnye umnyango wawuneengcango ezimbini, nomnye lowo wawuneengcango ezimbini.
25  Kule minyango yetempile kwakwenziwe iikherubhi nemifanekiso yomthi wesundu, njengaleyo yenzelwe iindonga, kwakukho nesigqubuthelo somthi ngaphambili everandeni engaphandle.
26  Kwakukho iifestile ezinamanqwanqwa acuthekileyo nemifanekiso yomthi wesundu ngapha nangaphaya ngasemacaleni everanda namagumbi asemacaleni endlu nezigubungelo ezo.
15  Laza ilizwi likaYehova laqhubeka lifika kum, lisithi:
2  “Nyana womntu, wahluka ngayiphi indlela umthi womdiliya kuyo yonke eminye imithi, ihlumelo, eliye laphakathi kwemithi yehlathi?
3  Kukha kuthatyathwe isibonda kuwo sokwenza umsebenzi othile? Okanye bakhe bathabathe na abantu kuwo isikhonkwane sokuxhoma naluphi na uhlobo lwempahla?
4  Khangela! Umele ufakwe emlilweni ube sisibaso. Ngokuqinisekileyo umlilo uyaziqwenga iincam zawo zombini, nomphakathi wawo uyatsha. Uwufanelekele na nawuphi na umsebenzi?
5  Khangela! Xa uphelele, awusetyenziselwa nawuphi na umsebenzi. Kubeke phi na ke, xa uqwengwe ngumlilo waza watshiswa, ngokwenene unokusetyenziselwa nawuphi na umsebenzi obhekele phaya!”
6  “Ngoko ke itsho iNkosi enguMongami uYehova ukuthi, ‘Kanye njengomthi womdiliya phakathi kwemithi yehlathi, endiwunikele emlilweni njengesibaso, ngokunjalo ndibanikele abemi baseYerusalem.
7  Yaye ndibubhekise kubo ubuso bam. Baphume emlilweni, kodwa umlilo uya kubaqwenga. Niya kwazi ukuba ndinguYehova, xa ndibhekise ubuso bam kubo.’”
8  “‘Yaye ilizwe ndiza kulenza libe yinkangala, ngenxa yokuba benze ngokungathembeki,’ itsho iNkosi enguMongami uYehova.”
20  Ke kaloku kwathi ngonyaka wesixhenxe, ngenyanga yesihlanu, ngoweshumi umhla enyangeni leyo, amadoda avela kwabakhulileyo bakwaSirayeli eza kubuzisa kuYehova, ahlala phantsi phambi kwam.
2  Landula ke lafika ilizwi likaYehova kum, lisithi:
3  “Nyana womntu, thetha namadoda akhulileyo akwaSirayeli, uthi kuwo, ‘Itsho iNkosi enguMongami uYehova ukuthi: “Nizele ukuza kubuzisa kum na? ‘Ndiphila nje, andizi kubuzwa nini,’ itsho iNkosi enguMongami uYehova.”’
4  “Uya kubagweba na? Uya kubagweba na, nyana womntu? Bazise izinto ezicekisekayo zookhokho babo.
5  Yaye umele uthi kubo, ‘Itsho iNkosi enguMongami uYehova ukuthi: “Ngemini yokunyula kwam uSirayeli, ndaphakamisa isandla sam ndifungela imbewu yendlu kaYakobi ndaza ndazazisa kubo kwilizwe laseYiputa. Ewe, ndasiphakamisa isandla sam ndibafungela, ndisithi, ‘NdinguYehova uThixo wenu.’
6  Ngaloo mini ndasiphakamisa isandla sam ndibafungela ukuze ndibakhuphe kwilizwe laseYiputa ndibase kwilizwe endandibahlolele lona, eliqukuqela ubisi nobusi. Lalingumhombiso emazweni onke.
7  Ndaza ndahlabela mgama ndathi kubo, ‘Lahlani, ngamnye kuni, izinto ezilizothe zamehlo enu, ningazenzi inqambi ngezithixo ezinezothe zaseYiputa. NdinguYehova uThixo wenu.’
8  “‘“Baqala ke bona ukundivukela, yaye abazange bavume ukundiphulaphula. Izinto ezilizothe zamehlo abo abazange bazilahle, nezithixo ezinezothe zaseYiputa abazange bazishiye, kangangokuba ndathembisa ukuphalazela kubo ubushushu bam, ukuze ndiwuphelelise kubo umsindo wam phakathi kwelizwe laseYiputa.
9  Ndenjenjalo ngenxa yegama lam ukuze lingahlanjelwa phambi kwamehlo eentlanga ababephakathi kwazo, ngenxa yokuba ndandizazisile kubo phambi kwamehlo azo ngokubakhupha kwilizwe laseYiputa.
10  Ngoko ndabakhupha kwilizwe laseYiputa ndaza ndabazisa entlango.
11  “‘“Ndabanika imimiselo yam; ndabazisa nezigwebo zam, ukuze umntu ozenzayo abe nokuphila ngazo.
12  Ndabanika neesabatha zam, ukuba zibe ngumqondiso phakathi kwam nabo, ukuze bazi ukuba ndinguYehova obangcwalisayo.
13  “‘“Kodwa bona, ndlu kaSirayeli, bandivukela entlango. Abazange bahambe ngemimiselo yam, nezigwebo zam bazigatya, ezo, ukuba umntu ebengazenza, ebeya kuqhubeka ephila ngazo. Neesabatha zam bazihlambela kakhulu, kangangokuba ndathembisa ukukuphalazela kubo entlango ukuvutha komsindo wam, ukuze ndibatshabalalise.
14  Kodwa ndenza oko ngenxa yegama lam ukuze lingahlanjelwa phambi kwamehlo eentlanga, endandibakhuphe phambi kwamehlo azo.
15  Ndaza ndaphakamisa isandla sam ndibafungela entlango, ukuba andiyi kubazisa kwilizwe endandibanikile, elo liqukuqela ubisi nobusi, (lingumhombiso emazweni onke.)
16  ngenxa yokuba bazigatya izigwebo zam; ngokubhekisele kwimimiselo yam ke, abazange bahambe ngayo, neesabatha zam bazihlambela, ngenxa yokuba intliziyo yabo yayilandela izithixo zabo ezinezothe.
17  “‘“Laza iliso lam laba nosizi kubo ukuba ndingabonakalisi, yaye andizange ndibatshabalalise entlango.
18  Ndaza ndathi koonyana babo entlango, ‘Musani ukuhamba ngemimiselo yookhokho benu, ningayigcini nemigwebo yabo, ningazenzi iinqambi ngezithixo zabo ezinezothe.
19  NdinguYehova uThixo wenu. Hambani ngemimiselo yam, nigcine izigwebo zam, nizenze.
20  Ngcwalisani iisabatha zam, zibe ngumqondiso phakathi kwam nani, ukuze nazi ukuba ndinguYehova uThixo wenu.’
21  “‘“Basuka oonyana bandivukela. Abahamba ngemimiselo yam, abazigcina izigwebo zam ukuba bazenze, ezo, aya kuthi umntu ukuba uyazenza, aphile ngazo. Iisabatha zam bazihlambela. Ngoko ndathembisa ukuphalazela ubushushu bam kubo, ukuze ndiwuphelelisele kubo umsindo wam entlango.
22  Ndasibuyisa ke isandla sam ndaza ndenza ngenxa yegama lam, ukuze lingahlanjelwa phambi kwamehlo eentlanga, endandibakhuphe phambi kwamehlo azo.
23  Ndasiphakamisa isandla sam ndibafungela entlango, ukuze ndibachithachithe phakathi kweentlanga nokuze ndibasasaze phakathi emazweni,
24  ngenxa yokuba bengazigcinanga izigwebo zam baza bayigatya imimiselo yam neesabatha zam bazihlambela, namehlo abo alandela izithixo ezinezothe zookhokho babo.
25  Nam ndabamisela imimiselo engalunganga nezigwebo ababengenakuphila ngazo.
26  Ndabayeka benziwa iinqambi ngezipho zabo ekudluliseni kwabo emlilweni wonke umntwana ovula isibeleko, ukuze ndibaphanzise, bazi ukuba ndinguYehova.”’
27  “Ngoko ke thetha kwindlu kaSirayeli, nyana womntu, uthi kuyo, ‘Itsho iNkosi enguMongami uYehova ukuthi: “Kanti ke kule nkalo, ookhokho benu banditshabhisa, ngokwenza kwabo ngokungathembeki kum.
28  Yaye ndabazisa kwilizwe endandiphakamise isandla sam ndibafungela ukubanika lona. Bathi bakubona zonke iinduli eziphakamileyo nayo yonke imithi eshinyeneyo ngamasebe, bandula ke babingelela apho imibingelelo yabo, banikela apho iminikelo yabo ecaphukisayo, bazisa apho amavumba abo athozamisayo, bethululela apho neminikelo yabo ethululwayo.
29  Ngoko ndathi kubo, ‘Ithetha ntoni na kuni le ndawo iphakamileyo niza kuyo, ukuze nje igama layo kuthiwe yiNdawo Ephakamileyo kude kuse kule mini?’”’
30  “Ngoko ke yithi kwindlu kaSirayeli, ‘Itsho iNkosi enguMongami uYehova ukuthi: “Ngaba nizenza iinqambi na ngendlela yookhokho benu, nilandela izinto zabo ezilizothe ngeentlobano zokuziphatha okubi?
31  Yaye ngokuphakamisa izipho zenu ngokudlulisa oonyana benu emlilweni, ngaba nizenza iinqambi na ngenxa yezithixo zenu zonke ezinezothe ukuza kutsho namhlanje? Kwangaxeshanye ndiya kubuzwa nini na, ndlu kaSirayeli?”’ “‘Ndiphila nje,’ itsho iNkosi enguMongami uYehova ukuthi, ‘andiyi kubuzwa nini.
32  Yaye oko kuzayo emoyeni wenu ngokuqinisekileyo akuyi kwenzeka, ekubeni nisithi: “Masibe njengeentlanga ezi, njengeentsapho zamazwe la, silungiselele emthini naselityeni.”’”
33  “‘Ndiphila nje,’ itsho iNkosi enguMongami uYehova ukuthi, ‘Ndiza kulawula njengokumkani phezu kwenu ngesandla esomeleleyo nangengalo eyoluliweyo nangobushushu obuthululwayo.
34  Kwaye ndiza kunikhupha kwizizwana, ndiniqokelele ndawonye kumazwe enichithachithelwe kuwo ngesandla esomeleleyo nangengalo eyoluliweyo nangobushushu obuthululwayo.
35  Yaye ndiza kunizisa kwintlango yezizwana ndize ndinigwebe apho ubuso ngobuso.
36  “‘Kanye njengoko ndabagwebayo ookhokho benu entlango yelizwe laseYiputa, ngoko ndiya kunigweba nani,’ itsho iNkosi enguMongami uYehova.
37  ‘Yaye ndiza kunidlulisa phantsi kwentonga ndize ndinizise kumxokelelwane womnqophiso.
38  Kwaye ndiza kubacoca kuni abo bavukelayo nabanxaxhayo nxamnye nam, kuba ndiya kubakhupha kwilizwe abaphambukele kulo, kodwa abayi kuza kumhlaba wakwaSirayeli; nazi ukuba ndinguYehova.’
39  “Yaye nina, ndlu kaSirayeli, itsho iNkosi enguMongami uYehova ukuthi, ‘Hambani niye kukhonza ngamnye kuni izithixo zakhe ezinezothe. Kwaye emva koko ukuba anindiphulaphuli, ngoko igama lam elingcwele aniyi kuphinda nilihlambele ngezipho zenu nangezithixo zenu ezinezothe.’
40  “‘Kuba entabeni yam engcwele, entabeni ephakamileyo yakwaSirayeli,’ itsho iNkosi enguMongami uYehova, ‘kulapho bona, iyonke indlu kaSirayeli ngokupheleleyo, baya kundikhonza, elizweni. Apho ndiya kukholiswa ngabo, yaye apho ndiya kuyifuna iminikelo yenu nentlahlela yeminikelo yenu kwizinto zenu zonke ezingcwele.
41  Ngenxa yevumba elithozamisayo ndiya kukholiswa nini, xa ndinikhupha kwizizwana ndize okunene ndiniqokelele ndawonye nivela kumazwe enanichithachithwe kuwo, ndingcwaliswe kuni phambi kwamehlo eentlanga.’
42  “‘Niya kwazi ukuba ndinguYehova, ekuniziseni kwam kumhlaba wakwaSirayeli, kwilizwe endaphakamisa isandla sam ndifungela ukulinika ookhokho benu.
43  Yaye ngokuqinisekileyo niya kuzikhumbula apho iindlela zenu nazo zonke izenzo zenu enazenza iinqambi ngazo, nize okunene nizive nizothekile bubuso benu ngenxa yazo zonke izinto zenu ezimbi enizenzileyo.
44  Niya kwazi ukuba ndinguYehova xa ndithabatha inyathelo ngani ngenxa yegama lam, kungekhona ngokweendlela zenu ezimbi okanye ngokwezenzo zenu ezonakeleyo, ndlu kaSirayeli,’ itsho iNkosi enguMongami uYehova.”
45  Laza ilizwi likaYehova laqhubeka lifika kum, lisithi:
46  “Nyana womntu, bhekisa ubuso bakho kwicala lasemzantsi uze ukhuphe amazwi akho aye ngasemzantsi, uprofete kwihlathi lomhlaba wasemzantsi.
47  Uze uthi kwihlathi lasemzantsi, ‘Live ilizwi likaYehova. Itsho iNkosi enguMongami uYehova ukuthi: “Yabona, ndikutshisa ngomlilo, kwaye umele uqwenge kuwe wonke umthi osafumileyo nawo wonke umthi owomileyo. Idangatye elivuthayo aliyi kucinywa, yaye bonke ubuso bumele butshiswe nguwo ukususela emzantsi ukusa emntla.
48  Nabo bonke abo benyama bamele babone ukuba mna, Yehova, ndiwubasile, kangangokuba awuyi kucinywa.”’”
49  Ndaza ndathi ke: “Owu Nkosi enguMongami Yehova! Bathi ngam, ‘Ngaba akaqambi iintetho eziyimizekeliso na kodwa?’”
1  Ke kaloku kwathi ngonyaka wamashumi amathathu, ngenyanga yesine, ngomhla wesihlanu enyangeni leyo, ngoxa ndandiphakathi kwabantu abathinjiweyo ngakuMlambo iKebhare, amazulu avuleka ndaza ndabona imibono kaThixo.
2  Ngomhla wesihlanu enyangeni leyo, oko kukuthi, ngonyaka wesihlanu wokuthinjwa kukaKumkani uYehoyakin,
3  ilizwi likaYehova lafika ngokungqalileyo kuHezekile unyana kaBhuzi umbingeleli kwilizwe lamaKhaledi ngakuMlambo iKebhare, yaye isandla sikaYehova saba phezu kwakhe apho kuloo ndawo.
4  Yaye ndabona kusiza umoya ovuthuzayo uvela ngasemntla, ingqimba enkulu yelifu nomlilo odangazelayo, kwaye laliqaqambile macala onke, naphakathi kwawo kwakuphuma okuthile okukhangeleka ngathi ngumxube wegolide nesilivere, kuphuma phakathi emlilweni.
5  Phakathi kwawo ke kwakukho oko kwakufana nezidalwa eziphilayo ezine, yaye le yindlela ezazikhangeleka ngayo: zazifana nomntu wasemhlabeni.
6  Ngasinye kuzo sasinobuso obune, yaye ngasinye sinamaphiko amane.
7  Kwaye iinyawo zazo zazithe tse, nentende yeenyawo zazo yayinjengentende yenqina lethole lenkomo; yaye zazikhazimla njengokubengezela kobhedu olumenyezelisiweyo.
8  Zazinezandla zomntu ngaphantsi kwamaphiko azo emacaleni azo omane, yaye zone zazinobuso bazo namaphiko azo.
9  Amaphiko azo ayehlangene elinye kwelinye. Zazingajiki ekuhambeni kwazo; zazihamba ngasinye ziye ngqo phambili.
10  Ke yona imfano yobuso bazo, zone zazinobuso bomntu kunye nobuso bengonyama ngasekunene, yaye zone zazinobuso benkunzi yenkomo ngasekhohlo; kanjalo zone zazinobuso bokhozi.
11  Babunjalo ke ubuso bazo. Namaphiko azo ayolulelwe phezulu. Ngasinye sasinamabini ehlangene, namabini awayegubungele imizimba yazo.
12  Yaye zazihamba ngasinye siye ngqo phambili. Naphi na apho umoya wawutyekela ukuya khona, zazihamba ziye. Zazingajiki ekuhambeni kwazo.
13  Ke yona imfano yezidalwa eziphilayo, imbonakalo yazo yayinjengamalahle avuthayo omlilo. Kwakukho into ebonakala ngathi sisikhuni somlilo esitshangazayo phakathi kwezidalwa eziphilayo, kwaye umlilo wawuqaqambile, kuphuma umbane emlilweni lowo.
14  Yaye zona izidalwa eziphilayo zazihamba zize zibuye njengombane.
15  Njengoko ndibona izidalwa eziphilayo, kaloku, khangela! kwakukho ivili elinye emhlabeni ecaleni kwezinto eziphilayo, ngakubuso obune baso ngasinye.
16  Ke yona imbonakalo yamavili nokwakhiwa kwawo, kwakunjengokubengezela kwekrizolite; yaye omane ayefana. Yaye imbonakalo yawo nokwakhiwa kwawo kwakungathi livili elingaphakathi kwevili.
17  Ekuhambeni kwawo ayehamba aye kumacala awo amane. Ayengajikeli kwelinye icala xa ehamba.
18  Ke zona iirim zawo, zaziphakame ngohlobo oloyikekayo; yaye iirim zawo zone zazizele ngamehlo macala onke.
19  Kwaye zakuhamba izidalwa eziphilayo, amavili ayehamba ecaleni lazo, naxa izidalwa eziphilayo ziphakanyisiwe emhlabeni, ayephakama namavili.
20  Naphi na apho umoya wawutyekela ukuya khona, zazisiya khona; namavili ayephakanyiswa ngokusondeleyo ecaleni kwazo, kuba umoya wezidalwa eziphilayo wawusemavilini.
21  Zakuhamba, nawo ayehamba; naxa zisima ngxi, nawo ayesima ngxi; naxa ziphakanyisiwe emhlabeni, amavili ayephakanyiswa ngokusondeleyo ecaleni kwazo, kuba umoya wezidalwa eziphilayo wawusemavilini.
22  Phezu kweentloko zezidalwa eziphilayo kwakukho into efana nesibhakabhaka njengokubengezela komkhenkce owoyikekayo, yoluliwe phezu kweentloko zazo.
23  Yaye phantsi kwesibhakabhaka eso amaphiko azo ayethe tye, elinye liye kwelinye. Ngasinye sasinamaphiko amabini asigubungeleyo kweli cala namabini asigubungeleyo kwicala elingaphaya lemizimba yazo.
24  Ndasiva ke isandi samaphiko azo, isandi esinjengesamanzi amaninzi, njengesandi saLowo unguSomandla, xa zihamba, isandi soqhushululu, njengesandi sabamise iinkampu. Zakuma ngxi, zaziwathoba amaphiko azo.
25  Kwabakho ke ilizwi ngentla kwesibhakabhaka esasiphezu kwentloko yazo. (Zakuma ngxi, zaziwathoba amaphiko azo.)
26  Yaye ngentla kwesibhakabhaka esasiphezu kwentloko yaso kwakukho into eyayinembonakalo yelitye lesafire, ifana netrone. Phezu koko kwakufana netrone kwakukho into efana nothile onembonakalo enjengeyomntu wasemhlabeni phezu kwayo.
27  Ndabona okuthile okubengezela njengomxube wegolide nesilivere, njengembonakalo yomlilo macala onke ngaphakathi apho, ukususela embonakalweni yesinqe ukwenyusa; ukususela embonakalweni yesinqe kuhle ndabona okuthile okwakubonakala njengomlilo, yaye wayeqaqambile macala onke.
28  Kwakukho into eyayibonakala njengesaphetha ebakho kwingqimba yelifu mini ngemvula. Leyo yindlela okwakubonakala ngayo ukuqaqamba oko kujikelezileyo. Yayiyimbonakalo efana neyobuqaqawuli bukaYehova. Xa ndakubonayo oku, ndandula ke ndawa ngobuso, ndaza ndaliva nelizwi lalowo uthethayo.
2  Waza wathi kum: “Nyana womntu, yima ngeenyawo zakho ukuze ndithethe nawe.”
2  Kwangena ke kum umoya kamsinya nje akuba ethethile kum, yaye ekugqibeleni wandenza ndema ngeenyawo zam ukuze ndimve Lowo uthetha kum.
3  Waza wahlabela mgama wathi kum: “Nyana womntu, ndikuthumela koonyana bakaSirayeli, kwiintlanga ezinemvukelo ezindivukeleyo. Bona kunye nookhokho babo banxaxhile kum kwada kwayile mini.
4  Noonyana abanobuso obusileyo nentliziyo elukhuni—ndikuthumela kubo, yaye umele uthi kubo, ‘Itsho iNkosi enguMongami uYehova.’
5  Ke bona, enoba baya kuva okanye abayi kuva—kuba bayindlu enemvukelo—ngokuqinisekileyo baya kwazi ukuba bekukho umprofeti phakathi kwabo.
6  “Wena ke, nyana womntu, musa ukuboyika; namazwi abo ungawoyiki, ngenxa yokuba baneenkani kwaye bayahlaba yaye uhlala phakathi koonomadudwane. Amazwi abo ungawoyiki, ungankwantyiswa nabubuso babo, kuba bayindlu enemvukelo.
7  Yaye umele uwathethe amazwi am kubo, enoba bayeva okanye abeva, kuba banemvukelo.
8  “Wena ke, nyana womntu, yiva endikuthethayo kuwe. Ungabi nemvukelo njengendlu enemvukelo. Vula umlomo wakho uze utye oko ndikunika kona.”
9  Ndaza ndabona, khangela! naso isandla solulelwe kum, yaye, khangela! kuso kwakukho umqulu wencwadi.
10  Wayitwabulula phambi kwam, kwaye yayibhaliwe ngaphambili nangasemva; kwakubhalwe kuyo izimbonono nokudumzela nezijwili.
3  Wathi ke kum: “Nyana womntu, oko ukufumanayo, kudle. Wudle lo mqulu, uze uhambe, uthethe kwindlu kaSirayeli.”
2  Ngoko ndawuvula umlomo wam, waza wandidlisa lo mqulu.
3  Wahlabela mgama wathi kum: “Nyana womntu, ufanele usidlise isisu sakho, ukuze uzalise amathumbu akho ngalo mqulu ndikunika wona.” Ndaza ndawudla, waba mnandi njengobusi emlonyeni wam.
4  Waqhubeka wathi kum: “Nyana womntu, hamba, ungene phakathi kwindlu kaSirayeli, uwathethe amazwi am kubo.
5  Kuba akuthunyelwa kwisizwana esilulwimi lungaqondakaliyo okanye esilulwimi lunzima—kwindlu kaSirayeli,
6  kungekhona kwizizwana ezikhulu ezilulwimi lungaqondakaliyo okanye ulwimi olunzima, amazwi azo ongenakuwaqonda. Ukuba bendikuthumela kuzo, zona ke beziya kukuphulaphula.
7  Kodwa ke yona indlu kaSirayeli, ayiyi kufuna ukukuphulaphula, kuba ayifuni kundiphulaphula mna; ngenxa yokuba bonke abo bendlu kaSirayeli baneentloko ezilukhuni neentliziyo ezilukhuni.
8  Khangela! Ndibenze ubuso bakho balukhuni kanye njengobuso babo nebunzi lakho lalukhuni kanye njengamabunzi abo.
9  Njengedayimani, ndilenze laba lukhuni ngaphezu kwelitye leqhwitha ibunzi lakho. Uze ungaboyiki, yaye uze ungankwantyiswa bubuso babo, kuba bayindlu enemvukelo.”
10  Waza wahlabela mgama wathi kum: “Nyana womntu, onke amazwi am endiya kuwathetha kuwe, wathabathele entliziyweni yakho uze uve ngeendlebe zakho.
11  Uhambe ke, ungene phakathi kwabantu abathinjiweyo, phakathi koonyana babantu bakowenu, uthethe kubo uthi, ‘Itsho iNkosi enguMongami uYehova ukuthi,’ enoba bayeva okanye  abeva.”
12  Wandithwala ke umoya yaye ndeva emva isandi sokugxalathelana okukhulu sisithi: “Malubongwe uzuko lukaYehova endaweni yakhe.”
13  Kwakukho isandi samaphiko ezidalwa eziphilayo awayebethana, nesandi samavili ecaleni kwazo ngokusondeleyo, nesandi sokugxalathelana okukhulu.
14  Wandithwala ke loo moya waza wandithabatha, kangangokuba ndahamba ndijwaqeka ngumsindo, nesandla sikaYehova sasomelele phezu kwam.
15  Ngoko ndangena phakathi kwabantu abathinjiweyo eTele-abhibhi, ababehlala ngakuMlambo iKebhare, ndaza ndahlala apho babehlala khona; yaye ndaqhubeka ndihleli apho kangangeentsuku ezisixhenxe, ndiqhiphuke umbilini phakathi kwabo.
16  Kwathi ke ekupheleni kweentsuku ezisixhenxe ilizwi likaYehova lafika kum, lisithi:
17  “Nyana womntu, ndikwenze umlindi kwindlu kaSirayeli, yaye umele uve intetho emlonyeni wam uze ke ubalumkise bona ngokusuka kum.
18  Ndakuthi kongendawo, ‘Ngokuqinisekileyo uya kufa,’ uze wena okunene ungamlumkisi, uthethe ukuze ulumkise ongendawo endleleni yakhe engendawo ukuze ahlale ephila, ekubeni engendawo, uya kufa ngenxa yesiphoso sakhe, kodwa igazi lakhe ndiya kulibiza esandleni sakho.
19  Kodwa ke, ukuba uthe wamlumkisa ongendawo aze yena okunene angabuyi kubungendawo bakhe nasendleleni yakhe engendawo, uya kufa ngesiphoso sakhe; kodwa wena, uya kube uwuhlangule umphefumlo wakho.
20  Naxa lowo ulilungisa ebuya ebulungiseni bakhe aze okunene enze okungekho sikweni, ndize ndibeke isikhubekiso phambi kwakhe, uya kufa ngenxa yokuba ungamlumkisanga. Ngenxa yesono sakhe uya kufa, nezenzo zakhe zobulungisa awazenzayo aziyi kukhunjulwa, kodwa igazi lakhe ndiya kulibiza esandleni sakho.
21  Wena ke, ukuba uthe wamlumkisa olilungisa ukuze angoni, aze naye okunene angoni, uya kuqhubeka ephila ngenxa yokuba elunyukisiwe, yaye nawe uya kube uwuhlangule umphefumlo wakho.”
22  Saza isandla sikaYehova saba phezu kwam apho yaye wathi kum: “Sukuma, uye kwithafa elisentlanjeni, yaye ndiya kuthetha nawe apho.”
23  Ngoko ndasukuma ndaya kwithafa elisentlanjeni, yaye, khangela! ubuqaqawuli bukaYehova babumi apho, bunjengobuqaqawuli endabubonayo ngakuMlambo iKebhare, ndaza ndawa ngobuso.
24  Kwandula ke kwangena umoya kum, wandimisa ngeenyawo zam, waza wathetha nam wathi kum: “Yiza, uzivalele ngaphakathi endlwini yakho.
25  Yaye wena, nyana womntu, khangela! ngokuqinisekileyo baya kukufaka iintambo baze bakubophe ngazo khon’ ukuze ungabi nakuhamba uye phakathi kwabo.
26  Nolwimi lwakho olo kanye ndiza kulunamathelisa enkalakahleni yomlomo wakho, yaye ngokuqinisekileyo uya kuba sisimumu, ungabi yindoda eyohlwayayo kubo, ngenxa yokuba bayindlu enemvukelo.
27  Ndakuthetha nawe ndiya kuwuvula umlomo wakho, uze ke wena uthi kubo, ‘Itsho iNkosi enguMongami uYehova.’ Lowo uvayo makeve, nalowo ungevayo makangeva, ngenxa yokuba bayindlu enemvukelo.
33  Laza ilizwi likaYehova lafika kum, lisithi:
2  “Nyana womntu, thetha koonyana babantu bakowenu, uthi kubo, “‘Ngokubhekisele kwilizwe eli, ukuba ndithe ndalizisela ikrele baza abantu belizwe, bebonke, okunene bathabatha indoda bayimisa yangumlindi wabo,
3  ngokwenene yalibona ikrele lisiza elizweni yaza yavuthela isigodlo ilumkisa abantu,
4  aze ovayo okunene asive isandi sesigodlo kodwa angasithabathi isilumkiso konke konke, lifike ke ikrele lize limsuse, igazi lakhe liya kuba phezu kwentloko yakhe.
5  Isandi sesigodlo usivile, kodwa akasithabatha isilumkiso. Igazi lakhe liya kuba phezu kwakhe. Ukuba ebesithabathile isilumkiso, umphefumlo wakhe ngowawusindile.
6  “‘Ngokubhekisele kumlindi ke, ukuba uthi alibone lisiza ikrele aze okunene angasivutheli isigodlo nabantu bangafumani silumkiso lize lifike ikrele lisuse umphefumlo wabo, umele ususwe wona ngenxa yesiphoso sawo, kodwa igazi lawo ndiya kulibiza esandleni somlindi lowo.’
7  “Ngokubhekisele kuwe ke, nyana womntu, ndikwenze umlindi kwindlu kaSirayeli, yaye umele ulive emlonyeni wam ilizwi uze ubanike isilumkiso esivela kum.
8  Ndakuthi kongendawo, ‘Wena ungendawo, ngokuqinisekileyo uya kufa!’ kodwa usuke wena ungamlumkisi ongendawo endleleni yakhe, yena ekubeni engendawo uya kufa ngesiphoso sakhe, kodwa igazi lakhe ndiya kulibiza esandleni sakho.
9  Kodwa ukuba uthe okunene wamlumkisa ongendawo endleleni yakhe ukuze abuye kuyo, waza okunene akabuya endleleni yakhe, uya kufa yena ngesiphoso sakhe, kodwa wena ngokuqinisekileyo uya kube uwuhlangule owakho umphefumlo.
10  “Ngokubhekisele kuwe ke, nyana womntu, yithi kwindlu kaSirayeli, ‘Ngaloo ndlela nina nithe: “Ngenxa yokuba imvukelo yethu nezono zethu ziphezu kwethu yaye sibolela kuzo, ngoko, siya kuthini na ukuhlala siphila?”’
11  Yithi kubo, ‘“Ndiphila nje,” itsho iNkosi enguMongami uYehova, “andiyoliswa kukufa kongendawo, kodwa kukuba ongendawo abuye endleleni yakhe aze okunene ahlale ephila. Buyani, buyani ezindleleni zenu ezimbi, kuba kutheni na ukuba nide nife, ndlu kaSirayeli?”’
12  “Wena ke, nyana womntu, yithi koonyana babantu bakowenu, ‘Ubulungisa belungisa abuyi kulihlangula ngemini yokuvukela kwalo. Kodwa ngokubhekisele kubungendawo bongendawo, akayi kukhutyekiswa bubo ngemini yokubuya kwakhe kubungendawo bakhe. Naye nabani na onobulungisa akayi kuhlala ephila ngenxa yabo ngemini yokona kwakhe.
13  Ndakuthi kulowo ulilungisa: “Ngokuqinisekileyo uya kuhlala uphila,” aze yena okunene akholose ngobulungisa bakhe enze okungekho sikweni, zonke izenzo zakhe zobulungisa aziyi kukhunjulwa, kodwa ngenxa yokungekho sikweni kwakhe akwenzileyo—ngenxa yoko uya kufa.
14  “‘Ndakuthi ke kongendawo: “Ngokuqinisekileyo uya kufa,” aze okunene abuye esonweni sakhe, enze okusesikweni nobulungisa,
15  abuyise loo nto isisibambiso, abuyise into ethatyathwe ngokuphanga, okunene ahambe ngayo kanye imimiselo yobomi ngokuthi angenzi okungekho sikweni, ngokuqinisekileyo uya kuhlala ephila. Akayi kufa.
16  Akukho nasinye kwizono one ngazo esiya kukhunjulelwa kuye. Uqhubeke nokusesikweni nobulungisa. Ngokuqinisekileyo uya kuhlala ephila.’
17  “Yaye oonyana babantu bakowenu bathe, ‘Indlela kaYehova ayilungiswanga kakuhle,’ kodwa, yindlela yabo engalungiswanga kakuhle.
18  “Xa lowo ulilungisa ebuya ebulungiseni bakhe aze okunene enze okungekho sikweni, umele afe ngenxa yoko.
19  Naxa lowo ungendawo ebuya kubungendawo bakhe aze okunene aqhubeke nokusesikweni nobulungisa, uya kuhlala ephila ngenxa yezo zinto.
20  “Nina ke nithe, ‘Indlela kaYehova ayilungiswanga kakuhle.’ Ndiya kunigweba ngamnye ngokweendlela zakhe, ndlu kaSirayeli.”
21  Ethubeni kwenzeka ukuba ngonyaka weshumi elinesibini, ngeyeshumi inyanga, ngomhla wesihlanu enyangeni leyo sisekuthinjweni, kufike kum obalekileyo evela eYerusalem, esithi: “Isixeko sixatyelwe!”
22  Ke kaloku sona kanye isandla sikaYehova saba phezu kwam ngokuhlwa ngaphambi kokufika kobalekileyo, wawuvula umlomo wam phambi kokuba lowo afike kum kusasa, wavuleka umlomo wam ndaza  ndakwazi ukuthetha kwakhona.
23  Laza ilizwi likaYehova lafika kum, lisithi:
24  “Nyana womntu, abemi bezi ndawo ziphanzileyo bathi ngokuphathelele umhlaba wakwaSirayeli, ‘UAbraham wayemnye kuphela ukanti walidla ilifa ilizwe. Thina sibaninzi; linikelwe kuthi ilizwe ukuba silidle ilifa.’
25  “Ngoko ke yithi kubo, ‘Itsho iNkosi enguMongami uYehova ukuthi: “Niqhubeka nisidla igazi, namehlo enu niqhubeka niwaphakamisela izithixo ezinezothe, niqhubeka niphalaza igazi. Ngaba nifanele nilidle ilifa na ilizwe?
26  Nixhomekeke ekreleni lenu. Nenze into ecekisekayo, yaye nenze inqambi elowo umfazi weqabane lakhe. Ngaba nifanele nilidle ilifa na ilizwe?”’
27  “Ufanele utsho kubo ukuthi, ‘Itsho iNkosi enguMongami uYehova ukuthi: “Ndiphila nje, ngokuqinisekileyo abo bakwiindawo eziphanzileyo baya kuwa likrele; nalowo usendle, ngokuqinisekileyo ndiya kumnikela erhamncweni abe kukutya; nabo bakwiindawo ezomeleleyo nasemiqolombeni baya kubulawa yindyikitya yokufa.
28  Okunene ilizwe ndiya kulenza libe yinkangala ephanzileyo, sona kanye isiphanziso, neqhayiya lamandla alo limele lipheliswe neentaba zakwaSirayeli zimele ziphanziswe, kungabikho bani udlulayo kuzo.
29  Baya kwazi ke ukuba ndinguYehova ndakulenza ilizwe libe yinkangala ephanzileyo, sona kanye isiphanziso, ngenxa yezinto zonke ezicekisekayo abazenzileyo.”’
30  “Wena ke, nyana womntu, oonyana babantu bakowenu bathetha ngawe omnye komnye ngasezindongeni naseminyango yezindlu, omnye uthethe nomnye, ngamnye nomntakwabo, besithi, ‘Khanincede, nize, ukuze sive ukuba lithini na ilizwi eliphuma kuYehova.’
31  Baya kungena kuwe, njengokungena kwabantu, baze bahlale phambi kwakho njengabantu bam; yaye ngokuqinisekileyo baya kuweva amazwi akho kodwa abayi kuwenza, kuba ngemilomo yabo bavakalisa iminqweno yenkanuko kwaye intliziyo yabo ilandela inzuzo yabo yokungekho sikweni.
32  Yaye, khangela! kubo unjengengoma yothando lwenkanuko yenyama, njengonelizwi elihle nodlala kakuhle umrhubhe. Ngokuqinisekileyo ke baya kuweva amazwi akho, kodwa bangawenzi.
33  Kothi ke kwakufika oko, bazi ukuba bekukho umprofeti phakathi kwabo.”
12  Laza ilizwi likaYehova laqhubeka lifika kum, lisithi:
2  “Nyana womntu, uhleli phakathi kwendlu enemvukelo, banamehlo okubona kodwa okunene ababoni, baneendlebe zokuva kodwa okunene abeva, kuba bayindlu enemvukelo.
3  Wena ke, nyana womntu, zenzele impahla yokuthinjwa uze uye ekuthinjweni ngexesha lasemini phambi kwamehlo abo, yaye umele uye ekuthinjweni usuka endaweni yakho uye kwenye indawo phambi kwamehlo abo. Mhlawumbi baya kubona, nakuba beyindlu enemvukelo.
4  Uze uyikhuphe impahla yakho njengempahla yokuthinjwa ngexesha lasemini phambi kwamehlo abo, uphume ngokuhlwa phambi kwamehlo abo njengabo bakhutshwayo bethinjwa.
5  “Phambi kwamehlo abo, gqobhoza eludongeni, uze ke uphume kulo.
6  Uze uyithwale emagxeni phambi kwamehlo abo. Kwakuba mnyama uya kuphuma. Uya kubugubungela ubuso bakho ukuze ungawuboni umhlaba, ngenxa yokuba ndikwenze waba ngumhlola kwindlu kaSirayeli.”
7  Ndaza ke ndenza kanye ngendlela endandiyalelwe ngayo. Ndakhupha impahla yam, kanye njengempahla yokuthinjwa, ngexesha lasemini; yaye ngokuhlwa ndagqobhoza eludongeni ngesandla. Kwakuba mnyama ndaphuma. Emagxeni ndandithwele, phambi kwamehlo abo.
8  Laza ilizwi likaYehova laqhubeka lifika kum kusasa, lisithi:
9  “Nyana womntu, abatshongo na kuwe abo bendlu kaSirayeli, laa ndlu inemvukelo, ukuthi, ‘Wenza ntoni na?’
10  Yithi kubo, ‘Itsho iNkosi enguMongami uYehova ukuthi: “Ngokubhekisele kwisikhulu, nasi isibhengezo esiya eYerusalem nakuyo yonke indlu kaSirayeli phakathi kwabo.”’
11  “Yithi, ‘Ndingumhlola kuni. Kanye njengoko ndiye ndenza, yindlela ekuya kwenziwa ngayo kubo. Baya kuya ekuthinjweni, ekubanjweni.
12  Ke ngokubhekisele kwisikhulu esiphakathi kwabo, siya kuthwala ngamagxa ebumnyameni size siphume; baya kugqobhoza eludongeni ukuze baphume ngalo. Siya kubugubungela ubuso baso ukuze singawuboni umhlaba ngeliso laso.’
13  Ngokuqinisekileyo ndiya kuwaneka umnatha wam phezu kwaso, yaye simele sibanjiswe ngumnatha wam wokuzingela; kwaye ndiza kusizisa eBhabhiloni, kwilizwe lamaKhaledi, kodwa lona asiyi kulibona; siya kufela apho ke.
14  Nabo bonke abo basijikelezileyo njengoncedo, nawo onke amabutho aso ezomkhosi, ndiya kubachithachitha emimoyeni yonke; ndirhole ikrele emva kwabo.
15  Baya kwazi ukuba ndinguYehova xa ndibasasaza phakathi kweentlanga ndize okunene ndibachithachithe emazweni.
16  Yaye ndiza kushiya kubo abantu abambalwa abasindileyo ekreleni, endlaleni nakwindyikitya yokufa, ukuze bazibalise zonke izinto zabo ezicekisekayo phakathi kweentlanga abaya kufika kuzo; bazi ukuba ndinguYehova.”
17  Laza ilizwi likaYehova laqhubeka lifika kum, lisithi:
18  “Nyana womntu, ufanele usidle isonka sakho ungcangcazela, namanzi akho ufanele uwasele uphazamisekile yaye uxhalabile.
19  Kwaye umele uthi ebantwini belizwe, ‘Itsho iNkosi enguMongami uYehova kubemi baseYerusalem kumhlaba wakwaSirayeli ukuthi: “Isonka sabo baya kusidla bexhalabile, namanzi abo baya kuwasela beqhiphuke umbilini, ukuze ilizwe labo libe leliphanzileyo ngokupheleleyo ngenxa yogonyamelo lwabo bonke abo bahlala kulo.
20  Nezixeko ezimiweyo ziya kuphanziswa, nelizwe ngokwalo liya kuba yinkangala ephanzileyo; ukuze nazi ukuba ndinguYehova.”’”
21  Laza ilizwi likaYehova lafika ngokubhekele phaya kum, lisithi:
22  “Nyana womntu, iyintoni na le ntetho ingumzekeliso ninayo emhlabeni wakwaSirayeli, ethi, ‘Imihla iyoluleka, iyatshabalala nemibono yonke’?
23  Ngoko ke yithi kubo, ‘Itsho iNkosi enguMongami uYehova ukuthi: “Ngokuqinisekileyo ndiya kuyibangela iphele le ntetho ingumzekeliso, yaye abasayi kuphinda bayitsho njengomzekeliso kwaSirayeli.”’ Kodwa thetha kubo uthi, ‘Isondele imihla, nokuzaliseka kwemibono yonke.’
24  Akusayi kuphinda kubekho nawuphi na umbono ongenaxabiso nakuvumisa kumbaxa phakathi kwendlu kaSirayeli.
25  ‘“Kuba mna, Yehova, ndiya kuthetha elo lizwi ndiya kulithetha, yaye liya kwenzeka. Akuyi kubekelwa elinye ixesha kwakhona, kuba ngemihla yenu, ndlundini inemvukelo, ndiya kuthetha ilizwi ndize ngokuqinisekileyo ndilenze,” itsho iNkosi enguMongami uYehova.’”
26  Laza ilizwi likaYehova laqhubeka lifika kum, lisithi:
27  “Nyana womntu, khangela! abo bendlu kaSirayeli bathi, ‘Umbono awubonayo usekude ngemihla emininzi, yaye uprofeta ngamaxesha akude.’
28  Ngoko ke yithi kubo, ‘Itsho iNkosi enguMongami uYehova ukuthi: “‘Nawaphi na awam amazwi akayi kubekelwa elinye ixesha kwakhona. Elo lizwi ndiya kulithetha, lona kanye liya kwenzeka,’ itsho iNkosi enguMongami uYehova.”’”
