10  Wathi uYehova kuMoses: “Yiya kuFaro, ngokuba mna—mna lo ndiyiyekile yaba lukhuni intliziyo yakhe neentliziyo zabakhonzi bakhe, ukuze ndiyimise phambi kwakhe le miqondiso yam,
2  nokuze wena uvakalise ezindlebeni zonyana wakho nezonyana wonyana wakho indlela endiqhubene ngokuqatha ngayo namaYiputa, nemiqondiso yam endiwamisele yona; yaye niya kwazi ngokuqinisekileyo ukuba ndinguYehova.”
3  Ngoko uMoses noAron baya kuFaro baza bathi kuye: “Utsho uYehova uTHIXO wamaHebhere ukuthi, ‘Koda kube nini na usala ukuzithoba kum? Bandulule abantu bam baye kundikhonza.
4  Kuba ukuba uyaqhubeka usala ukubandulula abantu bam, uyabona, ndozisa iinkumbi emideni yakho ngomso.
5  Yaye ziya kuwugubungela umphezulu womhlaba, ungabonakali umhlaba; zikudle zikugqibe konke okusindileyo, okuseleyo esichothweni, ziyidle yonke imithi yenu ehlumileyo endle.
6  Ziya kuzalisa izindlu zenu, nezindlu zabakhonzi bakho bonke, nezindlu zamaYiputa onke, ngomkhamo abangazange bawubone ooyihlo nooyihlomkhulu, kususela mhla babakho emhlabeni de kube ngulo mhla.’” Waza ke wajika, waphuma kuFaro.
7  Emva koko bathi abakhonzi bakaFaro kuye: “Koda kube nini na lo mntu enjengomgibe kuthi? Bandulule aba bantu baye kukhonza uYehova uThixo wabo. Akukazi nangoku na ukuba iYiputa sel’ itshabalele?”
8  Ngoko uMoses noAron babuyiselwa kuFaro, waza wathi kubo: “Hambani, niye kukhonza uYehova uThixo wenu. Kodwa ngoobani kanye kanye abaza kuhamba?”
9  Wathi uMoses: “Siza kuhamba nolutsha lwethu neengwevu zakowethu. Sihambe kwanoonyana bethu neentombi zethu, kwanezimvu zethu neenkomo zethu, kuba simele senze umthendeleko kuYehova.”
10  Wathi kubo: “Makube njalo, abe nani uYehova njengokuba ndinindulula nina nabantwana benu! Kodwa ke, ndiyabona ukuba, ninenjongo embi.
11  Musani ukwenjenjalo! Makuhambe nina madoda omeleleyo, niye kukhonza uYehova, kuba benifuna oko kakade.” Bagxothwa baphuma phambi koFaro.
12  Wathi uYehova kuMoses: “Yolula isandla sakho phezu kwelizwe laseYiputa, kunyuke iinkumbi zize ezweni laseYiputa, zibudle bonke utyani belo lizwe, yonke into eshiywe sisichotho.”
13  Wayolula ngoko nangoko uMoses intonga yakhe phezu kwelizwe laseYiputa, waza uYehova wabangela ukuba kuvuthuze umoya wasempuma kwelo lizwe yonke loo mini nobusuku bonke. Kwakusa umoya wasempuma wazithwala iinkumbi.
14  Zenyuka iinkumbi kulo lonke ilizwe laseYiputa zaza zahlala kuwo wonke ummandla waseYiputa. Zaba luxanduva kakhulu. Azizange zibekho iinkumbi ezingako ngaphambi kwazo, yaye zingasayi kuze zibekho nasemva kwazo.
15  Zawugubungela wonke umphezulu womhlaba, laba mnyama ilizwe; zabudla zabugqiba bonke utyani belizwe neziqhamo zonke zemithi ezazishiywe sisichotho; akwasala nanye into eluhlaza emithini nakutyani basendle ezweni lonke laseYiputa.
16  Ngoko uFaro wakhawuleza wabiza uMoses noAron waza wathi: “Ndonile kuYehova uThixo wenu nakuni.
17  Ncedani, nisixolele isono sam, okwesi sihlandlo sodwa nize nimbongoze uYehova uThixo wenu ukuba asisuse kum esi sibetho sibulalayo.”
18  Ngoko waphuma kuFaro waza wambongoza uYehova.
19  Ngoko uYehova wawujika umoya waba ngowasentshona onamandla kakhulu, wazithwala iinkumbi waziqhubela kuLwandle Olubomvu. Akwasala nanye inkumbi kummandla wonke waseYiputa.
20  Noko ke, uYehova wayiyeka yaba lukhuni intliziyo kaFaro, akabandulula oonyana bakaSirayeli.
21  Wathi uYehova kuMoses: “Yolulela isandla sakho emazulwini, ukuze kubekho ubumnyama ezweni laseYiputa, ubumnyama obungqingqwa.”
22  Wasolulela ngoko nangoko uMoses isandla sakhe ngasemazulwini, kwaza kwabakho isithokothoko sobumnyama ezweni lonke laseYiputa iintsuku ezintathu.
23  Ababonana, akwasuka bani endaweni yakhe iintsuku ezintathu; kodwa kubo bonke oonyana bakaSirayeli kwabakho ukukhanya apho babehlala khona.
24  Emva koko uFaro wabiza uMoses waza wathi: “Hambani, niye kukhonza uYehova. Makusale kuphela izimvu neenkomo zenu. Nabantwana benu bangahamba nani.”
25  Kodwa wathi uMoses: “Kofuneka usinike ezandleni umbingelelo neminikelo etshiswayo, njengoko simele sinikele ngazo kuYehova uThixo wethu.
26  Nemfuyo yethu iza kuhamba nathi. Asinakuvuma ukuba kusale nophuphu olu, kuba sothabatha kuyo ukuze sinqule uYehova uThixo wethu, yaye asazi nathi ukuba somnqula ngantoni na uYehova de sifike khona.”
27  Wasuka wayiyeka uYehova ukuba ibe lukhuni intliziyo kaFaro, akavuma ukubandulula.
28  Ngoko uFaro wathi kuye: “Phum’ uphele apha! Kwaye lumka! Mandingaphindi ndikubone phambi kobuso bam, kuba mhla ndakubona nje phambi kobuso bam uya kuba ngofileyo.”
29  Wathi uMoses kuye: “Ndokwenza njengoko uthethile. Akusayi kuphinda undibone phambi kobuso bakho kwakhona.”
4  Noko ke, waphendula wathi uMoses: “Kodwa kusenokwenzeka ukuba bangandikholelwa baze bangaliphulaphuli ilizwi lam, bathi, ‘UYehova akabonakalanga kuwe.’”
2  Wathi uYehova kuye: “Yintoni leyo isesandleni sakho?” wathi yena: “Yintonga.”
3  Waza ke wathi: “Yiphose emhlabeni.” Wayiphosa emhlabeni, yasuka yaba yinyoka; waza wayibaleka uMoses.
4  Wathi ke ngoko uYehova kuMoses: “Yolula isandla sakho uze uyibambe ngomsila.” Wasolula isandla sakhe waza wayibamba, yaza yaba yintonga entendeni yakhe.
5  Waqhubeka wathi, “Ukuze bakholwe ukuba uYehova uTHIXO wookhokho babo, uTHIXO ka-Abraham, uTHIXO kaIsake noTHIXO kaYakobi, ubonakele kuwe.”
6  Waphinda wathi uYehova kuye: “Nceda ufake isandla sakho esifubeni sesambatho sakho.” Wasifaka isandla sakhe esifubeni sesambatho sakhe. Akusikhupha, khawubone, naso isandla sakhe sizele liqhenqa sinjengekhephu!
7  Emva koko wathi: “Sibuyisele isandla sakho esifubeni sesambatho sakho.” Wasibuyisela isandla sakhe esifubeni sesambatho sakhe. Akusikhupha esifubeni sesambatho sakhe, tyhini, siphilisiwe saba njengayo yonke enye inyama yakhe!
8  Waqhubeka wathi: “Ukuba bathe abakukholelwa, abaliphulaphula ilizwi lomqondiso wokuqala, ngokuqinisekileyo ke ngoko baya kulikholelwa ilizwi lomqondiso wamva.
9  Kanti, ukuba kwenzekile, abayikholelwa yomibini le miqondiso baze bangaliphulaphuli ilizwi lakho, uze ke uthabathe amanzi kuMlambo umNayile, uwaphalazele emhlabeni owomileyo; yaye aya kusuka ngokuqinisekileyo amanzi lawo uwathabathileyo kuMlambo umNayile, abe ligazi emhlabeni owomileyo.”
10  Wathi uMoses kuYehova: “Ndiyangxengxeza, Yehova, kuba umkhonzi wakho lo akazange waba liciko, ukususela ekuthetheni kwakho nam, nangezolo, nangaphambi koko, kuba ndiyacotha ngomlomo, ndikwacotha nangolwimi.”
11  Wathi uYehova kuye: “Ngubani na owenze umlomo womntu nowenze isimumu okanye isithulu okanye obona kakuhle okanye imfama? Asindim na, mna Yehova?
12  Ngoko ke hamba, yaye mna ndoba nomlomo wakho ndize ndikufundise oko uya kukuthetha.”
13  Kodwa yena wathi: “Ndiyangxengxeza, Yehova, nceda uthumele ngesandla salowo uya kumthumela.”
14  Wandula ke wavutha umsindo kaYehova kuMoses waza wathi: “Akanguye na umntakwenu uAron umLevi? Ndiyazi ukuba angakwazi ukuthetha. Yaye, ngapha koko, nanko ephuma esiza kukuhlangabeza. Wothi akukubona, ngokuqinisekileyo ibe nemihlali intliziyo yakhe.
15  Uze uthethe kuye, ubeke amazwi emlonyeni wakhe; mna ndoba nomlomo wakho nomlomo wakhe, ndinifundise oko niya kukwenza.
16  Yena wonithethela ebantwini; abe ngumlomo kuwe, wena ube nguThixo kuye.
17  Le ntonga uze uyiphathe ngesandla sakho ukuze wenze imiqondiso ngayo.”
18  Wahamba ke uMoses wabuyela kuYitro umkhwe wakhe waza wathi kuye: “Nceda, undikhulule ndihambe, ndibuyele kubantakwethu eYiputa ukuze ndibone ukuba basaphila na.” Ngoko uYitro wathi kuMoses: “Hamba ngoxolo.”
19  Emva koko uYehova wathi kuMoses kwaMidiyan: “Hamba, ubuyele eYiputa, kuba afile onke amadoda awayezingela umphefumlo wakho.”
20  Ngoko uMoses wathabatha umfazi wakhe noonyana bakhe, wabakhwelisa e-esileni, waza wabuyela ezweni laseYiputa. Ngaphezu koko, uMoses waphatha nentonga yoTHIXO oyinyaniso ngesandla sakhe.
21  Waza wathi uYehova kuMoses: “Ekumkeni kwakho ubuyela eYiputa qiniseka ukuba uyayenza phambi koFaro yonke imimangaliso endiyibeke esandleni sakho. Ke mna, ndiya kuyenza lukhuni intliziyo yakhe; yaye akasayi kubandulula abantu.
22  Uze uthi kuFaro, ‘Utsho uYehova ukuthi: “USirayeli ngunyana wam, izibulo lam.
23  Ngoko ke ndithi kuwe: Mndulule unyana wam ukuze andikhonze. Kodwa ukuba uthe wala ukumndulula, ndiza kubulala unyana wakho, izibulo lakho.”’”
24  Kwathi endleleni kwindawo yokuhlala uYehova wahlangana naye waza waqhubeka efuna indlela yokumbulala.
25  Ekugqibeleni uTsipora wathabatha iqhwitha, wanqumla ijwabi lonyana wakhe, wenza ukuba lichukumise iinyawo zakhe waza wathi: “Oku kungenxa yokuba ungumyeni wegazi kum.”
26  Wandula ukumyeka. Yena ngelo xesha wathi: “Ungumyeni wegazi,” ngenxa yolwaluko.
27  Wathi uYehova kuAron: “Hamba uye kuhlangabeza uMoses entlango.” Waya ke, wamhlangabeza entabeni yoTHIXO oyinyaniso waza wamanga.
28  UMoses wamxelela uAron onke amazwi kaYehova, owayemthumile, nemiqondiso yonke awayemyalele ukuba ayenze.
29  Emva koko wahamba uMoses noAron, bawahlanganisa onke amadoda amakhulu oonyana bakaSirayeli.
30  Wawathetha uAron onke amazwi uYehova awawathethayo kuMoses, wayenza nemiqondiso emehlweni abantu.
31  Bakholwa abantu. Bathi bakuva ukuba uYehova uyiphethulele koonyana bakaSirayeli ingqalelo yakhe yaye uyibonile nenkxwaleko yabo, basuka bathoba baqubuda.
26  “Ke umnquba uze uwenze ngamalaphu entente alishumi, elinen ecikizekileyo ephothiweyo, nangemisonto eluhlaza nangoboya obudaywe bamfusa bubomvu nangomchako omfusa. Uze wenze neekherubhi, uziluke ngobugcisa.
2  Ubude belaphu lentente ngalinye boba ziikubhite ezingamashumi amabini anesibhozo buze bona ububanzi belaphu lentente ngalinye bube ziikubhite ezine. Onke la malaphu entente mawalingane.
3  Amalaphu amahlanu entente ohlanganiswa elinye nelinye, namanye amalaphu entente amahlanu ahlanganiswe elinye nelinye.
4  Yaye uze wenze amarhintyela ngomsonto oluhlaza emphethweni welinye ilaphu lentente elisekupheleni; uze nakwicala elingaphaya wenze okufanayo emphethweni welaphu lentente elisekugqibeleni.
5  Uze wenze amarhintyela angamashumi amahlanu kwelinye ilaphu lentente, uze nakwelinye ilaphu lentente elimalunga nalo, ngasekupheleni, wenze amarhintyela angamashumi amahlanu.
6  Wenze namagwegwe egolide angamashumi amahlanu uze uwahlanganise amalaphu entente elinye kwelinye ngamagwegwe lawo, ibe ngumnquba omnye.
7  “Uze wenze amalaphu ngoboya bebhokhwe abe yintente phezu komnquba. Uwenze amalaphu entente lawo abe lishumi elinanye.
8  Ubude belaphu lentente ngalinye boba ziikubhite ezingamashumi amathathu, buze bona ububanzi belaphu lentente ngalinye bube ziikubhite ezine. Loo malaphu entente alishumi elinanye mawalingane.
9  Wowahlanganisa odwa amalaphu entente amahlanu namalaphu entente amathandathu odwa, uze elesithandathu ilaphu lentente uliphinde kubini ngaphambi kwentente.
10  Wenze amarhintyela angamashumi amahlanu emphethweni welinye ilaphu lentente, elisekupheleni, uze nakwelinye icala wenze amarhintyela angamashumi amahlanu emphethweni welaphu lentente.
11  Uze wenze amagwegwe obhedu abe ngamashumi amahlanu, uwafake amagwegwe emarhintyeleni lawo, uyihlanganise intente, ibe nye.
12  Oko kuseleyo emalaphini lawo entente koba lilengalenga. Sothi isiqingatha selaphu lentente eliseleyo sijingiswe ngasemva komnquba.
13  Yothi ikubhite kweli cala nekubhite kweliya icala, eseleyo kubude bamalaphu entente, ibe ngamalengalenga emacaleni omnquba, awugubungele macala.
14  “Uze uyenzele isigubungelo intente ngeemfele zeenkunzi zeegusha ezidaywe zabomvu nesigqubuthelo sesikhumba sentini ngaphezulu.
15  “Umnquba uze uwenzele amanqwanqwa amaplanga ngomthi womnga, amiswe.
16  Ubude benqwanqwa lamaplanga boba ziikubhite ezilishumi, buze bona ububanzi benqwanqwa lamaplanga ngalinye bube yikubhite enesiqingatha.
17  Inqwanqwa leplanga ngalinye loba neempondlo ezimbini, zihlangene olunye nolunye. Wenjenjalo kuwo onke amanqwanqwa amaplanga omnquba.
18  Ekuwenzeni kwakho amanqwanqwa amaplanga omnquba, mawabe ngamashumi amabini amanqwanqwa amaplanga kwicala laseNegebhi, ngasemzantsi.
19  “Uze wenze iziseko zesilivere zibe ngamashumi amane phantsi kwaloo manqwanqwa amaplanga angamashumi amabini; zibe zibini iziseko phantsi kwenqwanqwa lamaplanga elinye neempondlo zalo ezimbini, nezinye iziseko ezibini phantsi kwelinye inqwanqwa lamaplanga neempondlo zalo ezimbini.
20  Kwelinye icala lomnquba, elingasemantla, aya kuba ngamashumi amabini amanqwanqwa amaplanga,
21  neziseko zawo zesilivere zibe ngamashumi amane, zibe zibini iziseko phantsi kwenqwanqwa lamaplanga lilinye, kwanezinye iziseko ezibini phantsi kwelinye inqwanqwa lamaplanga.
22  Wona amacandelo asemva komnquba ngasentshonalanga wowenzela amanqwanqwa amaplanga amathandathu.
23  Amanqwanqwa amabini amaplanga uze uwenze abe zizibonda zembombo zomnquba kumacandelo awo amabini angasemva.
24  Mawadityaniswe ukusuka ezantsi kuse phezulu, adityaniswe ngekhonkco lokuqala. Koba njalo kuwo omabini. Wona aya kuba zizibonda zembombo zombini.
25  Aya kuba ngamanqwanqwa amaplanga asibhozo neziseko zawo zesilivere, zibe ziziseko ezilishumi elinesithandathu, zibe zibini iziseko phantsi kwenqwanqwa leplanga lilinye, kwanezinye iziseko ezibini phantsi kwelinye inqwanqwa leplanga.
26  “Uze wenze imivalo ngomthi womnga, ibe mihlanu kumanqwanqwa amaplanga akweli cala lomnquba,
27  neminye imivalo emihlanu kumanqwanqwa amaplanga akwelinye icala lomnquba, kwaneminye imivalo emihlanu kumanqwanqwa amaplanga akwicala lomnquba elikumacandelo amabini angasemva ngasentshona.
28  Umvalo ophakathi esazulwini senqwanqwa lamaplanga mawunqumleze ususele ekupheleni use ekupheleni.
29  “Uze uwaleke amanqwanqwa amaplanga ngegolide, namakhonkco awo okuxhasa imivalo uze uwenze ngegolide; nemivalo leyo uze uyaleke ngegolide.
30  Yaye uze uwumise umnquba ngokokuyilwa kwawo okubonisiweyo entabeni.
31  “Uze wenze ikhuselo ngemisonto eluhlaza nangoboya obudaywe bamfusa bubomvu nangomchako omfusa nangelinen ecikizekileyo, ephothiweyo. Wolenzela iikherubhi, uziluke ngobugcisa.
32  Uze ulixhome ezintsikeni ezine zomnga ezalekwe ngegolide. Izikhonkwane zazo zibe zezegolide. Ziya kuma phezu kweziseko zozine zesilivere.
33  Wolixhoma ikhuselo emagwegweni uze uyingenise ityeya yesingqino ngaphaya kwekhuselo; lothi ke ikhuselo linahlukanisele phakathi kweNgcwele neYona Ngcwele.
34  Yaye uze usibeke isigubungelo phezu kwetyeya yesingqino kweYona Ngcwele.
35  “Uze uyimise itafile ngaphandle kwekhuselo, size isiphatho sezibane sibe malunga netafile ngakwicala lomnquba ngasemzantsi; yona itafile woyibeka ngakwicala langasentla.
36  Umnyango wentente uze uwenzele umkhusane ngemisonto eluhlaza nangoboya obudaywe bamfusa bubomvu nangomchako omfusa nangelinen ecikizekileyo ephothiweyo, yalukwa.
37  Umkhusane lowo uze uwenzele iintsika zibe ntlanu ngomnga, uzaleke ngegolide. Izikhonkwane zazo zibe zezegolide. Yaye uze uzityhidele iziseko zobhedu zibe zihlanu.
11  UYehova wathi kuMoses: “Ndisaya kuzisa esinye isibetho phezu koFaro neYiputa. Emva koko wonindulula nimke apha. Ekunindululeni kwakhe ngokupheleleyo, uya kunigxotha niphume niphele apha.
2  Thetha, ke ngoku, ezindlebeni zabantu, ukuba ndoda nganye icele kwiqabane layo, nomfazi ngamnye acele kwiqabane lakhe, impahla yesilivere nempahla yegolide.”
3  UYehova wabenza bakholeka abantu emehlweni amaYiputa. Kananjalo indoda leyo inguMoses yayinkulu kakhulu ezweni laseYiputa, emehlweni abakhonzi bakaFaro nasemehlweni abantu.
4  Wathi uMoses: “Utsho uYehova ukuthi, ‘Malunga nasezinzulwini zobusuku ndophuma ndiye phakathi kweYiputa,
5  kwaye onke amazibulo ezweni laseYiputa amele afe, ukususela kwizibulo likaFaro ohleli etroneni yakhe kuse kwizibulo lesicakakazi esiselityeni lokuguba nezibulo ngalinye lesilo.
6  Ngokuqinisekileyo kuya kubakho isikhalo esikhulu ezweni lonke laseYiputa, ekungazange kubekho sinjalo, nekungasayi kuphinda kubekho sinjalo kwakhona.
7  Kodwa bona oonyana bakaSirayeli, akuyi kubakho nanja eya kubavungamela, kususela emntwini kuse kwisilo; ukuze nazi ukuba uYehova unako ukwahlukanisa phakathi kwamaYiputa noonyana bakaSirayeli.’
8  Yaye bonke aba bakhonzi bakho baya kuza ngokuqinisekileyo kum baze baqubude kum, besithi, ‘Phuma, wena nabantu bonke abakulandelayo.’ Ndothi ke ndiphume emva koko.” Watsho ephuma kuFaro evutha ngumsindo.
9  Wandula wathi uYehova kuMoses: “Akayi kuniphulaphula uFaro, ukuze yande imimangaliso yam ezweni laseYiputa.”
10  UMoses noAron bayenza yonke le mimangaliso phambi koFaro; kodwa uYehova wayiyeka yaba lukhuni intliziyo kaFaro, akabandulula oonyana bakaSirayeli ezweni lakhe.
8  Wathi uYehova kuMoses: “Yiya kuFaro, uze uthi kuye, ‘Utsho uYehova ukuthi: “Bandulule abantu bam baye kundikhonza.
2  Ke ukuba uthe wala ukubandulula, uyabona, ndowubetha wonke ummandla wakho ngamasele.
3  UMlambo umNayile uya kunyakazela amasele, yaye ngokuqinisekileyo aya kunyuka angene endlwini yakho, nasegumbini lakho lokulala elingaphakathi, naphezu kwesingqengqelo sakho, nasendlwini yabakhonzi bakho, nasebantwini bakho, naseziontini zakho, nasezityeni zakho zokuxovela.
4  Aya kunyuka amasele lawo eze nakuwe, nakubantu bakho, nakubakhonzi bakho bonke.”’”
5  Kamva uYehova wathi kuMoses: “Yithi kuAron, ‘Yolula isandla sakho eso sinentonga yakho phezu kwemilambo, nemijelo yomNayile, namachibi aneengcongolo uze wenze amasele anyuke eze ezweni laseYiputa.’”
6  Wasolula ke uAron isandla sakhe phezu kwamanzi aseYiputa, aza anyuka amasele, aligubungela ilizwe laseYiputa.
7  Noko ke, benza okufanayo nababingeleli abaqhelisela umlingo ngobugqi babo, bawanyusa amasele phezu kwelizwe laseYiputa.
8  Ekuhambeni kwexesha uFaro wababiza uMoses noAron waza wathi: “Mbongozeni uYehova ukuba awasuse la masele kum nasebantwini bam, ekubeni ndifuna ukubandulula aba bantu baye kubingelela kuYehova.”
9  Wathi uMoses kuFaro: “Zizukise ngokundimisela ixesha emandikubongozele ngalo wena, nabakhonzi bakho, nabantu bakho, ukuze anqunyulwe amasele kuwe nasezindlwini zakho. Aya kusala kuMlambo umNayile kuphela.”
10  Wathi: “Ngomso.” Wabuya wathi ke yena: “Kuya kuba ngokwelizwi lakho, ukuze wazi ukuba akukho bani unjengoYehova uThixo wethu,
11  asuke ngokuqinisekileyo amasele kuwe, nakwizindlu zakho, nakubantu bakho. Aya kusala kuMlambo umNayile kuphela.”
12  Ngako oko baphuma uMoses noAron kuFaro, waza wadanduluka uMoses kuYehova ngenxa yamasele awayewazisile kuFaro.
13  Wenza uYehova ngokwelizwi likaMoses, aza afa amasele ezindlwini, ezintendelezweni nasemasimini.
14  Bawafumba, aziimfumba ngeemfumba, laza lanuka ilizwe.
15  Uthe ke akubona uFaro ukuba ukhululekile, wayenza lukhuni intliziyo yakhe; akabaphulaphula, kanye njengoko wayethethile uYehova.
16  Wathi uYehova kuMoses: “Yithi kuAron, ‘Yolula intonga yakho uze ubethe uthuli lomhlaba, kothi ke kubekho iimbuzane ezweni lonke laseYiputa.’”
17  Benjenjalo. Wasolula uAron isandla sakhe esasinentonga yakhe waza walubetha uthuli lomhlaba, kwaziimbuzane nje ebantwini nakwizilo. Lonke uthuli lomhlaba lwaba ziimbuzane ezweni lonke laseYiputa.
18  Bazama ukwenza okufanayo nababingeleli abaqhelisela umlingo ngobugqi babo, ukuze bavelise iimbuzane, kodwa abazange bakwazi. Kwaba ziimbuzane nje ebantwini nakwizilo.
19  Ngoko ke ababingeleli abaqhelisela umlingo bathi kuFaro: “Ngumnwe kaThixo!” Kodwa yaba lukhuni intliziyo kaFaro, akabaphulaphula, kanye njengoko wayethethile uYehova.
20  Wathi uYehova kuMoses: “Vuka ekuseni uze ume phambi koFaro. Khangela! Woba ephuma esiya emanzini! Yaye uze uthi kuye, ‘Utsho uYehova ukuthi: “Bandulule abantu bam baye kundikhonza.
21  Kodwa ukuba uthe akwabandulula abantu bam, yabona, ndothumela izibawu kuwe, nakubakhonzi bakho, nakubantu bakho, nasezindlwini zakho; zizale izindlu zamaYiputa zizibawu, nomhlaba akuwo.
22  Yaye ngaloo mini ndiya kuthi ngokuqinisekileyo ndilenze lahluke ilizwe laseGoshen abemi kulo abantu bam, ngokuthi kungabikho zibawu khona; ukuze nazi ukuba ndinguYehova phakathi komhlaba.
23  Yaye ngokwenene ndiya kwahlukanisa phakathi kwabantu bam nabantu bakho. Lo mqondiso uya kubakho ngomso.”’”
24  Wenjenjalo uYehova; kwangena ibubu elikhulu lezibawu endlwini kaFaro nasezindlwini zabakhonzi bakhe nasezweni lonke laseYiputa. Lonakala ilizwe zizibawu.
25  Ekugqibeleni uFaro wababiza uMoses noAron waza wathi: “Hambani, nibingelele kuThixo wenu kweli lizwe.”
26  Kodwa uMoses wathi: “Akufanelekanga ukwenjenjalo, kuba sobingelela kuYehova uThixo wethu into ecekisekayo kumaYiputa. Ukuba sithe sabingelela into ecekisekayo kumaYiputa phambi kwamehlo awo; akayi kusixuluba ngamatye na?
27  Siya kuhamba uhambo lweentsuku ezintathu siye entlango size ngokuqinisekileyo sibingelele kuYehova uThixo wethu kanye njengoko etshilo kuthi.”
28  Wathi ke uFaro: “Ndothi ke mna—mna lo, ndinindulule, nibingelele ngokwenene kuYehova uThixo wenu entlango. Kuphela nje nize ningayi kude kakhulu. Ndibongozeleni.”
29  Wathi uMoses: “Yabona, ndiyaphuma kuwe, yaye ndiya kumbongoza uYehova, zize ngokuqinisekileyo izibawu zimke kuFaro, kubakhonzi bakhe nakubantu bakhe ngomso. Kuphela nje uFaro makangakhohlisi kwakhona ngokungabandululi abantu baye kubingelela kuYehova.”
30  Emva koko waphuma uMoses kuFaro waza wambongoza uYehova.
31  Wenza ke uYehova ngokwelizwi likaMoses, zaza izibawu zemka kuFaro, kubakhonzi bakhe nakubantu bakhe. Akwasala nasinye.
32  Noko ke, uFaro wayenza lukhuni intliziyo yakhe nangesi sihlandlo waza akabandulula abantu.
30  “Uze wenze isibingelelo esiyindawo yesiqhumiso; usenze ngomthi womnga.
2  Ubude baso boba yikubhite nobubanzi baso bube yikubhite, sibe namacala amane alinganayo, kuze kona ukuphakama kwaso kube ziikubhite ezimbini. Ziphume kuso iimpondo zaso.
3  Umphezulu waso wowaleka ngegolide esulungekileyo, namacala aso onke, neempondo zaso; uze usijikeleze ngomphetho wegolide.
4  Wosenzela namakhonkco egolide abe mabini. Uze uwenze ngezantsi komphetho waso macala omabini, abe ziindawo zokuxhasa izibonda zokusithwala.
5  Zona izibonda umele uzenze ngomthi womnga, uzaleke ngegolide.
6  Uze usibeke phambi kwekhuselo elikufuphi netyeya yesingqino, phambi kwesigubungelo esiphezu kweSingqino, apho ndiya kuhlangana nawe khona.
7  “Woqhumisela kuso uAron ngesiqhumiso sobulawu. Imiso ngemiso, woqhumisela ngaso ekulungiseni kwakhe izibane.
8  Ekuzikhanyiseni kwakhe uAron izibane phakathi kweengokuhlwa ezimbini, woqhumisela ngaso. Siya kwenziwa rhoqo isiqhumiso eso phambi koYehova ezizukulwaneni zenu.
9  Kuso nize ninganyusi siqhumiso singekho sikweni okanye umnikelo otshiswayo okanye umnikelo wokudla okuziinkozo; nomnikelo othululwayo nize ningawuthululeli kuso.
10  UAron makacamagushele iimpondo zaso kube kanye ngonyaka. Asicamagushele ngenxalenye yegazi lomnikelo wesono lokucamagusha kube kanye ngonyaka, ezizukulwaneni zenu. Sisesona singcwele kuYehova.”
11  Waqhubeka uYehova ethetha kuMoses, wathi:
12  “Xa ubala inani loonyana bakaSirayeli, ngoko ngamnye kubo makanikele intlawulelo yomphefumlo wakhe kuYehova ekubalweni kwabo, ukuze kungabikho sibetho kubo ekubalweni kwabo.
13  Naku abaya kukunikela bonke abadlulela kwababaliweyo: isiqingatha seshekele ngokweshekele yendawo engcwele. Ishekele leyo ilingana neegera ezingamashumi amabini. Isiqingatha seshekele leyo soba ngumnikelo kuYehova.
14  Wonk’ ubani odlulela kwabo babhalisiweyo, besusela kwabangamashumi amabini eminyaka ubudala kuse phambili, makamnike uYehova umnikelo.
15  Isityebi masinganikeli ngakumbi, nosweleyo makanganikeli ngaphantsi kwesiqingatha seshekele, ekunikeleni kwenu umnikelo kuYehova ukuze kucanyagushelwe imiphefumlo yenu.
16  Uze uyithabathe imali yesilivere yokucamagusha koonyana bakaSirayeli, uyinikele enkonzweni yentente yokuhlangana, ukuze ibe sisikhumbuzo ngenene koonyana bakaSirayeli phambi koYehova, sokucanyagushelwa kwemiphefumlo yenu.”
17  Wathetha ngokubhekele phaya uYehova kuMoses, wathi:
18  “Yenza isitya sokuhlambela sobhedu, nesiphatho saso sobhedu, usibeke phakathi kwentente yokuhlangana nesibingelelo uze ugalele amanzi kuso.
19  UAron noonyana bakhe bamele bahlambele kuso izandla neenyawo zabo.
20  Ekungeneni kwabo ententeni yokuhlangana bohlamba ngamanzi ukuze bangafi, nasekusondeleni kwabo esibingelelweni ukuze balungiselele, baqhumisele ngomnikelo wasemlilweni kuYehova.
21  Bamele bahlambe izandla zabo neenyawo zabo ukuze bangafi, oko kube ngummiselo kubo kuse kwixesha elingenammiselo, kuye nakwinzala yakhe ezizukulwaneni zayo.”
22  Waqhubeka uYehova ethetha kuMoses, esithi:
23  “Wena ke, zithabathele obona bulawu bubalaseleyo: amagaqa emore abe ngumlinganiselo wamakhulu amahlanu, nesinamon emnandi esisiqingatha soko, ibe ngumlinganiselo wamakhulu amabini anamashumi amahlanu, nekalamo emnandi ibe ngumlinganiselo wamakhulu amabini anamashumi amahlanu,
24  nekasiya ibe ngumlinganiselo wamakhulu amahlanu ngokweshekele yendawo engcwele, nehin yeoli yeminquma.
25  Wothi ke wenze ioli engcwele yokuthambisa, umxube wesithambiso, njengoko esenza umenzi wezithambiso. Yoba yioli engcwele yokuthambisa.
26  “Uze uthambise ngayo intente yokuhlangana netyeya yesingqino,
27  netafile nempahla yayo yonke nesiphatho sezibane nempahla yaso nesibingelelo sokuqhumisela,
28  nesibingelelo somnikelo otshiswayo nempahla yaso yonke nesitya nesiseko saso.
29  Uze uzingcwalise ukuze zibe zezona zingcwele. Nabani na ozichukumisayo woba ngcwele.
30  UAron noonyana bakhe uze ubathambise, ubangcwalise, babe ngababingeleli kum.
31  “Wothetha koonyana bakaSirayeli, uthi: ‘Yoba yioli engcwele yokuthambisa kum le kwizizukulwana zenu.
32  Ize ingathanjiswa nyameni yamntu, yaye nize ningenzi enjengayo ngomxube wayo. Ingcwele yona. Mayihlale ingcwele kuni.
33  Nabani na owenza isithambiso esinjengayo nosukuba ethambisa ngayo owasemzini makanqunyulwe angabikho ebantwini bakowabo.’”
34  Wahlabela mgama wathi uYehova kuMoses: “Zithabathele ubulawu: amafutha estorakisi neonika negalebhana yobulawu nentlaka yokuqhumisa esulungekileyo. Mazibe yimilinganiselo elinganayo.
35  Uze wenze ngabo isiqhumiso, umxube oqholiweyo, ngokomenzi wezithambiso, uwugalele ityuwa, usulungeke, ube yinto engcwele.
36  Woyiguba inxalenye yawo ibe ngumgubo ocolekileyo uze uyibeke phambi kweSingqino ententeni yokuhlangana, apho ndiya kuhlangana nawe khona. Yoba yeyona ingcwele kuni.
37  Nize ningazenzeli isiqhumiso esinjengeso uya kusenza ngalo mxube. Kuwe simele sibe njengento engcwele kuYehova.
38  Nabani na owenza esinjengaso ukuze anandiphe ivumba laso makanqunyulwe angabikho ebantwini bakowabo.”
16  Kamva yemka indibano iphela yoonyana bakaSirayeli e-Elim, yaza ekugqibeleni yafika entlango yaseSin, ephakathi kwe-Elim neSinayi, ngomhla weshumi elinesihlanu wenyanga yesibini emva kokuphuma kwabo ezweni laseYiputa.
2  Yammbombozelela uMoses noAron yonke indibano yoonyana bakaSirayeli entlango apho.
3  Baqhubeka besithi oonyana bakaSirayeli kubo: “Akwaba besife sisandla sikaYehova ezweni laseYiputa xa sasihleli ngasezimbizeni zenyama, sisidla isonka sanele, ngokuba nisikhuphele kule ntlango ukuze nilibulale eli bandla liphela ngendlala.”
4  Wathi uYehova kuMoses: “Uyabona, ndiya kuninisela isonka esivela emazulwini; yaye bamele baphume abantu, ngamnye abuthe isabelo sakhe semini, ukuze ndibavavanye enoba bohamba emthethweni wam kusini na.
5  Kothi ngosuku lwesithandathu beze bezilungiselele ukubutha umlinganiselo ophindwe kabini kunowemihla ngemihla.”
6  Ngoko wathi uMoses noAron koonyana bakaSirayeli bonke: “Ngokuhlwa niya kwazi ngokuqinisekileyo ukuba nguYehova onikhuphileyo ezweni laseYiputa.
7  Yaye kusasa niya kububona ngokwenene ubuqaqawuli bukaYehova, kuba ukuvile ukummbombozelela kwenu uYehova. Besingoobani na ke thina ukuba nisimbombozelele?”
8  Waza waqhubeka wathi uMoses: “Kothi ngokuhlwa uYehova aninike inyama nidle, nesonka kusasa nide nanele, kuba uYehova ukuvile ukumbombozela kwenu enimmbombozelele ngako. Singoobani na ke thina? Asisithi, kodwa nguYehova enimmbombozeleleyo.”
9  Wathi uMoses kuAron: “Yithi kwindibano iphela yoonyana bakaSirayeli, ‘Sondelani phambi koYehova, kuba ukuvile ukumbombozela kwenu.’”
10  Kwathi akuba uAron ethethile nendibano iphela yoonyana bakaSirayeli, bajika bajonga entlango, yaye, khangela! nabo ubuqaqawuli bukaYehova bubonakala efini.
11  Wathetha uYehova ngokubhekele phaya kuMoses, wathi:
12  “Ndikuvile ukumbombozela koonyana bakaSirayeli. Thetha nabo, uthi, ‘Phakathi kweengokuhlwa ezimbini nodla inyama, kusasa nohlutha sisonka; nazi ngokuqinisekileyo ukuba ndinguYehova uThixo wenu.’”
13  Ngako oko ngokuhlwa kwenyuka izagwityi zaza zayigubungela inkampu, kwaza kusasa kwabakho umbethe ojikeleze inkampu iphela.
14  Ekuhambeni kwexesha waba ngumphunga umbethe lowo kwaza kwabakho into ejiyileyo necolekileyo phezu kwentlango, icoleke njengeqabaka phezu komhlaba.
15  Bathi bakuyibona oonyana bakaSirayeli, bathi omnye komnye: “Yintoni le?” Kuba babengazi ukuba yintoni na. Ngoko ke wathi uMoses kubo: “Sisonka aninike sona uYehova ukuba nisidle.
16  Siso eso ebeniyalele ngaso uYehova esithi, ‘Buthani inxalenye yaso, ngamnye ngangokudla kwakhe. Umntu ngamnye makathabathe umlinganiselo weomere ngokwenani lemiphefumlo ngamnye wenu anayo ententeni yakhe.’”
17  Benjenjalo ke oonyana bakaSirayeli; abanye babutha kakhulu baza abanye babutha kancinane.
18  Ekulinganiseleni kwabo ngeomere, akagqithisanga obuthe kakhulu, engabanga nantswelo nobuthe kancinane. Ngamnye wabutha ngangokudla kwakhe.
19  Wandula wathi kubo uMoses: “Makungabikho nabani na obeka umbeko.”
20  Kodwa abazange bamphulaphule uMoses. Eso babesibekile abantu abathile njengombeko, saba neempethu saza sanuka; wacaphuka uMoses.
21  Babesibutha ntsasa nganye, ngamnye ngokokudla kwakhe. Lalisithi lakufudumala ilanga, sinyibilike.
22  Kwathi ngosuku lwesithandathu babutha isonka esiphindwe kabini, imilinganiselo emibini yeomere emntwini ngamnye. Zeza ke zonke izikhulu zendibano zaza zaxelela uMoses.
23  Wathi kuzo: “Koko akuthethileyo uYehova. Ngomso yoba kukugcinwa kwesabatha, yoba yisabatha engcwele kuYehova. Bhakani oko ninokukubhaka, nibilise oko ninokukubilisa, yaye konke okuseleyo kugcineni kude kuse.”
24  Bakubeka ke kwada kwasa, kanye njengoko wayeyalele uMoses; akukhange kunuke, kungakhange kubekho nazimpethu kuko.
25  Waza wathi uMoses: “Kudleni namhlanje, kuba namhlanje yisabatha kuYehova. Namhlanje aniyi kusifumana endle.
26  Nosibutha imihla emithandathu, kodwa ngomhla wesixhenxe yisabatha. Asiyi kubakho ngawo.”
27  Noko ke, bambi abantu baphuma ngomhla wesixhenxe besiya kubutha, kodwa abafumananga nto.
28  Ngoko wathi uYehova kuMoses: “Kuya kude kube nini na nisala ukuyigcina imiyalelo yam nemithetho yam?
29  Siphawuleni isibakala sokuba uYehova eninike isabatha. Kungenxa yoko le nto ngomhla wesithandathu eninika isonka semihla emibini. Ngamnye kuni makahlale endaweni yakhe. Makungabikho bani uphumayo endaweni yakhe ngomhla wesixhenxe.”
30  Bayigcina ke abantu isabatha ngomhla wesixhenxe.
31  Indlu kaSirayeli yalibiza igama laso ngokuthi “imana.” Yayimhlophe njengembewu yekoriyandire, yaye incasa yayo yayinjengaleyo yamaqebengwana amcaba obusi.
32  Wathi uMoses: “Nali ilizwi ayalele ngalo uYehova, ‘Zalisani umlinganiselo weomere ngayo ukuze ugcinelwe izizukulwana zenu, ukuze zisibone isonka endinidlise sona entlango ekunikhupheni kwam ezweni laseYiputa.’”
33  Ngoko uMoses wathi kuAron: “Thabatha ingqayi uze ufake kuyo iomere ezeleyo yemana, uyibeke phambi koYehova ukuze igcinelwe izizukulwana zenu.”
34  Wayibeka uAron phambi kweSingqino ukuba igcinwe, kanye njengoko uYehova wamyalelayo uMoses.
35  Bayidla oonyana bakaSirayeli imana iminyaka engamashumi amane, bada bafika ezweni elimiweyo. Bayidla imana bada bafika emdeni welizwe lakwaKanan.
36  Ke kaloku iomere ngumlinganiselo weshumi we-efa.
35  Kamva wayibizela ndawonye uMoses indibano iphela yoonyana bakaSirayeli waza wathi kubo: “Ngawo la amazwi aniyalele wona uYehova, ukuba niwenze:
2  Nosebenza imihla emithandathu, kodwa wona umhla wesixhenxe woba yingcwele kuni, isabatha yophumlo olupheleleyo kuYehova. Nabani na owenza umsebenzi ngayo wobulawa.
3  Nize ningabasi mlilo nakuyiphi na indawo enihlala kuyo ngomhla wesabatha.”
4  Waqhubeka wathi uMoses kwindibano iphela yoonyana bakaSirayeli: “Lilo eli ilizwi aliyaleleyo uYehova, esithi,
5  ‘Thabathani phakathi kwenu umnikelo kaYehova. Bonke abantliziyo zivumayo mabawuzise ube ngumnikelo kuYehova, oko kukuthi, igolide nesilivere nobhedu
6  nemisonto eluhlaza noboya obudaywe bamfusa bubomvu nomchako omfusa nelinen ecikizekileyo noboya bebhokhwe
7  neemfele zeenkunzi zeegusha ezidaywe zabomvu nezikhumba zeentini nemithi yomnga
8  neoli yesikhanyiso neoli yebhalsam yeoli yokuthambisa neyobulawu besiqhumiso
9  namatye eanikis namatye afakwa kwiefodi naselubengweni.
10  “‘Bonke abantliziyo zilumkileyo kuni mabeze baze bakwenze konke akuyaleleyo uYehova,
11  oko kukuthi, umnquba nentente yawo nesigqubuthelo sayo, amagwegwe ayo namanqwanqwa ayo amaplanga, imivalo yayo, iintsika zayo neziseko zayo;
12  iTyeya nezibonda zayo, isigubungelo nekhuselo lomkhusane;
13  itafile nezibonda zayo neempahla zayo zonke nesonka sayo sokubonisa;
14  isiphatho sezibane zokukhanyisa nempahla yaso nezibane zaso neoli yokukhanyisa;
15  isibingelelo sokuqhumisela nezibonda zaso; neoli yokuthambisa nesiqhumiso sobulawu; nomkhusane womnyango emnyangweni womnquba;
16  isibingelelo somnikelo otshiswayo nothango lwaso lobhedu, nezibonda zaso kwaneempahla zaso zonke; isitya nesiphatho saso;
17  amawunduwundu entendelezo, neentsika zayo kwaneziseko zayo; nomkhusane wesango lentendelezo;
18  izikhonkwane zentente yomnquba nezikhonkwane zentente yentendelezo neentambo zazo;
19  izambatho ezinithiweyo zokulungiselela engcweleni, nezambatho ezingcwele zika-Aron umbingeleli kwanezambatho zoonyana bakhe ukuze bakhonze njengababingeleli.’”
20  Ngako oko yemka yonke indibano yoonyana bakaSirayeli phambi koMoses.
21  Bandula ke beza, wonk’ ubani owayeqhutywa yintliziyo, abo bonke bamoya wabaqhubayo, bawuzisa umnikelo kaYehova womsebenzi wentente yokuhlangana nowenkonzo yayo yonke nowezambatho ezingcwele.
22  Beza, amadoda kwanabafazi, bonke abantliziyo zivumayo. Bazisa iimbasa zokuhombisa namacici nemisesane nezihombo zamabhinqa, zonke iintlobo zempahla yegolide, bonke abo babenikele umnikelo otshangatshangiswayo wegolide kuYehova.
23  Bonke abo bafunyanwa benemisonto eluhlaza noboya obudaywe bamfusa bubomvu nomchako omfusa nelinen ecikizekileyo noboya bebhokhwe neemfele zeenkunzi zezimvu ezidaywe zabomvu nezikhumba zeentini, bazizisa.
24  Bonke abanikela umnikelo wesilivere nowobhedu bawuzisa umnikelo kaYehova, yaye bonke abo bafunyanwa benemithi yomnga yomsebenzi wonke wenkonzo bayizisa.
25  Bonke abafazi abantliziyo zilumkileyo basonta ngezandla zabo, baza bakuzisa oko kusontiweyo, okuyimisonto eluhlaza noboya obudaywe bamfusa, umchako omfusa nelinen ecikizekileyo.
26  Yaye bonke abafazi abaqhutywa yintliziyo ngobulumko basonta uboya bebhokhwe.
27  Izikhulu zazisa amatye eanikis namatye afakwa kwiefodi naselubengweni,
28  neoli yebhalsam neoli yokukhanyisa neoli yokuthambisa neyesiqhumiso sobulawu.
29  Bonke abantu abaqhutywa ziintliziyo bazisa okuthile emsebenzini wonke uYehova awayalela ngoMoses ukuba wenziwe; bawuzisa oonyana bakaSirayeli umnikelo wokuzithandela kuYehova.
30  Wathi uMoses koonyana bakaSirayeli: “Yabona, uYehova umbize ngegama uBhetsaleli unyana kaUri unyana kaHure wesizwe sakwaYuda.
31  Umzalisile ngomoya kaThixo ngobulumko, ngokuqonda nangokwazi nangobungcibi bohlobo lonke
32  ukuba ayile amacebo, asebenze ngegolide nangesilivere nangobhedu,
33  nangokukrola amatye okufakwa nangokukrola imithi aze enze imveliso yohlobo lonke lobugcisa.
34  Ubeke entliziyweni yakhe ukuba afundise, yena kunye no-Oholiyabhi unyana ka-Ahisamaki wesizwe sakwaDan.
35  Ubazalise ngobulumko bentliziyo ukuba benze umsebenzi wonke wobungcibi nowokuluka ngemisonto eluhlaza nangoboya obudaywe bamfusa, nangomchako omfusa nangelinen ecikizekileyo, nemisebenzi yomluki, babe ngamadoda enza lonke uhlobo lomsebenzi nabayili bamacebo.
18  UYitro umbingeleli wakwaMidiyan, umkhwe kaMoses wakuva konke oko uThixo wakwenzela uMoses namaSirayeli abantu bakhe, indlela uYehova awamkhupha ngayo uSirayeli eYiputa.
2  Ngoko uYitro, umkhwe kaMoses, wamthabatha uTsipora, umfazi kaMoses, emva kokuba wayemndulule,
3  noonyana bakhe bobabini, igama lomnye lalinguGershom, kuba wathi, “bendingumphambukeli ezweni lasemzini”;
4  yaye igama lomnye lalinguEliyezere, kuba wathi, “uTHIXO kabawo ube ngumncedi wam, wandihlangula ekreleni likaFaro.”
5  UYitro, umkhwe kaMoses, weza noonyana bakhe nomfazi wakhe kuMoses entlango apho wayemise khona inkampu, entabeni kaTHIXO oyinyaniso.
6  Ngoko wathumela ilizwi kuMoses, esithi: “Mna, Yitro, ongumkhwe wakho, ndize kuwe nomfazi wakho enoonyana bakhe bobabini.”
7  Ngoko nangoko uMoses waphuma waya kumhlangabeza umkhwe wakhe, waqubuda waza wamanga; babuzana impilo. Emva koko bangena ententeni.
8  UMoses wambalisela umkhwe wakhe konke awayekwenzile uYehova kuFaro nakwiYiputa ngenxa kaSirayeli, nabo bonke ubunzima obabahlelayo endleleni, nokuhlangulwa kwabo nguYehova.
9  Wachulumanca uYitro ngako konke ukulunga akwenzileyo uYehova kuSirayeli ngokubahlangula esandleni samaYiputa.
10  Wathi uYitro: “Makabongwe uYehova onihlanguleyo esandleni samaYiputa nasesandleni sikaFaro, obahlanguleyo abantu kwisandla samaYiputa.
11  Ngoku ndiyazi ukuba uYehova mkhulu kunabo bonke abanye oothixo, njengoko kubonakele kuwo kanye lo mcimbi abaye babakhukhumalela ngawo.”
12  Wandula ke uYitro, umkhwe kaMoses, wamenzela uThixo umnikelo otshiswayo nemibingelelo; weza uAron namadoda amakhulu onke akwaSirayeli ukuze adle isonka nomkhwe kaMoses, phambi koTHIXO oyinyaniso.
13  Kwathi ngemini elandelayo uMoses wahlala phantsi njengesiqhelo ukuze agwebe abantu, baza bema phambi koMoses abantu kususela kusasa kwada kwangokuhlwa.
14  Wakubona umkhwe kaMoses konke abekwenzela abantu. Ngoko wathi: “Hlobo luni lomsebenzi olu ulwenzela abantu? Kutheni le nto uhlala wedwa baze bonke abantu beme phambi kwakho kususela kusasa kude kuhlwe?”
15  Wathi uMoses kumkhwe wakhe: “Kungenxa yokuba abantu beza kum ukuze ndibabuzele kuThixo.
16  Xa benesimangalo, bamele basizise kum ukuze ndigwebe phakathi kwelinye iqela nelinye, ndibazise izigqibo zikaTHIXO oyinyaniso nemithetho yakhe.”
17  Wathi umkhwe kaMoses kuye: “Ayilungile le ndlela wenza ngayo.
18  Ngokuqinisekileyo uya kuphelelwa ngamandla, wena nesi sizwana unaso, kuba lo msebenzi ungumthwalo omkhulu kuwe. Akunakuwenza wedwa.
19  Liphulaphule ke ilizwi lam. Ndiza kukucebisa, aze ke uThixo abe nawe. Wena yiba ngummeli wabantu phambi koTHIXO oyinyaniso, uzise izimangalo zabo kuTHIXO oyinyaniso.
20  Uze ubalumkise ngemimiselo nemithetho, ubazise indlela abaya kuhamba ngayo nomsebenzi abaya kuwenza.
21  Kodwa wena ufanele uzikhethele ebantwini bonke amadoda afanelekileyo, amoyikayo uThixo, amadoda akholosekileyo, ayithiyileyo ingeniso yokungekho sikweni; uze uwamise phezu kwabo, abe ziintloko zamawaka, neentloko zamakhulu, neentloko zamashumi ngamahlanu kwaneentloko zamashumi.
22  Zimele zibagwebe abantu ngazo zonke izihlandlo ezifanelekileyo; zize ke amatyala amakhulu ziwazise kuwe, kodwa onke amatyala amancinane zowasingatha ngokwazo njengabagwebi. Ngoko zenzele khaphukhaphu umthwalo wakho, zize zona zikuthwalise.
23  Ukuba uthe wayenza le nto, waza wakuyalela uThixo, ngokuqinisekileyo woba nako ukuma, size, ngapha koko, nesi sizwana sonke sifike endaweni yaso sinoxolo.”
24  Ngoko nangoko uMoses waliphulaphula ilizwi lomkhwe wakhe waza wakwenza konke awakuthethayo.
25  Wanyula ke uMoses amadoda afanelekileyo kuSirayeli ephela waza wawanika izikhundla zokuba ziintloko phezu kwabantu, aba ziintloko zamawaka, iintloko zamakhulu, iintloko zamashumi ngamahlanu neentloko zamashumi.
26  Yaye ayegweba amatyala abantu ngezihlandlo zonke ezifanelekileyo. Ityala elinzima ayelizisa kuMoses, kodwa onke amatyala amancinane ayewasingatha ngokwawo njengabagwebi.
27  Emva koko uMoses wampheleka umkhwe wakhe, waya ezweni lakowabo.
17  Yemka indibano iphela yoonyana bakaSirayeli entlango yaseSin ngokwamaqela abo, ngokomyalelo kaYehova, baza bamisa inkampu eRefidim. Kodwa kwakungekho manzi okuba abantu basele.
2  Baxabana abantu noMoses bathi: “Sinike amanzi sisele.” Kodwa wathi uMoses kubo: “Kutheni nixabana nam nje? Kutheni nimvavanya nje uYehova?”
3  Banxanelwa amanzi apho abantu, baza bammbombozelela uMoses abantu besithi: “Kutheni na usinyuse saphuma eYiputa ukuze usibulale ngonxano, thina noonyana bethu nemfuyo yethu?”
4  Ekugqibeleni uMoses wadanduluka kuYehova, esithi: “Ndiya kusithini na esi sizwana? Sekukancinane ukuba sindixulube!”
5  Wandula uYehova wathi kuMoses: “Dlulela phambi kwabantu uze uthabathe kunye nawe athile kumadoda amakhulu akwaSirayeli kwanentonga yakho owabetha ngayo uMlambo umNayile. Yiphathe esandleni sakho uze uhambe.
6  Khangela! Ndiya kuma phambi kwakho khona eliweni laseHorebhe. Uze ulibethe iliwa elo, kothi ke kuphume amanzi kulo, basele abantu.” Wenjenjalo ke uMoses phambi kwamehlo amadoda amakhulu akwaSirayeli.
7  Ngoko walibiza igama laloo ndawo ngokuba yiMasa neMeribha, ngenxa yengxabano yoonyana bakaSirayeli nangenxa yokumvavanya kwabo uYehova, besithi: “Ukho na uYehova phakathi kwethu okanye akakho kusini na?”
8  Kwafika ama-Amaleki aza alwa noSirayeli eRefidim.
9  Wathi uMoses kuYoshuwa: “Sinyulele amadoda nize niphume, nilwe nama-Amaleki. Mna ngomso ndiya kuma phezu kwenduli, intonga kaTHIXO oyinyaniso isesandleni sam.”
10  Wenza ke uYoshuwa kanye njengoko watshoyo uMoses kuye, walwa nama-Amaleki; waza yena uMoses, uAron noHure banyuka baya phezu kwenduli.
11  Kwathi kamsinya nje akuba uMoses esiphakamisile isandla sakhe, woyisa uSirayeli; kodwa kwakuthi kamsinya nje esakusihlisa isandla sakhe, koyise ama-Amaleki.
12  Zathi zakudinwa izandla zikaMoses, bathabatha ilitye, balibeka phantsi kwakhe, waza wahlala kulo; uAron noHure bazixhasa izandla zakhe, omnye ekweli cala nomnye ekweliya cala, zaza zahlala ziqinile izandla zakhe de latshona ilanga.
13  Ngoko ke uYoshuwa wamoyisa uAmaleki nabantu bakhe ngohlangothi lwekrele.
14  Wathi ke uYehova kuMoses: “Kubhale oku kube sisikhumbuzo encwadini uze ukuvakalise ezindlebeni zikaYoshuwa uthi, ‘Ndiya kumsusa ngokupheleleyo angabi sakhunjulwa uAmaleki phantsi kwamazulu.’”
15  UMoses wakha isibingelelo waza walibiza igama laso ngokuthi nguYehova-nisi,
16  esithi: “UYehova uya kulwa imfazwe noAmaleki kwisizukulwana ngesizukulwana, ngokuba ephakamise isandla nxamnye netrone kaYa.”
9  Wathi uYehova kuMoses: “Yiya kuFaro uze uthi kuye, ‘Utsho uYehova uTHIXO wamaHebhere ukuthi: “Bandulule abantu bam baye kundikhonza.
2  Kodwa ukuba uyaqhubeka usala ukubandulula, ubabambile,
3  khangela! isandla sikaYehova soba phezu kwemfuyo yakho esendle. Emahasheni, emaesileni, ezinkameleni, emhlambini weenkomo nasemhlambini wezimvu, kuya kubakho indyikitya yokufa enzima kakhulu.
4  Yaye ngokuqinisekileyo uYehova uya kwenza umahluko phakathi kwemfuyo yakwaSirayeli nemfuyo yaseYiputa, kungafi nanye kuleyo yoonyana bakaSirayeli.”’”
5  Ngaphezu koko, uYehova wamisa ixesha loku, esithi: “Ngomso uYehova uya kuyenza le nto kweli lizwe.”
6  Wayenza ke uYehova le nto ngosuku olulandelayo, zaza zafa zonke iintlobo zemfuyo yaseYiputa; kodwa akufanga nanye kwimfuyo yoonyana bakaSirayeli.
7  Wandula uFaro wathumela, yaye khangela! akufanga nanye kwimfuyo kaSirayeli. Sekunjalo, yaqhubeka ilukhuni intliziyo kaFaro, waza akabandulula abantu.
8  Emva koko wathi uYehova kuMoses noAron: “Thabathani uthuthu lweziko, nizalise izandla zenu zozibini, aze uMoses aluphosele ngasemazulwini phambi koFaro.
9  Yaye lumele lube ngumgubo ezweni lonke laseYiputa, lube ngamathumba anamadyungudyungu kubantu nakwizilo ezweni lonke laseYiputa.”
10  Baluthabatha ke uthuthu lwaseziko baza bema phambi koFaro, waza uMoses waluphosela ngasemazulwini, lwaba ngamathumba anamadyungudyungu, kubantu nakwizilo.
11  Yaye ababingeleli abaqhelisela umlingo abakwazanga ukuma phambi koMoses ngenxa yamathumba, kuba kwaphuma amathumba kubabingeleli abaqhelisela umlingo nakumaYiputa onke.
12  Kodwa uYehova wayiyeka yaba lukhuni intliziyo kaFaro, akabaphulaphula, kanye njengoko wayetshilo uYehova kuMoses.
13  Wathi uYehova kuMoses: “Vuka ekuseni uze ume phambi koFaro, uthi kuye, ‘Utsho uYehova uTHIXO wamaHebhere ukuthi, “Bandulule abantu bam baye kundikhonza.
14  Kuba ngeli xesha ndiya kuthumela zonke izibetho zam nxamnye nentliziyo yakho, nakubakhonzi bakho, nakubantu bakho, ukuze wazi ukuba akukho namnye unjengam emhlabeni wonke.
15  Kuba nangoku bendingasolula isandla sam ndize ndikubethe wena nabantu bakho ngendyikitya yokufa, nitshayelwe ningabikho emhlabeni.
16  Kodwa, enyanisweni, ndikuyekile nje, kungenxa yokuze ndikubonise amandla am nokuze livakaliswe igama lam emhlabeni wonke.
17  Ngaba usenekratshi ebantwini bam ngokuthi ungabandululi?
18  Yabona, malunga neli xesha ngomso ndiya kunisa isichotho esikhulu kakhulu, ekungazanga kubekho sinjengaso eYiputa kususela kwimini eyasekwa ngayo kude kube ngoku.
19  Thumela ngoku, ukuba kungeniswe ekhusini yonke imfuyo yakho nako konke okwakho okusendle. Bonke abantu nezilo eziya kufunyanwa endle, zingahlanganiselwanga endlwini, ziya kuhlelwa sisichotho, zize zife.”’”
20  Owaloyikayo ilizwi likaYehova kubakhonzi bakaFaro wabenza basabela ezindlwini abakhonzi bakhe nemfuyo yakhe,
21  kodwa nabani na ongazange azimisele entliziyweni yakhe ukulihlonela ilizwi likaYehova wabashiya abakhonzi bakhe nemfuyo yakhe endle.
22  Wathi uYehova kuMoses: “Yolulela isandla sakho emazulwini, ukuze kubekho isichotho ezweni lonke laseYiputa, ebantwini nakwizilo nakubo bonke utyani basendle ezweni laseYiputa.”
23  Ngoko uMoses wayolulela emazulwini intonga yakhe; waza uYehova wazisa iindudumo nesichotho, kwehla nomlilo weza emhlabeni, waqhubeka enisa isichotho uYehova ezweni laseYiputa.
24  Kwabakho ke isichotho, siphithikezwe nomlilo. Saba sikhulu kakhulu, kangangokuba asizange sibekho esinjengaso ezweni lonke lamaYiputa kususela oko aba luhlanga.
25  Yaye isichotho eso sabetha konke okwakusezweni laseYiputa. Sabetha yonk’ into eyayisendle, kwathabathela emntwini kwesa kwisilo nakuzo zonke iintlobo zotyani basendle; sazaphula zonke iintlobo zemithi yasendle.
26  Lilizwe laseGoshen kuphela elingazange libe nasichotho, apho kwakukho oonyana bakaSirayeli.
27  Ekugqibeleni uFaro wathumela ukuba kubizwe uMoses noAron waza wathi kubo: “Ndonile ngesi sihlandlo. UYehova ulilungisa, ke mna nabantu bam senze ububi.
28  Mbongozeni uYehova, kuba sezanele ezi ndudumo nesichotho sikaThixo. Ndikulungele ukunindulula, ningabi sahlala.”
29  Ngoko wathi uMoses kuye: “Ekuphumeni nje kwam kwesi sixeko ndiya kuzolulela kuYehova izandla zam. Ziya kuyeka iindudumo nesichotho singabi saqhubeka, ukuze wazi ukuba umhlaba lo ngokaYehova.
30  Ke wena nabakhonzi bakho, sele ndisazi kakade ukuba nangoko aniyi kubonisa kumoyika uYehova uThixo.”
31  Yabhuqwa iflakisi nerhasi, kuba irhasi yayisel’ idubule neflakisi yayisel’ ityatyambile.
32  Kodwa yona ingqolowa nehabile azibhuqwanga, kuba zazishiywe lixesha.
33  Waphuma uMoses esixekweni kuFaro waza wazolulela kuYehova izandla zakhe, zayeka iindudumo kwanesichotho nemvula ayabi sagaleleka emhlabeni.
34  Wathi uFaro akubona ukuba iyekile imvula nesichotho neendudumo, wona kwakhona, wayenza lukhuni intliziyo yakhe, yena nabakhonzi bakhe.
35  Yaqhubeka ilukhuni intliziyo kaFaro, akabandulula oonyana bakaSirayeli, kanye njengoko watshoyo uYehova ngoMoses.
28  “Wena ke, sondeza kuwe uAron umntakwenu enoonyana bakhe, umthabathe phakathi koonyana bakaSirayeli, abe ngumbingeleli kum, uAron, uNadabhi noAbhihu, uEleyazare noItamare, oonyana baka-Aron.
2  Uze umenzele izambatho ezingcwele uAron umntakwenu, ukuze abe nozuko nomfaneleko.
3  Wothetha ke wena kubo bonke abantliziyo zilumkileyo endibazalise ngomoya wobulumko, bazenze izambatho zika-Aron zokumngcwalisa, abe ngumbingeleli kum.
4  “Zizo ke ezi izambatho abaya kuzenza: ubengo, ne-efodi nesambatho esingenamikhono nomwunduzo omibalabala, unkontsho nombhinqo; bamenzele ke izambatho ezingcwele uAron umntakwenu noonyana bakhe, abe ngumbingeleli kum.
5  Bothabatha bona igolide nemisonto eluhlaza noboya obudaywe bamfusa bubomvu nomchako omfusa nelinen ecikizekileyo.
6  “Bamele bayenze iefodi ngegolide, nangemisonto eluhlaza nangoboya obudaywe bamfusa bubomvu, ngomchako omfusa nangelinen ecikizekileyo ephothiweyo, yalukwa.
7  Yoba neziziba ezibini zamagxa zokuyixakatha zize zihlanganiswe emiphethweni yayo emibini.
8  Nombhinqo ophezu kwayo wokuyibopha ntshi, mawenziwe kwanjengayo ngemichako yayo, ngegolide, nemisonto eluhlaza, noboya obudaywe bamfusa bubomvu nemichako emfusa nelinen ecikizekileyo ephothiweyo.
9  “Uze uthabathe amatye eanikis abe mabini, ukrole kuwo amagama oonyana bakaSirayeli,
10  amagama amathandathu abo oba kwelinye ilitye namagama amathandathu abanye abe kwelinye ilitye ngokokuzalwa kwabo.
11  Wowakrola amagama oonyana bakaSirayeli ematyeni lawo omabini, ngokwengcibi yamatye, ngokrolo lwetywina. Uze uwenzele izakhelo zegolide.
12  Wowabeka amatye lawo omabini ezizibeni zamagxa e-efodi, abe ngamatye esikhumbuzo koonyana bakaSirayeli; awathwale uAron amagama abo phambi koYehova ezizibeni zamagxa akhe omabini, abe sisikhumbuzo.
13  Uze wenze nezakhelo zegolide,
14  nemixokelelwane emibini yegolide esulungekileyo. Uyenze ibe njengentambo, enjengentsontelo; uze uyifake loo mixokelelwane enjengentsontelo kwizakhelo ezo.
15  “Uze ulwenze ubengo lwesigwebo ngokwengcibi yokuluka. Ulwenze njengokwenziwa kwe-efodi. Ulwenze ngegolide, nangemisonto eluhlaza nangoboya obudaywe bamfusa bubomvu nangomchako omfusa nangelinen ecikizekileyo ephothiweyo.
16  Loba namacala amane alinganayo xa luphindwe kubini, ubude balo bube ngangomolulo wesandla nobubanzi balo bube ngangomolulo wesandla.
17  Uze ufake kulo iziseko zamatye, izintlu ezine zamatye. Ibe luluhlu lwerubhi, itopazi ne-emeraldi, kuluhlu lokuqala.
18  Uluhlu lwesibini lube yitokoyize, isafire neyaspisi.
19  Uluhlu lwesithathu lube lilitye leleshʹem, iagate neamethiste.
20  Uluhlu lwesine lube yikrizolite neanikis nejeyidi. Kobakho izisekelo zegolide kwiziseko zazo.
21  Amatye lawo oba ngokwamagama oonyana bakaSirayeli, abe lishumi elinesibini ngokwamagama abo. Mawabe nomkrolo wetywina, ngalinye libe negama lalo, kulawo ezizwe ezilishumi elinesibini.
22  “Uze wenze elubengweni olo imixokelelwane esontiweyo, enjengentsontelo, ngegolide esulungekileyo.
23  Wenze elubengweni amakhonkco amabini egolide, uwafake loo makhonkco omabini emiphethweni yomibini yobengo.
24  Uzifake ezo ntsontelo zimbini zegolide emakhonkcweni lawo omabini asemiphethweni yobengo.
25  Neencam zombini zezo ntsontelo zimbini uze uzifake kwizakhelo zozibini, uzibeke ngaphambili ezizibeni zamagxa e-efodi.
26  Uze wenze amakhonkco amabini egolide, uwafake emiphethweni yomibini yobengo ekwicala elikhangelene nomphakathi we-efodi.
27  Wenze namanye amakhonkco amabini egolide, uwafake ezizibeni zozibini zamagxa e-efodi ngaphantsi, ngakumphambili wayo, malungana nokuhlangana kwayo, entla kombhinqo we-efodi.
28  Bolubopha ubengo ngamakhonkco alo emakhonkcweni e-efodi ngomtya oluhlaza, lube sentla kombhinqo we-efodi, ukuze lungashenxi ubengo olo kumphezulu we-efodi.
29  “Wowathwala uAron amagama oonyana bakaSirayeli elubengweni lwesigwebo phezu kwentliziyo yakhe ekungeneni kwakhe kuyo iNgcwele, lube sisikhumbuzo rhoqo phambi koYehova.
30  Uze ufake elubengweni lwesigwebo iUrim neTumim, zibe phezu kwentliziyo ka-Aron ekungeneni kwakhe phambi koYehova; azithwale rhoqo uAron izigwebo zoonyana bakaSirayeli phezu kwentliziyo yakhe phambi koYehova.
31  “Isambatho esingenamikhono se-efodi uze usenze sonke ngemisonto eluhlaza.
32  Masivuleke ngasentla embindini waso. Le ndawo ivulekileyo uze uyijikeleze ngomphetho olukiweyo. Indawo leyo ivulekileyo maze ibe njengeyesambatho sentsimbi, ukuze ingakrazuki.
33  Uze wenze emqukumbelweni waso iirharnati ngemisonto eluhlaza nangoboya obudaywe bamfusa bubomvu nangomchako omfusa, zijikeleze umqukumbelo waso, usijikeleze kwanangeentsimbi zegolide eziphakathi kwazo;
34  kobakho intsimbi yegolide nerharnati, kube yintsimbi yegolide nerharnati emqukumbelweni wesambatho esingenamikhono, zisijikeleze.
35  Wosinxiba ke uAron ukuze alungiselele, sivakale isandi saso ekungeneni kwakhe engcweleni phambi koYehova nasekuphumeni kwakhe, ukuze angafi.
36  “Uze wenze ipleyiti ekhazimlayo ngegolide esulungekileyo, ukrole kuyo ngokrolo lwetywina, uthi, ‘Ubungcwele bobukaYehova.’
37  Uyifake umtya oluhlaza, ibotshelelwe elunkontshweni. Yoba ngaphambili elunkontshweni.
38  Ibe sebunzi kuAron, ukuze aphendule uAron ngesiphoso esenziwe nxamnye nezinto ezingcwele, abazingcwalisayo oonyana bakaSirayeli, oko kukuthi, zonke izipho zabo ezingcwele; yaye imele ihlale isebunzi kuye rhoqo, ukuze bakholeke phambi koYehova.
39  “Uze uwuluke umwunduzo ngelinen ecikizekileyo nonkontsho ulwenze ngelinen ecikizekileyo, wenze nombhinqo, uwuluke.
40  “Wobenzela oonyana baka-Aron imiwunduzo, ubenzele nemibhinqo, ubenzele kwanezigqubuthelo zentloko ukuze babe nozuko nomfaneleko.
41  Uze umambese ngazo uAron umntakwenu noonyana bakhe benaye, yaye ubathambise, ubamisele, ubangcwalise, baze babe ngababingeleli kum.
42  Wobenzela iimpahla zangaphantsi zelinen, zokugubungela ubuze benyama yabo. Zothabathela esinqeni zise emathangeni.
43  UAron noonyana bakhe bamele bazinxibe ekungeneni kwabo ententeni yokuhlangana okanye ekusondeleni kwabo esibingelelweni besiza kulungiselela endaweni engcwele, ukuze bangenzi siphoso baze ngokuqinisekileyo bafe. Oko koba ngummiselo kuye nakwinzala yakhe emva kwakhe, kuse kwixesha elingenammiselo.
27  “Uze usenze isibingelelo ngomthi womnga, ubude baso bube ziikubhite ezintlanu nobubanzi baso bube ziikubhite ezintlanu. Soba namacala amane alinganayo isibingelelo eso, ukuphakama kwaso kube ziikubhite ezintathu.
2  Uze wenze iimpondo zaso ezimbombeni zaso zone. Mazivele kuso iimpondo zaso, yaye uze usaleke ngobhedu.
3  Uze usenzele iinkonkxa zokususa uthuthu lwaso, nemihlakulo yaso, nezitya zaso, neefolokhwe zaso, neengcedevu zaso zomlilo; yonke impahla yaso uyenze ngobhedu.
4  Wosenzela uthango, umnatha ophinyeneyo wobhedu; wenze emnatheni lowo amakhonkco abe mane ngobhedu eziphelweni zawo zozine.
5  Uze uwubeke phantsi kongqameko lwesibingelelo umnatha lowo, yaye umele ube ngasembindini wesibingelelo.
6  Uze usenzele izibonda isibingelelo, izibonda zomthi womnga, uzaleke ngobhedu.
7  Izibonda zaso zofakwa emakhonkcweni, yaye zimele zibe semacaleni omabini esibingelelo izibonda ezo ekuthwalweni kwaso.
8  Wosenza ngamaplanga, sibe holoholo. Njengoko waboniswa ngako entabeni, mabenjenjalo.
9  “Uze wenze nentendelezo yomnquba. Kwicala elingaseNegebhi, emzantsi, intendelezo yoba namawunduwundu elinen ecikizekileyo ephothiweyo, ubude becala lilinye bube ziikubhite ezilikhulu.
10  Iintsika zayo ezingamashumi amabini neziseko zazo ezingamashumi amabini zoba zezobhedu. Izikhonkwane zeentsika nezidibanisi zazo zoba zezesilivere.
11  Kananjalo, nakubude becala langasentla, makubekho amawunduwundu aziikubhite ezilikhulu ubude bawo, neentsika zayo ezingamashumi amabini neziseko zazo ezingamashumi amabini mazibe zezobhedu, zona izikhonkwane zeentsika nezidibanisi zazo zibe zezesilivere.
12  Ububanzi bentendelezo, kwicala lasentshona, boba ngamawunduwundu aziikubhite ezingamashumi amahlanu, iintsika zawo zibe lishumi neziseko zazo zibe lishumi.
13  Bona ububanzi bentendelezo kwicala lasempuma, ngasempumalanga, boba ziikubhite ezingamashumi amahlanu.
14  Amawunduwundu akweli cala oba ziikubhite ezilishumi elinesihlanu, iintsika zawo zibe ntathu neziseko zazo zibe zithathu.
15  Namawunduwundu akwelinye icala oba ziikubhite ezilishumi elinesihlanu, iintsika zawo zibe ntathu neziseko zazo zibe zithathu.
16  “Esangweni lentendelezo makubekho umkhusane oziikubhite ezingamashumi amabini ubude, wemisonto eluhlaza noboya obudaywe bamfusa bubomvu nomchako omfusa nelinen ecikizekileyo ephothiweyo, yalukwa, ube neentsika ezine neziseko zazo zibe zine.
17  Zonke iintsika zentendelezo eziyijikelezileyo zoba nezibopho zesilivere, nezikhonkwane zazo zibe zezesilivere kodwa zona iziseko zazo zibe zezobhedu.
18  Ubude bentendelezo boba ziikubhite ezilikhulu, ububanzi bube ziikubhite ezingamashumi amahlanu, ukuphakama kube ziikubhite ezintlanu, zelinen ecikizekileyo ephothiweyo, iziseko zazo zibe zezobhedu.
19  Yonke impahla yomnquba kuyo yonke inkonzo yayo, nazo zonke izikhonkwane zentente yayo, nezikhonkwane zonke zentendelezo zoba zezobhedu.
20  “Ke wena, uze ubayalele oonyana bakaSirayeli ukuba bakuzisele ioli esulungekileyo yeminquma, engqushiweyo, yesikhanyiso, ukuze zihlale zikhanyisile rhoqo izibane.
21  Ententeni yokuhlangana, ngaphandle kwekhuselo eliphambi kweSingqino, uAron noonyana bakhe bosilungisa kususela ngokuhlwa kude kuse phambi koYehova. Oko koba ngummiselo koonyana bakaSirayeli ukusa kwixesha elingenammiselo, ezizukulwaneni zabo.
7  Ngoko wathi uYehova kuMoses: “Uyabona, ndikwenze uThixo kuFaro, yaye uAron umntakwenu woba ngumprofeti wakho.
2  Wena—wena ke, uze uthethe konke endiya kukuyalela kona; ke yena uAron umntakwenu wothetha kuFaro, ukuba abandulule oonyana bakaSirayeli ezweni lakhe.
3  Ke mna, ndoyenza lukhuni intliziyo kaFaro, yaye ngokuqinisekileyo ndoyandisa imiqondiso yam nemimangaliso yam ezweni laseYiputa.
4  Akayi kuniphulaphula uFaro; yaye ndothi ke ngoko ndisibeke isandla sam phezu kweYiputa ndize ndiyikhuphe imikhosi yam, abantu bam, oonyana bakaSirayeli, ezweni laseYiputa ngezigwebo ezikhulu.
5  Aya kuthi ke azi ngokuqinisekileyo amaYiputa ukuba ndinguYehova ekusoluleni kwam isandla sam nxamnye neYiputa, ndibakhuphe ngokuqinisekileyo oonyana bakaSirayeli phakathi kwawo.”
6  Benza ke uMoses noAron njengoko wayebayalele uYehova. Benza kanye njengoko.
7  Waye uMoses enamashumi asibhozo eminyaka ubudala, yena uAron wayenamashumi asibhozo anesithathu eminyaka ubudala ukuthetha kwabo kuFaro.
8  Wathi ke uYehova kuMoses noAron:
9  “Xa athe uFaro wathetha kuni, esithi, ‘Ndiboniseni ummangaliso,’ uze uthi kuAron, ‘Thabatha intonga yakho, uyiphose phantsi phambi koFaro.’ Yoba yinyoka enkulu.”
10  Bangena ke uMoses noAron kuFaro baza benza kanye njengoko wayebayalele uYehova. Ngako oko wayiphosa phantsi uAron intonga yakhe phambi koFaro nabakhonzi bakhe yaza yaba yinyoka enkulu.
11  Noko ke, naye uFaro wabiza izilumko nabakhafuli; benjenjalo nababingeleli abaqhelisela umlingo baseYiputa, ngobugcisa babo bomlingo.
12  Ngamnye kubo wayiphosa phantsi intonga yakhe, zaza zaba ziinyoka ezinkulu; yasuka intonga ka-Aron yaziginya iintonga zabo.
13  Sekunjalo, yaba lukhuni intliziyo kaFaro, akabaphulaphula, kanye njengoko wayethethile uYehova.
14  Wathi uYehova kuMoses: “Intliziyo kaFaro ilukhuni. Walile ukubandulula abantu.
15  Yiya kuFaro kusasa. Khangela! Wobe ephuma esiya emanzini! Uze uzilungiselele ukuhlangana naye elunxwemeni loMlambo umNayile, yaye intonga eyajikayo yaba yinyoka uze uyiphathe esandleni.
16  Uze uthi kuye, ‘UYehova uTHIXO wamaHebhere undithume kuwe, esithi: “Bandulule abantu bam, baye kundikhonza entlango,” kodwa, akuthobelanga unangoku.
17  Utsho ke uYehova ukuthi: “Ngako oku uya kwazi ukuba ndinguYehova. Yabona, ndiya kubetha ngentonga esesandleni sam emanzini oMlambo umNayile, yaye ngokuqinisekileyo aya kujika abe ligazi.
18  Yaye iintlanzi ezikuMlambo umNayile ziya kufa, unuke uMlambo umNayile, amaYiputa abe nesicaphucaphu akuwasela amanzi oMlambo umNayile.”’”
19  Wathi uYehova kuMoses: “Yithi kuAron, ‘Thabatha intonga yakho uze wolule isandla sakho phezu kwamanzi aseYiputa, phezu kwemilambo yabo, phezu kwemijelo yabo yomNayile naphezu kwamachibi abo aneengcongolo naphezu kwawo onke amaqula abo amanzi, ukuze abe ligazi.’ Ngokuqinisekileyo kuya kuba ligazi nje ezweni lonke laseYiputa, nasemiphandeni yomthi kwanasemiphandeni yamatye.”
20  Ngoko nangoko uMoses noAron benjenjalo, kanye njengoko wayeyalele uYehova, wayiphakamisa intonga waza wawabetha amanzi oMlambo umNayile phambi kwamehlo kaFaro nabakhonzi bakhe, aza ajika aba ligazi onke amanzi oMlambo umNayile.
21  Zafa iintlanzi ezazikuMlambo umNayile, wanuka kakubi uMlambo umNayile; akaba nako amaYiputa ukuwasela amanzi oMlambo umNayile; kwaligazi nje ezweni lonke laseYiputa.
22  Noko ke, benjenjalo nababingeleli abaqhelisela umlingo baseYiputa ngobugqi babo; kangangokuba yaqhubeka ilukhuni intliziyo kaFaro, akabaphulaphula, kanye njengoko wayethethile uYehova.
23  Wajika ke uFaro waya endlwini yakhe, waza akakunanza nako oku entliziyweni yakhe.
24  Onke amaYiputa ajikeleza uMlambo umNayile esimba ukuze afumane amanzi okusela, kuba ayengaseleki konke konke amanzi oMlambo umNayile.
25  Kwazaliseka iintsuku zasixhenxe emva kokuwubetha kukaYehova uMlambo umNayile.
34  Wathi uYehova kuMoses: “Ziqingqele amacwecwe amatye abe mabini njengawokuqala, ndiwabhale emacwecweni lawo amazwi abesemacwecweni okuqala, owawaphulayo.
2  Uze uzilungiselele kusasa, unyukele eNtabeni yeSinayi kusasa, ume ngakum khona apho encotsheni yentaba.
3  Kodwa makungabikho bani unyuka kunye nawe, yaye, makungabonwa bani kuyo yonke intaba. Ngaphezu koko, makungadli mhlambi wazimvu okanye mhlambi wankomo phambi kwentaba leyo.”
4  Ngako oko wawaqingqa uMoses amacwecwe amatye amabini njengawokuqala waza wavuka ekuseni wanyuka waya eNtabeni yaseSinayi, kanye njengoko uYehova wayemyalele, ephethe esandleni sakhe amacwecwe amatye omabini.
5  Wehla uYehova esefini waza wema khona kunye naye, wavakalisa igama likaYehova.
6  UYehova wadlula phambi kobuso bakhe waza wavakalisa esithi: “UYehova, uYehova, uThixo onenceba nobabalo, ozeka kade umsindo, onobubele bothando obuninzi nenyaniso,
7  ogcinela amawaka ububele bothando, oxolela isiphoso nokunxaxha nesono, ongakhe amenze msulwa ofanelwe sisohlwayo, osivelelayo isiphoso sooyise koonyana nakubazukulwana, kwesesithathu isizukulwana nakwesesine isizukulwana.”
8  Wakhawuleza uMoses wathoba emhlabeni waza waqubuda.
9  Wandula wathi: “Ukuba ndikholekile emehlweni akho, Yehova, nceda uhambe phakathi kwethu, kuba esi sizwana sintamo-lukhuni, ngoko ke sixolele isiphoso sethu nesono sethu, usenze ilifa lakho.”
10  Wathi yena: “Yabona, ndenza umnqophiso: Ndiya kwenza izinto ezimangalisayo phambi kwabantu bonke bakowenu, ezingazange zidalwe emhlabeni wonke, nasezintlangeni zonke; bonke abantu ophakathi kwabo bowubona ngenene umsebenzi kaYehova, ngokuba yinto eyoyikekayo endiya kuyenza kuwe.
11  “Kugcine oko ndikuyalela kona namhlanje. Yabona ndowagxotha phambi kwakho ama-Amori namaKanan namaHiti namaPerizi namaHivi namaYebhusi.
12  Zilinde ukuba ungenzi mnqophiso nabemi belo zwe uya kulo, hleze ube ngumgibe phakathi kwakho.
13  Kodwa nize nizidilize izibingelelo zabo, nizaphule iintsika zabo ezingcwele, nizigawule nezibonda zabo ezingcwele.
14  Kuba akusayi kuqubuda komnye uthixo, ngokuba uYehova, ogama lakhe linguKhwele, unguThixo onekhwele;
15  kuba hleze wenze umnqophiso nabemi belo zwe, njengoko ngokuqinisekileyo beya kuba neentlobano zokuziphatha okubi kunye noothixo babo, babingelele kwabo thixo babo, aze othile kubo akumeme ngokuqinisekileyo, uze uwudle ngokuqinisekileyo omnye wombingelelo wakhe.
16  Wandule uthabathele oonyana bakho ezintombini zabo, zize ngokuqinisekileyo iintombi zabo zibe neentlobano zokuziphatha okubi kunye noothixo bazo zize zibenze nabo oonyana bakho babe neentlobano zokuziphatha okubi kunye noothixo bazo.
17  “Uze ungazenzeli izithixo ezityhidiweyo.
18  “Umthendeleko wamaqebengwana angenagwele uze uwugcine. Uya kudla amaqebengwana angenagwele, kanye njengoko ndakuyalelayo, iintsuku zibe sixhenxe ngexesha elimisiweyo, ngenyanga enguAbhibhi, kuba waphuma eYiputa ngenyanga enguAbhibhi.
19  “Yonk’ into evula isibeleko kuqala yeyam, nawo onke amazibulo emfuyo yakho, nokuba ngawenkunzi yenkomo okanye awemvu.
20  Ke lona izibulo le-esile wolikhulula ngokulihlawulela ngemvu. Kodwa ukuba akuthanga ulihlawulele, wolaphula intamo. Bonke oonyana bakho bamazibulo uze ubakhulule ngokubahlawulela. Yaye mabangabonakali phambi kwam belambatha.
21  “Wosebenza imihla emithandathu, kodwa ngomhla wesixhenxe uze ugcine isabatha. Ngexesha lokulima nelokuvuna uze ugcine isabatha.
22  “Uze uqhubeke nomthendeleko wakho weeveki wentlahlela yesivuno sengqolowa, nomthendeleko wokuhlanganisa ngasekupheleni konyaka.
23  “Izihlandlo ezithathu ngonyaka onke amadoda akowenu makabonakale phambi kweNKOSI yenyaniso, uYehova, uTHIXO kaSirayeli.
24  Kuba ndiya kuzigxotha iintlanga phambi kwakho, ndiwenze banzi ummandla wakho; linganqwenelwa nangubani ilizwe lakho ekunyukeni kwakho usiya kubona ubuso bukaYehova uThixo wakho izihlandlo ezithathu ngonyaka.
25  “Uze ungawuxheli ndawonye nento enegwele umbingelelo wam wegazi. Nombingelelo womthendeleko wepasika uze ungahlali kude kuse.
26  “Eyona intle kwintlahlela yomhlaba wakho uze uyizise endlwini kaYehova uThixo wakho. “Uze ungalipheki itakane ngobisi lukanina.”
27  Waqhubeka wathi uYehova kuMoses: “Wabhale phantsi la mazwi, kuba ngawo la mazwi ndenza umnqophiso kunye nawe noSirayeli.”
28  Wahlala apho ke kunye noYehova iintsuku ezingamashumi amane nobusuku obungamashumi amane. Akadla sonka, akasela manzi. Wawabhala emacwecweni amazwi omnqophiso lowo, aMazwi Alishumi.
29  Kwenzeka ukuba ekuhleni kwakhe uMoses eNtabeni yaseSinayi abe amacwecwe omabini eSingqino ayesesandleni sikaMoses ekuhleni kwakhe entabeni, yaye uMoses wayengazi ukuba ulusu lobuso bakhe lwalukhazimla kuba ethethe naye.
30  Bathi uAron noonyana bonke bakaSirayeli bakumbona uMoses, khangela! ulusu lobuso bakhe luyakhazimla, baza boyika ukusondela kuye.
31  Wababiza uMoses. Ngoko babuyela kuye uAron nezikhulu zonke zendibano, waza wathetha nabo uMoses.
32  Emva koko basondela kuye bonke oonyana bakaSirayeli, wabayalela konke oko wayekuthethile kuye uYehova eNtabeni yaseSinayi.
33  Akugqiba uMoses ukuthetha nabo, wabeka isigqubuthelo ebusweni bakhe.
34  Kodwa xa uMoses engena phambi koYehova esiya kuthetha naye, wayesisusa isigqubuthelo kude kube sekuphumeni kwakhe. Ekuphumeni kwakhe wayekuthetha koonyana bakaSirayeli oko wayekuyalelwe.
35  Babubona oonyana bakaSirayeli ubuso bukaMoses, ukuba ulusu lobuso bukaMoses luyakhazimla; wabuya wasibeka uMoses isigqubuthelo ebusweni bakhe wada wangena waya kuthetha naye.
37  UBhetsaleli wayenza iTyeya ngomthi womnga. Ubude bayo baba ziikubhite ezimbini ezinesiqingatha, baza ububanzi bayo baba yikubhite enesiqingatha, nokuphakama kwayo kwaba yikubhite enesiqingatha.
2  Wayaleka ngegolide esulungekileyo ngaphakathi nangaphandle waza wayijikeleza ngomphetho wegolide.
3  Emva koko wayityhidela amakhonkco egolide aba mane, angasentla kwemilenze yayo yomine, yangamakhonkco amabini kweli cala layo namakhonkco amabini kweliya icala layo.
4  Emva koko wenza izibonda ngomthi womnga waza wazaleka ngegolide.
5  Wazifaka izibonda ezo emakhonkcweni asemacaleni eTyeya ukuze ithwalwe ngazo iTyeya leyo.
6  Wenza nesigubungelo ngegolide esulungekileyo. Ubude baso baba ziikubhite ezimbini ezinesiqingatha, baza ububanzi baso baba yikubhite enesiqingatha.
7  Wenza neekherubhi zambini ngegolide. Wazenza ngokuzikhanda zaba seziphelweni zozibini zesigubungelo.
8  Enye ikherubhi yaba sesiphelweni ngaphaya yaza enye ikherubhi yaba sesiphelweni ngapha. Wazenza iikherubhi ezo zaba seziphelweni zozibini zesigubungelo.
9  Iikherubhi ezo zawolulela phezulu amaphiko azo, zasikhusela ngamaphiko azo isigubungelo, ubuso bazo bakhangelana. Bajonga esigubungelweni ubuso beekherubhi ezo.
10  Wenza netafile ngomthi womnga. Ubude bayo baba ziikubhite ezimbini, ububanzi bayo baba yikubhite, ukuphakama kwayo kwaba yikubhite enesiqingatha.
11  Wayaleka ngegolide esulungekileyo waza wayijikeleza ngomphetho wegolide.
12  Wayenzela ungqameko oluyijikelezileyo olungangobubanzi besandla waza walujikeleza ungqameko olo ngomphetho wegolide.
13  Ngokubhekele phaya, wayityhidela amakhonkco egolide amane waza wawafaka amakhonkco lawo ezimbombeni zone zemilenze yayo yomine.
14  Aba kufuphi nongqameko amakhonkco lawo, aba ngawokuxhasa izibonda zokuthwala itafile.
15  Wazenza izibonda ezo ngomthi womnga waza wazaleka ngegolide, zaba zezokuthwala itafile.
16  Emva koko wenza impahla yaphezu kwetafile, izitya zayo neendebe zayo nemiphanda yayo ekwakuya kuthululwa ngazo iminikelo ethululwayo, wazenza ngegolide esulungekileyo.
17  Wenza nesiphatho sezibane ngegolide esulungekileyo. Wasenza ngokusikhanda isiphatho eso sezibane. Amacala aso namasebe aso, iindebe zaso, amaqhina aso neentyatyambo zaso zavela kwakuso.
18  Kwabakho amasebe amathandathu aphumela emacaleni kuso, amasebe amathathu esiphatho sezibane avela kweli cala laso aza amanye amasebe amathathu esiphatho sezibane avela kwelinye icala laso.
19  Kwabakho iindebe ezintathu ezimile okweentyatyambo zom-amangile sebeni linye, zinamaqhina neentyatyambo; zaza ezinye iindebe ezintathu ezimile okweentyatyambo zom-amangile zaba kwelinye isebe, zinamaqhina neentyatyambo. Kwaba njalo kumasebe omathandathu avela esiphathweni eso sezibane.
20  Zaba ne iindebe esiphathweni eso sezibane ezifana neentyatyambo zom-amangile, zinamaqhina azo neentyatyambo zazo.
21  Kwabakho iqhina phantsi kwamasebe amabini livela kuso, neqhina phantsi kwamanye amasebe amabini livela kuso, nelinye iqhina phantsi kwamanye amasebe amabini livela kuso, emasebeni omathandathu aphuma esiphathweni eso sezibane.
22  Amaqhina namasebe ayevela kuso. Sonke saba yimbumba enye ekhandiweyo, yegolide esulungekileyo.
23  Wenza izibane zaso zasixhenxe nezifinyiso zaso neengcedevu zaso ngegolide esulungekileyo.
24  Wasenza ngetalente yegolide esulungekileyo, sona kunye neempahla zaso zonke.
25  Wenza nesibingelelo sokuqhumisela ngomthi womnga. Ubude baso baba yikubhite nobubanzi baso baba yikubhite, saba namacala amane alinganayo, ukuphakama kwaso kwaba ziikubhite ezimbini. Zaphuma kuso iimpondo zaso.
26  Wasaleka ngegolide esulungekileyo, umphezulu waso namacala aso onke neempondo zaso, waza wasijikeleza ngomphetho wegolide.
27  Wasenzela amakhonkco amabini ngegolide ngezantsi komphetho waso macala omabini, aba ziindawo zokuxhasa izibonda zokusithwala.
28  Emva koko wazenza izibonda ezo ngomthi womnga waza wazaleka ngegolide.
29  Wenza neoli engcwele yokuthambisa nesiqhumiso sobulawu esisulungekileyo, ngokomenzi wezithambiso.
23  “Uze ungayithabathi ingxelo yobuxoki. Ungasebenzisani nongendawo ngokuthi ube lingqina lobubi.
2  Uze ungalandeli isihlwele esineenjongo ezimbi; yaye uze unganikeli ubungqina embambanweni ngenjongo yokugqwetha okusesikweni ukuze ukholise isihlwele.
3  Uze ungabi nomkhethe kwisisweli, ukuba sithe sanembambano nomnye.
4  “Xa uthe waqubisana nenkunzi yenkomo okanye iesile lotshaba lwakho lilahleka, uze ulibuyisele kulo.
5  Xa uthe walibona iesile lokuthiyileyo lisadalele phantsi komthwalo walo, musa ukumyekela. Mkhululise lona.
6  “Uze ungasigqwethi isigwebo sehlwempu ukuba lithe lanembambano nomnye.
7  “Cezela ezwini lobuxoki. Musa ukumbulala omsulwa nolilungisa, kuba andiyi kumvakalisa elilungisa ongendawo.
8  “Uze ungamkeli sinyobo, kuba isinyobo siyabamfamekisa ababona kakuhle yaye sinokuwagqwetha amazwi amalungisa.
9  “Uze ungamcinezeli umphambukeli, njengoko niwazi nina umphefumlo womphambukeli, kuba naningabaphambukeli nani ezweni laseYiputa.
10  “Wowuhlwayela imbewu umhlaba wakho iminyaka emithandathu, ubuthe imveliso yawo.
11  Kodwa ngowesixhenxe unyaka wowushiya ungalinywanga uze uwuyeke ube lifusi, ukuze adle kuwo amahlwempu abantu bakowenu; yaye okuseleyo kubo kuya kudliwa ngamarhamncwa asendle. Uze wenjenjalo ke kwisidiliya sakho nakwigcume lomnquma wakho.
12  “Uze uwenze umsebenzi wakho imihla emithandathu; kodwa uze uwuyeke ngomhla wesixhenxe, ukuze iphumle inkunzi yakho yenkomo ne-esile lakho, akhe azihlaziye unyana wekhobokazana lakho nomphambukeli.
13  “Nize nizilinde kuko konke endikuthethileyo kuni; yaye nize ningalikhankanyi igama labanye oothixo. Malingaviwa emlonyeni wakho.
14  “Uze ubhiyozele umthendeleko wam kathathu ngonyaka.
15  Umthendeleko wamaqebengwana angenagwele uze uwugcine. Wodla amaqebengwana angenagwele imihla esixhenxe, kanye njengoko ndakuyalelayo, ngexesha elimisiweyo lenyanga enguAbhibhi, kuba waphuma ngayo eYiputa. Yaye mabangabonakali belambatha phambi kwam.
16  Uze wenze nomthendeleko wentlahlela yesivuno soko ukusebenzileyo, wakuhlwayela entsimini; nomthendeleko wokuhlanganisa ngasekupheleni konyaka, ekuhlanganiseni kwakho oko ukusebenzileyo entsimini.
17  Izihlandlo ezithathu ngonyaka mayibonakale yonke into eyindoda yakowenu phambi kweNkosi yokwenyaniso, uYehova.
18  “Uze ungalibingeleli ndawonye nento enegwele igazi lombingelelo wam. Nenqatha lombingelelo wam malingahlali kude kuse.
19  “Eyona intle kwintlahlela yomhlaba wakho uze uyizise endlwini kaYehova uThixo wakho. “Uze ungalipheki itakane ngobisi lukanina.
20  “Uyabona, ndithumela ingelosi phambi kwakho ukuba ikugcine endleleni ize ikuse endaweni endiyilungisileyo.
21  Lumka, ulithobele ilizwi layo. Ungabi nemvukelo kuyo, kuba ayiyi kukuxolela ukunxaxha kwenu; ngokuba igama lam likuyo.
22  Noko ke, ukuba uthe walithobela ilizwi layo, wakwenza konke endikuthethayo, ngokuqinisekileyo ndoba nobutshaba kwiintshaba zakho ndibabandezele abakubandezelayo.
23  Kuba ingelosi yam yohamba phambi kwakho, ikufikise ngenene kuma-Amori namaHiti namaPerizi namaKanan namaHivi namaYebhusi, ndiwatshayele kuthi tu.
24  Uze ungaqubudi koothixo babo, ungabakhonzi, yaye ungenzi nantoni na ngokwemisebenzi yabo, kodwa uze ubadilize, uzidilize neentsika zabo ezingcwele.
25  Nize nimkhonze uYehova uThixo wenu, wothi ke yena ngokuqinisekileyo asisikelele isonka senu namanzi enu; yaye ndosisusa ngenene isifo phakathi kwenu.
26  Akuyi kubakho mfazi uphuma isisu namfazi uludlolo ezweni lakho. Inani lemihla yakho ndolizalisa.
27  “Ndiya kuzithumela phambi kwakho izothuso zam, ndibavusele isiphithiphithi bonke abantu oya kufika kubo, iintshaba zakho zonke ndizenze zikunikele umva.
28  Ndithumele imvakalelo yokudakumba phambi kwakho, iwagxothe amaHivi namaKanan namaHiti asuke phambi kwakho.
29  Andiyi kuwagxotha ngonyaka omnye phambi kwakho, ukuze ilizwe lingabi yinkangala ephanzileyo aze ande amarhamncwa asendle phezu kwalo.
30  Ndiya kuwagxotha ngokuthe ngcembe phambi kwakho, ude uqhame, ulidle ilifa ilizwe.
31  “Ndowumisa umda wakho uthabathele kuLwandle Olubomvu use kulwandle lwamaFilisti, uthabathele entlango use kuwo uMlambo; kuba ndobanikela esandleni sakho abemi belo lizwe, ubagxothe ngokuqinisekileyo phambi kwakho.
32  Uze ungenzi mnqophiso kunye nabo okanye noothixo babo.
33  Mabangahlali ezweni lakho, kuba hleze bakwenze undone. Ukuba uthe wabakhonza oothixo babo, oko koba ngumgibe kuwe.”
22  “Xa athe umntu weba inkunzi yenkomo okanye imvu waza wayixhela okanye wathengisa ngayo, makayibuyekeze ngeenkomo ezintlanu inkunzi leyo yenkomo nangezimvu ezine imvu leyo.
2  (“Ukuba isela lithe lafunyanwa liqhekeza laza labethwa, lafa, akukho tyala lagazi kulowo.
3  Ukuba liphunyelwe lilanga, lobakho ityala legazi kulowo.) “Malikubuyekeze oko. Ukuba alinanto, makuthengiswe ngalo ngenxa yezinto elizibileyo.
4  Ukuba ithe ngokuqinisekileyo yafunyanwa isesandleni salo yaye iphilile, loo nto ibiweyo, nokuba yinkunzi yenkomo, nokuba liesile, nokuba yigusha, loyibuyekeza ngokuphindiweyo.
5  “Ukuba umntu uthe wadlisa intsimi okanye isidiliya, wavulela amaqegu akhe, abhuqa enye intsimi, makabuyekeze ngeyona nto intle yentsimi yakhe okanye ngeyona nto intle yesidiliya sakhe.
6  “Xa kuthe kwatsha umlilo waza wanwenwela emeveni, wazitshisa zaphela izithungu okanye ukudla okuziinkozo okungekavunwa, okanye intsimi, lowo uwuphembileyo umlilo lowo makakubuyekeze oko kutshileyo.
7  “Xa athe umntu wanika idlelane lakhe imali okanye impahla ukuba liyigcine, yaza yabiwa endlwini yaloo mntu, ukuba lithe lafunyanwa isela elo, loyibuyekeza ngokuphindiweyo.
8  Ukuba lithe alafunyanwa isela, ngoko umninindlu makasondezwe kuTHIXO oyinyaniso ukuze kubonwe ukuba akasanga sandla kusini na kwimpahla yedlelane lakhe.
9  Ngokubhekisele kuso nasiphi na isimangalo, enoba siphathelele inkunzi yenkomo, iesile, imvu, isambatho, nayo nantoni na elahlekileyo atshoyo omnye ngayo ukuthi, ‘Yeyam!’ soziswa isimangalo eso phambi koTHIXO oyinyaniso. Othe wavakaliswa engongendawo nguThixo wolibuyekeza ngokuphindiweyo idlelane lakhe.
10  “Xa athe umntu wanika idlelane lakhe iesile okanye inkunzi yenkomo okanye imvu okanye nasiphi na isilwanyana sasekhaya ukuba lisigcine, saza safa okanye senzakala okanye saqhutywa kwemkiwa naso kungaboni bani,
11  malimfungele ngoYehova idlelane elo ukuba alisanga sandla empahleni yakhe; umele amkele oko umniniyo, lingayibuyekezi.
12  Kodwa ukuba zibiwe zikuye, wobuyekeza kumninizo.
13  Ukuba iqwengwe lirhamncwa, woyizisa njengobungqina. Makangayibuyekezi into eqwengwe lirhamncwa.
14  “Kodwa ukuba ubani uboleke nto ithile kwidlelane lakhe, yaza yenzakala okanye yafa engekho umniniyo, makayibuyekeze.
15  Ukuba ubekho umniniyo, akayi kuyibuyekeza. Ukuba ibiqeshiwe, mayibuyekezwe ngengqesho yayo.
16  “Xa ithe indoda yalukuhla intombi enyulu engaganwanga, yaza yalala nayo, yoyilobola ibe ngumfazi wayo.
17  Ukuba uyise wayo walile kwaphela ukuyinikela kuyo, mayirhole imali njengekhazi lazo iintombi ezinyulu.
18  “Umkhafulikazi uze ungamyeki aphile.
19  “Nabani na olala nesilo makabulawe afe.
20  “Obingelela kubo nabaphi na oothixo ngaphandle kukaYehova yedwa makatshatyalaliswe.
21  “Umphambukeli uze ungamdlakazelisi okanye umcinezele, kuba naningabaphambukeli nani ezweni laseYiputa.
22  “Nize ningamxhwalekisi nabani na ongumhlolokazi okanye inkwenkwe engenayise.
23  Ukuba uthe wayixhwalekisa nangayiphi na indlela, yadanduluka kum, ndosiva ngenene isikhalo sayo;
24  uvuthe umsindo wam, ndinibulale ngokuqinisekileyo ngekrele, babe ngabahlolokazi abafazi benu, bangabi nayise oonyana benu.
25  “Ukuba uthe wababoleka imali abantu bam, oxhwalekileyo okunye nawe, uze ungabi njengombolekisi obiza inzuzo enkulu kuye. Uze ungambizi nzala.
26  “Ukuba uthimbe isambatho sedlelane lakho njengesibambiso, wosibuyisela kulo ekutshoneni kwelanga.
27  Kuba sikuphela kwesigubungelo elinaso. Siyingubo yokwaleka ulusu lwalo. Lolala ngantoni ke? Kothi xa lithe ladanduluka kum, ndive ngokuqinisekileyo, kuba ndinobabalo.
28  “Uze ungamqalekisi uThixo, ungasiqalekisi nesikhulu ebantwini bakowenu.
29  “Imveliso yakho epheleleyo newayini yakho ephuphumayo uze ungandiniki uthingaza. Owamazibulo koonyana bakho uze umnikele kum.
30  Uze wenjenje ngenkunzi yakho yenkomo nangemvu yakho: Zoba kunina iintsuku ezisixhenxe. Ngosuku lwesibhozo uze uyinikele kum.
31  “Nize nizingqine ningabantu abangcwele kum; ningayidli inyama yento eqwengwe lirhamncwa endle. Yiphoseni ezinjeni.
38  Wenza nesibingelelo somnikelo otshiswayo ngomthi womnga. Ubude baso baba ziikubhite ezintlanu, nobubanzi baso baba ziikubhite ezintlanu, saba namacala amane alinganayo, ukuphakama kwaso kwaba ziikubhite ezintathu.
2  Wandula ke wenza iimpondo zaso ezimbombeni zaso zone. Zavela kuso iimpondo zaso. Waza wasaleka ngobhedu.
3  Emva koko wenza zonke iimpahla zesibingelelo eso, iinkonkxa nemihlakulo nezitya, iifolokhwe neengcedevu. Zonke iimpahla zaso wazenza ngobhedu.
4  Wasenzela nothango, umnatha ophinyeneyo wobhedu, isibingelelo eso, phantsi kongqameko lwaso, ukususela ezantsi ukusa embindini womphakamo waso.
5  Wandula watyhida amakhonkco amane eziphelweni zozine kufuphi nothango lobhedu, aba ngawokuxhasa izibonda.
6  Emva koko wenza izibonda ngomthi womnga waza wazaleka ngobhedu.
7  Wazifaka izibonda emakhonkcweni emacaleni esibingelelo ukuba sithwalwe ngazo. Wasenza ngamaplanga saholoholo.
8  Wenza nesitya sobhedu nesiphatho saso sobhedu, ngokusebenzisa izipili zebutho lezicakakazi ezazikhonza emnyangweni wentente yokuhlangana.
9  Waqhubeka wenza intendelezo. Kwicala elingaseNegebhi, emzantsi, intendelezo yaba namawunduwundu elinen ecikizekileyo ephothiweyo, aba ziikubhite ezilikhulu.
10  Iintsika zawo ezingamashumi amabini neziseko zazo ezingamashumi amabini zaba zezobhedu. Izikhonkwane zeentsika nezidibanisi zazo zaba zezesilivere.
11  Kananjalo, nakwicala langasentla aba ziikubhite ezilikhulu. Iintsika zawo ezingamashumi amabini neziseko zazo ezingamashumi amabini zaba zezobhedu. Izikhonkwane zeentsika nezidibanisi zazo zaba zezesilivere.
12  Kodwa kwicala lasentshona amawunduwundu aba ziikubhite ezingamashumi amahlanu. Iintsika zawo zaba lishumi neziseko zazo zaba lishumi. Izikhonkwane zeentsika nezidibanisi zazo zaba zezesilivere.
13  Yaye kwicala lasempuma ngasempumalanga aba ziikubhite ezingamashumi amahlanu.
14  Amawunduwundu akweli cala lesakhiwo aba ziikubhite ezilishumi elinesihlanu. Iintsika zawo zaba ntathu neziseko zazo zaba zithathu.
15  Nakwelinye icala lesango lentendelezo, ngapha nangapha, amawunduwundu aba ziikubhite ezilishumi elinesihlanu. Iintsika zawo zaba ntathu neziseko zazo zaba zithathu.
16  Onke amawunduwundu ajikeleze intendelezo aba ngawelinen ecikizekileyo ephothiweyo.
17  Iziseko zeentsika zaba zezobhedu. Izikhonkwane zeentsika nezidibanisi zazo zaba zezesilivere neentloko zazo zalekwa ngesilivere, yaye zonke iintsika zentendelezo zaba nezidibanisi zesilivere.
18  Umkhusane wesango lentendelezo wenziwa ngokulukwa, ngemisonto eluhlaza nangoboya obudaywe bamfusa bubomvu nangomchako omfusa nangelinen ecikizekileyo ephothiweyo, baza ubude bawo baba ziikubhite ezingamashumi amabini, kona ukuphakama kwawo ngokobubanzi bawo kwaba ziikubhite ezintlanu, walungelelana namawunduwundu entendelezo.
19  Iintsika zawo zone neziseko zazo zozine zaba zezobhedu. Izikhonkwane zazo zaba zezesilivere neentloko zazo kwanezidibanisi zazo zalekwa ngesilivere.
20  Yaye zonke izikhonkwane zentente yomnquba nezentendelezo ejikelezileyo zaba zezobhedu.
21  Nalu uluhlu olugciniweyo lwezinto zomnquba, zomnquba weSingqino, ezafakwa kuluhlu ngokomyalelo kaMoses, kubaLevi, bekhokelwa nguItamare unyana ka-Aron umbingeleli.
22  UBhetsaleli unyana kaUri unyana kaHure wesizwe sakwaYuda wakwenza konke oko uYehova wamyalela kona uMoses.
23  Waye eno-Oholiyabhi unyana ka-Ahisamaki wesizwe sakwaDan, ingcibi negcisa lokuluka ngemisonto eluhlaza nangoboya obudaywe bamfusa bubomvu nangomchako omfusa nangelinen ecikizekileyo.
24  Iyonke igolide eyasetyenziswayo emsebenzini wonke wendawo engcwele yaba ngangexabiso legolide yomnikelo otshangatshangiswayo, yaziitalente ezingamashumi amabini anesithoba neeshekele ezingamakhulu asixhenxe anamashumi amathathu ngokweshekele yendawo engcwele.
25  Yona isilivere yabo babhaliswayo kwindibano leyo yaba ziitalente ezilikhulu neeshekele eziliwaka elinamakhulu asixhenxe anamashumi asixhenxe anesihlanu ngokweshekele yendawo engcwele.
26  Isiqingatha seshekele eyakhutshwa ngumntu ngamnye yayisisiqingatha seshekele ngokweshekele yendawo engcwele, eyakhutshwa ngumntu ngamnye owayedlulela kwabo babhalisiweyo ukususela konamashumi amabini eminyaka ubudala kuse phezulu, kubo abangamakhulu amathandathu anantathu amawaka anamakhulu amahlanu anamashumi amahlanu.
27  Ngeetalente ezilikhulu zesilivere kwatyhidwa iziseko zendawo engcwele neziseko zekhuselo. Yaba ziziseko ezilikhulu kwiitalente ezilikhulu, yayitalente kwisiseko.
28  Yaye ngeeshekele eziliwaka elinamakhulu asixhenxe anamashumi asixhenxe anesihlanu wenza izikhonkwane zeentsika, waleka iintloko zazo waza wazihlanganisa.
29  Ubhedu lomnikelo otshangatshangiswayo lwaluziitalente ezingamashumi asixhenxe neeshekele ezingamawaka amabini anamakhulu amane.
30  Wenza ngalo iziseko zomnyango wentente yokuhlangana nesibingelelo sobhedu nothango lwaso lobhedu, nempahla yonke yesibingelelo,
31  neziseko zonke zentendelezo, neziseko zesango lentendelezo, nezikhonkwane zonke zentente yomnquba kwanezikhonkwane zonke zentente yentendelezo iphela.
32  Babona ke abantu ukuba lide eli xesha uMoses engade ehle entabeni. Baza ke abantu bahlanganisana ndawonye kuAron, bathi kuye: “Sukuma, usenzele uthixo oya kuhamba phambi kwethu, kuba lo Moses, le ndoda yasikhuphayo ezweni laseYiputa, ngokuqinisekileyo asazi ukuba kwenzeke ntoni kuye.”
2  Wathi uAron kubo: “Qhawulani amacici egolide asezindlebeni zabafazi benu, nezoonyana benu, nezeentombi zenu, niwazise kum.”
3  Bawaqhawula ke abantu onke amacici awayesezindlebeni zabo baza bawazisa kuAron.
4  Wayithabatha igolide ezandleni zabo, waza ngayo wenza umfanekiso otyhidiweyo wethole lenkomo ngesixhobo sokukrola. Baza bathi: “Nanko uThixo wakho, Sirayeli, okukhuphileyo ezweni laseYiputa.”
5  Akukubona oku uAron, wakha isibingelelo phambi kwalo. Ekugqibeleni wamemeza uAron wathi: “Ngumthendeleko kuYehova ngomso.”
6  Ngoko bavuka ekuseni ngengomso, baza benza iminikelo etshiswayo, basondeza imibingelelo yobudlelane. Emva koko abantu bahlala phantsi, badla, basela. Bandula ke basukuma ukuze bonwabe.
7  Wathi uYehova kuMoses: “Hamba, uhle, kuba abantu bakho owabakhuphayo ezweni laseYiputa bonakalisile.
8  Baphambuke ngokukhawuleza endleleni endabayalela ukuba bahambe ngayo. Bazenzele umfanekiso otyhidiweyo wethole lenkomo, baqubuda kuwo, babingelela kuwo besithi, ‘Nanko uThixo wakho, Sirayeli, okukhuphileyo ezweni laseYiputa.’”
9  Wahlabela mgama uYehova wathi kuMoses: “Ndisikhangele esi sizwana, uyabona, sisizwana esintamo-lukhuni.
10  Ngoko ke ndiyeke, uvuthe umsindo wam kuso ndize ndisitshabalalise, ndenze wena uhlanga olukhulu.”
11  UMoses wambongoza uYehova uThixo wakhe, wathi: “Yini na, Yehova, ukuba uvuthe umsindo wakho kubantu bakho obakhuphileyo ezweni laseYiputa ngamandla amakhulu nangesandla esomeleleyo?
12  Yini na ukuba amaYiputa atsho ukuthi, ‘Wabakhuphela ububi ukuze ababulalele ezintabeni, abatshabalalise bangabikho emhlabeni’? Buya ekuvutheni komsindo wakho, uzisole ngobu bubi nxamnye nabantu bakho.
13  Khumbula uAbraham, uIsake noSirayeli abakhonzi bakho, owazifunga ngokwakho kubo, wathi kubo, ‘Ndiya kuyandisa imbewu yenu njengeenkwenkwezi zasemazulwini, neli lizwe lonke ndilityumbileyo ndiya kulinika imbewu yenu, ilidle ilifa kuse kwixesha elingenammiselo.’”
14  Wazisola ke uYehova ngobubi awayethe uya kubenza ebantwini bakhe.
15  Emva koko wajika uMoses waza wehla entabeni enamacwecwe omabini eSingqino esandleni sakhe, amacwecwe lawo ebhalwe macala omabini. Ebhalwe ngapha nangapha.
16  Amacwecwe lawo ayengumsebenzi kaThixo, nombhalo lowo wawungumbhalo kaThixo, ukroliwe emacwecweni.
17  Wayiva uYoshuwa ingxolo yokukhwaza kwabantu, waza wathi kuMoses: “Kukho ingxolo yedabi enkampini.”
18  Kodwa wathi yena: “Asisandi sakuvuma kwabeyisayo,Ingesiso nasandi sakuvuma kwaboyiswayo;Sisandi sakuvuma kumbi endisivayo mna.”
19  Wathi akusondela enkampini waza walibona ithole lenkomo kwanemingqungqo, wavutha umsindo kaMoses, waza ngoko nangoko wawalahla amacwecwe awayesezandleni zakhe, wawaphula emazantsi entaba.
20  Wandula ke walithabatha ithole lenkomo ababelenzile, walitshisa ngomlilo waza walityumza lada lacoleka laluthuthu, wasuka waluphosela emanzini waza wabaseza wona oonyana bakaSirayeli.
21  Emva koko wathi uMoses kuAron: “Senze ntoni na esi sizwana kuwe ukuba usizisele isono esikhulu kangaka?”
22  Wathi uAron: “Mawungavuthi umsindo wenkosi yam. Nawe uyabazi aba bantu, ukuba batyekele ebubini.
23  Bathe kum, ‘Senzele uThixo oya kuhamba phambi kwethu, kuba lo Moses, le ndoda yasikhuphayo ezweni laseYiputa, ngokuqinisekileyo asazi ukuba kwenzeke ntoni kuye.’
24  Ngoko ke ndithe kubo, ‘Ngoobani abanegolide? Mabayiqhawule, bandinike.’ Ndayiphosa emlilweni kwaza kwaphuma eli thole lenkomo.”
25  Wababona uMoses abantu ukuba abalawuleki, kuba uAron wayebayekile abalawuleka baza bahlazeka kubachasi babo.
26  Wema uMoses esangweni lenkampu waza wathi: “Ngubani na ongakuYehova? Makeze kum!” Bahlanganisana kuye bonke oonyana bakaLevi.
27  Wathi kubo: “Utsho uYehova uTHIXO kaSirayeli ukuthi, ‘Ngamnye kuni makabhinqe ikrele lakhe. Dlulelani kwisango ngesango lenkampu nize nibulale elowo umntakwabo, elowo idlelane lakhe, nalowo usenyongweni kuwe.’”
28  Benza oonyana bakaLevi ngokokutsho kukaMoses, kwaza kwawa ebantwini ngaloo mini malunga namawaka amathathu amadoda.
29  Wahlabela mgama uMoses esithi: “Zimiseleni namhlanje kuYehova, ukuba ngamnye wenu achase unyana wakhe nomntakwabo, ukuze anijizeke ngentsikelelo namhlanje.”
30  Kwathi ngengomso uMoses wathi ebantwini: “Nonile nina—nenza isono esikhulu, ngoku ke ndonyuka ndiye kuYehova. Mhlawumbi ndingenza imbuyekezo ngenxa yesono senu.”
31  Ngoko uMoses wabuyela kuYehova waza wathi: “Awu, esi sizwana sonile, senza isono esikhulu, sazenzela uthixo ngegolide!
32  Khawusixolele ngoko isono saso,—ukuba akunakuba njalo, nceda undicime, encwadini yakho oyibhalileyo.”
33  Noko ke, wathi uYehova kuMoses: “Ubani osukuba onile kum, ndiya kucima yena encwadini yam.
34  Ke ngoko, hamba, ubakhokelele abantu kuloo ndawo ndathethayo ngayo kuwe. Yabona! Ingelosi yam iya kuhamba phambi kwakho, yaye ngemini yokohlwaya kwam ngokuqinisekileyo ndiya kubohlwaya ngenxa yesono sabo.”
35  Wasuka uYehova wabazisela isibetho abantu ngenxa yethole lenkomo elo balenzayo, elenziwa nguAron.
6  Wathi uYehova kuMoses: “Uya kukubona ngoku oko ndiya kukwenza kuFaro, kuba ngesandla esomeleleyo ndiya kumenza abandulule ndize ngesandla esomeleleyo ndimenze abagxothe ezweni lakhe.”
2  Waqhubeka uThixo ethetha kuMoses esithi kuye: “NdinguYehova.
3  Ndandidla ngokubonakala kuAbraham, uIsake noYakobi njengoThixo uSomandla, kodwa andizazisanga kubo ngegama lam elinguYehova.
4  Yaye ndawumisa nabo umnqophiso wam wokuba ndibanike ilizwe lakwaKanan, apho baphambukela khona baza bahlala kwelo lizwe njengabaphambukeli.
5  Kananjalo, ndikuvile mna ukugcuma koonyana bakaSirayeli, abakhotyokiswayo ngamaYiputa, ndawukhumbula umnqophiso wam.
6  “Ngoko ke yithi koonyana bakaSirayeli, ‘NdinguYehova, yaye ngokuqinisekileyo ndiya kunikhupha phantsi koxanduva lwamaYiputa ndize ndinihlangule ebukhobokeni bawo, yaye ndiya kunihlangula ngokwenene ngengalo eyoluliweyo nangezigwebo ezikhulu.
7  Ngokuqinisekileyo ndonithabatha nibe sisizwana sam, ndize ngokwenene ndizingqine ndinguThixo wenu; yaye niya kwazi ngokuqinisekileyo ukuba ndinguYehova uThixo wenu onikhuphayo phantsi koxanduva lwamaYiputa.
8  Yaye ndonisa ngokuqinisekileyo ezweni elo ndaphakamisa isandla sam ndafunga ngalo ukuba ndolinika uAbraham, uIsake noYakobi; ndoninika lona ngokuqinisekileyo njengelifa. NdinguYehova.’”
9  Emva koko uMoses wakuthetha oku koonyana bakaSirayeli, kodwa abamphulaphulanga uMoses ngenxa yokudimazeka nangenxa yokukhotyokiswa nzima.
10  Wathetha ke uYehova kuMoses, wathi:
11  “Ngena, uthethe kuFaro, ukumkani waseYiputa, ukuba abandulule oonyana bakaSirayeli baphume ezweni lakhe.”
12  Noko ke, uMoses wathetha phambi koYehova, wathi: “Khangela! Oonyana bakaSirayeli abandiphulaphulanga; uya kundiphulaphula njani ke yena uFaro, ndingomilebe ingalukanga nje?”
13  Kodwa uYehova waqhubeka ethetha kuMoses noAron yaye ekhupha umyalelo ngabo oya koonyana bakaSirayeli nakuFaro, ukumkani waseYiputa, wokuba abakhuphe oonyana bakaSirayeli ezweni laseYiputa.
14  Zizo ezi iintloko zezindlu zooyise: Oonyana bakaRubhen, izibulo likaSirayeli, nguHanoki noPalu, uHetseron noKarmi. Zizo ezo iintsapho zikaRubhen.
15  Oonyana bakaSimeyon nguYemuweli noYamin no-Ohadi noYakin noTsohare noShawule unyana womfazi womKanan. Zizo ezo iintsapho zikaSimeyon.
16  Ngawo la amagama oonyana bakaLevi, ngokweminombo yeentsapho zabo: NguGershon noKohati noMerari. Yaye iminyaka yobomi bukaLevi yaba likhulu elinamashumi amathathu anesixhenxe eminyaka.
17  Oonyana bakaGershon nguLibhini noShimeyi, ngokweentsapho zabo.
18  Oonyana bakaKohati nguAmram noItsare noHebron noUziyeli. Yaye iminyaka yobomi bukaKohati yaba likhulu elinamashumi amathathu anesithathu eminyaka.
19  Oonyana bakaMerari nguMahali noMushi. Zizo ezo iintsapho zakwaLevi, ngokweminombo yeentsapho zazo.
20  UAmram wathabatha uYokebhede udade boyise waba ngumfazi. Kamva wamzalela uAron noMoses. Yaye iminyaka yobomi buka-Amram yaba likhulu elinamashumi amathathu anesixhenxe eminyaka.
21  Oonyana bakaItsare nguKora noNefege noZikri.
22  Oonyana bakaUziyeli nguMishayeli noElitsafan noSiteri.
23  UAron wathabatha uElishebha, intombi ka-Aminadabhi, udade boNashon, waba ngumfazi wakhe. Kamva wamzalela uNadabhi noAbhihu, uEleyazare noItamare.
24  Oonyana bakaKora nguAsire noElikana noAbhiyasafu. Zizo ezo iintsapho zamaKora.
25  UEleyazare, unyana ka-Aron, wazithabathela enye yeentombi zikaPutiyeli yaba ngumfazi wakhe. Kamva yamzalela uFinehasi. Zizo ezo iintloko zooyise zabaLevi, ngokweentsapho zabo.
26  Ngulo Aron noMoses awathi kubo uYehova: “Bakhupheni oonyana bakaSirayeli ezweni laseYiputa ngokwemikhosi yabo.”
27  Ngabo abo bathethayo kuFaro, ukumkani waseYiputa, ukuba abakhuphe oonyana bakaSirayeli eYiputa. Ngulo Moses nalo Aron.
28  Kwathi mhla wathethayo uYehova kuMoses ezweni laseYiputa,
29  wathetha uYehova kuMoses, wathi: “NdinguYehova. Thetha kuFaro ukumkani waseYiputa yonke into endiyithethayo kuwe.”
30  Waza wathi uMoses phambi koYehova: “Khangela! Ndingomilebe ingalukanga, ngoko angandiphulaphula njani na ke uFaro?”
31  Waqhubeka uYehova ethetha kuMoses, esithi:
2  “Uyabona, ndibize ngegama uBhetsaleli unyana kaUri, unyana kaHure wesizwe sakwaYuda.
3  Ndomzalisa ngomoya kaThixo, ngobulumko nangokuqonda nangolwazi nangalo lonke uhlobo lobungcibi,
4  ukuze ayile amacebo, asebenze ngegolide nangesilivere nangobhedu,
5  axonxe amatye, awaqingqe, axonxe nemithi ukuze enze imveliso yalo lonke uhlobo.
6  Yabona! mna ndityumbe kunye naye uOholiyabhi unyana ka-Ahisamaki wesizwe sakwaDan, nasentliziyweni yakhe wonk’ ubani olumkileyo entliziyweni ndibeke ubulumko, ukuze bazenze ngokwenene zonke izinto endikuyalele ngazo:
7  intente yokuhlangana neTyeya yesingqino nesigubungelo esiphezu kwayo, nempahla yonke yentente,
8  netafile nempahla yayo, nesiphatho sezibane segolide esulungekileyo nempahla yaso yonke, nesibingelelo sokuqhumisela,
9  nesibingelelo somnikelo otshiswayo nempahla yaso yonke, nesitya nesiphatho saso,
10  nezambatho ezinithiweyo nezambatho ezingcwele zika-Aron umbingeleli nezambatho zoonyana bakhe abakhonza njengababingeleli;
11  neoli yokuthambisa nesiqhumiso sobulawu sengcwele. Baya kwenza njengako konke endikuyalele ngako.”
12  Wathi uYehova ngokubhekele phaya kuMoses:
13  “Thetha ke wena koonyana bakaSirayeli, uthi, ‘Gcinani ngokukodwa iisabatha zam, kuba ingumqondiso phakathi kwam nani kwizizukulwana zenu ukuze nazi ukuba ndinguYehova oningcwalisayo.
14  Yaye nimele niyigcine isabatha, kuba ingcwele kuni. Lowo uyihlambelayo wobulawa afe. Ukuba kukho nabani na owenza umsebenzi ngayo, loo mphefumlo mawunqunyulwe ebantwini bakowawo.
15  Nosebenza imihla emithandathu, kodwa ngomhla wesixhenxe yisabatha yokuphumla ngokupheleleyo. Ingcwele kuYehova. Nabani na owenza umsebenzi ngomhla wesabatha wobulawa afe.
16  Oonyana bakaSirayeli mabayigcine ke isabatha, bayenze isabatha kwizizukulwana zabo. Ingumnqophiso wexesha elingenammiselo.
17  Phakathi kwam noonyana bakaSirayeli ingumqondiso wexesha elingenammiselo, kuba ngemihla emithandathu uYehova wenza amazulu nomhlaba, waphumla ngomhla wesixhenxe, wazihlaziya.’”
18  Akugqiba ukuthetha naye eNtabeni yeSinayi wamnika uMoses amacwecwe amabini eSingqino, amacwecwe amatye ebhalwe ngomnwe kaThixo.
21  “Yiyo le imimiselo oya kuyibeka phambi kwabo:
2  “Xa uthe wathenga ikhoboka elingumHebhere, liya kuba likhoboka iminyaka emithandathu, kodwa kowesixhenxe liya kuphuma likhululekile ngaphandle kwentlawulelo.
3  Ukuba lithe lafika lodwa, lophuma lodwa. Ukuba linomfazi, ngoko umfazi walo wophuma nalo.
4  Ukuba ke inkosi yalo ilinike umfazi waza walizalela oonyana okanye iintombi, umfazi lowo nabantwana bakhe boba ngabenkosi yakhe lize lona liphume lodwa.
5  Kodwa ukuba ikhoboka elo liyazingisa lisithi, ‘Ndiyithanda ngokwenene inkosi yam, umfazi wam noonyana bam; andifuni kuphuma ndikhululekile,’
6  imele inkosi yalo ilisondeze kuTHIXO oyinyaniso ize ilizise ngaselucangweni okanye emgubasini; yaye inkosi yalo imele iligqobhoze indlebe ngenyatyhowa, liyikhonze kuse kwixesha elingenammiselo.
7  “Xa athe umntu wathengisa ngentombi yakhe ibe likhobokazana, ayiyi kuphuma njengokuphuma kwamakhoboka lawo.
8  Ukuba ithe ayakholeka emehlweni enkosi yayo ngokokude ingayityumbi njengeshweshwe kodwa kunoko isuke iyikhulule, ayiyi kuba nalungelo lakuthengisa ngayo kwisizwana sasemzini ekubeni iqhubene nayo ngobuqhophololo.
9  Ukuba ithe yayityumbela unyana wayo, imele yenze kuyo ngokwelungelo eliyimfanelo yeentombi.
10  Ukuba uzithabathele omnye umfazi, asiyi kuncitshiswa isixhaso sayo nesinxibo sayo nemfanelo yayo yomtshato.
11  Ukuba akayenzeli ezi zinto zontathu, ngoko ke yophuma ingahlawulelwanga mali.
12  “Othe wabetha umntu wafa naye makabulawe afe.
13  Kodwa lowo ubengamlalelanga, kunoko uTHIXO oyinyaniso emyekele esandleni sakhe, ndokumisela indawo aya kusabela kuyo.
14  Ukuba ke umntu uye wavutha ngumsindo ngakwidlelane lakhe ngokokude alibulale ngobuqhophololo, uze umsuse nasesibingelelweni sam ukuze afe.
15  Othe wabetha uyise nokuba ngunina makabulawe afe.
16  “Othe waqweqwedisa umntu waza wathengisa ngaye okanye lowo ufunyenwe esandleni sakhe makabulawe afe.
17  “Othe waqalekisa uyise nokuba ngunina makabulawe afe.
18  “Xa athe axabana amadoda yaza enye yabetha idlelane layo ngelitye okanye ngekhuba, alafa, kunoko lalala emandlalweni;
19  ukuba lithe lavuka lahambahamba phandle lisimelela, mayingohlwaywa leyo ilibethileyo; kodwa kuphela yolibuyekeza ngexesha elilahlekelwe lilo emsebenzini walo lide liphile ngokupheleleyo.
20  “Xa athe umntu wabetha ikhoboka lakhe okanye ikhobokazana lakhe ngenduku laza lafa ngesandla sakhe, maliphindezelelwe.
21  Noko ke, ukuba lithe lahlala usuku olunye okanye ezimbini, malingaphindezelelwa, kuba liyimali yakhe.
22  “Xa athe amadoda asukuzana aza ngenene enzakalisa umfazi omithiyo, baphuma abantwana bakhe, akwabakho wenzakalayo afe noko, makahlawuliswe ngomonakalo lowo njengoko eya kubeka phezu kwayo umnini waloo mfazi; yaye umele akunikele oko ngokomyalelo wabagwebi.
23  Kodwa ukuba kubekho owenzakalayo wafa, uze unikele umphefumlo ngomphefumlo,
24  iliso ngeliso, izinyo ngezinyo, isandla ngesandla, unyawo ngonyawo,
25  ukutshiswa ngokutshiswa, inxeba ngenxeba, umvumbo ngomvumbo.
26  “Xa athe umntu walibetha elisweni ikhoboka lakhe okanye wabetha ikhobokazana lakhe elisweni, walonakalisa kanobom, makalindulule likhululekile ngenxa yeliso lalo.
27  Yaye ukuba ubethe kwaphuma izinyo lekhoboka lakhe okanye izinyo lekhobokazana lakhe, makalindulule likhululekile ngenxa yezinyo lalo.
28  “Xa ithe inkunzi yenkomo yahlaba indoda okanye umfazi wafa, loo nkomo mayixulutywe, ingadliwa inyama yayo; yena umnininkomo akayi kohlwaywa.
29  Kodwa ukuba inkomo leyo ibihlaba kakade waza walunyukiswa umniniyo kodwa akayigcina, yaza yabulala indoda okanye umfazi, mayixulutywe inkomo leyo, kananjalo nomniniyo makabulawe.
30  Ukuba ubekelwe intlawulelo, ngoko umele alirhole ixabiso elo lokukhulula umphefumlo wakhe ngako konke oko kubekwe phezu kwakhe.
31  Enoba ihlabe unyana okanye ihlabe intombi, makwenziwe kuye ngokwalo mmiselo.
32  Ukuba inkunzi leyo yenkomo ihlabe ikhoboka okanye ikhobokazana, makanike inkosi yalo iishekele ezingamashumi amathathu, inkomo yona ixulutywe.
33  “Xa athe umntu wavula umhadi, okanye xa athe umntu wemba umhadi, akawuvingca, kuze kweyele inkunzi yenkomo okanye iesile kuwo,
34  umninimhadi woyibuyekeza. Wombuyisela umniniyo ngemali leyo, size isilwanyana eso sifileyo sibe sesakhe.
35  Xa ithe inkunzi yenkomo yomntu yenzakalisa inkunzi yenkomo yomnye yaza yafa, mabathengise ngenkomo leyo iphilileyo baze balahlule ixabiso layo; kananjalo mabayahlule leyo ifileyo.
36  Okanye ukuba kwakusaziwa ukuba inkomo leyo ibihlaba kakade kodwa akayigcina umniniyo, makayibuyekeze inkomo leyo ngenkomo, leyo ifileyo ibe yeyakhe.
25  Wathetha uYehova kuMoses, wathi:
2  “Thetha koonyana bakaSirayeli, bandithabathele umnikelo: Nowuthabatha umnikelo wam ebantwini bonke abaqhutywa yintliziyo.
3  Nguwo lo ke umnikelo eniya kuwuthabatha kubo: igolide nesilivere nobhedu,
4  nomsonto oluhlaza, noboya obudaywe bamfusa bubomvu, nomchako omfusa, nelinen ecikizekileyo, noboya beebhokhwe,
5  neemfele zeenkunzi zegusha ezidaywe zabomvu, nezikhumba zeentini, nemithi yomnga;
6  ioli yesikhanyiso, ioli yebhalsam esetyenziswa kwioli yokuthambisa nakwisiqhumiso sobulawu;
7  namatye eanikis kwanamanye amatye afakwa kwiefodi nakubengo.
8  Yaye bamele bandenzele ingcwele, ndize ndimise umnquba wam phakathi kwabo.
9  Njengako konke endikubonisa kona okungumfanekiselo womnquba nomfanekiselo wempahla yawo yonke, yindlela leyo enowenza ngayo.
10  “Yaye bamele benze iTyeya ngomthi womnga, ubude bayo bube ziikubhite ezimbini ezinesiqingatha nobubanzi bayo bube yikubhite enesiqingatha nokuphakama kwayo kube yikubhite enesiqingatha.
11  Uze uyaleke ngegolide esulungekileyo. Uyaleke ngaphakathi nangaphandle, uze uyijikeleze ngomphetho wegolide.
12  Uze uyityhidele amakhonkco egolide abe mane, uwafake emilenzeni yayo emine, amakhonkco abe mabini kweli cala layo namakhonkco amabini kweliya icala layo.
13  Yaye uze wenze izibonda ngomthi womnga, uzaleke ngegolide.
14  Wozifaka izibonda ezo kumakhonkco asemacaleni eTyeya ukuze ithwalwe ngazo iTyeya leyo.
15  Mazihlale emakhonkcweni eTyeya izibonda ezo. Mazingashenxiswa kuwo.
16  Isingqino endiya kukunika sona uze usifake eTyeyeni.
17  “Uze wenze isigubungelo ngegolide esulungekileyo, ubude baso bube ziikubhite ezimbini ezinesiqingatha nobubanzi baso bube yikubhite enesiqingatha.
18  Wenze neekherubhi zibe mbini ngegolide. Wozenza ngokuzikhanda zibe seziphelweni zozibini zesigubungelo.
19  Uyenze enye ikherubhi ibe sesiphelweni seli cala ize enye ikherubhi ibe sesiphelweni seliya icala. Esigubungelweni eso wozenza iikherubhi zibe seziphelweni zaso zozibini.
20  Iikherubhi ezo maziwolulele phezulu amaphiko azo, zisikhusele ngamaphiko azo isigubungelo, ubuso bazo bukhangelane. Bujonge esigubungelweni ubuso beekherubhi ezo.
21  Uze usibeke isigubungelo phezu kweTyeya, usifake eTyeyeni isingqino endiya kukunika sona.
22  Ndiya kuhlangana nawe khona ndithethe kuwe ndiphezu kwesigubungelo, phakathi kweekherubhi zombini eziphezu kwetyeya yesingqino, ngako konke endiya kukuyalela kona koonyana bakaSirayeli.
23  “Uze wenze netafile ngomthi womnga, ubude bayo bube ziikubhite ezimbini, ububanzi bayo bube yikubhite, ukuphakama kwayo kube yikubhite enesiqingatha.
24  Uyaleke ngegolide esulungekileyo, uyijikeleze ngomphetho wegolide.
25  Uze uyenzele ungqameko oluyijikelezileyo lube ngangobubanzi besandla, ungqameko olo ulujikeleze ngomphetho wegolide.
26  Uyenzele amakhonkco egolide abe mane uze uwafake amakhonkco lawo ezimbombeni zone zemilenze yayo yomine.
27  Mawabe kufuphi nongqameko amakhonkco lawo ukuze axhase izibonda zokuthwala itafile.
28  Wozenza izibonda ezo ngomthi womnga, uzaleke ngegolide, ithwalwe ngazo itafile.
29  “Uze wenze izitya zayo neendebe zayo nemiphanda yayo ekuya kuthululwa ngazo iminikelo ethululwayo. Wozenza ngegolide esulungekileyo.
30  Uze ubeke rhoqo etafileni leyo izonka zokubonisa phambi kwam.
31  “Uze wenze nesiphatho sezibane ngegolide esulungekileyo. Wosenza ngokusikhanda isiphatho eso sezibane. Isiseko saso, amasebe aso, iindebe zaso, amaqhina aso neentyatyambo zaso zivele kwakuso.
32  Makubekho amasebe amathandathu aphumela emacaleni kuso, amasebe amathathu esiphatho sezibane avele kweli cala laso aze amanye amasebe amathathu esiphatho sezibane avele kwelinye icala laso.
33  Iindebe ezintathu ezimile okweentyatyambo zom-amangile zoba sebeni linye, zinamaqhina neentyatyambo, zize ezinye iindebe ezintathu ezimile okweentyatyambo zom-amangile zibe kwelinye isebe, zinamaqhina neentyatyambo. Makube njalo kumasebe omathandathu avela esiphathweni eso sezibane.
34  Zoba ne iindebe esiphathweni eso sezibane ezifana neentyatyambo zom-amangile, zinamaqhina azo neentyatyambo zazo.
35  Makubekho iqhina phantsi kwamasebe amabini livele kuso, neqhina phantsi kwamanye amasebe amabini livele kuso, nelinye iqhina phantsi kwamanye amasebe amabini livele kuso, emasebeni omathandathu aphuma esiphathweni eso sezibane.
36  Amaqhina namasebe mawavele kuso. Sonke siphela masibe yimbumba enye ekhandiweyo, yegolide esulungekileyo.
37  Uze usenzele izibane zibe sixhenxe; uzimise izibane ezo, zikhanyisele indawo ephambi kwazo.
38  Izifinyiso zaso neengcedevu zaso mazibe zezegolide esulungekileyo.
39  Wosenza ngetalente yegolide esulungekileyo, sona nazo zonke ezi mpahla zaso.
40  Uze uqinisekise ukuba uzenza ngokomfanekiselo wazo owawuboniswayo entabeni.
13  Wathetha ngokubhekele phaya uYehova kuMoses, wathi:
2  “Ndingcwalisele onke amazibulo angamaduna, onke lawo avula isibeleko phakathi koonyana bakaSirayeli, kubantu nakwizilo. Wona lawo ngawam.”
3  Wathi uMoses ebantwini: “Lukhumbuleni olu suku niphume ngalo eYiputa, endlwini yobukhoboka, kuba uYehova unikhuphe apha ngesandla esinamandla. Ngoko ke makungadliwa nto inegwele.
4  Lo ngumhla eniphume ngawo ngenyanga enguAbhibhi.
5  Kothi xa anifikisileyo uYehova ezweni lamaKanan nelamaHiti nelama-Amori nelamaHivi nelamaYebhusi, awafungayo kookhokho benu ukuba wobanika lona, ilizwe eliqukuqela ubisi nobusi, nize ke niyiphumeze le nkonzo ngayo le nyanga.
6  Nodla amaqebengwana angenagwele iintsuku ezisixhenxe, ngosuku lwesixhenxe ngumthendeleko kuYehova.
7  Amaqebengwana angenagwele odliwa iintsuku ezisixhenxe; maze kungabonwa nto inegwele kuwe, kungabonwa gwele kuwe emideni yakho yonke.
8  Uze umxelele unyana wakho ngaloo mini, uthi, ‘Oku kungenxa yoko uYehova wakwenzayo kum ekuphumeni kwam eYiputa.’
9  Kumele kube ngumqondiso kuwe osesandleni sakho yaye ube sisikhumbuzo phakathi kwamehlo akho, ukuze umthetho kaYehova ube semlonyeni wakho; kuba uYehova ukukhuphe eYiputa ngesandla esomeleleyo.
10  Uze uwugcine lo mmiselo ngexesha lawo elimisiweyo unyaka nonyaka.
11  “Yaye xa akufikisileyo uYehova ezweni lamaKanan, wakunika lona, njengoko wafungayo kuwe nakookhokho bakho,
12  uze umnikele kuYehova wonk’ ubani ovula isibeleko, nalo lonke izibulo lethole lesilo, oya kuba nalo. Amaduna oba ngakaYehova.
13  Lonke izibulo le-esile wolikhulula ngemvu, yaye ukuba akuthanga ulikhulule, wolaphula intamo. Lonke izibulo lomntu koonyana bakho, nalo wolikhulula.
14  “Kothi xa unyana wakho akubuzayo kamva, esithi, ‘Kuthetha ukuthini oku?’ uze uthi kuye, ‘UYehova wasikhupha eYiputa, endlwini yobukhoboka, ngesandla esinamandla.
15  UFaro waba neenkani engavumi ukusindulula, waza uYehova wawabulala onke amazibulo ezweni laseYiputa, ukususela kwizibulo lomntu kuse kwizibulo lesilo. Kungenxa yoko le nto ndibingelela kuYehova onke amaduna avula isibeleko, ndize ndiwakhulule onke amazibulo oonyana bam.’
16  Oku kumele kube ngumqondiso esandleni sakho nesibopho esisebunzi phakathi kwamehlo akho, kuba uYehova wasikhupha eYiputa ngesandla esinamandla.”
17  Kwathi akubandulula uFaro abantu, uThixo akabakhokela ngendlela yelizwe lamaFilisti, nakuba ibimfutshane yona, kuba wathi uThixo: “Hleze abantu bazisole bakubona imfazwe baze ngokuqinisekileyo babuyele eYiputa.”
18  Ngoko ke uThixo wabajikelezisa abantu ngendlela yasentlango yoLwandle Olubomvu. Kodwa ke babexhotyiselwe idabi oonyana bakaSirayeli ekunyukeni kwabo bephuma ezweni laseYiputa.
19  UMoses wawathabatha wahamba nawo amathambo kaYosefu, kuba wayebafungise ngokunzulu oonyana bakaSirayeli, esithi: “Ngokwenene uThixo uya kuyiphethulela kuni ingqalelo yakhe, yaye nize niwathabathe amathambo am nimke nawo apha.”
20  Bemka eSukoti baza bamisa inkampu e-Etham enyeleni yentlango.
21  UYehova wahamba phambi kwabo emini ngomqulu welifu ukuba abakhokele endleleni, nangomqulu womlilo ebusuku ukuba abakhanyisele ukuze bahambe emini nasebusuku.
22  Wawungasuki phambi kwabantu umqulu welifu emini nomqulu womlilo ebusuku.
14  Wathetha uYehova kuMoses, wathi:
2  “Thetha koonyana bakaSirayeli, ukuba bajike baze bamise inkampu phambi kwePihahiroti phakathi kweMigdoli nolwandle malunga neBhahali-tsefon. Nize nimise inkampu phambi kwayo, ngaselwandle.
3  Ngokuqinisekileyo uFaro uya kuthi ngoonyana bakaSirayeli, ‘Bayabhadula bedidekile elizweni. Intlango ibavingcele.’
4  Ndoyiyeka ngokwenene ibe lukhuni intliziyo kaFaro, abasukele ngokuqinisekileyo ndize ndizukiseke ngoFaro nangomkhosi wakhe wamajoni wonke; azi ngokuqinisekileyo amaYiputa ukuba ndinguYehova.” Benza ke bona kanye njengoko.
5  Kamva waxelelwa ukumkani waseYiputa ukuba abantu babalekile. Yatshintsha ngoko nangoko intliziyo kaFaro neyabakhonzi bakhe ngokubhekisele kwabo bantu, baza bathi: “Siyenzele ntoni na le nto, yokusuka simndulule uSirayeli ebukhobokeni bethu?”
6  Ngoko walungisa iinqwelo zakhe zokulwa, waza wathabatha abantu bakhe kunye naye.
7  Wathabatha amakhulu amathandathu eenqwelo ezikhethiweyo nazo zonke ezinye iinqwelo zaseYiputa namadoda okulwa kuyo nganye yazo.
8  Ngako oko uYehova wayiyeka yaba lukhuni intliziyo kaFaro ukumkani waseYiputa, waza wabasukela oonyana bakaSirayeli, nakuba oonyana bakaSirayeli babephume ngesandla esiphakamileyo.
9  AmaYiputa abasukela, enamahashe onke eenqwelo zikaFaro namajoni akhe akhwele emahasheni nomkhosi wakhe wamajoni, abafikela bemise inkampu ngaselwandle, ngasePihahiroti malunga neBhahali-tsefon.
10  Wathi akusondela uFaro, bawaphakamisa amehlo abo oonyana bakaSirayeli, bawabona amaYiputa ehamba emva kwabo; boyika kakhulu oonyana bakaSirayeli baza badanduluka kuYehova.
11  Bathi kuMoses: “Kungokuba kungekho mangcwaba na eYiputa le nto usithabathileyo ukuba sifele entlango apha? Yini na ukuba usenze into enje, usikhuphe eYiputa?
12  Asililo na eli ilizwi ebesilithetha kuwe eYiputa, sisithi, ‘Siyeke siwakhonze amaYiputa’? Kuba kube kusilungele kanye ukuba sikhonze amaYiputa kunokuba sifele entlango.”
13  Wathi uMoses ebantwini: “Musani ukoyika. Yimani ngokuqinileyo, nilubone usindiso lukaYehova, aya kunenzela lona namhlanje. Kuba amaYiputa lawo niwabonayo namhlanje, anisayi kuze niphinde niwabone kwakhona.
14  UYehova uya kunilwela, ke nina niya kuthi cwaka.”
15  Wathi uYehova kuMoses: “Yini na ukuba udanduluke kum? Thetha koonyana bakaSirayeli ukuba bayichithe inkampu.
16  Ke wena, phakamisa intonga yakho uze wolule isandla sakho phezu kolwandle, ulwahlukanise, ukuze bahambe oonyana bakaSirayeli phakathi kolwandle emhlabeni owomileyo.
17  Yabona ke, mna ndoziyeka zibe lukhuni iintliziyo zamaYiputa, angene emva kwabo ukuze ndifumane uzuko ngoFaro nangomkhosi wakhe wonke, ngeenqwelo zakhe zokulwa nangamajoni akhe akhwele emahasheni.
18  Aya kuthi ke azi ngokuqinisekileyo amaYiputa ukuba ndinguYehova ekufumaneni kwam uzuko ngoFaro, ngeenqwelo zakhe zokulwa nangamajoni akhe akhwele emahasheni.”
19  Yandula ingelosi kaTHIXO oyinyaniso eyayihamba phambi kweqela lamaSirayeli yaya emva kwalo, wasuka umqulu welifu phambi kwalo, wema emva kwalo.
20  Wangena phakathi kweqela lamaYiputa neqela lamaSirayeli. Kweli icala waba lilifu elimnyama. Kweliya icala wakhanyisa ebusuku. Kwaye la maqela akazange asondelelane ubusuku bonke.
21  Wasolula uMoses isandla sakhe phezu kolwandle; waza walwenza uYehova lwabuyela umva ulwandle ngomoya onamandla wasempuma ubusuku bonke, waluguqula lwaba ngumhlaba owomileyo ulwandle, ahlukana amanzi.
22  Ethubeni bangena oonyana bakaSirayeli phakathi elwandle emhlabeni owomileyo, ngoxa amanzi ayeludonga ngasekunene kwabo nangasekhohlo kwabo.
23  Asukela amaYiputa, enamahashe onke kaFaro neenqwelo zakhe zokulwa namajoni akhe akhwele emahasheni, angena emva kwabo phakathi elwandle.
24  Kwathi ngomlindo wakusasa uYehova wakhangela kwiqela lamaYiputa esemqulwini womlilo nelifu, walivusela isiphithiphithi iqela lamaYiputa.
25  Waqhubeka ewatoncula amavili eenqwelo zawo, aziqhuba nzima; aza athi amaYiputa: “Masisabe ebusweni bukaSirayeli, kuba ngokuqinisekileyo uYehova uyawalwela kumaYiputa.”
26  Ekugqibeleni uYehova wathi kuMoses: “Yolula isandla sakho phezu kolwandle, ukuze amanzi abuyele phezu kwamaYiputa, neenqwelo zawo zokulwa, namajoni awo akhwele emahasheni.”
27  Wasolula ngoko nangoko uMoses isandla sakhe phezu kolwandle, lwaza ulwandle lwabuyela kwimeko yalo eqhelekileyo ekuzeni kokusa. Asaba kulo amaYiputa, kodwa uYehova wawavuthululela amaYiputa phakathi elwandle.
28  Aya ebuyelana ngokubuyelana amanzi. Ekugqibeleni azigubungela iinqwelo zokulwa namajoni akhwele emahasheni kwanomkhosi wonke wamajoni kaFaro owawungene elwandle emva kwabo. Akwasala namnye kubo.
29  Bona oonyana bakaSirayeli, bahamba emhlabeni owomileyo phakathi kwintsele yolwandle, asuka amanzi aba ludonga ngasekunene kwabo nangasekhohlo kwabo.
30  Ngaloo ndlela uYehova wawasindisa amaSirayeli ngaloo mini, esandleni samaYiputa, waza uSirayeli wawabona amaYiputa efile elunxwemeni lolwandle.
31  Wakubona ke uSirayeli ukusebenza kwesandla esikhulu sikaYehova nxamnye namaYiputa; bamoyika abantu uYehova baza bakholwa kuYehova nakuMoses umkhonzi wakhe.
29  “Yiyo le into owoyenza kubo ukubangcwalisa ukuba babe ngababingeleli kum: Thabatha ithole lenkomo eliyinkunzi, neenkunzi zegusha eziphilileyo, zibe mbini,
2  nesonka esingenagwele namaqebengwana abusazinge angenagwele agalelwe ioli nezonka ezisicaba ezingenagwele ziqatywe ngeoli. Uze uzenze ngomgubo ocolekileyo wengqolowa.
3  Wozifaka engobozini uze uzisondeze ngengobozi leyo, kwanenkunzi yenkomo neenkunzi zegusha zombini.
4  “UAron noonyana bakhe uze ubasondeze emnyangweni wentente yokuhlangana, ubahlambe ngamanzi.
5  Wandule ke uzithabathe izambatho uze umambese uAron ngomwunduzo nangesambatho esingenamikhono se-efodi nange-efodi nangobengo, umbophe ntshi ngombhinqo we-efodi.
6  Ubeke unkontsho entlokweni yakhe uze ubeke nomqondiso ongcwele wokuzinikezela elunkontshweni olo.
7  Uze uthabathe ioli yokuthambisa, uyigalele entlokweni yakhe, umthambise.
8  “Wothi ke ngoko usondeze oonyana bakhe uze ubambese ngemiwunduzo.
9  Uze ubabhinqise imibhinqo, uAron noonyana bakhe, yaye ubathandele ngesigqubuthelo sentloko; bube bobabo ububingeleli, bube ngummiselo kuse kwixesha elingenammiselo. Uze ummisele uAron noonyana bakhe.
10  “Uya kwandula ke uyisondeze inkunzi yenkomo phambi kwentente yokuhlangana, uAron noonyana bakhe babeke izandla zabo entlokweni yenkunzi yenkomo leyo.
11  Woyixhela inkunzi yenkomo leyo phambi koYehova, emnyangweni wentente yokuhlangana.
12  Uze uthabathe inxalenye yegazi lenkunzi yenkomo uliqabe ezimpondweni zesibingelelo ngomnwe wakho, lonke elinye igazi uliphalazele esisekweni sesibingelelo.
13  Wowathabatha onke amanqatha agubungele amathumbu, nomhlehlo ophezu kwesibindi, nezintso zombini nenqatha lazo, uqhumisele ngazo esibingelelweni.
14  Kodwa yona inyama yenkunzi yenkomo leyo nesikhumba sayo nomswane wayo uze uzitshise ngomlilo ngaphandle kwenkampu. Ngumnikelo wesono lowo.
15  “Wandule ke uthabathe inkunzi yegusha ibe nye, uAron noonyana bakhe babeke izandla zabo entlokweni yenkunzi yegusha leyo.
16  Uze uyixhele inkunzi yegusha, ulithabathe igazi layo, ufefe ngalo ujikeleze isibingelelo.
17  Woyinqunqa inkunzi yegusha leyo ibe ngamalungu, uwahlambe amathumbu ayo namanqina ayo, uwabeke amalungu ayo elinye phezu kwelinye naphezu kwentloko yayo.
18  Uze uqhumisele ngenkunzi yegusha leyo iphela esibingelelweni. Yoba ngumnikelo otshiswayo lowo kuYehova, ivumba elithozamisayo. Ngumnikelo wasemlilweni lowo kuYehova.
19  “Wothi ke uthabathe nenye inkunzi yegusha, uAron noonyana bakhe babeke izandla zabo entlokweni yenkunzi yegusha leyo.
20  Woyixhela inkunzi yegusha leyo uze uthabathe inxalenye yegazi layo, uliqabe endlebeni yasekunene ka-Aron nasendlebeni yasekunene yoonyana bakhe nakusithupha wesandla sabo sasekunene nakubhontsi wonyawo lwabo lwasekunene, usifefe ngegazi sonke isibingelelo.
21  Uze uthabathe elinye legazi eliphezu kwesibingelelo neoli yentambiso, utshize uAron nezambatho zakhe noonyana bakhe nezambatho zoonyana bakhe kunye naye, bangcwaliswe ke, yena nezambatho zakhe, noonyana bakhe, nezambatho zoonyana bakhe ndawonye naye.
22  “Uze uthabathe enkunzini yegusha amanqatha nomsila otyebileyo nomhlehlo ogubungele amathumbu, nomhlehlo ophezu kwesibindi, nezintso zombini nenqatha lazo, nomlenze wasekunene, kuba leyo yinkunzi yegusha yokumiselwa;
23  kwanesonka esibusazinge neqebengwana elibusazinge lesonka esineoli nesonka esisicaba engobozini yamaqebengwana angenagwele ephambi koYehova.
24  Wozibeka zonke entendeni ka-Aron nasentendeni yoonyana bakhe, uzitshangatshangise zibe ngumnikelo otshangatshangiswayo phambi koYehova.
25  Uzithabathe ezandleni zabo uze uqhumisele ngazo esibingelelweni phezu komnikelo otshiswayo, zibe livumba elithozamisayo phambi koYehova. Ngumnikelo wasemlilweni lowo kuYehova.
26  “Uze uthabathe incum yenkunzi yegusha yokumiselwa kuka-Aron, uyitshangatshangise ibe ngumnikelo otshangatshangiswayo phambi koYehova, sibe sisabelo sakho eso.
27  Woyingcwalisa incum yomnikelo otshangatshangisiweyo nomlenze wesahlulo esingcwele esitshangatshangisiweyo, esinikelweyo enkunzini yegusha yokumiselwa kuka-Aron noonyana bakhe.
28  Maze ibe yeka-Aron noonyana bakhe, kuze oko kube ngummiselo woonyana bakaSirayeli kuse kwixesha elingenammiselo, kuba isisahlulo esingcwele; yaye bamele basizalise esi sahlulo singcwele oonyana bakaSirayeli. Soba sisahlulo sabo esingcwele kuYehova emibingelelweni yabo yobudlelane.
29  “Izambatho ezingcwele zika-Aron zoba zezoonyana bakhe emva kwakhe, bathanjiswe bezambethe baze bamiselwe bezambethe.
30  Lowo ungumbingeleli esikhundleni sakhe, koonyana bakhe, wozinxiba iintsuku ezisixhenxe ekungeneni kwakhe ententeni yokuhlangana ukuze alungiselele endaweni engcwele.
31  “Uze uyithabathe inkunzi yegusha yokumiselwa, uyibilise inyama yayo endaweni engcwele.
32  Ayidle uAron noonyana bakhe inyama yenkunzi yegusha leyo kwanesonka esisengobozini emnyangweni wentente yokuhlangana.
33  Yaye bamele bazidle izinto ekucanyagushelwe ngazo ekumiselweni kwabo, ekungcwalisweni kwabo. Kodwa yena owasemzini makangazidli, kuba zingcwele.
34  Ukuba kuthe kwasala nayiphi na inyama yombingelelo wokumiselwa nesonka kwada kwasa, uze uyitshise ngomlilo loo nto iseleyo. Mayingadliwa, kuba ingcwele.
35  “Yindlela leyo omele wenze ngayo kuAron nakoonyana bakhe ngako konke endikuyalele kona. Zoba sixhenxe iintsuku zokubamisela kwakho.
36  Yaye ntsuku zonke uze ucamagushe ngokunikela inkunzi yenkomo ibe ngumnikelo wesono, uze usisulungekise esonweni isibingelelo ngokucamagushela kuso, yaye uze usithambise ukuze singcwaliswe.
37  Wocamagushela esibingelelweni iintsuku ezisixhenxe, yaye umele usingcwalise ukuze ngenene sibe sesona sibingelelo singcwele. Nabani na osichukumisayo isibingelelo eso woba ngcwele.
38  “Kuko oku oya kukunikela esibingelelweni: ngamatakane eegusha amabini aziinkunzi ngosuku ngokuthe rhoqo, ngalinye libe nonyaka ubudala.
39  Elinye itakane legusha eliyinkunzi wolinikela kusasa, uze elinye itakane legusha eliyinkunzi ulinikele phakathi kweengokuhlwa ezimbini.
40  Kwitakane legusha eliyinkunzi lokuqala uze wenze umlinganiselo weshumi we-efa yomgubo ocolekileyo, ugalelwe isahlulo sesine sehin yeoli engqushiweyo, ndawonye nomnikelo othululwayo osisahlulo sesine sehin yewayini.
41  Elesibini itakane legusha eliyinkunzi wolinikela phakathi kweengokuhlwa ezimbini. Uze wenze kulo ngokomnikelo wokudla okuziinkozo wakusasa nangokomnikelo walo othululwayo, libe livumba elithozamisayo, umnikelo wasemlilweni kuYehova.
42  Lowo iya kuba ngumnikelo otshiswayo kwizizukulwana zenu emnyangweni wentente yokuhlangana phambi koYehova, apho ndiya kuhlangana nani khona ndize ndithethe nani.
43  “Khona apho ndohlangana noonyana bakaSirayeli, size ngokuqinisekileyo singcwaliswe ngobuqaqawuli bam.
44  Ndoyingcwalisa intente yokuhlangana nesibingelelo; noAron noonyana bakhe ndibangcwalise, babe ngababingeleli bam.
45  Ndiya kuwumisa umnquba wam phakathi koonyana bakaSirayeli, ndibe nguThixo wabo.
46  Yaye baya kwazi ngokuqinisekileyo ukuba ndinguYehova uThixo wabo, owabakhuphayo ezweni laseYiputa ukuba ndimise umnquba wam phakathi kwabo. NdinguYehova uThixo wabo.
40  Wathetha uYehova kuMoses, wathi:
2  “Ngenyanga yokuqala, ngolokuqala usuku enyangeni leyo, uze uwumise umnquba wentente yokuhlangana.
3  Woyibeka khona ityeya yesingqino uze uvale ngekhuselo ukuba kungasondelwa kwiTyeya leyo.
4  Wothi ke ungenise itafile uze umise izinto zayo ngolungelelwano, ungenise nesiphatho sezibane, uzikhanyise izibane zaso.
5  Uze usimise phambi kwetyeya yesingqino isibingelelo segolide sokuqhumisela, uwuxhome umkhusane womnyango womnquba endaweni yawo.
6  “Uze usimise isibingelelo somnikelo otshiswayo phambi komnyango womnquba wentente yokuhlangana,
7  yaye uze ubeke isitya phakathi kwentente yokuhlangana nesibingelelo, ugalele amanzi kuso.
8  Uze uyimise intendelezo ijikeleze, uwuxhome umkhusane wesango lentendelezo.
9  Uze uthabathe ioli yokuthambisa uthambise umnquba nako konke okukuwo, uwungcwalise wona nempahla yawo yonke, ukuze ube yinto engcwele.
10  Uze usithambise isibingelelo somnikelo otshiswayo nempahla yaso yonke, usingcwalise isibingelelo, sibe sesona sibingelelo singcwele.
11  Uze usithambise isitya nesiphatho saso, usingcwalise.
12  “Wothi ke usondeze uAron noonyana bakhe emnyangweni wentente yokuhlangana, ubahlambe ngamanzi.
13  Uze umambese uAron izambatho ezingcwele, umthambise, umngcwalise, ukuze akhonze njengombingeleli kum.
14  Emva koko wosondeza oonyana bakhe, ubambese imiwunduzo.
15  Wandule ke ubathambise kanye njengoko umthambisile uyise, ukuze bakhonze njengababingeleli kum, yaye ukuthanjiswa kwabo koba kokobubingeleli bexesha elingenammiselo kubo kwizizukulwana zabo.”
16  Wenza ke uMoses njengako konke awamyalela kona uYehova. Wenza kanye njengoko.
17  Kwathi ke ngenyanga yokuqala, ngonyaka wesibini, ngosuku lokuqala enyangeni leyo, wamiswa umnquba.
18  Wawumisa ke uMoses umnquba, wazibeka iziseko zawo, wawamisa amanqwanqwa awo amaplanga, wayifaka imivalo yawo, wazimisa neentsika zawo.
19  Waza ke wayitwabulula intente phezu komnquba, wabeka isigqubuthelo sentente phezu kwayo, kanye njengoko uYehova wamyalelayo uMoses.
20  Emva koko wasithabatha iSingqino, wasibeka eTyeyeni, wazifaka izibonda eTyeyeni waza wabeka isigubungelo phezu kweTyeya.
21  Wandula ke wayingenisa iTyeya emnqubeni waza waxhoma ikhuselo lomkhusane endaweni yalo, wavala ukuze kungasondelwa etyeyeni yesingqino, kanye njengoko uYehova wamyalelayo uMoses.
22  Wabeka itafile ententeni yokuhlangana ngakwicala lomnquba elingasentla nganeno kwekhuselo,
23  waza walungiselela phezu kwayo uluhlu lwezonka phambi koYehova, kanye njengoko uYehova wamyalelayo uMoses.
24  Wandula wabeka isiphatho sezibane ententeni yokuhlangana phambi kwetafile, ngakwicala elingasezantsi lomnquba.
25  Wazikhanyisa izibane ezo phambi koYehova, kanye njengoko uYehova wamyalelayo uMoses.
26  Emva koko wabeka isibingelelo segolide ententeni yokuhlangana phambi kwekhuselo,
27  ukuze aqhumisele phezu kwaso ngesiqhumiso sobulawu, kanye njengoko uYehova wamyalelayo uMoses.
28  Ekugqibeleni wawuxhoma endaweni yawo umkhusane womnyango womnquba.
29  Wasibeka isibingelelo somnikelo otshiswayo emnyangweni womnquba wentente yokuhlangana, ukuze anikele kuso umnikelo otshiswayo nomnikelo wokudla, kanye njengoko uYehova wamyalelayo uMoses.
30  Wandula ke wabeka isitya phakathi kwentente yokuhlangana nesibingelelo waza wagalela amanzi okuhlamba kuso.
31  Bazihlamba ooMoses noAron noonyana bakhe izandla zabo neenyawo zabo kuso.
32  Ekungeneni kwabo ententeni yokuhlangana nasekusondeleni kwabo esibingelelweni babehlamba, kanye njengoko uYehova wamyalelayo uMoses.
33  Ekugqibeleni wamisa intendelezo ejikeleze umnquba nesibingelelo waza wawuxhoma umkhusane wesango lentendelezo. Wawugqiba ke uMoses umsebenzi.
34  Landula ilifu layigubungela intente yokuhlangana, bathi nobuqaqawuli bukaYehova bawuzalisa umnquba.
35  Waza uMoses akaba nakungena ententeni yokuhlangana, ngokuba ilifu lahlala phezu kwayo baza nobuqaqawuli bukaYehova bawuzalisa umnquba.
36  Ebudeni balo lonke uhambo lwabo, belisithi lakunyuka lisuke ilifu emnqubeni, bayichithe oonyana bakaSirayeli inkampu yabo.
37  Ngako oko, xa lingekanyuki ilifu, babengayichithi inkampu de kube ngumhla wokunyuka kwalo.
38  Kuba ilifu likaYehova beliba phezu komnquba emini, umlilo ube phezu kwawo ebusuku emehlweni ayo yonke indlu kaSirayeli ebudeni balo lonke uhambo lwabo.
39  Ngemisonto eluhlaza nangoboya obudaywe bamfusa bubomvu nangomchako omfusa benza izambatho ezinithiweyo zokulungiselela endaweni engcwele. Bazenza ke izambatho ezingcwele zika-Aron, kanye njengoko uYehova wamyalelayo uMoses.
2  Wayenza iefodi ngegolide, ngemisonto eluhlaza nangoboya obudaywe bamfusa bubomvu nangomchako omfusa nangelinen ecikizekileyo ephothiweyo.
3  Bandula bakhanda igolide yaba zizixwexwe ezicekethekileyo, bayincwela yaba yimisonto ukuze bayixube emisontweni eluhlaza naseboyeni obudaywe bamfusa bubomvu nasemchakweni omfusa nakwilinen ecikizekileyo, nelukiweyo.
4  Bayenzela iziziba zamagxa zokuyixakatha. Zahlanganiswa emiphethweni yayo yomibini.
5  Nombhinqo ophezu kwayo wokuyibopha ntshi, wawenziwe kwanjengayo ngemichako yayo, ngegolide, nemisonto eluhlaza, noboya obudaywe bamfusa bubomvu nemichako emfusa nelinen ecikizekileyo ephothiweyo, kanye njengoko uYehova wamyalelayo uMoses.
6  Benza amatye eanikis afakwe kwizakhelo zegolide, akrolwa ngomkrolo wetywina ngokwamagama oonyana bakaSirayeli.
7  Wawabeka ezizibeni zamagxa e-efodi njengamatye esikhumbuzo koonyana bakaSirayeli, kanye njengoko uYehova wamyalelayo uMoses.
8  Wandula ke wenza ubengo ngokwengcibi yokuluka, njengokwenziwa kwe-efodi, ngegolide, nangemisonto eluhlaza noboya obudaywe bamfusa bubomvu nomchako omfusa nelinen ecikizekileyo ephothiweyo.
9  Lwalunamacala amane alinganayo xa luphindwe kubini. Balwenza ubengo olo, lwaba ngangomolulo wesandla ubude balo nobubanzi balo, xa luphindwe kubini.
10  Bafaka kulo izintlu ezine zamatye. Yaba luluhlu lwerubhi, itopazi ne-emeraldi kuluhlu lokuqala.
11  Uluhlu lwesibini lwaba yitokoyize, isafire neyaspisi.
12  Uluhlu lwesithathu lwaba lilitye leleshem, iagate neamethiste.
13  Uluhlu lwesine lwaba yikrizolite neanikis nejeyidi. Kwakukho izakhelo zegolide kwiziseko zazo.
14  Amatye lawo ayengokwamagama oonyana bakaSirayeli. Ayelishumi elinesibini ngokwamagama abo, aba nomkrolo wetywina, ngalinye ngokwegama lalo kulawo ezizwe ezilishumi elinesibini.
15  Benza elubengweni olo imixokelelwane esontiweyo, enjengentsontelo, ngegolide esulungekileyo.
16  Benza nezakhelo zazibini ngegolide kwanamakhonkco amabini egolide baza bawafaka amakhonkco lawo omabini emiphethweni yomibini yobengo.
17  Emva koko bazifaka ezo ntsontelo zimbini zegolide emakhonkcweni lawo omabini asemiphethweni yobengo.
18  Neencam zombini zezo ntsontelo zimbini bazifaka kwizakhelo zozibini. Baza bazibeka ngaphambili ezizibeni zamagxa e-efodi.
19  Benza amakhonkco amabini egolide baza bawafaka emiphethweni yomibini yobengo ekwicala elikhangelene nomphakathi we-efodi.
20  Benza namanye amakhonkco amabini egolide baza bawafaka ezizibeni zozibini zamagxa e-efodi ngaphantsi, ngakumphambili wayo, malunga nasekuhlanganeni kwayo, entla kombhinqo we-efodi.
21  Ekugqibeleni balubopha ubengo ngamakhonkco alo emakhonkcweni e-efodi ngomtya oluhlaza, ukuze lube sentla kombhinqo we-efodi luze lungashenxi ubengo olo kumphezulu we-efodi, kanye njengoko uYehova wayemyalele uMoses.
22  Wandula ke wenza isambatho esingenamikhono se-efodi, wasiluka sonke ngemisonto eluhlaza.
23  Sasivulekile embindini waso, njengokuvuleka kwesambatho sentsimbi. Waza ke apho wafaka umphetho ukuze singakrazuki.
24  Benza emqukumbelweni wesambatho eso singenamikhono iirharnati ngemisonto eluhlaza nangoboya obudaywe bamfusa bubomvu nangomchako omfusa, ophothiweyo.
25  Ngokubhekele phaya, benza neentsimbi zegolide esulungekileyo baza bazibeka iintsimbi ezo phakathi kweerharnati zajikeleza umqukumbelo wesambatho esingenamikhono, phakathi kweerharnati;
26  yaba yintsimbi nerharnati, intsimbi nerharnati, zajikeleza umqukumbelo wesambatho esingenamikhono, sokulungiselela, kanye njengoko uYehova wamyalelayo uMoses.
27  Benzela uAron noonyana bakhe imiwunduzo yelinen ecikizekileyo, bayiluka,
28  kwanonkontsho ngelinen ecikizekileyo nezigqubuthelo zentloko zokuhomba ngelinen ecikizekileyo kwanempahla yangaphantsi ngelinen ecikizekileyo ephothiweyo,
29  nombhinqo ngelinen ecikizekileyo ephothiweyo nangomsonto oluhlaza nangoboya obudaywe bamfusa bubomvu nangomchako omfusa, olukiweyo, kanye njengoko uYehova wamyalelayo uMoses.
30  Ekugqibeleni benza ipleyiti ekhazimlayo, engumqondiso ongcwele wokuzinikezela, ngegolide esulungekileyo baza babhala kuyo umbhalo ngokrolo lwetywina, othi: “Ubungcwele bobukaYehova.”
31  Bandula bayifaka umtya wemisonto eluhlaza ukuze ibotshelelwe elunkontshweni phezulu, kanye njengoko uYehova wamyalelayo uMoses.
32  Wagqitywa ke wonke umsebenzi womnquba wentente yokuhlangana, kuba oonyana bakaSirayeli benza njengako konke uYehova awamyalela kona uMoses. Benza kanye njengoko.
33  Bawuzisa umnquba kuMoses, intente nempahla yayo yonke, amagwegwe ayo, amanqwanqwa ayo amaplanga, imivalo yayo neentsika zayo neziseko zayo,
34  nesigqubuthelo sayo seemfele zeenkunzi zeegusha ezidaywe zabomvu nesigqubuthelo sayo sezikhumba zeentini nekhuselo lomkhusane,
35  netyeya yesingqino nezibonda zayo nesigubungelo,
36  itafile, neempahla zayo zonke nesonka sokubonisa,
37  isiphatho sezibane segolide esulungekileyo, izibane zaso, uluhlu lwezibane, nempahla yaso yonke neoli yokukhanyisa,
38  nesibingelelo segolide neoli yokuthambisa nesiqhumiso sobulawu nomkhusane womnyango wentente,
39  isibingelelo sobhedu nothango lwaso lobhedu, izibonda zaso nempahla yaso yonke, isitya nesiphatho saso,
40  amawunduwundu entendelezo, iintsika zayo neziseko zayo nomkhusane wesango lentendelezo, iintambo zentente yaso nezikhonkwane zentente yaso nempahla yonke yenkonzo yomnquba, yentente yokuhlangana,
41  izambatho ezinithiweyo zokulungiselela engcweleni, izambatho ezingcwele zika-Aron umbingeleli nezambatho zoonyana bakhe ukuze bakhonze njengababingeleli.
42  Bayenza ke oonyana bakaSirayeli inkonzo leyo, njengako konke uYehova awamyalela kona uMoses.
43  Wawubona uMoses wonke loo msebenzi, kwaye, khangela! bawenze kanye njengoko wayeyalele uYehova. Benze njengoko. Ngako oko wabasikelela ke uMoses.
19  Ngenyanga yesithathu emva kokuphuma koonyana bakaSirayeli ezweni laseYiputa, ngayo loo mini, bafika entlango yaseSinayi.
2  Banduluka eRefidim baza bafika entlango yaseSinayi, bamisa inkampu apho entlango; wayimisa uSirayeli inkampu yakhe phambi kwentaba.
3  Wanyuka uMoses waya kuTHIXO oyinyaniso, waza uYehova wambiza esentabeni apho, wathi: “Yitsho kwindlu kaYakobi, uxelele oonyana bakaSirayeli, uthi,
4  ‘Nizibonele ngokwenu oko ndikwenzileyo kumaYiputa, ukuze ndinithwale ngamaphiko okhozi, ndinizise kum.
5  Ngoku ke ukuba nithe nalithobela okunene ilizwi lam, nawugcina ngenene umnqophiso wam, ngokuqinisekileyo noba yinqobo kum kwizizwana zonke, kuba umhlaba uphela ngowam.
6  Yaye niya kuba bubukumkani kum nababingeleli nohlanga olungcwele.’ Ngawo lawo amazwi oya kuwathetha koonyana bakaSirayeli.”
7  Weza ke uMoses, wabiza amadoda amakhulu abantu waza wawabeka phambi kwawo onke la mazwi uYehova awamyalela ngawo.
8  Emva koko baphendula bonke abantu ngamxhelo mnye bathi: “Konke akuthethileyo uYehova sikulungele ukukwenza.” Ngoko nangoko uMoses wawabuyisela kuYehova amazwi abantu.
9  Wathi uYehova kuMoses: “Yabona! Ndiza kuwe ndisefini elimnyama, ukuze beve abantu ekuthetheni kwam nawe, baze bakholwe nakuwe kuse kwixesha elingenammiselo.” Wawaxela ke uMoses amazwi abantu kuYehova.
10  Kwaye uYehova wahlabela mgama wathi kuMoses: “Yiya ebantwini, ubangcwalise namhlanje nangomso, bazihlambe iingubo zabo zokwaleka.
11  Bamele babe sebelungile ngomhla wesithathu, kuba ngomhla wesithathu uYehova uya kwehlela phezu kweNtaba yeSinayi phambi kwamehlo abantu bonke.
12  Uze ubamisele imida abantu macala onke, uthi, ‘Zilindeni ninganyukeli entabeni, yaye ningawachukumisi amazantsi ayo. Nabani na oyichukumisayo intaba wobulawa afe ngokuqinisekileyo.
13  Makangachukunyiswa ngesandla, kuba ngokuqinisekileyo uya kuxulutywa okanye mhlawumbi atolwe ngokuqinisekileyo. Enoba sisilo okanye ngumntu, akayi kuphila.’ Kwakuvuthelwa isigodlo sophondo lwenkunzi yegusha banganyuka entabeni bona.”
14  Wehla uMoses entabeni waya ebantwini, waza wabangcwalisa abantu; bazihlamba iingubo zabo zokwaleka.
15  Ngako oko wathi ebantwini: “Zilungiseleleni ebudeni bemihla emithathu. Nize ningasondeli ebafazini.”
16  Kwathi ngomhla wesithathu, kwakusa, kwabakho iindudumo nemibane, nelifu elinzima phezu kwentaba nesandi esikhulu sesigodlo, bangcangcazela bonke abantu ababesenkampini.
17  Wabakhupha uMoses abantu enkampini baya kumhlangabeza uTHIXO oyinyaniso, baza bema emazantsi entaba.
18  Yonke iNtaba yeSinayi yaqhuma, kuba uYehova wehlela phezu kwayo esemlilweni; yaye umsi wayo wanyuka njengomsi weziko, yanyikima kakhulu intaba iphela.
19  Sathi sakuba sikhulu ngakumbi nangakumbi isandi sesigodlo, wathetha uMoses, waza uTHIXO oyinyaniso wamphendula ngelizwi.
20  Wehla ke uYehova phezu kweNtaba yeSinayi, encotsheni yentaba. Wandula uYehova wambizela uMoses encotsheni yentaba leyo, waza wanyuka ke uMoses.
21  Wathi uYehova kuMoses: “Yihla, ubalumkise abantu, ukuba bangazami ukutyhobozela kuYehova ukuze bakhangele, kuze kuwe abaninzi kubo.
22  Kananjalo, ababingeleli abasondela rhoqo kuYehova, mabazingcwalise, ukuze uYehova angabatshabalalisi.”
23  Wathi uMoses kuYehova: “Abantu abanakunyuka baye eNtabeni yeSinayi, kuba sele usilumkisile, wathi, ‘Yimisele imida intaba uze uyingcwalise.’”
24  Noko ke, uYehova wathi kuye: “Hamba, uhle, uze unyuke, wena noAron enawe; kodwa bona ababingeleli nabantu mabangatyhobozi banyuke beze kuYehova, ukuze angabatshabalalisi.”
25  Wehla ke uMoses waya ebantwini waza wabaxelela.
24  Wathi ke kuMoses: “Nyuka uye kuYehova, wena noAron, uNadabhi noAbhihu namashumi asixhenxe kumadoda amakhulu akwaSirayeli, nize niqubude nimgama.
2  Makusondele uMoses yedwa kuYehova; mabangasondeli bona, nabantu mabanganyuki naye.”
3  Waya uMoses, wabaxelela abantu onke amazwi kaYehova nemimiselo yonke, baza baphendula ngazwi-nye bonke abantu bathi: “Sikulungele ukwenza ngokwamazwi onke awathethileyo uYehova.”
4  Ngako oko wawabhala phantsi uMoses onke amazwi kaYehova. Wavuka ekuseni waza wakha isibingelelo emazantsi entaba neentsika ezilishumi elinesibini ngokwezizwe ezilishumi elinesibini zakwaSirayeli.
5  Emva koko wathuma abafana bakoonyana bakaSirayeli, banikela iminikelo etshiswayo baza babingelela imibingelelo ngeenkunzi zeenkomo, yaba yimibingelelo yobudlelane kuYehova.
6  Wandula ke uMoses wathabatha isiqingatha segazi waza wasigalela ezityeni, esinye isiqingatha segazi wafefa ngaso esibingelelweni.
7  Ekugqibeleni wathabatha incwadi yomnqophiso waza wayifunda ezindlebeni zabantu. Bathi bona: “Sikulungele ukukwenza nokukuthobela konke akuthethileyo uYehova.”
8  Walithabatha ke ngoko uMoses igazi, wabafefa ngalo abantu waza wathi: “Nalo igazi lomnqophiso awenzileyo uYehova nani ngawo onke la mazwi.”
9  Wanyuka uMoses noAron, uNadabhi noAbhihu namashumi asixhenxe kumadoda amakhulu akwaSirayeli,
10  bambona uTHIXO kaSirayeli. Phantsi kweenyawo zakhe kwaye kungathi ngamatye athe tyaba esafire nanjengamazulu esulungekile.
11  Akasolulanga isandla sakhe nxamnye namadoda lawo abalaseleyo oonyana bakaSirayeli, kodwa abona umbono woTHIXO oyinyaniso aza adla, asela.
12  Wathi uYehova kuMoses: “Nyuka uze kum entabeni, uhlale khona, ndothi ke ndikunike amacwecwe amatye nomthetho kwanomyalelo endowubhalela ukuze bafundiswe ngayo.”
13  Wasuka uMoses noYoshuwa umlungiseleli wakhe, waza wanyuka uMoses waya entabeni yoTHIXO oyinyaniso.
14  Kodwa wathi kuwo amadoda amakhulu: “Silindeni kule ndawo side sibuye. Yaye, khangelani! uAron noHure banani. Nabani na onesimangalo, makaye kubo.”
15  Wanyuka ke uMoses waya entabeni, laza ilifu layigubungela intaba.
16  Ubuqaqawuli bukaYehova bahlala phezu kweNtaba yeSinayi, laza ilifu layigubungela iintsuku ezintandathu. Ethubeni wambiza uMoses ngosuku lwesixhenxe ephakathi efini.
17  Ke ukubonakala kobuqaqawuli bukaYehova emehlweni oonyana bakaSirayeli kwaye kunjengomlilo odlayo encotsheni yentaba.
18  Wangena ke uMoses phakathi efini waza wanyuka intaba. Wahlala uMoses entabeni apho iimini ezingamashumi amane nobusuku obungamashumi amane.
5  Emva koko beza uMoses noAron baza bathi kuFaro: “Utsho uYehova uTHIXO kaSirayeli ukuthi, ‘Bandulule abantu bam ukuze babhiyozele umthendeleko wam entlango.’”
2  Kodwa wathi uFaro: “Ngubani na uYehova, ukuba ndingade ndithobele ilizwi lakhe lokuba ndimndulule uSirayeli? Andimazi konke konke uYehova yaye, ngaphezu koko, andiyi kumndulula uSirayeli.”
3  Noko ke, bathi ke bona: “UTHIXO wamaHebhere uye wanxibelelana nathi. Khawuncede, usikhulule sihambe, uhambo lweentsuku ezintathu entlango size sibingelele kuYehova uThixo wethu; kungenjalo angasibetha ngendyikitya yokufa okanye ngekrele.”
4  Wathi ukumkani waseYiputa kubo: “Kungani na, wena Moses noAron, niyekisa abantu emsebenzini wabo? Hambani niye kuthwala imithwalo yenu!”
5  Waza waqhubeka wathi uFaro: “Khangelani! Baninzi abantu beli lizwe ngoku, yaye nina niyabayekisa ekuthwaleni imithwalo yabo.”
6  Ngoko nangoko ngaloo mini uFaro wabayalela abo baqweqwedisa abantu emsebenzini namagosa abo, esithi:
7  “Nize ningababutheli abantu iindiza zokwenza izitena njengangaphambili. Mabazibuthele ngokwabo iindiza.
8  Ngaphezu koko, nesixa esifunekayo sezitena ababezenza ngaphambili, bamiseleni kwasona. Nize ningabanciphiseli nakancinane, kuba bayekelele umxakatho. Kungenxa yoko le nto bedanduluka besithi, ‘Sifuna ukuhamba, sifuna ukubingelela kuThixo wethu!’
9  Mayibe nzima inkonzo yaba bantu yaye mabasebenze, banganikeli ngqalelo emazwini obuxoki.”
10  Ngoko abo babeqweqwedisa abantu emsebenzini namagosa abo baphuma baza bathi ebantwini: “Utsho uFaro ukuthi, ‘Andisayi kuphinda ndininike iindiza.
11  Yiyani kuzibuthela ngokwenu iindiza, apho ninokuzifumana khona, kuba ayisayi kuncitshiswa nakancinane inkonzo yenu.’”
12  Ngoko bachithachitheka abantu ezweni lonke laseYiputa, babutha iindiza zokwenza umququ.
13  Yaye abo babebaqweqwedisa emsebenzini baqhubeka bebabongoza, besithi: “Wugqibeni umsebenzi wenu, ngamnye umsebenzi wakhe wosuku, kanye njengaxa kwakusekho iindiza.”
14  Kamva amagosa oonyana bakaSirayeli, lawo iinduna zikaFaro zawamisa phezu kwabo, abethwa, kusithiwa: “Kutheni ningasigqibanga nje isabelo senu esimiselweyo sokwenza izitena njengangaphambili, izolo nanamhlanje?”
15  Ngoko amagosa oonyana bakaSirayeli adanduluka kuFaro, esithi: “Kungani na ukuba uqhubane ngale ndlela nabakhonzi bakho?
16  Abakhonzi bakho aba abanikwa iindiza ukanti bathi kuthi, ‘Yenzani izitena!’ yaye abakhonzi bakho aba bayabethwa, kanti ngabantu bakho aba abenze isiphoso.”
17  Kodwa yena wathi: “Niyekelele umxakatho, niyekelele umxakatho! Kungako nje nisithi, ‘Sifuna ukuhamba, sifuna ukubingelela kuYehova.’
18  Hambani ke ngoku, nisebenze! Nangona ningayi kunikwa zindiza, kodwa kusafuneka nenze isixa esiqingqiweyo sezitena.”
19  Abona ke amagosa oonyana bakaSirayeli ukuba ehlelwe lishwangusha ngenene kutshiwo nje ukuthi: “Nize ningaphunguli nakancinane kumlinganiselo wenu wamihla le wezitena.”
20  Emva koko aqubisana noMoses noAron, ababemi apho ukuze bawahlangabeze ekuphumeni kwawo kuFaro.
21  Ngoko nangoko athi kubo: “Ngamana uYehova anganikhangela agwebe, ekubeni nisenze salivumba elibi phambi koFaro naphambi kwabakhonzi bakhe ngokokude babeke ikrele lokusibulala esandleni sabo.”
22  Waza uMoses wabhekisa kuYehova wathi: “Yehova, yini na ukuba usizisele ububi esi sizwana? Undithume ngabuni na?
23  Kuba ukususela ngexesha endangenayo ngalo phambi koFaro ukuze ndithethe egameni lakho, yena uye wasiphatha kakubi esi sizwana, yaye akubahlangulanga konke konke abantu bakho.”
36  “Wosebenza ke uBhetsaleli, no-Oholiyabhi namadoda onke antliziyo zilumkileyo awanikileyo uYehova ubulumko nokuqonda kwezi zinto, ukuba akwazi ukuyenza yonke imisebenzi yenkonzo engcwele ngako konke akuyaleleyo uYehova.”
2  Wambiza ke uMoses uBhetsaleli no-Oholiyabhi namadoda onke antliziyo zilumkileyo, antliziyo uYehova wazinikayo ubulumko, onke lawo ayesondele ngokuqhutywa yintliziyo ukuba awenze umsebenzi.
3  Bawuthabatha ke phambi kukaMoses wonke umnikelo womsebenzi wenkonzo engcwele, ababewuzisile oonyana bakaSirayeli, yaye baqhubeka bona beyizisa iminikelo yokuzithandela imiso ngemiso.
4  Zeza ke zonke izilumko ezazisenza yonke imisebenzi engcwele, esinye emva kwesinye, zivela emisebenzini yazo,
5  zatsho kuMoses ukuthi: “Abantu bazisa okuninzi kakhulu kunoko kufunekayo enkonzweni yomsebenzi athe uYehova wayalela ukuba wenziwe.”
6  Ngoko uMoses wabayalela ukuba badlulisele isaziso enkampini, besithi: “Madoda nani bafazi, musani ukuba senza mpahla engakumbi yomnikelo ongcwele.” Bapheza ke abantu ukuzisa.
7  Yawanela ke impahla leyo wonke umsebenzi owawufanele ukwenziwa, yada yangaphezu kwaleyo ifunekayo.
8  Bonke abantliziyo zilumkileyo phakathi kwabenza umsebenzi bawenza umnquba, ngamalaphu entente alishumi elinen ecikizekileyo ephothiweyo nangomsonto oluhlaza nangoboya obudaywe bamfusa bubomvu nangomchako omfusa; benza neekherubhi, wazenza ngokuziluka ngobugcisa.
9  Ubude belaphu lentente ngalinye baba ziikubhite ezingamashumi amabini anesibhozo, baza bona ububanzi belaphu lentente ngalinye baba ziikubhite ezine. Onke amalaphu entente aba nomlinganiselo omnye.
10  Wahlanganisa amalaphu entente amahlanu, elinye nelinye, wawahlanganisa namanye amalaphu entente amahlanu, elinye nelinye.
11  Emva koko wenza amarhintyela ngemisonto eluhlaza emphethweni welinye ilaphu lentente ngasekuhlanganeni kwalo nelinye. Wenza okufanayo nasekuhlanganeni kwawo kwicala elingaphaya emphethweni welaphu lentente elisekugqibeleni.
12  Wenza amarhintyela angamashumi amahlanu kwelinye ilaphu lentente, wenza namanye amarhintyela angamashumi amahlanu ekupheleni kwelaphu lentente elalisekuhlanganeni kwelinye icala, amarhintyela lawo emelene.
13  Ekugqibeleni wenza amagwegwe egolide angamashumi amahlanu waza wawahlanganisa amalaphu entente elinye kwelinye ngamagwegwe lawo, yaba ngumnquba omnye.
14  Wenza amalaphu entente nangoboya bebhokhwe aba yintente phezu komnquba. Wawenza amalaphu entente lawo aba lishumi elinanye.
15  Ubude belaphu lentente ngalinye baba ziikubhite ezingamashumi amathathu, baza bona ububanzi belaphu lentente ngalinye baba ziikubhite ezine. Onke loo malaphu entente alishumi elinanye aba nomlinganiselo omnye.
16  Wawahlanganisa amalaphu entente amahlanu odwa namanye amalaphu entente amathandathu odwa.
17  Kamva wenza amarhintyela angamashumi amahlanu emphethweni welaphu lentente lokugqibela ekuhlanganeni kwalo nelinye, wenza namarhintyela angamashumi amahlanu emphethweni welinye ilaphu lentente elalihlangana kunye nalo.
18  Emva koko wenza amagwegwe obhedu angamashumi amahlanu okuhlanganisa intente ibe yimbumba enye.
19  Wayenzela nesigqubuthelo intente ngeemfele zeenkunzi zegusha ezidaywe zabomvu nesigqubuthelo sezikhumba zeentini ngaphezulu kweso.
20  Wandula ke wenzela umnquba amanqwanqwa amaplanga ngomthi womnga, wawamisa.
21  Ubude benqwanqwa lamaplanga baba ziikubhite ezilishumi, baza bona ububanzi benqwanqwa lamaplanga ngalinye baba yikubhite enye enesiqingatha.
22  Inqwanqwa lamaplanga ngalinye laba neempondlo ezimbini zahlangana olunye nolunye. Wenjenjalo kuwo onke amanqwanqwa amaplanga omnquba.
23  Wawenza ke amanqwanqwa amaplanga asemnqubeni, aba ngamanqwanqwa amaplanga angamashumi amabini ngakwicala laseNegebhi, emzantsi.
24  Wenza neziseko zesilivere ezingamashumi amane phantsi kwamanqwanqwa amaplanga angamashumi amabini, yaba ziziseko ezibini phantsi kwenqwanqwa lamaplanga ngalinye lineempondlo zalo ezimbini neziseko ezibini ngaphantsi kwelinye inqwanqwa lamaplanga nalo elikwaneempondlo ezimbini.
25  Yaye kwelinye icala lomnquba, icala langasentla, wenza amanqwanqwa amaplanga angamashumi amabini
26  neziseko zawo zesilivere ezingamashumi amane, zaba zibini iziseko phantsi kwenqwanqwa lamaplanga lilinye nezinye iziseko ezibini phantsi kwelinye inqwanqwa lamaplanga.
27  Kwicala elingasemva lomnquba ngasentshona wenza amanqwanqwa amaplanga aba mathandathu.
28  Waza amanqwanqwa amaplanga amabini wawenza aba zizibonda zembombo zomnquba kumacala awo omabini angasemva.
29  Adibana ukusuka ezantsi esa phezulu, adityaniswa ngekhonkco lokuqala. Wenjenjalo kuwo omabini, kuzo zozibini ezo zibonda zembombo.
30  Ngoko aba ngamanqwanqwa amaplanga asibhozo zaza zona iziseko zawo zesilivere zaba lishumi elinesithandathu, yaziziseko ezibini ecaleni kwezinye iziseko ezibini ngaphantsi kwenqwanqwa leplanga ngalinye.
31  Wenza imivalo ngomthi womnga, yamihlanu kumanqwanqwa amaplanga akweli cala lomnquba
32  neminye imivalo emihlanu kumanqwanqwa amaplanga akwelinye icala lomnquba kwaneminye imivalo emihlanu kumanqwanqwa amaplanga omnquba akwicala elikumacandelo amabini angasemva ngasentshona.
33  Wandula wenza umvalo ophakathi onqumleza esazulwini samanqwanqwa amaplanga ususela esiphelweni use esiphelweni.
34  Wawaleka amanqwanqwa amaplanga ngegolide, namakhonkco awo okuxhasa imivalo wawenza ngegolide, nemivalo leyo wayaleka ngegolide.
35  Wenza ikhuselo ngemisonto eluhlaza nangoboya obudaywe bamfusa bubomvu nangomchako omfusa nangelinen ecikizekileyo ephothiweyo. Walenzela iikherubhi, waziluka ngobugcisa.
36  Waza ke walenzela iintsika ezine zomnga ezalekwe ngegolide, izikhonkwane zazo zaba zezegolide, wazityhidela iziseko ezine zesilivere.
37  Umnyango wentente wawenzela umkhusane ngemisonto eluhlaza nangoboya obudaywe bamfusa bubomvu nangomchako omfusa nangelinen ecikizekileyo ephothiweyo, yalukwa,
38  neentsika zawo zontlanu nezikhonkwane zazo. Wazaleka iintloko zazo nezidibanisi zazo ngegolide, kodwa zona iziseko zazo zozihlanu zaba zezobhedu.
15  Ngelo xesha uMoses noonyana bakaSirayeli bamvumela le ngoma uYehova besithi: “Mandimvumele uYehova, kuba uphakame kakhulu.Ihashe nomkhweli walo uliphose elwandle.
2  UYa ungamandla am nokomelela kwam, ekubeni elusindiso kum.Lo nguThixo wam, yaye ndiya kumbonga; nguThixo kabawo, kwaye ndiya kumphakamisela phezulu.
3  UYehova yindoda enamandla yemfazwe. UYehova ligama lakhe.
4  Iinqwelo zikaFaro nemikhosi yakhe yamajoni uziphose elwandle,Amadoda akhe okulwa abalaseleyo atshoniswe kuLwandle Olubomvu.
5  Abagubungela amanzi enzonzobila; behlela ezinzulwini njengelitye.
6  Isandla sakho sasekunene, Yehova, sizingqine sinamandla,Isandla sakho sasekunene, Yehova, siqoba utshaba.
7  Ngobukhulu bokongama kwakho uyabadiliza abakuvukelayo;Ukhupha ukuvutha komsindo wakho, kubadle kubagqibe njengeendiza.
8  Ngempefumlo yamathatha akho afunjwa amanzi;Ema ngxi njengedama lezikhukula;Ajiya amanzi enzonzobila embilinini yolwandle.
9  Lwathi utshaba, ‘Ndobasukela! Ndobafumana!Ndolahlula ixhoba! Umphefumlo wam wozanelisa ngabo!Ndolirhola ikrele lam! Sibagxothe isandla sam!’
10  Wavuthela ngempefumlo yakho, lwabagubungela ulwandle;Batshona njengelothe emanzini angangamsha.
11  Ngubani na onjengawe phakathi koothixo, Yehova?Ngubani na onjengawe, wena uvethe amandla obungcwele?Wena ungowokoyikwa ngeengoma zokudumisa, Wena wenza izinto ezimangalisayo.
12  Wolula isandla sakho sasekunene, ubaginye umhlaba.
13  Ubakhokele ngobubele bakho bothando abantu bakho obahlanguleyo;Ngamandla akho ubakhaphela ngokuqinisekileyo endaweni yakho yokuhlala engcwele.
14  Ziya kuva izizwana, ziphazamiseke;Abemi baseFilisti babanjwe yinimba.
15  Ngelo xesha ziya kuphazamiseka iinkosana zakwaEdom;Iingqwayingqwayi zakwaMowabhi, ziya kubanjwa kukungcangcazela.Eneneni baya kutyhafa iintliziyo bonke abemi belakwaKanan.
16  Baya kuwelwa kukothuka nakukunkwantya.Ngenxa yobukhulu bengalo yakho baya kuthi cwaka njengelitye,Bade badlule abantu bakho, Yehova,Bade badlule abantu obavelisileyo.
17  Uya kubangenisa uze ubatyale entabeni yelifa lakhoEndaweni emiselweyo, wayilungisa ukuba uhlale kuyo, Yehova,Engcweleni yakho, Yehova, leyo ziyimiseleyo izandla zakho.
18  UYehova uya kulawula njengokumkani ixesha elingenammiselo, kude kube ngonaphakade.
19  Xa angena elwandle amahashe kaFaro neenqwelo zakhe zokulwa namajoni akhe akhwele emahasheni,UYehova wawabuyisela phezu kwabo amanzi olwandle,Ngoxa oonyana bakaSirayeli bahamba emhlabeni owomileyo phakathi elwandle.”
20  Waza uMiriyam, umprofetikazi, udade boAron, wathabatha intambula ngesandla sakhe; baza bonke abafazi baphuma kunye naye beneentambula kwaye bengqungqa.
21  Wawaphendula uMiriyam amadoda wathi: “Mvumeleni uYehova, kuba uphakame kakhulu.Ihashe nomkhweli walo uliphose elwandle.”
22  Kamva uMoses wamndulula uSirayeli wemka kuLwandle Olubomvu, baphuma baya kwintlango yaseShure, bahamba iintsuku zantathu entlango, kodwa bengafumani manzi.
23  Ekuhambeni kwexesha bafika eMara, kodwa ababa nakuwasela amanzi aseMara kuba ayekrakra. Kungenxa yoko le nto wayithiya igama lokuba yiMara.
24  Abantu bammbombozelela uMoses, besithi: “Siya kusela ntoni na?”
25  Wadanduluka kuYehova. Ngoko uYehova wambonisa umthi, wawuphosa emanzini aza aba mnandi amanzi. Khona apho wabamisela ummiselo nomgwebo waza wabavavanya.
26  Wathi: “Ukuba uthe waliphulaphula ngenyameko ilizwi likaYehova uThixo wakho, wenza okulungileyo emehlweni akhe, wayibekela indlebe imiyalelo yakhe, wayigcina yonke imimiselo yakhe, andiyi kubeka phezu kwakho nasinye kwezo zifo ndizibekileyo phezu kwamaYiputa; kuba ndinguYehova okuphilisayo.”
27  Emva koko bafika e-Elim, apho kwaye kukho imithombo yamanzi elishumi elinambini nemithi yesundu engamashumi asixhenxe. Bayimisa khona inkampu ngasemanzini.
20  Wawathetha ke uThixo onke la mazwi, wathi:
2  “NdinguYehova uThixo wakho, owakukhuphayo ezweni laseYiputa, endlwini yobukhoboka.
3  Uze ungabi nathixo bambi ngokuchasene nam.
4  “Uze ungazenzeli umfanekiso oqingqiweyo okanye imbonakalo yayo nantoni na esemazulwini phezulu okanye esemhlabeni phantsi okanye esemanzini phantsi komhlaba.
5  Uze ungaqubudi kuzo okanye uqhutyelwe ekuzikhonzeni, kuba mna Yehova Thixo wakho ndinguThixo ofuna uzinikelo olupheleleyo, ndizisa isohlwayo ngesiphoso sooyise phezu koonyana, kwesesithathu isizukulwana nakwesesine isizukulwana, sabandithiyileyo;
6  kodwa ndibenzela ububele bothando kuse kwisizukulwana sewaka abo bandithandayo nabayigcinayo imiyalelo yam.
7  “Uze ungaliphathi njengelingento yanto igama likaYehova uThixo wakho, kuba uYehova akayi kungamohlwayi oliphatha njengelingento yanto igama lakhe.
8  “Wukhumbule umhla wesabatha ukuba uwungcwalise,
9  wonikela inkonzo imihla emithandathu uze ngayo uwenze wonke umsebenzi wakho.
10  Kodwa wona umhla wesixhenxe uyisabatha kuYehova uThixo wakho. Uze ungenzi nawuphi na umsebenzi ngawo, wena nonyana wakho nentombi yakho nekhoboka lakho nekhobokazana lakho nesilwanyana sakho sasekhaya nomphambukeli osemasangweni akho.
11  Kuba ngemihla emithandathu uYehova wenza amazulu nomhlaba, nolwandle, nayo yonk’ into ekuzo, waza waphumla ngomhla wesixhenxe. Kungenxa yoko le nto uYehova wawusikelelayo umhla wesabatha, wawungcwalisa.
12  “Beka uyihlo nonyoko ukuze yolulwe imihla yakho emhlabeni akunika wona uYehova uThixo wakho.
13  “Uze ungabulali.
14  “Uze ungakrexezi.
15  “Uze ungebi.
16  “Uze ungangqini ubungqina bobuxoki ngedlelane lakho.
17  “Uze ungayinqweneli indlu yedlelane lakho. Uze ungamnqweneli umfazi wedlelane lakho, nekhoboka lalo, nekhobokazana lalo, nenkunzi yalo yenkomo, ne-esile lalo, nantoni na eyeyedlelane lakho.”
18  Baye bonke abantu bezibona iindudumo nemibane nesandi sesigodlo nentaba eqhumayo. Bakukubona oko abantu, bagubha baza bamela mgama.
19  Bathi kuMoses: “Thetha wena nathi, sokuphulaphula; kodwa makangathethi nathi uThixo, hleze sife.”
20  Ngoko wathi uMoses ebantwini: “Musani ukoyika, kuba uTHIXO oyinyaniso uzele ukuza kunivavanya, nokuze kubekho ukumoyika ebusweni benu ukuze ningoni.”
21  Abantu bamela mgama, kodwa yena uMoses wasondela kwingqimba yelifu elimnyama awayekulo uTHIXO oyinyaniso.
22  Kwaye uYehova wahlabela mgama wathi kuMoses: “Wotsho koonyana bakaSirayeli ukuthi, ‘Nibonile nina ukuba ndithethe nani ndisemazulwini.
23  Nize ningenzi ndawonye nam oothixo besilivere, ningazenzeli oothixo begolide.
24  Uze undenzele isibingelelo somhlaba, ubingelele phezu kwaso iminikelo yakho etshiswayo, nemibingelelo yakho yobudlelane, umhlambi wakho wezimvu nomhlambi wakho weenkomo. Kuzo zonke iindawo endolenza likhunjulwe kuzo igama lam, ndoza kuwe, ndikusikelele ngokuqinisekileyo.
25  Ke ukuba uthe wandenzela isibingelelo samatye, uze ungasakhi ngamatye aqingqiweyo. Ukuba uthe wasiphakamisa isixholo sakho phezu kwaso, woba usihlambele.
26  Yaye uze unganyuki ngezinyuko esibingelelweni sam, ukuze bungatyhileki ubuze bakho kuso.’
1  Ke kaloku ngawo la amagama oonyana bakaSirayeli abafikayo eYiputa noYakobi; ndoda nganye yeza nendlu yayo:
2  nguRubhen, uSimeyon, uLevi noYuda,
3  uIsakare, uZebhulon noBhenjamin,
4  uDan noNafetali, uGadi noAshere.
5  Iyonke imiphefumlo eyaphumayo esinqeni sikaYakobi yayiyimiphefumlo engamashumi asixhenxe, kodwa yena uYosefu wayesele eseYiputa.
6  Ekugqibeleni wafa uYosefu, nabo bonke abantakwabo naso sonke eso sizukulwana.
7  Bathi ke baqhama oonyana bakaSirayeli, baqalisa ukunyakazela; yaye banda baza baba namandla ngomlinganiselo omkhulu ngokungaqhelekanga, kangangokuba lazala ilizwe ngabo.
8  Ekuhambeni kwexesha kwavela ukumkani omtsha eYiputa owayengamazi uYosefu.
9  Yaye wathi kubantu bakhe: “Khangelani! Aba bantu aba, oonyana bakaSirayeli, baninzi kwaye banamandla kunathi.
10  Yizani ke! Masiqhubane ngobuqili nabo, kuba hleze bande, baze bathi xa kuthe kwehla imfazwe, bathelele abo basithiyileyo, balwe nathi, bandule bemke kweli lizwe.”
11  Ngoko bamisa phezu kwabo amadoda aziintloko okubasebenzisa ngokubaqhuba ngebhaxa ngenjongo yokubacinezela ngemithwalo yabo; baza bakha izixeko ezingoovimba bakaFaro, ezizezi, iPitom neRahameses.
12  Kodwa okukhona babebacinezela, kokukhona babesanda yaye kokukhona babesasazeka ngokubanzi, kangangokuba bagubha lunkwantyo ngenxa yoonyana bakaSirayeli.
13  Ngenxa yoko amaYiputa abakhobokisa ngobuzwilakhe oonyana bakaSirayeli.
14  Yaye abenza bakrakra ubomi babo ngokubatsalisa nzima ebukhobokeni, besenza udaka lodongwe nezitena nawo wonke umsebenzi wobukhoboka wasendle, ewe, wonke umsebenzi wobukhoboka ababanyanzela ngobuzwilakhe ukuba bawenze.
15  Kamva ukumkani waseYiputa wathi kubazalisikazi bamaHebhere, igama lomnye linguShifra, elomnye igama linguPuwa,
16  ewe, wade wathi: “Ekuzaliseni kwenu abafazi bamaHebhere, nize nibabone xa besesihlalweni sokuzala, ukuba ngunyana, nize nimbulale; kodwa ukuba yintombi, yiyekeni iphile.”
17  Noko ke, abazalisikazi boyika uTHIXO oyinyaniso, baza abenza ngokokuthetha kukakumkani waseYiputa kubo, kodwa babayeka baphila abantwana abangamakhwenkwe.
18  Ekuhambeni kwexesha ukumkani waseYiputa wababiza abazalisikazi waza wathi kubo: “Niyenzeleni na le nto, yokuba nibayeke baphile abantwana abangamakhwenkwe?”
19  Bathi bona abazalisikazi kuFaro: “Abafazi bamaHebhere abafani nabafazi bamaYiputa. Ngenxa yokuba bomelele, bazala ngaphambi kokuba umzalisikazi afike kubo.”
20  Ngoko uThixo waqhubana kakuhle nabo bazalisikazi; yaye abantu baye besiba baninzi ngakumbi baza baba namandla kakhulu.
21  Kwathi kuba abazalisikazi babemoyika uTHIXO oyinyaniso wabavelisela iintsapho.
22  Ekugqibeleni uFaro wabayalela bonke abantu bakhe, esithi: “Bonke oonyana abasandul’ ukuzalwa baphoseni kuMlambo umNayile, kodwa zonke iintombi ziyekeni ziphila.”
2  Ngelo xesha, kwasuka indoda ethile yendlu yakwaLevi yathabatha intombi yakwaLevi.
2  Wamitha umfazi lowo, wazala unyana. Wathi akubona indlela awayekhangeleka emhle ngayo, wamfihla iinyanga ezintathu.
3  Xa wayengasenako ukumfihla, wamthabathela umkhombe wemikhanzi, wawutyabeka ngebhitumene netela, wamfaka kuwo umntwana waza wawubeka phakathi kweengcongolo eludongeni loMlambo umNayile.
4  Ngokubhekele phaya, udade wabo wema mgama ukuze afumanise oko kuya kwenzeka kuye.
5  Ethubeni kwehla intombi kaFaro isiya kuhlamba umzimba kuMlambo umNayile, yaye abakhonzazana bayo babehamba ngakwicala loMlambo umNayile. Yawubona umkhombe lowo phakathi kweengcongolo. Ngoko nangoko yathumela ikhobokazana layo ukuba liye kuwuthabatha.
6  Yathi yakuwuvula yabona nanko umntwana oyinkwenkwe, elila. Yasikwa yimfesane nguye, nangona yathi: “Ngomnye wabantwana bamaHebhere lo.”
7  Wandula ke wathi udade wabo kwintombi kaFaro: “Ndingaya kukubizela na umfazi womHebhere oncancisayo, akuncancisele lo mntwana?”
8  Ngoko intombi kaFaro yathi kuye: “Yiya!” Ngoko nangoko intombi leyo yaya kubiza unina womntwana.
9  Yathi intombi kaFaro kuye: “Thabatha lo mntwana undincancisele yena, mna ke ndokunika umvuzo wakho.” Ngako oko umfazi lowo wamthabatha umntwana waza wamncancisa.
10  Wakhula umntwana. Ngoko wamsa kwintombi kaFaro, waba ngunyana wayo; yaza yamthiya igama elinguMoses, kuba isithi: “Ngokuba ndamrhola emanzini.”
11  Kwathi ke ngaloo mihla, akomelela uMoses, waphuma waya kubantakwabo, esiya kukhangela imithwalo yabo; yaye wabona mYiputa uthile ebetha umHebhere othile wakubantakwabo.
12  Ngoko wabhekabheka waza wabona ukuba akukho bani. Wandula ke wamxabela umYiputa lowo waza wamfihla entlabathini.
13  Noko ke, waphuma ngosuku olulandelayo waza wabona amadoda amabini amaHebhere esukuzana. Wathi kulowo wonileyo: “Ulibethelani na iqabane lakho?”
14  Wathi yena: “Umiselwe ngubani na ukuba ube yinkosana nomgwebi phezu kwethu? Ngaba uzimisele ukundibulala nam njengalaa mYiputa umbuleleyo?” Woyika ke ngoko uMoses waza wathi: “Ngokuqinisekileyo iyaziwa le nto!”
15   UFaro wayiva le nto, waza walinga ukumbulala uMoses; kodwa uMoses wabaleka wemka kuFaro waya kuhlala ezweni lakwaMidiyan; wafika khona wahlala ngasequleni.
16  Waye ke umbingeleli wakwaMidiyan eneentombi ezisixhenxe, yaye njengesiqhelo zeza kukha amanzi, zazalisa imijelo ukuze ziseze umhlambi kayise.
17  Bafika abalusi njengesiqhelo bazigxotha. Wasuka uMoses wazinceda iintombi ezo waza wawuseza nomhlambi wazo.
18  Ekufikeni kwazo ekhaya kuRehuweli uyise wadanduluka wathi: “Kutheni nafika ngokukhawuleza kangaka nje ekhaya namhlanje?”
19  Zathi zona: “Kukho mYiputa uthile oye wasihlangula esandleni sabalusi waza, ngapha koko, wasikhelela amanzi, wawuseza umhlambi.”
20  Ngoko wathi yena kwiintombi zakhe: “Uphi na? Bekutheni ukuze nimshiye loo mntu? Mbizeni, aze kudla isonka.”
21  Emva koko uMoses wavuma ukuhlala naloo ndoda, yaza yamnika uMoses uTsipora intombi yayo.
22  Kamva yazala unyana waza wamthiya igama elinguGershom, kuba, wayesithi: “Ndingumphambukeli ezweni lasemzini.”
23  Zaqengqeleka iintsuku zaninzi, wafa ukumkani waseYiputa, kodwa bona oonyana bakaSirayeli baqhubeka bencwina, bekhalaza ngenxa yokukhotyokiswa kwabo, yaye ukukhalela kwabo uncedo besebukhobokeni, kwanyuka kwaya kufikelela kuTHIXO oyinyaniso.
24  Ekuhambeni kwexesha uThixo wakuva ukugcuma kwabo waza wawukhumbula uThixo umnqophiso wakhe noAbraham, uIsake noYakobi.
25  Ngoko uThixo wabakhangela oonyana bakaSirayeli waza wabaphawula uThixo.
3  Ke kaloku uMoses waba ngumalusi womhlambi kaYitro, umbingeleli wakwaMidiyan, awayengumkhwenyana wakhe. Ngoxa wayeqhubela umhlambi ngakwicala elingasentshona lentlango, wada wafika entabeni yoTHIXO oyinyaniso, eHorebhe.
2  Kwabonakala ingelosi kaYehova kuye isedangatyeni lomlilo etyholweni elinameva. Njengoko wayekhangale, walibona ityholo elinameva livutha ngumlilo kodwa eli tyholo linameva lalingade litshe liphele.
3  Wasuka wathi uMoses: “Makhe ndiphambuke ndiye kuhlolisisa lo mhlola, ukuba kutheni na ityholo elinameva lingade litshe liphele.”
4  Wathi akubona uYehova ukuba uphambukile esiya kuhlolisisa, wambiza ngoko nangoko uThixo ephakathi etyholweni elinameva, wathi: “Moses! Moses!” wathi yena: “Ndilapha.”
5  Wandula ke wathi: “Musa ukusondela apha. Khulula iimbadada zakho ezinyaweni zakho, kuba loo ndawo umi kuyo ingumhlaba ongcwele.”
6  Waqhubeka wathi: “NdinguTHIXO kayihlo, uTHIXO ka-Abraham, uTHIXO kaIsake noTHIXO kaYakobi.” Wabufihla uMoses ubuso bakhe, kuba wayesoyika ukukhangela kuTHIXO oyinyaniso.
7  Wongezelela uYehova wathi: “Ngokungathandabuzekiyo ndiyibonile inkxwaleko yabantu bam abaseYiputa, yaye ndisivile isikhalo sabo ngenxa yabo babaqweqwedisayo emsebenzini; kuba ndiyazi kakuhle intlungu yabo.
8  Ndihlile ke ukuze ndibahlangule esandleni samaYiputa ndize ndibanyuse baphume kwelo lizwe, baye ezweni elilungileyo neliphangaleleyo, ezweni eliqukuqela ubisi nobusi, endaweni yamaKanan namaHiti nama-Amori namaPerizi namaHivi namaYebhusi.
9  Ngoku ke, khangela! isikhalo soonyana bakaSirayeli sifikile kum, yaye ndiyibonile nengcinezelo abacinezelwa ngayo ngamaYiputa.
10  Yiza ke ndikuthumele kuFaro, ubakhuphe eYiputa abantu bam, oonyana bakaSirayeli.”
11  Noko ke, wathi uMoses kuTHIXO oyinyaniso: “Ndingubani na mna ukuba ndingade ndiye kuFaro, ukuba ndibakhuphe oonyana bakaSirayeli eYiputa?”
12  Wathi kuye: “Ngokuba ndiya kuba nawe, yaye nanku umqondiso wokuba ndim okuthumeleyo: Wakuba ubakhuphile abantu eYiputa, niya kumkhonza uTHIXO oyinyaniso kule ntaba.”
13  Noko ke, wathi uMoses kuTHIXO oyinyaniso: “Makwenzeke ke ndifike koonyana bakaSirayeli ndize ndithi kubo, ‘UTHIXO wookhokho benu undithumile kuni,’ baze bathi kum, ‘Ngubani na igama lakhe?’ Ndothini na kubo?”
14  Wathi uThixo kuMoses: “NDINGUYE LOWO NDIYA KUZINGQINA NDINGUYE.” Waza wongezelela wathi: “Uze uthi koonyana bakaSirayeli, ‘UNDINGUYE undithumile kuni.’”
15  Waphinda wathi uThixo kuMoses: “Uze uthi koonyana bakaSirayeli, ‘UYehova uTHIXO wookhokho benu, uTHIXO ka-Abraham, uTHIXO kaIsake noTHIXO kaYakobi, undithumile kuni.’ Lilo elo igama lam kuse kwixesha elingenammiselo, yaye sisikhumbuzo sam eso kwizizukulwana ngezizukulwana.
16  Hamba ke, uwahlanganise amadoda amakhulu akwaSirayeli, uze uthi kuwo, ‘UYehova uTHIXO wookhokho benu ubonakele kum, uTHIXO ka-Abraham, kaIsake noYakobi, esithi: “Ngokuqinisekileyo ndiya kunikela ingqalelo kuni nakoko kwenziwayo kuni eYiputa.
17  Ngoko ke ndithi, Ndiya kuninyusa niphume kwinkxwaleko yamaYiputa, niye ezweni lamaKanan namaHiti nama-Amori namaPerizi namaHivi namaYebhusi, ezweni eliqukuqela ubisi nobusi.”’
18  “Ngokuqinisekileyo baya kuliphulaphula ilizwi lakho, yaye uze uye wena namadoda amakhulu akwaSirayeli, kukumkani waseYiputa, nize nithi kuye, ‘UYehova uTHIXO wamaHebhere uye wanxibelelana nathi, ngoko ke, nceda, usiyeke sihambe, uhambo lweentsuku ezintathu entlango, sibingelele kuYehova uThixo wethu.’
19  Ke mna ndazi kakuhle ukuba, ukumkani waseYiputa akayi kunivumela ukuba nihambe ngaphandle kwangesandla esomeleleyo.
20  Kuya kufuneka ndisolule isandla sam ndize ndiyixabele iYiputa ngazo zonke izenzo zam ezimangalisayo endiya kuzenza phakathi kwayo; wothi ke emva koko anindulule.
21  Ndiya kusenza esi sizwana sikholeke emehlweni amaYiputa; kuze kuthi ngokuqinisekileyo xa nihamba, ningahambi nilambatha.
22  Yaye mfazi ngamnye umele acele kummelwane wakhe nakumfazi ongumphambukeli endlwini yakhe, impahla yesilivere nempahla yegolide neengubo zokwaleka, nizinike oonyana benu neentombi zenu; niwaphange amaYiputa.”
33  Wathi ngokubhekele phaya uYehova kuMoses: “Hamba, unyuke umke apha, wena nabantu obakhuphileyo ezweni laseYiputa, uye kulo ilizwe endalifungela uAbraham, uIsake noYakobi, ndisithi, ‘Ndiya kulinika imbewu yakho.’
2  Ndothumela ingelosi phambi kwakho, ndiwagxothe amaKanan, ama-Amori, namaHiti namaPerizi, amaHivi namaYebhusi;
3  niye ezweni eliqukuqela ubisi nobusi, kuba andisayi kunyuka ndiphakathi kwenu, ngokuba nisisizwana esintamo-lukhuni, hleze ndinitshabalalise endleleni.”
4  Bathi bakuliva abantu eli lizwi libi, bazila; akwabikho namnye kubo uzinxibayo izihombo zakhe.
5  Wathi uYehova kuMoses: “Yithi koonyana bakaSirayeli, ‘Nisisizwana esintamo-lukhuni. Ndingathi ukuba ndikhe ndanyuka phakathi kwenu, umzuzwana nje, ndinitshabalalise ngokuqinisekileyo. Ke ngoko khululani izihombo zenu, ndibone ukuba ndingenza ntoni na ngani.’”
6  Bazihluba oonyana bakaSirayeli izihombo zabo ukusuka eNtabeni yeHorebhe ukusa phambili.
7  Yena ke uMoses, wayithabatha intente yakhe, wayimisa ngaphandle kwenkampu, kude nenkampu; wayibiza ngokuba yintente yokuhlangana. Yaye wonk’ ubani owayefuna ukubuzisa kuYehova waphuma waya ententeni yokuhlangana, eyayingaphandle kwenkampu.
8  Wathi nje akuphuma uMoses ukuya ententeni leyo, basukuma bonke abantu, ngamnye wema emnyangweni wentente yakhe, bamondela uMoses wada waya kungena ententeni.
9  Kwathi nje akuba engenile uMoses ententeni, kwehla umqulu welifu, wema emnyangweni wentente leyo waza wathetha yena noMoses.
10  Bawubona abantu bonke umqulu welifu umi emnyangweni wentente leyo, basuka bema bonke abantu baza baqubuda ngamnye esemnyangweni wentente yakhe.
11  UYehova wathetha kuMoses ubuso ngobuso, njengomntu ethetha nedlelane lakhe. Xa wabuyela enkampini, umlungiseleli wakhe uYoshuwa, unyana kaNun, ongumlindi, akasukanga yena ngaphakathi kwentente leyo.
12  Wathi uMoses kuYehova: “Uyabona, uthi kum, ‘Nyusa esi sizwana,’ kodwa akundazisanga lowo uya kumthumela kunye nam. Ngaphezu koko, wena ngokwakho uthe, ‘Ndikwazile ngegama yaye, ngapha koko, ukholekile emehlweni am.’
13  Ke kaloku, ukuba ndikholekile emehlweni akho, nceda undazise iindlela zakho, ukuze ndikwazi, nokuze ndikholeke emehlweni akho. Uze ukhumbule ukuba olu hlanga lungabantu bakho.”
14  Ngoko wathi: “Mna ngenkqu ndiya kuhamba nawe, yaye ngokuqinisekileyo ndiya kukunika ukuphumla.”
15  Wathi kuye: “Ukuba wena ngenkqu akuhambi nathi, musa ukusinyusa simke apha.
16  Kuya kwaziwa njani na, kaloku, ukuba ndikholekile emehlweni akho, mna nabantu bakho? Akungokuthi na uhambe nathi, ndahluke mna nabantu bakho ebantwini bonke abaphezu komhlaba?”
17  Yaye uYehova wahlabela mgama wathi kuMoses: “Nale nto uyithethileyo, ndiya kuyenza, kuba ukholekile emehlweni am yaye ndikwazile ngegama.”
18  Wathi yena: “Khawuncede, undibonise ubuqaqawuli bakho.”
19  Kodwa wathi: “Ndiya kukudlulisa konke ukulunga kwam phambi kobuso bakho, ndivakalise igama likaYehova phambi kwakho; ndikholiswe ngulowo ukholekileyo kum, ndimenzele inceba lowo ndiya kuba nenceba ngaye.”
20  Wongezelela wathi: “Akunakububona ubuso bam, kuba akukho mntu unokundibona aze aphile.”
21  Wathi uYehova ngokubhekele phaya: “Nantsi ke indawo ngakum, uze ume phezu kweliwa.
22  Kothi ke ekudluleni kobuqaqawuli bam ndikubeke emngxunyeni weliwa, ndize ndibeke intende yam phezu kwakho njengomkhusane ndide ndidlule.
23  Emva koko ndoyisusa intende yam, yaye uya kuthi ke eneneni uwubone umva wam. Kodwa bona ubuso bam abunakubonwa.”
12  Wathi uYehova kuMoses noAron ezweni laseYiputa:
2  “Le nyanga yoba sisiqalo seenyanga kuni. Iya kuba yeyokuqala ezinyangeni zonyaka kuni.
3  Thethani kwindibano iphela yakwaSirayeli, nithi, ‘Ngosuku lweshumi kule nyanga ngamnye makazithabathele imvu ngokwezindlu zamanyange, imvu enye kwindlu nganye.
4  Kodwa ukuba abendlu bambalwa kakhulu ukuba bangagqiba imvu, mabadibanise nommelwane wabo okufuphi, beze nayo endlwini, ngokwenani lemiphefumlo; nimele nibalele ngamnye kwimvu leyo ngangokokudla kwakhe.
5  Imvu yenu mayibe liduna eliphilileyo, elinonyaka ubudala. Ningathabatha kumatakane eegusha aziinkunzi okanye ezibhokhweni.
6  Nimele nililondoloze kude kube ngumhla weshumi elinesine kule nyanga, ekothi ke ngoko indibano yakwaSirayeli iphela ilixhele phakathi kwezo ngokuhlwa zimbini.
7  Yaye bamele bathabathe inxalenye yegazi, batshize emigubasini yomibini nakumphezulu womnyango wendlu abaya kulityela kuyo.
8  “‘Bamele bayidle inyama ngobo busuku. Bayidle yosiwe ngomlilo kunye namaqebengwana angenagwele nemifuno ekrakra.
9  Ningayidli nayiphi na kuyo ekrwada okanye ebilisiweyo, yaphekwa ngamanzi, kodwa mayosiwe ngomlilo, intloko yayo namanqina ayo nezibilini zayo.
10  Nize ningashiyi nanye kuyo kude kuse, kodwa okuseleyo kuyo kwada kwasa nokutshisa ngomlilo.
11  Nize niyidle ngale ndlela, nibhinqe izinqe zenu, nineembadada ezinyaweni zenu nomsimelelo wenu esandleni senu; yaye nimele niyidle ngokungxama. Yipasika kaYehova leyo.
12  Ndiya kudlula ezweni laseYiputa ngobo busuku ndize ndixabele onke amazibulo ezweni laseYiputa, kususela emntwini kuse kwisilo; ndiphumeze izigwebo kubo bonke oothixo baseYiputa. NdinguYehova.
13  Igazi elo loba ngumqondiso wenu ezindlwini enikuzo; ndothi ndakulibona igazi ndidlule kuni, ningafikelwa nina sisibetho esonakalisayo xa ndixabela ezweni laseYiputa.
14  “‘Olu suku loba sisikhumbuzo kuni, yaye nimele nilubhiyozele njengomthendeleko kuYehova kwizizukulwana zenu. Nifanele nilubhiyozele njengommiselo kuse kwixesha elingenammiselo.
15  Nodla amaqebengwana angenagwele iintsuku zibe sixhenxe. Ewe, ngosuku lokuqala nolisusa igwele ezindlwini zenu, kuba nabani na odla oko kunegwele, kususela kusuku lokuqala kude kuse kolwesixhenxe, umele unqunyulwe loo mphefumlo kwaSirayeli.
16  Ngosuku lokuqala nize nibe nendibano engcwele, nangosuku lwesixhenxe noba nendibano engcwele. Akuyi kwenziwa msebenzi ngazo. Kuphela yoba kukulungiselelwa kokudla komphefumlo ngamnye, koko kuphela eninokukwenza.
17  “‘Nize niwugcine umthendeleko wamaqebengwana angenagwele, kuba kanye ngalo olo suku ndoyikhupha imikhosi yenu ezweni laseYiputa. Nize nilugcine olu suku kwizizukulwana zenu njengommiselo kuse kwixesha elingenammiselo.
18  Ngenyanga yokuqala, ngosuku lweshumi elinesine enyangeni leyo, ngokuhlwa, nodla amaqebengwana angenagwele kude kuse kusuku lwamashumi amabini ananye lwenyanga leyo, ngokuhlwa.
19  Ze kungafunyanwa gwele ezindlwini zenu iintsuku ezisixhenxe, kuba nabani na ongcamla oko kunegwele, nokuba ngumphambukeli okanye inzalelwane yelizwe, umele unqunyulwe loo mphefumlo kwindibano yakwaSirayeli.
20  Ningadli nto inegwele. Kwiindawo zonke enihlala kuzo nodla amaqebengwana angenagwele.’”
21  Ngoko nangoko uMoses wabiza onke amadoda amakhulu akwaSirayeli waza wathi kuwo: “Hambani niye kuzithabathela amathole ngokweentsapho zenu, nize nilixhele ixhoba lepasika.
22  Nithabathe isipha sehisope, nisithi nkxu egazini elisesityeni nize niqabe kumphezulu womnyango nakwimigubasi emibini ngegazi elisesityeni; yaye ze kungaphumi namnye kuni ngomnyango wendlu yakhe kude kuse.
23  Kothi ke ekudluleni kukaYehova esiya kuxabela amaYiputa, aze alibone igazi elikumphezulu womnyango wenu nakwimigubasi emibini, adlule ngokuqinisekileyo uYehova kuloo mnyango, angakuvumeli ukonakala ukuba kungene ezindlwini zenu kuze kunibethe ngesibetho.
24  “Nimele nikugcine oku njengommiselo wenu nowoonyana benu kuse kwixesha elingenammiselo.
25  Yaye nakufika ezweni aya kuninika lona uYehova, kanye njengoko watshoyo, nimele niyigcine le nkonzo.
26  Kothi xa bathe oonyana benu kuni, ‘Ithetha ukuthini na le nkonzo kuni?’
27  nithi, ‘Ngumbingelelo wepasika kuYehova, owadlulayo ezindlwini zoonyana bakaSirayeli eYiputa ekuwabetheni kwakhe amaYiputa ngesibetho, kodwa wazihlangula izindlu zethu.’” Baza bathoba abantu, baqubuda.
28  Bahamba oonyana bakaSirayeli baza benza kanye njengoko uYehova wabayalelayo uMoses noAron. Benza kanye njengoko.
29  Kwathi ke ezinzulwini zobusuku uYehova waxabela onke amazibulo ezweni laseYiputa, kususela kwizibulo likaFaro ohleli etroneni yakhe kwasa kwizibulo lomthinjwa osemngxunyeni wentolongo, nezibulo ngalinye lesilo.
30  Wavuka uFaro ebusuku, yena nabakhonzi bakhe bonke nawo onke amanye amaYiputa; kwabakho isikhalo esikhulu phakathi kwamaYiputa, kuba akubangakho ndlu kungafanga mntu kuyo.
31  Ngoko nangoko wabiza uMoses noAron ebusuku waza wathi: “Sukani, niphume phakathi kwabantu bam, wena nabanye oonyana bakaSirayeli, nihambe, niye kukhonza uYehova, njengokutsho kwenu.
32  Thabathani imihlambi yenu yezimvu nemihlambi yeenkomo, njengokutsho kwenu, nihambe. Ngapha koko, nize nam nindisikelele.”
33  AmaYiputa ayebabongoza abantu ukuba bakhawulezise ukubandulula kwelo lizwe, kuba ayesithi, “sesifana nje nabafileyo!”
34  Ngoko abantu bayithwala intlama yabo yomgubo engenagwele, izitya zabo zokuxovela zisongelwe kwiingubo zabo zokwaleka emagxeni abo.
35  Yaye oonyana bakaSirayeli benza ngokwelizwi likaMoses ngokuthi bacele kumaYiputa impahla yesilivere nempahla yegolide neengubo zokwaleka.
36  Kwaye uYehova wabenza bakholeka aba bantu emehlweni amaYiputa, aza abanika oko bakucelayo; bawaphanga amaYiputa.
37  Banduluka ke oonyana bakaSirayeli eRameses baya eSukoti, bengamadoda omeleleyo angamakhulu amathandathu amawaka ehamba ngeenyawo, ngaphandle kwabantwana.
38  Kwenyuka ke kunye nabo iqela elikhulu elingumxube, kwanemihlambi yezimvu nemihlambi yeenkomo, imfuyo eninzi kakhulu yezilwanyana.
39  Bayibhaka intlama yomgubo ababephume nayo eYiputa benza amaqebengwana abusazinge, amaqebengwana angenagwele, ngokuba ibingenagwele, kuba bagxothwa eYiputa ababa nakuzilazila, baza ke ngoko abazilungiselela mphako.
40  Ke ukuhlala koonyana bakaSirayeli, abahlalayo eYiputa, yiminyaka engamakhulu amane anamashumi amathathu.
41  Kwathi ekupheleni kweminyaka engamakhulu amane anamashumi amathathu, kanye ngalo olo suku, yaphuma yonke imikhosi kaYehova ezweni laseYiputa.
42  Bubusuku obo bokugcinelwa uYehova ngenxa yokubakhupha kwakhe ezweni laseYiputa. Bamele babugcinele uYehova obu busuku bonke oonyana bakaSirayeli ezizukulwaneni zabo.
43  Wathi uYehova kuMoses noAron: “Nguwo lo ummiselo wepasika: Owasemzini makangadli kuyo.
44  Kodwa ukuba kukho nawuphi na umntu olikhoboka elithengwe ngemali, nimele nimaluse. Andule ke ukuqala adle kuyo.
45  Umfiki nomqeshwa abasayi kudla kuyo.
46  Yodlelwa ndlwini-nye. Uze ungakhuphi nentwana le yenyama uye nayo ndaweni ithile ngaphandle kwendlu. Yaye uze ungaphuli thambo kuyo.
47  Yonke indibano kaSirayeli imele iyibhiyozele.
48  Xa athe owasemzini wahlala nani njengomphambukeli, kwaye eza kuyibhiyozela ipasika kuYehova, mayaluswe yonke into eyindoda kuye. Angandula ke aqale ukusondela ukuze ayibhiyozele; yaye woba njengenzalelwane yelizwe. Kodwa akukho mntu ungalukanga umele adle kuyo.
49  Woba mnye umthetho kwinzalelwane nakowasemzini ophambukele phakathi kwenu.”
50  Benza ke bonke oonyana bakaSirayeli kanye njengoko uYehova wabayalelayo uMoses noAron. Benza njengoko.
51  Kwathi ngayo loo mini, wabakhupha uYehova oonyana bakaSirayeli ezweni laseYiputa ngokwemikhosi yabo.
