4  Ngoko ke ekubeni uKristu wabandezeleka enyameni, nani zimiseleni ngokufanayo; ngenxa yokuba umntu obandezelekileyo enyameni uziyekile izono,
2  ukuze ixesha lakhe eliseleyo esenyameni aliphilele, kungekhona kwiminqweno yabantu, kodwa ekuthandeni kukaThixo.
3  Kuba lanele ixesha elidluleyo lokuba nisebenze ukuthanda kweentlanga xa naniqhubeka nezenzo zehambo evakalala, ezinkanukweni, ekuzinkcinkceni ngewayini, kwiziyunguma, ezindywaleni, nakunqulo-zithixo olungekho mthethweni.
4  Ngenxa yokuba ningaqhubeki nibaleka kunye nabo kweli khondo ukuya kumgxobhozo ofanayo woburheletyo, babhidekile yaye bahamba benitshabhisa.
5  Kodwa aba bantu baya kuphendula kulowo ulungele ukugweba abo baphilayo nabo bafileyo.
6  Enyanisweni, ngenxa yale njongo iindaba ezilungileyo zavakaliswa nakwabafileyo, ukuze bagwetywe enyameni ngokwembono yabantu kodwa baphile emoyeni ngokwembono kaThixo.
7  Kodwa isiphelo sezinto zonke sisondele. Ngoko ke, yibani ngabaphilileyo engqondweni, nikuphaphele ukuthandaza.
8  Ngaphezu kwezinto zonke, yibani nothando olunzulu omnye ngomnye, kuba uthando lugubungela inkitha yezono.
9  Bukanani ngaphandle kokumbombozela.
10  Njengoko ngamnye wenu wasamkelayo isiphiwo, lungiselelanani ngaso njengamagosa amahle obubele obungasifanelanga bukaThixo obubonakaliswa ngeendlela ezahlukahlukeneyo.
11  Nabani na othethayo, makavakalise izibhengezo ezingcwele zikaThixo; nabani na olungiselelayo, makalungiselele exhomekeke emandleni awanikwa nguThixo; khon’ ukuze kuzo zonke izinto uThixo azukiswe ngoYesu Kristu. Uzuko namandla ngawakhe ngonaphakade kanaphakade. Amen.
12  Zintanda, musani ukuwuthela nqa umlilo otshisayo ngaphakathi kwenu wokunilinga, ngokungathi nehlelwa yinto engaqhelekanga.
13  Kunoko, yibani nemihlali njengoko ninesabelo kwiimbandezelo zikaKRISTU, kuba oko kuya kunenza nibe nemihlali yaye nivuye ngokugqithiseleyo ekutyhilekeni kozuko lwakhe.
14  Ukuba niyangcikivwa ngenxa yegama likaKristu, ninoyolo, ngenxa yokuba umoya wozuko, oko kukuthi, umoya kaThixo, uphumle phezu kwenu.
15  Noko ke, makungabikho namnye kuni obandezeleka ngenxa yokuba engumbulali okanye isela okanye umenzi-bubi okanye ugqada-mbekweni kwimicimbi yabanye abantu.
16  Kodwa ukuba ubandezeleka njengomKristu, makangaziva eneentloni, kodwa makaqhubeke ezukisa uThixo ngalo elo gama.
17  Ngokuba lixesha lokuba umgwebo uqale ngendlu kaThixo. Ukuba ke uqala ngathi kuqala, siya kuba yintoni na isiphelo sabo bangazithobeliyo iindaba ezilungileyo zikaThixo?
18  “Yaye ukuba umntu olilungisa usindiswa nzima, wobonakala phi na ke yena umntu ongahloneli Thixo nomoni?”
19  Ngoko, ke, abo babandezeleka ngokuvisisana nokuthanda kukaThixo mabahlale beyaleza imiphefumlo yabo kuMdali othembekileyo ngoxa besenza okulungileyo.
5  Ngoko ke, njengendoda enkulu, elingqina leembandezelo zikaKRISTU, nenesabelo kuzuko oluza kutyhilwa, ndiyawabongoza amadoda amakhulu aphakathi kwenu, ndisithi:
2  Waluseni umhlambi kaThixo eniwunyamekelayo, kungengakunyanzelwa, kodwa ngokuzithandela; kungekhona ngokuthanda inzuzo yokunganyaniseki, kodwa ngentumekelelo;
3  ningabi ziinkosi phezu kwabo balilifa likaThixo, kodwa yibani yimizekelo emhlambini.
4  Uya kuthi ke akubonakaliswa umalusi oyintloko, namkele isithsaba esingambatshiyo sozuko.
5  Ngokunjalo, nina madodana, wathobeleni amadoda amakhulu. Bhinqani nonke ukuthobeka kwengqondo omnye ngakomnye, ngenxa yokuba uThixo ubachasile abo banekratshi, kodwa ubanika ububele obungasifanelanga abo bathobekileyo.
6  Zithobeni, ke ngoko, phantsi kwesandla esinamandla sikaThixo, ukuze aniphakamise ngexesha elililo;
7  liphoseni kuye lonke ixhala lenu, kuba unikhathalele.
8  Hlalani nithe qwa, nilindile. Utshaba lwenu, uMtyholi, luhambahamba njengengonyama egqumayo, efuna ubani engamqwengayo.
9  Yimani ngokunxamnye nalo, niqinile elukholweni, nisazi ukuba behlelwa kwaziimbandezelo ezifanayo nabazalwana benu bonke ehlabathini.
10  Kodwa, emva kokuba nibandezeleke okwethutyana, uTHIXO wabo bonke ububele obungasifanelanga, owanibizela kuzuko lwakhe olungunaphakade ngokumanyene noKristu, uya kulugqiba ngokwakhe uqeqesho lwenu, uya kuniqinisa, uya kunomeleza.
11  Kuye makubekho amandla ngonaphakade. Amen.
12  NgoSilvano, endimgqala njengomzalwana othembekileyo, ndinibhalele ngamazwi ambalwa, ndinikhuthaza, ndinikela nobungqina bokuba ngokwenene obu bububele obungasifanelanga bukaThixo; yimani niqinile kubo.
13  Uyanibulisa lowo useBhabhiloni, nonyuliweyo njengani, wenjenjalo noMarko unyana wam.
14  Bulisanani ngolwango lothando. Ngamana ninganoxolo nonke nina nimanyene noKristu.
1  UPetros, umpostile kaYesu Kristu, ubhalela abemi bokwexeshana abachithachitheke ePonto, eGalati, eKapadokiya, eAsiya, naseBhithiniya, abo banyuliweyo
2  ngokokwazi kwangaphambili kukaThixo uBawo, ngokungcwaliswa ngomoya, ngenjongo yokuba babe ngabathobelayo yaye befefwe ngegazi likaYesu Kristu: Ngamana kungandiswa kuni ububele obungasifanelanga noxolo.
3  Makabongwe uTHIXO noYise weNkosi yethu uYesu Kristu, kuba ngokwenceba yakhe enkulu wasizala ngokutsha ngokubhekisele kwithemba eliphilayo ngokuvuka kukaYesu Kristu kwabafileyo,
4  kwilifa elingenakonakala nelingadyobhekanga nelingambatshiyo. Libekelwe nina emazulwini,
5  nina enilondolozwa ngamandla kaThixo ngokholo ngenxa yosindiso olulungele ukutyhilwa ngexesha lokugqibela.
6  Ngenxa yoko niyaphuphuma yimihlali, nangona okwethutyana ngoku, ukuba kumele kube njalo, nisiva ubuhlungu ngenxa yezilingo ezahlukahlukeneyo,
7  ukuze umlinganiselo ovavanyiweyo wokholo lwenu, oluxabiso likhulu ngakumbi kunegolide etshabalalayo phezu kwako nje ukucikidwa kwayo ngomlilo, ufunyanwe ungunobangela wendumiso nozuko nembeko ekutyhilekeni kukaYesu Kristu.
8  Nakuba ningazange nimbone, niyamthanda. Nakuba ningakhangelanga kuye ngoku, kodwa nibonisa ukholo kuye yaye niyaphuphuma yimihlali ninovuyo olungathethekiyo noluzukisiweyo,
9  njengoko nisamkela isiphelo sokholo lwenu, usindiso lwemiphefumlo yenu.
10  Ngokuphathelele lona kanye olu sindiso babuzisa ngenkuthalo baza benza nophengululo lwenyameko abaprofeti abaprofeta ngobubele obungasifanelanga obamiselwa nina.
11  Baqhubeka behlola ukuba liliphi elona xesha okanye luhlobo luni lwexesha owawulibonisa umoya owawukubo ngokuphathelele uKristu xa wawunikela ubungqina kwangaphambili ngeembandezelo zikaKristu nangozuko olwaluya kuzilandela.
12  Kwatyhilwa kubo ukuba, babengazilungiseleli bona ziqu, kodwa babelungiselela nina, izinto eziye ngoku zaziswa kuni ngabo baye bavakalisa iindaba ezilungileyo kuni ngomoya oyingcwele owathunyelwa usuka ezulwini. Kwaneengelosi zinqwenela ukuqondela kwezi zinto.
13  Ngoko ke iingqondo zenu ziqiniseleni umsebenzi, hlalani nithe qwa ngokupheleleyo; bekani ithemba lenu kububele obungasifanelanga obuza kuziswa kuni ekutyhilekeni kukaYesu Kristu.
14  Njengabantwana abathobelayo, musani ukumilisa ngokweminqweno enaninayo ngaphambili ekungazini kwenu,
15  kodwa, ngokuvumelana naLowo Ungcwele wanibizayo, yibani ngcwele nani kuyo yonke ihambo yenu,
16  ngenxa yokuba kubhaliwe kwathiwa: “Nimele nibe ngcwele, ngenxa yokuba ndingcwele mna.”
17  Ngapha koko, ukuba nibiza kuBawo ogweba ngokungakhethi buso ngokomsebenzi wakhe ngamnye, ziphatheni ngoloyiko ebudeni bexesha lokuhlala kwenu njengabaphambukeli.
18  Kuba niyazi ukuba anihlangulwanga ngezinto ezinokonakala, njengesilivere okanye igolide, kwihambo yenu engenasiqhamo enayifumana ngokwesithethe kookhokho benu.
19  Kodwa kwakungegazi elixabisekileyo, njengelo lemvana engenasiphako nengenabala, elikaKristu kanye.
20  Enyanisweni, waziwa kwangaphambi kokusekwa kwehlabathi, kodwa wabonakaliswa ekupheleni kwamaxesha ngenxa yenu
21  nina eningamakholwa ngaye kuThixo, lowo wamvusayo kwabafileyo waza wamnika uzuko; ukuze ukholo nethemba lenu libe kuThixo.
22  Ngoku njengoko niyisulungekisile imiphefumlo yenu ngokuthobela kwenu inyaniso okuphumela kumsa wobuzalwana ongenaluhanahaniso, thandanani kakhulu ngokusuka entliziyweni.
23  Kuba niye nazalwa ngokutsha, kungekhona ngembewu enokonakala, kodwa ngengenakonakala enemveliso, ngalo ilizwi likaThixo ophilayo nohlala ekho.
24  Kuba “yonke inyama injengengca, yaye lonke uzuko lwayo lunjengentyatyambo yengca; ingca iyabuna, nentyatyambo iyavuthuluka,
25  kodwa ilizwi likaYehova lihlala likho ngonaphakade.” Elo “lizwi” ke lelo lavakaliswayo kuni njengeendaba ezilungileyo.
2  Ngako oko, lahlani bonke ububi nayo yonke inkohliso nohanahaniso nomona nazo zonke iintlobo zokudlana izithende,
2  yaye, njengeentsana ezisandul’ ukuzalwa, langazelelani ubisi olungangxengwanga lwelizwi, ukuze ngalo nikhulele elusindisweni,
3  ukuba nje niye nabungcamla ububele beNkosi.
4  Njengoko nisiza kuye njengakwilitye eliphilayo, eligatywayo, enyanisweni, ngabantu, kodwa elinyuliweyo nelixabisekileyo kuThixo,
5  nani ke niyakhiwa njengamatye aphilayo, ukuze nibe yindlu yokomoya ngenjongo yobubingeleli obungcwele, ukuba ninikele imibingelelo yokomoya eyamkelekileyo kuThixo ngoYesu Kristu.
6  Kuba sithi iSibhalo: “Khangela! Ndibeka eZiyon ilitye, elinyuliweyo, ilitye lembombo elisisiseko, elixabisekileyo; yaye akukho namnye ukholwayo kulo uya kudaniswa.”
7  Uxabisekile ke kuni, nina bakholwayo; kodwa kwabo bangakholwayo, “lisuke eli litye baligatyayo abakhi laba yintloko yembombo,”
8  “nelitye lesikhubekiso nolwalwa lokubetheka.” Bona bayakhubeka ngenxa yokuba abalithobeli ilizwi. Phofu ke bamiselwe loo nto kakade.
9  Kodwa nina “nisisizwe esinyuliweyo, ububingeleli basebukhosini, uhlanga olungcwele, isizwana esisesakhe ngokukhethekileyo, ukuze nivakalise ngokubanzi iimbalasane” zalowo wanibizayo ukuba niphume ebumnyameni ningene ekukhanyeni kwakhe okungummangaliso.
10  Kuba nanikhe anabi sisizwana, kodwa ngoku nisisizwana sikaThixo; naningenzelwanga nceba, kodwa ngoku nenzelwe inceba.
11  Zintanda, ndiyanibongoza njengabaphambukeli nabemi bokwexeshana ukuba nizikhwebule kwiminqweno yenyama, enxamnye nomphefumlo.
12  Ihambo yenu mayibe ntle phakathi kweentlanga, ukuze, nokuba zithetha kakubi ngani njengabenzi-bubi, zithi ngokubona imisebenzi yenu emihle, zimzukise uThixo ngemini yokuvelela kwakhe.
13  Ngenxa yeNkosi zithobeni kuyo yonke indalo engabantu: enoba kukukumkani njengowongamileyo,
14  okanye kukwiirhuluneli njengezithunywe nguye ukuba ziphumeze isohlwayo kubenzi-bubi kodwa zidumise abenzi bokulungileyo.
15  Kuba kukuthanda kukaThixo ukuba, ngokwenza kwenu okulungileyo, nibavale umlomo abo bathetha ngokungenangqiqo nangokungazi.
16  Yibani njengabantu abakhululekileyo, ukanti ningayithabathi inkululeko yenu, njengesigqubuthelo sobubi, kodwa njengamakhoboka kaThixo.
17  Bekani abantu bazo zonke iintlobo, yibani nothando ngomanyano lwabazalwana luphela, moyikeni uThixo, yibani nembeko kukumkani.
18  Izicaka zendlu mazithobele abanini bazo ngalo lonke uloyiko olubafaneleyo, kungekuphela nje abalungileyo nabanengqiqo, kodwa kwanabo kunzima ukubakholisa.
19  Kuba ukuba uthile, ngenxa yesazela kuThixo, unyamezela izinto ezibuhlungu aze abandezeleke ngokungekho sikweni, kukholekile oko.
20  Kuba ninaludumo luni na, xa ninyamezela ukumpakazwa ngenxa yesono enisenzileyo? Kodwa ukuba nibandezeleka ngenxa yokwenza okulungileyo, nize ninyamezele, kuyamkholisa uThixo oko.
21  Enyanisweni, nabizelwa kulo eli khondo, kuba noKristu wabandezeleka ngenxa yenu, enishiya nomzekelo, ukuze nilandele emanyathelweni akhe ngokusondeleyo.
22  Akazange enze sono, kungazange kufunyanwe nankohliso emlonyeni wakhe.
23  Xa wayetshabhiswa, akazange aphindise atshabhise. Xa wayebandezeleka, akazange asongele, kodwa wahlala ezinikele kulowo ugweba ngobulungisa.
24  Yena ngokwakhe wazithwala izono zethu ngomzimba wakhe esibondeni, ukuze singabi saba nanto yakwenza nezono size siphile ebulungiseni. Yaye “niye naphiliswa ngemivilambo yakhe.”
25  Kuba naninjengezimvu ezibhadulayo; kodwa ngoku nibuyele kumalusi nomveleli wemiphefumlo yenu.
3  Ngokukwanjalo, nina bafazi, wathobeleni amadoda enu, ukuze kuthi, nokuba kukho kuwo angalithobeliyo ilizwi, azuzeke ngaphandle kwelizwi ngenxa yehambo yabafazi bawo,
2  kuba eye angamangqina okuzibonela ehambo yenu enyulu ndawonye nentlonelo enzulu.
3  Yaye ukuhomba kwenu makungabi kokokulukwa kwangaphandle kweenwele nokokufakwa kwezihombo zegolide okanye ukunxitywa kwezambatho zangaphezulu,
4  kodwa makube kokomntu ofihlakeleyo wentliziyo ofake isivatho esingenakonakala somoya ozolileyo nowobulali, oxabiso likhulu emehlweni kaThixo.
5  Kuba babesenjenjalo ukuhomba abafazi abangcwele ababethembele kuThixo, bezithoba kumadoda abo,
6  njengoko uSara wayemthobela uAbraham, embiza ngokuthi “nkosi.” Ningabantwana bakhe ke nina, ukuba nihlala nisenza okulungileyo kwaye ningoyiki nayiphi na into enkwantyisayo.
7  Ngokukwanjalo, nina madoda, qhubekani nihlala nabo ngokokwazi, nibanika imbeko njengesitya esibuthathaka ngakumbi, esobukhomokazi, ekubeni nikwaziindlalifa kunye nabo zobabalo lobomi, ukuze imithandazo yenu ingathinteleki.
8  Okokugqibela, cingani nto-nye nonke, nivelane, ninomsa wobuzalwana, nemfesane, nithobekile engqondweni,
9  ningabuyiseli ububi ngobubi okanye ukutshabhisa ngokutshabhisa, kodwa, kunoko, sikelelani, kuba nabizelwa oko, ukuze niyidle ilifa intsikelelo.
10  Kuba, “lowo uthanda ukufumana ubomi nokubona imihla elungileyo, makathintele ulwimi lwakhe kokubi nemilebe yakhe ekuthetheni inkohliso,
11  makakhwebuke kokubi, enze okulungileyo; makafune uxolo, aluphuthume.
12  Kuba amehlo kaYehova aphezu kwabo bangamalungisa, neendlebe zakhe zisingisele esikhungweni sabo; kodwa ubuso bukaYehova bunxamnye nabo benza izinto ezimbi.”
13  Eneneni, ngubani onganenzakalisayo xa nisenza okulungileyo?
14  Kodwa kwanokuba niyabandezeleka ngenxa yobulungisa, ninoyolo. Noko ke, into eyoyikwayo ngabo musani ukuyoyika, ningaphazamiseki nokuphazamiseka.
15  Kodwa ngcwalisani uKRISTU njengeNkosi ezintliziyweni zenu, nisoloko nikulungele ukuzithethelela phambi kwakhe wonk’ ubani ofuna kuni isizathu sethemba elikuni, kodwa nisenjenjalo ngomoya wobulali nentlonelo enzulu.
16  Yibani nesazela esilungileyo, khon’ ukuze kuloo nto kuthethwa ngokunxamnye nani babe neentloni abo bathetha ngendelelo ngehambo yenu elungileyo kuKristu.
17  Kuba kulunge ngakumbi ukubandezeleka ngenxa yokuba nisenza okulungileyo, ukuba kukuthanda kukaThixo oko, kunangenxa yokuba nisenza ububi.
18  Kaloku, kwanoKristu olilungisa wafa kwaba kanye ngenxa yezono, efela abo bangengomalungisa, ukuze anikhokelele kuThixo, ebulewe esenyameni, kodwa wenziwa waphila esemoyeni.
19  Ekule mo kanjalo wahamba waza washumayela koomoya abasentolongweni,
20  ababekhe abathobela xa umonde kaThixo wawulindile ngemihla kaNowa, ngoxa kwakusakhiwa umkhombe, ekwathi kuwo abantu abambalwa, oko kukuthi, imiphefumlo esibhozo, bathwalwa ngokukhuselekileyo emanzini.
21  Oku kufanekisela ubhaptizo, olunisindisayo nani ngoku, (olungekuko ukuhlanjwa kokungcola kwenyama, kodwa olusisicelo esenziwa kuThixo sokuba nesazela esilungileyo,) ngovuko lukaYesu Kristu.
22  Ungasekunene kukaThixo, kuba wemka waya ezulwini; zaza iingelosi namagunya namandla zathotyelwa phantsi kwakhe.
