4  “Liveni eli lizwi, nina zimazi zeenkomo zaseBhashan, ezisentabeni yaseSamariya, eziqhatha izisweli, ezityumza amahlwempu, ezithi kwiinkosi zazo, ‘Zisani, sisele!’
2  INkosi enguMongami uYehova ifunge ubungcwele bayo yathi, ‘“Khangelani! Nizelwa yimihla, yaye ngokuqinisekileyo uya kuniphakamisa ngamagwegwe omxheli nenxalenye yokugqibela yenu ngamagwegwe okuloba iintlanzi.
3  Niya kuphuma ngeentanda, ngamnye aye ngqo phambili; kwaye ngokuqinisekileyo niya kuphoswa eHarmon,” utsho uYehova.’
4  “‘Yizani eBheteli nize ninxaxhe. EGiligali nxaxhani ngokufuthi, nize nizise imibingelelo yenu kusasa; ngomhla wesithathu, izishumi zenu.
5  Niqhumisele umbingelelo wemibulelo ngento enegwele, nibhengeze iminikelo yokuzithandela; kuvakaliseni oku, kuba leyo yindlela enithanda ngayo, nina nyana bakaSirayeli,’ itsho iNkosi enguMongami uYehova.
6  “‘Mna ndaninika ukucoceka kwamazinyo kuzo zonke izixeko zenu nokuswela isonka kuzo zonke iindawo zenu; kodwa anibuyelanga kum,’ utsho uYehova.
7  “‘Mna ke, ndayithintela imvula kuni kuseziinyanga ezintathu ukuba kuvunwe; yaye ndayinisa kwesinye isixeko, kodwa kwesinye isixeko andayinisa. Esinye isiqwenga somhlaba sanelwa yimvula, kodwa kwesinye isiqwenga somhlaba endingayinisanga kuso kwakomile.
8  Izixeko ezibini okanye ezithathu zibhadulele sixekweni sinye ukuze zisele amanzi, yaye zazinganeli; kodwa anibuyelanga kum,’ utsho uYehova.
9  “‘Ndanibetha ngembalela nesihumba. Imiyezo yenu nezidiliya zenu zanda, kodwa imikhiwane yenu neminquma yenu yadliwa ngumbungu; ukanti anibuyelanga kum,’ utsho uYehova.
10  “‘Ndathumela phakathi kwenu indyikitya yokufa ngokohlobo lwaleyo yaseYiputa. Ndabulala abafana benu ngekrele, ndathimba namahashe enu. Ndamana ndisenza ukuba ukunuka kakubi kweenkampu zenu kunyukele nasemathatheni enu; kodwa anibuyelanga kum,’ utsho uYehova.
11  “‘Ndanibhukuqa, njengokubhukuqa kukaThixo iSodom neGomora. Yaye naba njengesikhuni esixhwilwe emlilweni; kodwa anibuyelanga kum,’ utsho uYehova.
12  “Ngoko ke naku endiya kukwenza kuwe, Sirayeli. Ngenxa yokuba ndiya kwenza kanye le nto kuwe, zilungiselele ukuhlangana noThixo wakho, Sirayeli.
13  Kuba, khangela! uMyili weentaba noMdali womoya, Lowo uxelela umntu wasemhlabeni oko akuxhalabeleyo engqondweni yakhe, Lowo wenza isifingo sibe bubumnyama, Lowo unyathela kwiindawo eziphakamileyo zomhlaba, nguYehova uTHIXO wemikhosi igama lakhe.”
8  Yenjenje ukundibonisa iNkosi enguMongami uYehova, yaye, khangela! nantso ingobozi ineziqhamo zasehlotyeni.
2  Yandula ke yathi: “Ubona ntoni na, Amosi?” Ndathi: “Ingobozi eneziqhamo zasehlotyeni.” Waza uYehova wahlabela mgama wathi kum: “Isiphelo sibafikele abantu bam amaSirayeli. Andisayi kuba sabaxolela ngokubhekele phaya.
3  ‘Neengoma zetempile okunene ziya kuba kukubhomboloza ngaloo mini,’ itsho iNkosi enguMongami uYehova. ‘Kuya kubakho izidumbu ezininzi. Ngokuqinisekileyo ziya kulahlwa kuyo yonke indawo—kuthi tu!’
4  “Yivani oku, nina nilingqavulayo ihlwempu, nokuze nibaphelise abalulamileyo emhlabeni,
5  nisithi, ‘Kuya kudlula nini ukuthwasa kwenyanga size sithengise ukudla okuziinkozo? Kanjalo, nesabatha, size sithengise ingqolowa; ukuze sinciphise iefa nokuze sikhulise ishekele nokuze sigqwethe izikali zibe zezenkohliso;
6  ukuze sithenge abantu abasweleyo ngesilivere nehlwempu ngexabiso leembadada ezimbini, nokuze sithengise umdlungu nje wokudla okuziinkozo?’
7  “UYehova ufunge uKongama kukaYakobi, esithi, ‘Andisayi kuze ndiyilibale imisebenzi yabo yonke.
8  Aliyi kuphazamiseka ngenxa yoku na ihlabathi, kufuneke bazile bonke abemi balo; lize, lonke, ngokuqinisekileyo linyuke kanye njengomNayile, lilatyuze, liwuthe njengomNayile waseYiputa?’
9  “‘Kuya kuthi ngaloo mini,’ itsho iNkosi enguMongami uYehova, ‘ndenze ukuba litshone ilanga emini enkulu, ndibangele nobumnyama elizweni ngemini eqaqambileyo.
10  Ndiza kuyijika imithendeleko yenu ibe kukuzila nazo zonke iingoma zenu zibe sisimbonono, kwaye ndiza kuzinxibisa amarhonya izinqe zonke ndize ndizichebe inkqayi iintloko zonke; yaye ndiza kuyenza imeko ibe njengokuzilela unyana okuphela kwakhe, nokuphela kwako kube njengemini ekrakra.’
11  “‘Khangela! Kuza imihla,’ itsho iNkosi enguMongami uYehova, ‘yaye ndiza kuthumela indlala elizweni, kungekhona indlala yesonka, kungekhona ukunxanelwa amanzi, kodwa kube kokokuva amazwi kaYehova.
12  Ngokuqinisekileyo baya kubhadula ukususela elwandle ukuya kutsho elwandle, nokususela emntla kuse empumalanga. Baya kusingasinga befuna ilizwi likaYehova, kodwa abayi kulifumana.
13  Ngaloo mini iintombi ezinyulu ezintle ziya kuwa isiduli, nabafana, ngenxa yonxano;
14  abo bafunga ngokuba netyala kweSamariya, besithi: “Ephila nje uthixo wakho, wena Dan!” baze bathi, “Iphila nje indlela yaseBher-shebha!” Kwaye ngokuqinisekileyo baya kuwa, yaye abasayi kuvuka kwakhona.’”
9  Ndambona uYehova emi ngentla kwesibingelelo, yaye wathi: “Yibethe intloko yentsika, ukuze imibundu inyikime. Zinqumle entloko, xa zizonke. Inxalenye yabo yokugqibela ndiya kuyibulala ngekrele. Akukho bani usabayo kubo uya kusaba kakuhle, kungekho nabani obalekayo kubo uya kukwazi ukubaleka.
2  Ukuba bemba bahlele eShiyol, isandla sam siya kubathabatha apho; nokuba bayenyuka baye emazulwini, ndiya kubahlisa apho.
3  Nokuba bazifihla phezu kweKarmele, ndiya kubagocagoca ngenyameko apho yaye ngokuqinisekileyo ndiya kubathabatha. Nokuba bayazifihla phambi kwamehlo am emgangathweni wolwandle, ndiya kuyalela inyoka apho, yaye imele ibalume.
4  Nokuba baya ekuthinjweni phambi kweentshaba zabo, nalapho ndiya kuliyalela ikrele, yaye limele libabulale; ndiza kuwamisa kubo amehlo am kube bububi, kungabi kukulungelwa.
5  INkosi enguMongami, uYehova wemikhosi, inguLowo uchukumisa ilizwe, linyibilike; nabo bonke abemi balo kuya kufuneka bazile; kwaye ngokuqinisekileyo liya kunyuka njengomNayile, xa lilonke, liwuthe njengomNayile waseYiputa.
6  “‘Lowo wakhela emazulwini izinyuko zakhe, nesakhiwo sakhe phezu komhlaba awawusekayo; lowo ubiza amanzi olwandle, ukuze awathululele phezu komhlaba—nguYehova igama lakhe.’
7  “‘Aninjengoonyana bamaKushe na kum, nina nyana bakaSirayeli?’ utsho uYehova. ‘Andizange ndimnyuse na uSirayeli kwilizwe laseYiputa, namaFilisti eKrete, neSiriya eKire?’
8  “‘Khangelani! Amehlo eNkosi enguMongami uYehova aphezu kobukumkani obunesono, kwaye ngokuqinisekileyo uya kububhubhisa phezu komhlaba. Noko ke, andiyi kuyibhubhisa ngokupheleleyo indlu kaYakobi,’ utsho uYehova.
9  ‘Kuba, khangela! ndiyayalela, yaye ndiza kuyihlukuhla indlu kaSirayeli phakathi kwazo zonke iintlanga, kanye njengokuba ubani ehlukuhla intluzo, ukuze kungabikho ngqalutye iwela emhlabeni.
10  Baya kufa ngekrele—bonke aboni babantu bam, abo bathi: “Intlekele ayiyi kusondela okanye ize kufikelela kuthi.”’
11  “‘Ngaloo mini ndiya kuwuvusa umnquba kaDavide owileyo, yaye ngokuqinisekileyo ndiya kuzingciba iintanda zawo. Namanxuwa awo ndiya kuwavusa, yaye ngokuqinisekileyo ndiya kuwakha njengakwimihla yakudala,
12  ukuze badle ilifa loko kuseleyo kwaEdom, nazo zonke iintlanga ezibizwe ngegama lam,’ utsho uYehova, owenza oku.
13  “‘Khangelani! Kuza imihla,’ utsho uYehova, ‘aya kuthi umlimi okunene amfikele umvuni, nomxovuli weediliya amfikele othwala imbewu; yaye iintaba zimele zivuze iwayini emnandi, neenduli zonke zinyibilike.
14  Ndiza kubabuyisa abathinjiweyo babantu bam amaSirayeli, kwaye okunene baya kwakha izixeko eziphanzileyo baze babe ngabemi bazo, batyale izidiliya baze basele iwayini yazo, benze imiyezo baze badle iziqhamo zayo.’
15  “‘Ngokuqinisekileyo ndiya kubatyala emhlabeni wabo, yaye abasayi kuncothulwa emhlabeni wabo endibanike wona,’ utsho uYehova uThixo wakho.”
7  Yenjenje ukundibonisa iNkosi enguMongami uYehova, yaye, khangela! yayila ibubu leenkumbi ekuqaleni kokuphuma koko kwakuhlwayelwe kamva. Kwaye, khangela! yayikoko kwakuhlwayelwe kamva emva kokuchetywa kwengca kakumkani.
2  Kwathi lakuba libudle labugqiba utyani bomhlaba, ndathi: “Owu Nkosi enguMongami Yehova, khawuncede uxolele. Ngubani na oya kuphakama kwaYakobi? Kuba mncinane!”
3  UYehova wazisola ngenxa yoku. “Akuyi kwenzeka oko,” watsho uYehova.
4  Yenjenje ukundibonisa iNkosi enguMongami uYehova, yaye, khangela! iNkosi enguMongami uYehova yenza usukuzwano ngokusebenzisa umlilo; kwaye wawadla wawagqiba amanzi anzongonzongo, wasidla wasigqiba isiqwenga somhlaba.
5  Ndathi: “Owu Nkosi enguMongami Yehova, khawuncede uyeke. Ngubani na oya kuphakama kwaYakobi? Kuba mncinane!”
6  UYehova wazisola ngenxa yoku. “Nako oko akuyi kwenzeka,” yatsho iNkosi enguMongami uYehova.
7  Wenjenje ukundibonisa, yaye, khangela! uYehova wayemi eludongeni olwenziwe ngelothe yokulinganisa, kwaye wayenelothe yokulinganisa esandleni sakhe.
8  Wandula ke wathi uYehova kum: “Ubona ntoni na, Amosi?” Ndathi: “Ilothe yokulinganisa.” Wahlabela mgama uYehova wathi: “Yabona, ndibeka ilothe yokulinganisa phakathi kwabantu bam amaSirayeli. Andisayi kuba saxolela ngokubhekele phaya.
9  Neendawo eziphakamileyo zikaIsake ngokuqinisekileyo ziya kuba zeziphanzileyo, neengcwele zikaSirayeli ziya kuphanziswa; ndiza kuyivukela indlu kaYerobhoham ngekrele.”
10  UAmatsiya umbingeleli waseBheteli wathumela kuYerobhoham ukumkani wakwaSirayeli, esithi: “UAmosi ukwenzele iyelenqe kanye ngaphakathi endlwini kaSirayeli. Ilizwe alikwazi kuwanyamezela onke la mazwi akhe.
11  Kuba utsho uAmosi ukuthi, ‘UYerobhoham uya kufa likrele; yena ke uSirayeli, nakanjani na uya kuya ekuthinjweni emke emhlabeni wakhe.’”
12  UAmatsiya wathi kuAmosi: “Wena mboni, hamba, baleka uye kwilizwe lakwaYuda, udle isonka apho, uprofete khona.
13  Kodwa eBheteli ungabi saprofeta ngokubhekele phaya, kuba yingcwele kakumkani leyo kwaye yindlu yobukumkani.”
14  Wandula ke waphendula uAmosi wathi kuAmatsiya: “Ndandingengomprofeti, ndingenguye nonyana womprofeti; kodwa ndandingumalusi nomtheni wamakhiwane emithi yesikamore.
15  UYehova wandithabatha ndilandela umhlambi, yaye uYehova wahlabela mgama wathi kum, ‘Yiya, uprofete kubantu bam amaSirayeli.’
16  Ke kaloku live ilizwi likaYehova, ‘Utsho na wena ukuthi: “Uze ungaprofeti ngokunxamnye noSirayeli, yaye uze ungaphosi nezwi ngokunxamnye nendlu kaIsake”?
17  Ngoko ke utsho uYehova ukuthi: “Yena ke umfazi wakho, uya kuba ngunongogo esixekweni. Ke bona oonyana bakho neentombi zakho, baya kuwa likrele. Ke wona umhlaba wakho, uya kwahlulwa ngentsontelo yokulinganisa. Wena ke, uya kufela emhlabeni ongahlambulukanga; ke yena uSirayeli, nakanjani na uya kuya ekuthinjweni emke emhlabeni wakhe.”’”
6  “Yeha abo bahleli ngokukhululeka eZiyon nabo bakholose ngentaba yaseSamariya! Bangababalaseleyo kwinxalenye eyintloko yeentlanga, kwaye indlu kaSirayeli ifikile kubo.
2  Yiyani eKalene, nize nibone; sukani apho niye eHamati enkulu, nize nihle niye eGati yamaFilisti. Zilunge ngakumbi na kunezi zikumkani, okanye ummandla wazo mkhulu na kunommandla wenu?
3  Niyayikhupha na engqondweni yenu imini yentlekele, yaye nisondeza indawo yokuhlala yogonyamelo na?
4  Nina balala ezingqengqelweni zeempondo zeendlovu nabanabileyo emandlalweni wabo, nabadla iinkunzi zeegusha emhlambini namathole eenkunzi zeenkomo phakathi kwamathole atyetyisiweyo;
5  abaqambayo ngokwesandi somrhubhe; abathi, njengoDavide, baziyilele izixhobo zengoma;
6  abasela ngezitya zewayini, nabathambisa ngeyona oli intle, nabangakhange baguliswe sisihelegu sakwaYosefu.
7  “Ngoko ke ngoku baya kuba phambili kwabo baya ekuthinjweni, nesiyunguma sabo banabileyo simele siphele.
8  “‘INkosi enguMongami uYehova ifunge umphefumlo wayo,’ utsho uYehova uTHIXO wemikhosi, ukuthi, ‘“Ndiyalicekisa iqhayiya likaYakobi, neenqaba zakhe zokuhlala ndizithiyile, kwaye ndiza kusinikela isixeko noko sizaliswe kuko.
9  Kuya kuthi ukuba kushiywe amadoda alishumi ndlwini-nye, nawo afe.
10  Uyisekazi kuya kufuneka athwale nganye nganye, yaye uya kutshisa nganye nganye, ukuze akhuphe amathambo endlwini. Yaye kuya kufuneka atsho kuye nabani na okwezona nxalenye zingaphakathi endlwini ukuthi, ‘Basekho na abangakumbi abakunye nawe?’ Ngokuqinisekileyo uya kuthi, ‘Akukho mntu!’ Kwaye kuya kufuneka athi, ‘Yithi cwaka! Kuba esi ayisosihlandlo sako nakuphi na ukukhankanywa kwegama likaYehova.’”
11  “‘Kuba yabona, uYehova uyayalela, yaye ngokuqinisekileyo uya kuxabela indlu enkulu ibe livithi nendlu encinane ibe bubutyobo.
12  “‘Amahashe aya kubaleka na phezu kwengxondorha, okanye uya kulima na ubani apho ngeenkomo? Kuba nijike okusesikweni kwaba sisityalo esinetyhefu, nesiqhamo sobulungisa saba ngumhlonyane,
13  nina banemihlali ngento engeyiyo; abathi: “Asizithabathelanga kuthi na iimpondo ngamandla ethu?”
14  Khangelani! Ndinivusela uhlanga, nina ndlu kaSirayeli,’ utsho uYehova uTHIXO wemikhosi, ‘yaye lumele lunicinezele ukususela ekungeneni eHamati kude kuse entlanjeni yaseArabha.’”
5  “Liveni eli lizwi ndiliphakamisayo kuni njengesimbonono, nina ndlu kaSirayeli:
2  “Intombi enyulu, uSirayeli, iwile;Ayinakuvuka kwakhona.Ishiyiwe emhlabeni wayo;Akukho bani uyiphakamisayo.
3  “Kuba itsho iNkosi enguMongami uYehova ukuthi, ‘Sona kanye isixeko esaphuma sinewaka siya kusala nekhulu; nesiphuma sinekhulu siya kusala neshumi, kwindlu kaSirayeli.’
4  “Kuba utsho uYehova ukuthi kuyo indlu kaSirayeli, ‘Ndifuneni, niqhubeke niphila.
5  Ningafuni iBheteli, ningezi naseGiligali, ningadluleli naseBher-shebha; ngenxa yokuba nakanjani na iGiligali iya kuya ekuthinjweni; ke yona iBheteli, iya kuba yinto engaqhelekanga.
6  Funani uYehova, niqhubeke niphila, ukuze angasebenzi kanye njengomlilo, ndlu kaYosefu, nokuze okunene ungaqwengi, neBheteli ingabi nabani wokuwucima,
7  nina nijika okusesikweni kube ngumhlonyane, nabulahla ubulungisa emhlabeni.
8  UMenzi wekroza leKima nekroza leKesile, Lowo ujika ithunzi elimnyama libe yintsasa, Lowo wenze imini yaba mnyama njengobusuku, Lowo ubiza amanzi olwandle, ukuze awathululele phezu komhlaba—nguYehova igama lakhe;
9  lowo ubangela ukuba owomeleleyo abanekelwe kukuphangwa, kuze ukuphanga oko kufikelele nakwindawo enqatyisiweyo.
10  “‘Esangweni bamthiyile owohlwayayo, nothetha izinto ezigqibeleleyo bayamcekisa.
11  Ngoko ke, ngenxa yokuba nitsala irhafu yomhlaba kosweleyo, nithabatha nonikelo lokudla okuziinkozo kuye; nakhe izindlu zamatye aqingqiweyo, kodwa aniyi kuqhubeka nihlala kuzo; nityale nezidiliya ezinqwenelekayo, kodwa aniyi kuqhubeka nisela wayini kuzo.
12  Kuba ndiyakwazi ukuba kuninzi kwako ukuvukela kwenu nokuba zininzi kwezono zenu, nina babonakalisa ubutshaba kwilungisa, nina bathabatha imali yokuval’ umlomo, nabajikisa amahlwempu esangweni.
13  Ngoko ke yena kanye onengqiqo uya kuthi cwaka ngelo xesha, kuba iya kuba lixesha lentlekele.
14  “‘Funani okulungileyo, kungekhona okubi, ukuze nibe nokuqhubeka niphila; nokuze ngaloo ndlela uYehova uTHIXO wemikhosi abe kunye nani, kanye njengoko nitshilo.
15  Thiyani okubi, nithande okulungileyo, vulelani okusesikweni indawo esangweni. UYehova uTHIXO wemikhosi usenokubababala abaseleyo bakwaYosefu.’
16  “Ngoko ke utsho uYehova uTHIXO wemikhosi, uYehova, ukuthi, ‘Kuya kubakho isijwili kuzo zonke iindawo zembutho, nasezitratweni zonke abantu baya kuthi: “Awu! Awu!” Kuya kufuneka babizele umlimi ekuzileni, nabo banamava esijwili ukuza kwenza isijwili.’
17  ‘Nakuzo zonke izidiliya kuya kwenziwa isijwili; kuba ndiya kudlula phakathi kwakho,’ utsho uYehova.
18  “‘Yeha abo banqwenela imini kaYehova! Iya kuthetha ntoni na, ke, imini kaYehova kuni? Iya kuba bubumnyama, kungabikho kukhanya,
19  kanye njengaxa umntu esaba ngenxa yengonyama, aze okunene ahlangane nebhere; nanjengaxa engena endlwini aze axhase isandla sakhe ngodonga, alunywe yinyoka.
20  Ayiyi kuba bubumnyama na imini kaYehova, ingabi kukukhanya; kwaye ayiyi kuba sisithokothoko na, ingabi kukuqaqamba?
21  Ndiyithiyile, ndiyigatyile imithendeleko yenu, kwaye andiyi kulinandipha ivumba leendibano zenu ezingcwele.
22  Kodwa ukuba ninikela kum iminikelo etshiswa kuphele, andiyi kukholiswa nayiloo minikelo yenu esisipho, ndingayi kukhangela nakuloo mibingelelo yenu yobudlelane yamathole atyetyisiweyo.
23  Yishenxise kum le ngxokozelo yeengoma zakho; nokukhenkceza kwemirhubhe yakho ndingakuva.
24  Makugaleleke okusesikweni kanye njengamanzi, nobulungisa njengomsinga ongatshiyo.
25  Yimibingelelo neminikelo esisipho na le naniyisondeza kum entlango kangangeminyaka engamashumi amane, ndlu kaSirayeli?
26  Ngokuqinisekileyo niya kuthwala uSakuti ukumkani wenu noKayiwan, imifanekiso yenu, inkwenkwezi yothixo wenu, enizenzeleyo.
27  Ndiza kunibangela niye ekuthinjweni ngaphaya kweDamasko,’ utsho lowo ugama lakhe linguYehova uTHIXO wemikhosi.”
1  Amazwi ka-Amosi, owayephakathi kwabafuyi beegusha baseTekowa, awawabonayo ngokuphathelele uSirayeli ngemihla kaUziya ukumkani wakwaYuda nangemihla kaYerobhoham unyana kaYowashe, ukumkani wakwaSirayeli, iminyaka emibini phambi kwenyikima yomhlaba.
2  Wathi: “UYehova—uya kugquma eseZiyon, akhuphe ilizwi lakhe eseYerusalem; yaye amadlelo abalusi amele azile, uchochoyi lweKarmele lumele lome.”
3  “Utsho uYehova ukuthi, ‘“Ngenxa yokuvukela kathathu kweDamasko, nangenxa yokuba kukane, andiyi kukubuyisa oku, ngenxa yokuyibhula kwabo iGiliyadi ngezixhobo zokubhula zentsimbi.
4  Ndiza kuthumela umlilo endlwini kaHazayeli, kwaye umele uziqwenge iinqaba zokuhlala zikaBhen-hadadi.
5  Ndiza kuwaphula umvalo waseDamasko, ndimnqumle ummi waseBhikate-aven, nophethe intonga yobukhosi waseBhete-eden; nabantu baseSiriya kuya kufuneka baye eKire njengabathinjwa,” utsho uYehova.’
6  “Utsho uYehova ukuthi, ‘“Ngenxa yokuvukela kathathu kweGaza, nangenxa yokuba kukane, andiyi kukubuyisa oku, ngenxa yokuthabathela kwayo ekuthinjweni iqela elipheleleyo labathinjwa ukuze banikelwe kuEdom.
7  Ndiza kuthumela umlilo kudonga lwaseGaza, yaye umele uziqwenge iinqaba zayo zokuhlala.
8  Ndiza kumnqumla ummi eAshdode, nophethe intonga yobukhosi eAshkelon; yaye ndiza kusibuyisela isandla sam kuEkron, nabaseleyo bamaFilisti bamele batshabalale,” itsho iNkosi enguMongami uYehova.’
9  “Utsho uYehova ukuthi, ‘Ngenxa yokuvukela kathathu kweTire, nangenxa yokuba kukane, andiyi kukubuyisa oku, ngenxa yokunikela kwayo iqela elipheleleyo labathinjwa kuEdom, nangenxa yokuba bengazange bawukhumbule umnqophiso wabazalwana.
10  Ndiza kuthumela umlilo kudonga lwaseTire, yaye umele uziqwenge iinqaba zayo zokuhlala.’
11  “Utsho uYehova ukuthi, ‘Ngenxa yokuvukela kathathu kukaEdom, nangenxa yokuba kukane, andiyi kukubuyisa oku, ngenxa yokusukela kwakhe umntakwabo ngekrele, nangenxa yokuba wonakalisa iimpawu zakhe zenceba, nomsindo wakhe uqwenga ngonaphakade; nokuvutha komsindo wakhe—wakugcina ngokungapheliyo.
12  Ndiza kuthumela umlilo kwaTeman, yaye umele uziqwenge iinqaba zokuhlala zaseBhotsera.’
13  “Utsho uYehova ukuthi, ‘“Ngenxa yokuvukela kathathu koonyana baka-Amoni, nangenxa yokuba kukane, andiyi kukubuyisa oku, ngenxa yokuqhaqha kwabo abafazi abamithiyo baseGiliyadi, ngenjongo yokwandisa ummandla wabo.
14  Ndiza kubasa umlilo eludongeni lwaseRabha, kwaye umele uziqwenge iinqaba zayo ezinde zokuhlala, ngokuhlaba umkhosi ngemini yedabi, ngesivuthuvuthu ngemini yomoya osisaqhwithi.
15  Ukumkani wabo umele aye ekuthinjweni, yena neenkosana zakhe xa zizonke,” utsho uYehova.’
2  “Utsho uYehova ukuthi, ‘“Ngenxa yokuvukela kathathu kukaMowabhi, nangenxa yokuba kukane, andiyi kukubuyisa oku, ngenxa yokutshisa kwakhe amathambo okumkani wakwaEdom aba yikalika.
2  Ndiza kuthumela umlilo kwaMowabhi, kwaye umele uziqwenge iinqaba zokuhlala zaseKeriyoti; yaye uMowabhi umele afe ngengxolo, ngokuhlaba umkhosi, ngesandi sesigodlo.
3  Ndiza kumnqumla umgwebi phakathi kwakhe, nazo zonke iinkosana zakhe ndiya kuzibulala kunye naye,” utsho uYehova.’
4  “Utsho uYehova ukuthi, ‘Ngenxa yokuvukela kathathu kukaYuda, nangenxa yokuba kukane, andiyi kukubuyisa oku, ngenxa yokuwugatya kwabo umthetho kaYehova, nangenxa yokuba abazange bayigcine imimiselo yakhe; kodwa baphambukiswa bubuxoki babo, obo balandelwa ngookhokho babo.
5  Ndiza kuthumela umlilo kwaYuda, yaye umele uziqwenge iinqaba zokuhlala zaseYerusalem.’
6  “Utsho uYehova ukuthi, ‘Ngenxa yokuvukela kathathu kukaSirayeli, nangenxa yokuba kukane, andiyi kukubuyisa oku, ngenxa yokuthengisa kwabo ilungisa ngesilivere, nehlwempu ngexabiso leembadada ezimbini.
7  Balangazelela uthuli lomhlaba kwintloko yabantu abasweleyo; nendlela yabantu abalulamileyo bayayijika; umntu noyise baye kwintombi enye, ngenjongo yokuhlambela igama lam elingcwele.
8  Banaba phezu kwezambatho ezithinjwe njengesibambiso ngasezibingelelweni zonke; basela iwayini yabo bahlawulisiweyo endlwini yoothixo babo.’
9  “‘Kodwa mna, ndambhubhisa umAmori ngenxa yabo, okuphakama kwakhe kwakunjengokuphakama kwemisedare, nowayenamandla njengemithi exandileyo; ndasibhubhisa isiqhamo sakhe phezulu neengcambu zakhe ngaphantsi.
10  Ndaninyusa kwilizwe laseYiputa, yaye ndanihambisa entlango iminyaka emashumi mane, ukuze nilidle ilifa ilizwe lomAmori.
11  Ndaqhubeka ndivelisa abathile koonyana benu ukuba babe ngabaprofeti nabathile kubafana benu ukuba babe ngamaNaziri. Ngokwenene akufanele kube njalo na oku, nina bonyana bakaSirayeli?’ utsho uYehova.
12  “‘Kodwa nanika amaNaziri iwayini ukuba asele, nabaprofeti nababekela umyalelo, nisithi: “Nize ningaprofeti.”
13  Yabonani, ndiyakuhexisa oko kuphantsi kwenu, kanye njengokuhexa kwenqwelo ezele zizithungu ezisandul’ ukusikwa.
14  Nendawo yokusabela imele itshabalale konamendu, nowomeleleyo akayi kuwaqinisa amandla akhe, kungekho ndoda inamandla iya kuwusindisa umphefumlo wayo.
15  Nophatha isaphetha akayi kuma, nonyawo zinamendu akayi kubaleka, nomkhweli wehashe akayi kuwusindisa umphefumlo wakhe.
16  Yena ke lowo womeleleyo entliziyweni yakhe phakathi kwamadoda anamandla, uya kusaba ehamba ze ngaloo mini,’ utsho uYehova.”
3  “Liveni eli lizwi alithethileyo uYehova ngani, nyana bakaSirayeli, ngokuphathelele intsapho iphela endayinyusayo ezweni laseYiputa, ndisithi,
2  “Ndaze nina kuphela kuzo zonke iintsapho zomhlaba. Kungenxa yoko le nto ndiya kuniphendulisa ngazo zonke iziphoso zenu.
3  “‘Baya kuhamba ndawonye na ababini ngaphandle kokuba benze idinga lokuhlangana?
4  Iya kugquma na ingonyama ehlathini ingenalo ixhoba? Ingonyama entsha enesingci iya kulikhupha na ilizwi layo kwindawo yayo yokuzimela ukuba ayibambanga nto konke konke?
5  Iya kuwela esabatheni na intaka emhlabeni xa kungekho mgibe? Siyanyuka na emhlabeni isabatha xa singabambisanga nto ngokupheleleyo?
6  Ukuba kuvuthelwa isigodlo esixekweni, abathi na nabantu bangcangcazele? Ukuba kubakho intlekele esixekweni, asingoYehova na othabathe inyathelo?
7  Kuba iNkosi enguMongami uYehova ayiyi kwenza nto ngaphandle kokuba iwutyhilile umcimbi wayo oyimfihlo kubakhonzi bayo abaprofeti.
8  Ingonyama igqumile! Ngubani na ongayi koyika? INkosi enguMongami uYehova ithethile! Ngubani na ongayi kuprofeta?’
9  “‘Kuvakaliseni oku kwiinqaba zokuhlala zaseAshdode nakwiinqaba zokuhlala kwilizwe laseYiputa, nithi: “Hlanganisanani ndawonye ezintabeni zaseSamariya, nize nibone izidubedube ezininzi phakathi kwayo nokuqhatha okungaphakathi kwayo.
10  Abakwazanga ukwenza oko kuthe tye,” utsho uYehova, “abo baziqwebela ugonyamelo nokuphanga kwiinqaba zabo zokuhlala.”’
11  “Ngoko ke itsho iNkosi enguMongami uYehova ukuthi, ‘Utshaba luyajikeleza elizweni apha, yaye ngokuqinisekileyo luya kuwahlisa amandla akho kuwe, neenqaba zakho zokuhlala okunene ziya kuphangwa.’
12  “Utsho uYehova ukuthi, ‘Kanye njengoko umalusi exhwila emlonyeni wengonyama amanqina amabini okanye isicwili sendlebe, ngoko oonyana bakaSirayeli baya kuxhwilwa, abo bahlala eSamariya kwisingqengqelo esimbejembeje nakumandlalo waseDamasko.’
13  “‘Yivani nize ninikele ubungqina endlwini kaYakobi,’ itsho iNkosi enguMongami uYehova, uTHIXO wemikhosi.
14  ‘Kuba, ngemini yokumphendulisa kwam ngenxa yokuvukela kwakhe uSirayeli, ndiza kuziphendulisa nezibingelelo zaseBheteli; ngokuqinisekileyo iimpondo zesibingelelo ziya kunqunyulwa yaye zimele ziwele emhlabeni.
15  Ndiza kuxabela indlu yasebusika ukongezelela kwindlu yasehlotyeni.’ “‘Nezindlu zeempondo zeendlovu kuya kufuneka zitshabalale, kwaye kuya kufuneka ziphele nezindlu ezininzi,’ utsho uYehova.”
