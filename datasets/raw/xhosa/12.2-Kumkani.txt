10  Ke kaloku uAhabhi wayenoonyana abangamashumi asixhenxe eSamariya. Ngoko ke uYehu wabhala iincwadi wazithumela eSamariya kwiinkosana zaseYizereli, kumadoda amakhulu nakwabo babenyamekela uAhabhi, esithi:
2  “Ke kaloku ngexesha lokufika kwale ncwadi kuni oonyana benkosi yenu bakunye nani, neenqwelo zokulwa namahashe nesixeko esinqatyisiweyo nesikrweqe zikuni.
3  Nize nibone ukuba nguwuphi na oyena ulungileyo noyena uthe tye koonyana benkosi yenu, nimbeke etroneni kayise. Nandule ke nilwele indlu yenkosi yenu.”
4  Boyika kakhulu baza bathi: “Khangela! Ookumkani ababini abazange beme phambi kwakhe, thina ke siya kuma njani?”
5  Ngenxa yoko lowo wayongamele indlu nalowo wayongamele isixeko namadoda amakhulu nabanyamekeli bathumela kuYehu, besithi: “Singabakhonzi bakho, yaye yonke into oyithethayo kuthi siya kuyenza. Asiyi kwenza nabani na abe ngukumkani. Yenza okulungileyo emehlweni akho.”
6  Waza wababhalela incwadi yesibini, esithi: “Ukuba ningabam, yaye niyalithobela ilizwi lam, thabathani iintloko zamadoda angoonyana benkosi yenu nize kum ngomso eYizereli ngeli xesha.” Ke kaloku oonyana bakakumkani, amadoda angamashumi asixhenxe, babekunye namadoda esixeko abalaseleyo awayebakhulisile.
7  Yaye kwathi kamsinya nje yakufika incwadi kubo, babathabatha oonyana bakakumkani babaxabela, amadoda angamashumi asixhenxe, emva koko bazifaka ezingobozini iintloko zabo baza bazithumela kuye eYizereli.
8  Wandula umthunywa wangena waza wamxelela, wathi: “Bazizisile iintloko zoonyana bakakumkani.” Ngoko wathi: “Zibekeni zibe ziimfumba ezimbini ekungeneni esangweni de kube kusasa.”
9  Waphuma kusasa. Wandula wema ngxi waza wathi kubo bonke abantu: “Ningamalungisa. Yabona ndiyenzele iyelenqe inkosi yam, ndimbulele; kodwa ngubani na obulele bonke aba?
10  Yazini ke ngoko, ukuba akukho nento le kwilizwi likaYehova engayi kuzaliseka emhlabeni ayithethileyo uYehova nxamnye nendlu ka-Ahabhi; yaye uYehova wenza oko wakuthethayo ngoEliya umkhonzi wakhe.”
11  Ngapha koko, uYehu wahamba waya kubaxabela bonke ababesele kwindlu ka-Ahabhi eYizereli nawo onke amadoda akhe abalaseleyo nabo bonke abo wayebaqhelile nababingeleli bakhe, de akashiya namnye wakhe usindayo.
12  Wesuka wangena, wandula ke wangena endleleni eya eSamariya. Kwakukho indlu yokucheba yabalusi endleleni.
13  Yaye uYehu waqubisana nabazalwana baka-Ahaziya ukumkani wakwaYuda. Wathi kubo, “Ningoobani?” bona bathi: “Singabazalwana baka-Ahaziya, yaye sisendleleni siyokubuza ukuba bayaphila na oonyana bakakumkani noonyana benenekazi.”
14  Ngoko nangoko wathi: “Babambeni bephila, madoda!” Bababamba ke bephila baza bababulala ngogonyamelo equleni lendlu yokucheba, amadoda angamashumi amane anesibini, yaye akazange ashiye namnye wabo.
15  Ngoxa wayehamba esuka apho waqubisana noYehonadabhi unyana kaRekabhi esiza kumhlangabeza. Ngako oko akumsikelela wathi kuye: “Ithe tye na intliziyo yakho, kanye njengokuba injalo intliziyo yam kwintliziyo yakho?” UYehonadabhi wathi: “Injalo.” “Ukuba injalo ndinike isandla sakho.” Ngoko wamnika isandla sakhe. Waza wamkhwelisa enqwelweni naye.
16  Wandula ke wathi: “Hamba nam uze ukhangele indlela endingalunyamezeli ngayo usukuzwano noYehova.” Bamkhwelisa naye enqwelweni yakhe yokulwa.
17  Ekugqibeleni wafika eSamariya. Ke kaloku wabaxabela bonke abaka-Ahabhi ababesele eSamariya, de wababhubhisa, ngokwelizwi likaYehova awalithethayo kuEliya.
18  Ngaphezu koko, uYehu wabaqokelela ndawonye bonke abantu waza wathi kubo: “UAhabhi, kwelinye icala, wanqula uBhahali kancinane. UYehu, kwelinye icala, uya kumnqula kakhulu.
19  Ngoko ndibizele bonke abaprofeti bakaBhahali, bonke abanquli bakhe nabo bonke ababingeleli bakhe. Kungasali namnye, ngenxa yokuba ndinombingelelo omkhulu kaBhahali. Nabani na ongekhoyo akayi kuphila.” Ke yena uYehu, wenza ngobuqili, ngenjongo yokubatshabalalisa abanquli bakaBhahali.
20  UYehu wahlabela mgama wathi: “Mngcwaliseleni indibano engcwele uBhahali.” Ngako oko bayibhengeza.
21  Emva koko uYehu wathumela kuye wonke uSirayeli, kangangokuba beza bonke abanquli bakaBhahali. Yaye akusalanga namnye ungezanga. Yaye baqhubeka besiza endlwini kaBhahali, yazala indlu kaBhahali ukusuka kwelinye icala ukusa kwelinye.
22  Ke kaloku wathi kulowo wayongamele indawo yokugcina iimpahla: “Baziseleni izambatho bonke abanquli bakaBhahali.” Ngoko wabazisela isinxibo.
23  Wandula ke uYehu wangena noYehonadabhi unyana kaRekabhi endlwini kaBhahali. Ke kaloku wathi kubanquli bakaBhahali: “Gocagocani ngenyameko nibone ukuba akukho namnye kubanquli bakaYehova okunye nani, ngaphandle kwabanquli bakaBhahali.”
24  Ekugqibeleni bangena ukuze benze imibingelelo neminikelo etshiswayo, yaye uYehu wazimisela amadoda angamashumi asibhozo ngaphandle waza wathi: “Nayiphi na indoda ethe yayeka kwabaleka nawuphi na kubantu endibazisa ezandleni zenu, umphefumlo wayo uya kuba sesikhundleni somphefumlo wakhe.”
25  Kwathi kamsinya nje akuba egqibile ukwenza umnikelo otshiswayo, ngoko nangoko uYehu wathi kwiimbaleki nakubaphathi-mkhosi: “Ngenani, nibaxabele! Ningavumeli namnye ukuba aphume.” Yaye iimbaleki nabaphathi-mkhosi babaxabela ngohlangothi lwekrele baza babaphosela ngaphandle, baqhubeka bada baya kufikelela kwisixeko sendlu kaBhahali.
26  Bandula ke bazikhupha iintsika ezingcwele zendlu kaBhahali bazitshisa nganye nganye.
27  Ngaphezu koko, bayidiliza intsika engcwele kaBhahali, bayidiliza nendlu kaBhahali, bayibekela bucala ukuba ibe yindlu yangasese de kube namhla.
28  Ngaloo ndlela uYehu wambhubhisa uBhahali kwaSirayeli.
29  Kodwa izono zikaYerobhoham unyana kaNebhati, awamonisa ngazo uSirayeli, uYehu akazange aphambuke ekuzilandeleni, oko kukuthi, amathole egolide elinye lawo laliseBheteli elinye likwaDan.
30  Ngenxa yoko uYehova wathi kuYehu: “Ngenxa yokuba uye wenza okuhle emehlweni am, waza wenza ngokuvumelana noko bekusentliziyweni yam ngendlu ka-Ahabhi, oonyana bakho besizukulwana sesine baya kukuhlalela etroneni yakwaSirayeli.”
31  Yaye uYehu akazange akunyamekele ukuhamba ngomthetho kaYehova uTHIXO kaSirayeli ngentliziyo yakhe yonke. Akazange aphambuke ezonweni zikaYerobhoham awamonisa ngazo uSirayeli.
32  Ngaloo mihla uYehova waqala ukumnciphisa ngokuthe ngcembe uSirayeli; yaye uHazayeli wabaxabela kuwo wonke ummandla wakwaSirayeli,
33  ukususela eYordan ukusa ngasekuphumeni kwelanga, lonke ilizwe laseGiliyadi, lamaGadi namaRubhen namaManase, nokususela eArohere, engakwintlambo yeArnon, kwaneGiliyadi neBhashan.
34  Yonke eminye imicimbi kaYehu nako konke awakwenzayo namandla akhe, akubhalwanga na encwadini yemicimbi yemihla yookumkani bakwaSirayeli?
35  Ekugqibeleni uYehu walala kookhokho bakhe, baza bamngcwabela eSamariya; yaye uYehowahazi unyana wakhe walawula esikhundleni sakhe.
36  Yaye imihla awalawula ngayo uYehu kwaSirayeli yayiyiminyaka engamashumi amabini anesibhozo eSamariya.
4  Ke kaloku kwakukho umfazi othile wakubafazi boonyana babaprofeti owadanduluka kuElisha, esithi: “Umkhonzi wakho, indoda yam, ifile; yaye wena wazi kakuhle ukuba umkhonzi wakho uqhubeke emoyika uYehova, yaye umbolekisi uye weza wabathabatha bobabini abantwana bam ukuba babe ngamakhoboka akhe.”
2  Waza uElisha wathi kuye: “Ndikwenzele ntoni na? Ndixelele; unantoni na endlwini?” Yena wathi: “Isicakakazi sakho asinanto konke konke endlwini ngaphandle kwengqayi yeoli enomlomo omde.”
3  Wandula ke yena wathi: “Hamba, uye kuzicelela izitya ngaphandle, kubo bonke abamelwane bakho, izitya ezingenanto. Zingabi mbalwa.
4  Uze uhambe uzivalele noonyana bakho, ugalele kuzo zonke ezi zitya, yaye ezizeleyo uzibeke ecaleni.”
5  Wathi akutsho wamshiya. Akuba ezivalele noonyana bakhe, babezisondeza kuye izitya, kwaye yena wayegalela.
6  Kwathi kamsinya nje zakuba zizele izitya wathi kunyana wakhe: “Ndisondezele esinye isitya.” Kodwa wathi kuye: “Asikho esinye isitya.” Akutsho ioli yayeka.
7  Ngoko wangena waza wamxelela umntu kaTHIXO oyinyaniso, yena wathi: “Hamba, uye kuyithengisa ioli uze uhlawule amatyala akho, yaye wena noonyana bakho niya kuphila ngoko kuseleyo.”
8  Ngenye imini uElisha wadlula esiya eShunem, apho kwakukho umfazi obalaseleyo, yaye wamnyanzela ukuba adle isonka. Yaye kwakusithi ngokufuthi xa edlula apho, aphambukele apho aye kudla isonka.
9  Ekuhambeni kwethuba wathi endodeni yakhe: “Yabona ke, ndazi kakuhle ukuba yindoda engcwele yakwaThixo le idlula apha rhoqo.
10  Nceda, masenze igumbi elincinane eliseluphahleni eludongeni size siyibekele isingqengqelo netafile nesihlalo nesiphatho sezibane; yaye kuya kuthi nanini na isiza kuthi iphambukele apho.”
11  Kwathi ngenye imini njengesiqhelo wangena apho waza waphambukela kwigumbi eliseluphahleni, walala apho.
12  Ngoko wathi kuGehazi umlindi wakhe: “Biza lo mfazi womShunem.” Waza wambiza waya kuma phambi kwakhe.
13  Wandula ke wathi kuye: “Nceda, uthi kuye, ‘Yabona uzibandezile ngenxa yethu ngako konke ukuzibandeza. Ufuna ukwenzelwa ntoni na? Ikho na into ofuna ukuyithetha kukumkani okanye kwintloko yomkhosi?” Yena ke wathi: “Ndihlala phakathi kwabantu bakowethu.”
14  Yaye wahlabela mgama wathi: “Ngoko, yintoni angayenzelwa?” Ke kaloku uGehazi wathi: “Enyanisweni, akananyana, yaye indoda yakhe indala.”
15  Ngoko nangoko wathi: “Mbize.” Ngoko wambiza, yaye wema emnyango.
16  Wandula ke wathi: “Ngeli xesha limisiweyo kunyaka ozayo uya kube uwola unyana.” Kodwa wathi: “Hayi, nkosi yam, mntu kaTHIXO oyinyaniso! Musa ukuxoka ngesicakakazi sakho.”
17  Noko ke, lo mfazi wamitha waza wazala unyana ngeli xesha limisiweyo kunyaka olandelayo, kanye njengoko uElisha wayethethile kuye.
18  Umntwana waqhubeka ekhula, kwathi ngenye imini waphuma njengesiqhelo waya kuyise nabavuni.
19  Wathi kuyise: “Intloko yam, intloko yam!” Ekugqibeleni wathi kumlindi: “Mthwale umse kunina.”
20  Ngako oko wamthwala wamzisa kunina. Waqhubeka ehleli emadolweni akhe de kwaba semini enkulu, waza wafa ngokuthe ngcembe.
21  Wandula ke waya kumbeka phezu kwesingqengqelo somntu kaTHIXO oyinyaniso waza waluvala ucango waphuma.
22  Ke kaloku wabiza indoda yakhe waza wathi: “Nceda, ndithumelele omnye wabalindi nenye imazi ye-esile, ukuze ndibaleke ndiye kufika kumntu kaTHIXO oyinyaniso ndibuye.”
23  Kodwa wathi: “Kutheni na usiya kuye namhlanje? Akuthwasanga nyanga ingeyiyo nesabatha.” Noko ke, wathi: “Kulungile.”
24  Ngoko wafaka isali kwimazi ye-esile waza wathi kumlindi wakhe: “Qhuba uhambe phambili. Ungacothi ngaphandle kokuba kutsho mna.”
25  Wahamba waya kufika kumntu kaTHIXO oyinyaniso kwiNtaba yeKarmele. Yaye kwathi, kamsinya nje akumbona esekude umntu kaTHIXO oyinyaniso, ngoko nangoko wathi kuGehazi umlindi wakhe: “Khangela! Nankuya umfazi womShunem.
26  Ke kaloku, nceda ubaleke uye kumhlangabeza uze uthi kuye, ‘Uphilile na? Uphilile na umyeni wakho? Uphilile na umntwana?’” Waza wathi: “Sisaphila.”
27  Ekufikeni kwakhe entabeni kumntu kaTHIXO oyinyaniso, kwaoko wambamba ezinyaweni. UGehazi wasondela ukuze amshenxise, kodwa umntu kaTHIXO oyinyaniso wathi: “Myeke, kuba umphefumlo wakhe ukrakra ngaphakathi kuye; yaye uYehova undifihlele, akandixelelanga.”
28  Ke kaloku wathi: “Ndacela unyana na ngenkosi yam? Andizange nditsho ukuthi, ‘Ungandikhokeleli kwithemba lobuxoki’?”
29  Ngoko nangoko wathi kuGehazi: “Bhinqa isinqe sakho uze uthabathe umsimelelo wam ngesandla sakho uhambe. Ukuba kunokwenzeka uqubisane naye nabani na, ungambulisi; yaye ukuba kunokwenzeka ukuba nabani na akubulise, ungamphenduli. Uze ubeke umsimelelo wam ebusweni benkwenkwe.”
30  Unina wenkwenkwe wathi: “Njengoko uYehova ephila nomphefumlo wakho uphila, andiyi kukushiya.” Ngoko ke waphakama wahamba naye.
31  Yaye uGehazi wadlula phambi kwabo waza wabeka umsimelelo ebusweni benkwenkwe, kodwa akuzange kubekho lizwi okanye kunikelwe ngqalelo. Ngoko wabuyela umva waya kumhlangabeza, wamxelela wathi: “Inkwenkwe ayikhange ivuke.”
32  Ekugqibeleni uElisha wangena endlwini, nantso inkwenkwe ifile, ilaliswe esingqengqelweni sakhe.
33  Wandula ke wangena waluvala ucango bebobabini waza wathandaza kuYehova.
34  Ekugqibeleni wenyuka walala phezu komntwana waza wabeka umlomo wakhe emlonyeni wakhe namehlo akhe phezu kwamehlo akhe neentende zakhe phezu kweentende zakhe, waqhubeka egobile phezu kwakhe, yaye ngokuthe ngcembe inyama yomntwana yafudumala.
35  Wandula ke wahamba endlwini, wasinga ngapha kwakanye wabuya wasinga ngaphaya kwakanye, emva koko wenyuka waya kugoba phezu kwakhe. Yaye inkwenkwe yaqalisa ukuthimla kasixhenxe, emva koko inkwenkwe yawavula amehlo ayo.
36  Ke kaloku wabiza uGehazi wathi: “Biza lo mfazi womShunem.” Ngoko wambiza waza weza kuye. Wandula ke wathi: “Phakamisa unyana wakho.”
37  Wangena waza wawa ezinyaweni zakhe, waqubuda kuye emhlabeni, emva koko waphakamisa unyana wakhe waza waphuma.
38  UElisha wabuyela eGiligali, yaye kwakukho indlala kwelo lizwe. Oonyana babaprofeti babehleli phambi kwakhe, ekuhambeni kwexesha wathi kumlindi wakhe: “Beka imbiza enkulu yokupheka uze uphekele oonyana babaprofeti isityu.”
39  Ngako oko othile waphuma waya emasimini waya kukha imifuno, wafumana umdiliya wasendle waza wakha amathangazana kuwo, wazalisa isambatho sakhe, wawaxabelela embizeni yesityu, kuba babengaqhelananga nawo.
40  Kamva bagalelela amadoda ukuba adle. Yaye kwathi, kamsinya nje bakuba besidlile isityu, badanduluka bathi: “Ukufa kusembizeni, mntu kaTHIXO oyinyaniso.” Yaye akabanga nako ukukudla.
41  Ngoko wathi: “Yizani nomgubo.” Emva kokuwuphosa embizeni, wahlabela mgama wathi: “Galelelani abantu badle.” Yaye akuzange kubekho nto yenzakalisayo embizeni.
42  Kwakukho indoda eyayivela eBhahali-shalisha, kwaye yafika izisele umntu kaTHIXO oyinyaniso isonka sentlahlela, amashumi amabini ezonka zerhasi, nokhozo olutsha engxoweni yayo. Yandula ke yathi: “Nika abantu badle.”
43  Noko ke, umlungiseleli wayo wathi: “Ndiya kukubeka njani na oku phambi kwabantu abalikhulu?” Yona yathi: “Nika abantu badle, kuba utsho uYehova ukuthi, ‘Kuya kudliwa kubekho nokusalayo.’”
44  Waza ke wakubeka phambi kwabo, badla, yaye kwabakho okusalayo ngokwelizwi likaYehova.
11  Ke kaloku uAtaliya unina ka-Ahaziya, wabona ukuba unyana wakhe ufile. Ngoko wasuka watshabalalisa yonke inzala yobukumkani.
2  Noko ke, uYehoshebha intombi kaKumkani uYehoram, udade boAhaziya, wathabatha uYehowashe unyana ka-Ahaziya waza wamba phakathi koonyana bakakumkani ababeza kubulawa, yena nempelesi yakhe, wabasa kwigumbi elingaphakathi lezingqengqelo, bamfihla ebusweni buka-Ataliya, yaye akazange abulawe.
3  Yaye waqhubeka enaye endlwimi kaYehova ezimele iminyaka emithandathu, ngoxa uAtaliya wayelawula kwelo lizwe.
4  Ngonyaka wesixhenxe uYehoyada wathumela waza wathabatha iintloko zamakhulu abalindi bamaKariya nezeembaleki, wazizisa kuye endlwini kaYehova waza wenza umnqophiso nazo, wazifungisa endlwini kaYehova, emva koko wazibonisa unyana kakumkani.
5  Yaye wahlabela mgama waziyalela, esithi: “Yiyo le into eniza kuyenza: Makuze isahlulo sesithathu senu ngesabatha size siyilinde ngokungqongqo indlu kakumkani;
6  yaye esinye isahlulo sesithathu siza kuba kwiSango lesiSeko, esinye isahlulo sesithathu sibe kwisango elisemva kweembaleki; nize niyilinde ngokungqongqo indlu nitshintshane.
7  Yaye kukho izahlulo ezibini phakathi kwenu eziphumayo zonke ngesabatha, yaye zimele ziyilinde ngokungqongqo indlu kaYehova ngenxa kakumkani.
8  Yaye nimele nimrhawule ukumkani macala onke, ngamnye enezixhobo esandleni sakhe; yaye nabani na ongena eluhlwini uya kubulawa. Nize niqhubeke nikunye nokumkani ekuphumeni kwakhe nasekungeneni kwakhe.”
9  Iintloko zamakhulu zenza ngokuvumelana nako konke oko uYehoyada umbingeleli wayekuyalele. Ngoko zathabatha nganye amadoda ayo awayengena ngesabatha, kunye nalawo ayephuma ngesabatha, zeza kuYehoyada umbingeleli.
10  Ke kaloku umbingeleli wanika iintloko zamakhulu imikhonto namakhaka abusazinge awayengakaKumkani uDavide, awayesendlwini kaYehova.
11  Yaye iimbaleki zema nganye nezixhobo zayo esandleni sayo, ukususela ngakwicala lasekunene lendlu ukuya kufikelela kwicala lasekhohlo lendlu, ngasesibingelelweni nangasendlwini, macala onke kufuphi nokumkani.
12  Wandula ke wamkhupha unyana kakumkani waza wambeka isithsaba neSingqino; yaye bamenza ukumkani baza bamthambisa. Baqhwaba izandla besithi: “Makaphile ukumkani!”
13  Wathi akusiva uAtaliya isandi sokubaleka kwabantu, kwaoko weza ebantwini endlwini kaYehova.
14  Wandula wabona, nanko ukumkani emi ecaleni kwentsika ngokwesiko, neentloko namaxilongo engakukumkani, yaye bonke abantu belizwe benemihlali kwaye bevuthela amaxilongo. Ngoko nangoko uAtaliya wazikrazula izambatho zakhe waza wakhala esithi: “Liyelenqe! Liyelenqe!”
15  Kodwa uYehoyada umbingeleli wayalela iintloko zamakhulu, abo bamiselweyo bomkhosi wamajoni, waza wathi kubo: “Mkhupheni eluhlwini, yaye, nabani na oza emva kwakhe, makabulawe ngekrele!” Kuba umbingeleli wathi: “Makangabulawelwa endlwini kaYehova.”
16  Ngoko babeka izandla zabo kuye waza weza ngendlela yokungena amahashe endlwini kakumkani, yaye wabulawelwa apho.
17  Wandula uYehoyada wenza umnqophiso phakathi kukaYehova nokumkani nabantu, ukuze bazingqine bengabantu bakaYehova; naphakathi kukakumkani nabantu.
18  Emva koko bonke abantu belizwe beza endlwini kaBhahali baza bazidiliza izibingelelo zakhe; nemifanekiso yakhe bayiqhekeza ngokucokisekileyo, yaye uMatan umbingeleli kaBhahali bambulala phambi kwezibingelelo. Yaye umbingeleli wabeka abaveleli endlwini kaYehova.
19  Ngaphezu koko, wathabatha iintloko zamakhulu nabalindi bamaKariya neembaleki nabo bonke abantu belizwe, ukuze behlise ukumkani endlwini kaYehova; beza ngendlela yesango leembaleki lokuya endlwini kakumkani; yaye wahlala etroneni yookumkani.
20  Bonke abantu belo lizwe baqhubeka benemihlali; yaye isixeko sasingenasiphazamiso, uAtaliya babembulele ngekrele endlwini kakumkani.
21  UYehowashe wayeneminyaka esixhenxe ubudala ukuqalisa kwakhe ukulawula.
8  UElisha wayethethe nomfazi awaphilisa unyana wakhe, esithi: “Suka uhambe, wena nendlu yakho, uze uhlale njengomphambukeli naphi na apho unokuhlala khona njengomphambukeli; kuba uYehova ubize indlala, yaye, ngaphezu koko, iya kulifikela ilizwe iminyaka esixhenxe.”
2  Ngoko lo mfazi wasuka waza wenza ngokwelizwi lomntu kaTHIXO oyinyaniso, wemka, yena nendlu yakhe, baya kuhlala njengabaphambukeli kwilizwe lamaFilisti iminyaka esixhenxe.
3  Kwathi ekupheleni kweminyaka esixhenxe lo mfazi wabuya kwilizwe lamaFilisti waya kukumkani waza wakhala ngamandla ngenxa yendlu yakhe nentsimi yakhe.
4  Ke kaloku ukumkani wayethetha noGehazi umlindi womntu kaTHIXO oyinyaniso, esithi: “Khawundibalisele zonke izinto ezinkulu ezenziwe nguElisha.”
5  Kwathi njengoko wayebalisela ukumkani indlela awaphilisa ngayo ofileyo, yabona, nanko umfazi onyana wakhe wayephilisiwe ekhala kukumkani ngenxa yendlu yakhe nangenxa yentsimi yakhe. Kwaoko uGehazi wathi: “Nkosi yam kumkani, nanku lo mfazi, nanku nonyana wakhe owaphiliswa nguElisha.”
6  Ukumkani wambuza lo mfazi, waza lo mfazi waqhubeka wambalisela eli bali. Wandula ke ukumkani wamnika igosa lenkundla, esithi: “Mbuyisele konke okwakhe nayo yonke imveliso yentsimi ukususela kwimini awalishiya ngayo eli lizwe de kube ngoku.”
7  UElisha wafika eDamasko; yaye uBhen-hadadi ukumkani waseSiriya wayegula. Ngako oko kwanikelwa ingxelo ethi kuye: “Umntu kaTHIXO oyinyaniso ude waza kufika apha.”
8  Ukumkani wathi kuHazayeli: “Thabatha isipho ngesandla sakho uze uye kumhlangabeza umntu kaTHIXO oyinyaniso, uze ubuze kuYehova ngaye, uthi, ‘Ngaba ndiya kuphila na kwesi sifo?’”
9  Ngoko uHazayeli wahamba waya kuyihlangabeza, wathabatha isipho ngesandla sakhe, kwanalo lonke uhlobo lwento elungileyo yaseDamasko, umthwalo weenkamela ezingamashumi amane, waza waya kuma phambi kwayo wathi: “Unyana wakho, uBhen-hadadi, ukumkani waseSiriya, undithumele kuwe, esithi, ‘Ngaba ndiya kuphila na kwesi sifo?’”
10  Wandula ke uElisha wathi kuye: “Hamba, uze uthi kuye, ‘Ngokuqinisekileyo uya kuphila,’ yaye uYehova undibonisile ukuba ngokuqinisekileyo uza kufa.”
11  Yaye wamjonga ntsho, waqhubeka emjongile de waneentloni. Umntu kaTHIXO oyinyaniso walila.
12  UHazayeli wathi: “Kutheni na inkosi yam ilila nje?” Yona yathi: “Ngenxa yokuba ndiyayazi indlela oza kubenzakalisa ngayo oonyana bakaSirayeli. Iindawo zabo ezinqatyisiweyo uya kuzitshisa ngomlilo, yaye amadoda abo abalaseleyo uya kuwabulala ngekrele, nabantwana babo uya kubaqhekeza, nabafazi babo abamithiyo uya kubaqhaqha.”
13  UHazayeli wathi: “Uyintoni na umkhonzi wakho, oyinja nje, ukuba angenza into enkulu kangaka?” Kodwa uElisha wathi: “UYehova undibonise wena njengokumkani waseSiriya.”
14  Emva koko wemka kuElisha waza waya enkosini yakhe, eyathi kuye: “Utheni uElisha kuwe?” Wathi yena: “Uthe kum, ‘Ngokuqinisekileyo uya kuphila.’”
15  Yaye kwathi ngemini elandelayo wathabatha isigqubuthelo somandlalo waza wasithi nkxu emanzini, wasaneka ebusweni bakhe, kangangokuba wafa. Yaye uHazayeli walawula esikhundleni sakhe.
16  Ngomhla wesihlanu kaYehoram unyana ka-Ahabhi ukumkani wakwaSirayeli, ngoxa uYehoshafati wayengukumkani wakwaYuda, uYehoram unyana kaYehoshafati ukumkani wakwaYuda waba ngukumkani.
17  Wayeneminyaka engamashumi amathathu anesibini ubudala xa waba ngukumkani, yaye walawula eYerusalem iminyaka esibhozo.
18  Wahamba endleleni yookumkani bakwaSirayeli, kanye njengoko benzayo abendlu ka-Ahabhi; kuba intombi ka-Ahabhi yaba ngumfazi wakhe, yaye waqhubeka esenza okubi emehlweni kaYehova.
19  Yaye uYehova akazange afune ukumonakalisa uYuda ngenxa kaDavide umkhonzi wakhe, kanye njengoko wayemthembisile ukumnika isibane ngalo lonke ixesha yena noonyana bakhe.
20  Ngemihla yakhe uEdom wamvukela uYuda, wandula ke wazimisela ukumkani ukuba abalawule.
21  Ngenxa yoko uYehoram wadlulela eTsahira, nazo zonke iinqwelo. Yaye wavuka ngobusuku waza wawaxabela amaEdom awayemngqongile neentloko zeenqwelo; abantu basaba baya ezintenteni zabo.
22  Kodwa uEdom waqhubeka nokuvukela kwakhe uYuda de kube namhla. Kungelo xesha awathi uLibhena waqalisa ukuvukela.
23  Eminye imicimbi kaYehoram nako konke awakwenzayo, akubhalwanga na encwadini yemicimbi yemihla yookumkani bakwaYuda?
24  Ekugqibeleni uYehoram walala kookhokho bakhe waza wangcwatywa nookhokho bakhe kwisiXeko sikaDavide. Yaye uAhaziya unyana wakhe walawula esikhundleni sakhe.
25  Ngonyaka weshumi elinesibini kaYehoram unyana ka-Ahabhi ukumkani wakwaSirayeli, uAhaziya unyana kaYehoram ukumkani wakwaYuda waba ngukumkani.
26  UAhaziya wayeneminyaka engamashumi amabini anesibini ubudala ukuqalisa kwakhe ukulawula, yaye walawula eYerusalem unyaka omnye. Yaye igama likanina lalinguAtaliya umzukulwana kaOmri ukumkani wakwaSirayeli.
27  Wahamba ngendlela yendlu ka-Ahabhi waza waqhubeka esenza okubi emehlweni kaYehova, njengendlu ka-Ahabhi, kuba wayesisalamane sendlu ka-Ahabhi ngomtshato.
28  Ngako oko wahamba noYehoram unyana ka-Ahabhi waya emfazweni nxamnye noHazayeli ukumkani waseSiriya eRamoti-giliyadi, kodwa amaSiriya amxabela uYehoram.
29  Ngoko uYehoram ukumkani wabuyela eYizereli ukuze aphiliswe amanxeba awaba nawo ekubethweni kwakhe ngamaSiriya eRama ekulweni kwakhe noHazayeli ukumkani waseSiriya. Ke yena uAhaziya unyana kaYehoram ukumkani wakwaYuda, wehla waya kubona uYehoram unyana ka-Ahabhi eYizereli, kuba wayegula.
16  Ngonyaka weshumi elinesixhenxe kaPeka unyana kaRemaliya, uAhazi unyana kaYotham ukumkani wakwaYuda waba ngukumkani.
2  UAhazi wayeneminyaka engamashumi amabini ubudala ukuqalisa kwakhe ukulawula, yaye walawula eYerusalem iminyaka elishumi elinesithandathu; ibe akazange enze okulungileyo emehlweni kaYehova uThixo wakhe njengoDavide ukhokho wakhe.
3  Wahamba ngendlela yookumkani bakwaSirayeli, wadlulisa nonyana wakhe emlilweni, ngokuvumelana nezinto ezicekisekayo zeentlanga ezo uYehova wazigxothayo ngenxa yoonyana bakaSirayeli.
4  Yaye waqhubeka ebingelela eqhumisa nombingelelo kwiindawo eziphakamileyo nasezindulini naphantsi kwayo yonke imithi enabileyo.
5  Kungelo xesha awathi uRetsin ukumkani waseSiriya noPeka unyana kaRemaliya ukumkani wakwaSirayeli beza kulwa neYerusalem baza bamngqinga uAhazi, kodwa abazange bakwazi ukulwa.
6  Ngelo xesha uRetsin ukumkani waseSiriya wayibuyisela iElati kwaEdom, emva koko wawatshayela amaYuda e-Elati; yaye amaEdom angena e-Elati aza ahlala khona kude kube namhla.
7  Ngoko uAhazi wathumela abathunywa kuTigelati-pilesere ukumkani waseAsiriya, esithi: “Ndingumkhonzi wakho nonyana wakho. Nyuka uze kundisindisa entendeni kakumkani waseSiriya nasentendeni kakumkani wakwaSirayeli, abandivukelayo.”
8  Ngako oko uAhazi wathabatha isilivere negolide eyafumanekayo endlwini kaYehova nakubuncwane bendlu kakumkani waza wathumelela ukumkani waseAsiriya isinyobo.
9  Ukumkani waseAsiriya wamphulaphula waza ukumkani waseAsiriya wenyuka waya eDamasko, wayithimba waza wakhokelela abantu bayo ekuthinjweni eKire, yaye uRetsin wambulala.
10  Wandula uKumkani uAhazi waya kuhlangabezana noTigelati-pilesere ukumkani waseAsiriya eDamasko, yaye wabona isibingelelo esasiseDamasko. Ngoko uKumkani uAhazi wathumelela u-Uriya umbingeleli ukuma kwesibingelelo nomlinganiselo waso ngokusetyenzwa kwaso konke.
11  U-Uriya umbingeleli wasakha isibingelelo. Wasenza ke isibingelelo u-Uriya njengako konke abemthumelele kona uKumkani uAhazi eDamasko, engekabuyi uKumkani uAhazi eDamasko.
12  Xa ukumkani wafikayo evela eDamasko, ukumkani wasibona isibingelelo; waza ukumkani wasondela esibingelelweni wenza umnikelo kuso.
13  Yaye waqhubeka eqhumisela ngomnikelo wakhe otshiswayo nomnikelo wakhe wokudla okuziinkozo waza wathulula nomnikelo wakhe othululwayo wafefa nangegazi lemibingelelo yobudlelane eyayisesibingelelweni.
14  Isibingelelo sobhedu esasiphambi koYehova wasisusa phambi kwendlu, phakathi kwesibingelelo sakhe nendlu kaYehova, waza wasibeka kwicala elingakumntla wesibingelelo sakhe.
15  Yaye uKumkani uAhazi wahlabela mgama emyalela, u-Uriya umbingeleli, esithi: “Qhumisela umnikelo otshiswayo wakusasa esibingelelweni esikhulu, nomnikelo wokudla okuziinkozo wangokuhlwa nomnikelo otshiswayo kakumkani nomnikelo wakhe wokudla okuziinkozo nomnikelo otshiswayo wabo bonke abantu belizwe nomnikelo wabo wokudla okuziinkozo neminikelo yabo ethululwayo; yaye lonke igazi lomnikelo otshiswayo nalo lonke igazi lombingelelo uze ulifefe phezu kwaso. Ke sona isibingelelo sobhedu, ndiya kukhe ndinikele ingqalelo kuso.”
16  Yaye u-Uriya umbingeleli wenza ngokuvumelana nako konke oko uKumkani uAhazi wayemyalele kona.
17  Ngaphezu koko, uKumkani uAhazi wawaphula amacala eenqwelwana waza wazishenxisa kuzo izitya; yaye walothula ulwandle kwiinkunzi zeenkomo zobhedu ezaziphantsi kwalo waza walubeka endleleni egangathiweyo.
18  Isakhiwo esifulelweyo sesabatha ababesakhile endlwini kakumkani nesango langaphandle likakumkani wazishenxisa endlwini kaYehova ngenxa kakumkani waseAsiriya.
19  Ke eminye imicimbi ka-Ahazi, oko wakwenzayo, akubhalwanga na encwadini yemicimbi yemihla yookumkani bakwaYuda?
20  Ekugqibeleni uAhazi walala kookhokho bakhe yaye wangcwatywa nookhokho bakhe kwisiXeko sikaDavide; yaye uHezekiya unyana wakhe walawula esikhundleni sakhe.
18  Kwathi ngonyaka wesithathu kaHosheya unyana kaElaha ukumkani wakwaSirayeli uHezekiya unyana ka-Ahazi ukumkani wakwaYuda waba ngukumkani.
2  Wayeneminyaka engamashumi amabini anesihlanu ubudala ekuqaliseni kwakhe ukulawula, yaye walawula eYerusalem iminyaka engamashumi amabini anesithoba. Igama likanina lalinguAbhi intombi kaZekariya.
3  Waqhubeka esenza oko kulungileyo emehlweni kaYehova, ngokuvumelana nako konke oko kwenziwa nguDavide ukhokho wakhe.
4  Nguye owashenxisa iindawo eziphakamileyo waza wazaphula zaziingceba iintsika ezingcwele, wagawula isibonda esingcwele wayityumza yaziingceba inyoka yobhedu eyenziwa nguMoses; kuba kude kube ngaloo mihla oonyana bakaSirayeli babeqhumisela imibingelelo kuyo ngokuqhubekayo, kwaye yayibizwa ngokuthi sisithixo esiyinyoka yobhedu.
5  Wayekholose ngoYehova uTHIXO kaSirayeli; yaye emva kwakhe akuzange kubekho unjengaye kubo bonke ookumkani bakwaYuda, kwanabo babephambi kwakhe.
6  Waqhubeka enamathele kuYehova. Akazange aphambuke ekumlandeleni, kodwa waqhubeka eyigcina imiyalelo uYehova awayeyiyalele uMoses.
7  UYehova waba naye. Naphi na apho wayesiya khona, wayesenza ngokunengqiqo; yaye wavukela ukumkani waseAsiriya ibe akazange amkhonze.
8  Nguye owaxabela amaFilisti ukuya kufikelela eGaza nemimandla yayo, ukususela kwinqaba yomlindi ukuya kufikelela kwisixeko esinqatyisiweyo.
9  Kwathi ngonyaka wesine kaKumkani uHezekiya, oko kukuthi, ngonyaka wesixhenxe kaHosheya unyana kaElaha ukumkani wakwaSirayeli, uShalmanesere ukumkani waseAsiriya wenyuka nxamnye neSamariya waza wayingqinga.
10  Bayithimba ekupheleni kweminyaka emithathu; ngonyaka wesithandathu kaHezekiya, oko kukuthi, unyaka wesithoba kaHosheya ukumkani wakwaSirayeli, iSamariya yathinjwa.
11  Emva koko ukumkani waseAsiriya wathabathela uSirayeli ekuthinjweni eAsiriya waza wambeka eHala naseHabhore kuMlambo iGozan nakwizixeko zamaMedi,
12  ngenxa yesibakala sokuba bengazange baliphulaphule ilizwi likaYehova uThixo wabo, kodwa baqhubeka bewugqitha umnqophiso wakhe, kwanako konke oko uMoses umkhonzi kaYehova wayekuyalele. Abazange baphulaphule yaye abazange benze.
13  Ngonyaka weshumi elinesine kaKumkani uHezekiya, uSenaribhe ukumkani waseAsiriya wenyuka nxamnye nazo zonke izixeko ezinqatyisiweyo zakwaYuda waza wazithimba.
14  Ngoko uHezekiya ukumkani wakwaYuda wathumela kukumkani waseAsiriya eLakishe, esithi: “Ndonile. Rhoxa kum. Nantoni na oyibeka phezu kwam ndiya kuyithwala.” Ngako oko ukumkani waseAsiriya wabeka phezu kukaHezekiya ukumkani wakwaYuda amakhulu amathathu eetalente zesilivere namashumi amathathu eetalente zegolide.
15  Ngoko ke uHezekiya wanikela ngayo yonke isilivere eyafunyanwa endlwini kaYehova nakubuncwane bendlu kakumkani.
16  Ngelo xesha uHezekiya wazinqumla iingcango zetempile kaYehova nemigubasi eyayalekwe nguHezekiya ukumkani wakwaYuda waza wazinika ukumkani waseAsiriya.
17  Ukumkani waseAsiriya wathumela uTartan noRabhesarisi noRabheshake bevela eLakishe kuKumkani uHezekiya nomkhosi wamajoni omkhulu eYerusalem, ukuze benyuke beze eYerusalem. Ngoko benyuka baza baya kuma ngakumsele wechibi eliphezulu, okuhola wendlela yentsimi yomcoci weempahla.
18  Bamemeza kukumkani, kodwa kweza uEliyakim kubo unyana kaHilekiya, owayongamele indlu, noShebhena unobhala noYowa unyana ka-Asafu owayegcina ingxelo.
19  Ngako oko uRabheshake wathi kubo: “Khanincede nithi kuHezekiya, ‘Utsho ukumkani omkhulu, ukumkani waseAsiriya ukuthi: “Uthembele ngantoni na?
20  Uthe (kodwa lilizwi lemilebe), ‘Kukho icebo namandla emfazwe.’ Ke kaloku ukholose ngabani na, njengokuba undivukele nje?
21  Ke kaloku, khangela! ukholose ngenkxaso yale ngcongolo ityumkileyo, iYiputa, leyo, ukuba umntu unokuxhathisa ngayo, ngokuqinisekileyo ingangena entendeni yakhe ize iyihlabe. Unjalo uFaro ukumkani waseYiputa kubo bonke abo bakholose ngaye.
22  Ukuba kunokwenzeka nithi kum, ‘Sikholose ngoYehova uThixo wethu,’ asinguye na lowo uHezekiya ashenxise iindawo zakhe eziphakamileyo nezibingelelo zakhe, ngoxa esithi kuYuda neYerusalem, ‘Ufanele uqubude eYerusalem phambi kwesi sibingelelo’?”’
23  Ke kaloku, khawuncede ubheje nenkosi yam ukumkani waseAsiriya, ndokunika amawaka amabini amahashe ndibone enoba wena unganako na ukubeka abakhweli kuwo.
24  Wothini na ngoko, ukubujika ubuso berhuluneli yoyena mkhonzi mncinane wenkosi yam, ngoxa wena ukholose ngeYiputa ngeenqwelo nabakhweli-mahashe?
25  Ke kaloku andigunyaziswanga nguYehova na ukuba ndize kuyonakalisa le ndawo? UYehova uthe kum, ‘Nyuka nxamnye neli lizwe, uze ulonakalise.’”
26  UEliyakim unyana kaHilekiya noShebhena noYowa bathi kuRabheshake: “Khawuncede uthethe nabakhonzi bakho ngolwimi lwaseSiriya, kuba sinako ukuphulaphula; ungathethi nathi ngolwimi lwamaYuda ezindlebeni zabantu abaseludongeni.”
27  Kodwa uRabheshake wathi kubo: “Inkosi yam indithume ukuba ndiwathethe kwinkosi yakho nakuwe na la mazwi? Ayindithumanga kubantu abahleli eludongeni na, ukuze badle ilindle labo basele nomchamo wabo kunye nani?”
28  URabheshake waqhubeka emile yaye ememeza ngelizwi elikhulu ngolwimi lwamaYuda; kwaye wahlabela mgama wathetha wenjenje: “Liveni ilizwi lokumkani omkhulu, ukumkani waseAsiriya.
29  Utsho ukumkani ukuthi, ‘Ningamvumeli uHezekiya anikhohlise, kuba akanako ukunihlangula esandleni sam.
30  Yaye ningamvumeli uHezekiya anibangele nikholose ngoYehova, esithi: “UYehova uya kusihlangula ngokuqinisekileyo, yaye esi sixeko asiyi kunikelwa esandleni sikakumkani waseAsiriya.”
31  Ningamphulaphuli uHezekiya; kuba utsho ukumkani waseAsiriya ukuthi: “Nikezela kum, uze kum, nize nidle ngamnye kumdiliya wakhe nakumkhiwane wakhe, yaye ngamnye asele amanzi kwelakhe iqula,
32  ndide ndifike ndinithabathele kwilizwe elinjengelizwe lenu, ilizwe lokudla okuziinkozo newayini entsha, ilizwe lesonka nezidiliya, ilizwe leminquma nobusi; nize niqhubeke niphila ningafi. Ningamphulaphuli uHezekiya, kuba uyanilukuhla, esithi, ‘UYehova uya kusihlangula.’
33  Ngaba ngamnye koothixo beentlanga uye walihlangula ilizwe lakhe esandleni sokumkani waseAsiriya?
34  Baphi na oothixo baseHamati neArpadi? Baphi na oothixo baseSefarvayim, neHena neIva? Baye bayihlangula na iSamariya esandleni sam?
35  Ngabaphi na phakathi kwabo thixo bala mazwe abaye balihlangula ilizwe labo esandleni sam, kangangokude uYehova ayihlangule iYerusalem esandleni sam?”’”
36  Abantu bathi cwaka abamphendula nelizwi, kuba umyalelo kakumkani wawusithi: “Nize ningamphenduli.”
37  Kodwa uEliyakim unyana kaHilekiya, owayongamele indlu, noShebhena unobhala noYowa unyana ka-Asafu owayegcina ingxelo beza kuHezekiya izambatho zabo zikrazuliwe baza bamxelela la mazwi kaRabheshake.
17  Ngonyaka weshumi elinesibini ka-Ahazi ukumkani wakwaYuda, uHosheya unyana kaElaha waba ngukumkani wakwaSirayeli eSamariya iminyaka esithoba.
2  Waqhubeka esenza okubi emehlweni kaYehova, kuphela nje wayengenzi njengookumkani bakwaSirayeli ababephambi kwakhe.
3  UShalmanesere ukumkani waseAsiriya wenyuka nxamnye naye, yaye uHosheya waba ngumkhonzi wakhe, wahlawula unikelo kuye.
4  Noko ke, ukumkani waseAsiriya walifumana iyelenqe likaHosheya, kuba wayethumele abathunywa kuSo ukumkani waseYiputa waza akaluzisa unikelo kukumkani waseAsiriya njengakwiminyaka engaphambili. Ngenxa yoko ukumkani waseAsiriya wamvalela wamgcina ebotshiwe endlwini yamabanjwa.
5  Yaye ukumkani waseAsiriya weza nxamnye nalo lonke ilizwe, wafika eSamariya wayingqinga iminyaka emithathu.
6  Ngonyaka wesithoba kaHosheya, ukumkani waseAsiriya wayithimba iSamariya waza wakhokelela uSirayeli ekuthinjweni eAsiriya kwaye wabahlalisa apho eHala naseHabhore kuMlambo iGozan nakwizixeko zamaMedi.
7  Kwathi ngenxa yokuba oonyana bakaSirayeli babemonile uYehova uThixo wabo, owabakhupha ezweni laseYiputa phantsi kwesandla sikaFaro ukumkani waseYiputa, baza baqalisa ukoyika abanye oothixo;
8  baqhubeka behamba ngemimiselo yeentlanga ezo uYehova wayezigxothile zasuka phambi koonyana bakaSirayeli, nangemimiselo yookumkani bakwaSirayeli ababeyenzile;
9  yaye oonyana bakaSirayeli baqhubeka befuna oko kwakukubi emehlweni kaYehova uThixo wabo baza baqhubeka bezakhela iindawo eziphakamileyo kuzo zonke izixeko zabo, ukususela kwinqaba yabalindi ukuya kufikelela kwisixeko esinqatyisiweyo;
10  yaye baqhubeka bezimisela iintsika ezingcwele nezibonda ezingcwele phezu kwazo zonke iinduli eziphakamileyo naphantsi kwawo wonke umthi onabileyo;
11  yaye kwezo ndawo ziphakamileyo baqhubeka beqhumisa umbingelelo njengeentlanga ezo uYehova wayebathabathele ekuthinjweni ngenxa yazo, kwaye baqhubeka besenza izinto ezimbi ukuze bamcaphukise uYehova;
12  Baqhubeka bekhonza izithixo ezinezothe, ezo uYehova wayethe kubo ngokuphathelele zona: “Nize ningayenzi le nto”;
13  yaye uYehova waqhubeka emlumkisa uSirayeli noYuda ngabo bonke abaprofeti bakhe nangazo zonke iimboni zakhe, esithi: “Buyani ezindleleni zenu ezimbi nize nigcine imiyalelo yam, imimiselo yam, ngokuvisisana nawo wonke umthetho endayalela ngawo ookhokho benu nendanithumelela wona ngabakhonzi bam abaprofeti”;
14  kwaye abazange baphulaphule kodwa baqhubeka bezenza lukhuni iintamo zabo njengeentamo zookhokho babo abangazange babonise ukholo kuYehova uThixo wabo;
15  baqhubeka beyigatya imimiselo yakhe nomnqophiso wakhe awayewenze nookhokho babo nezikhumbuzo awayebalumkise ngazo, baza baqhubeka belandela izithixo ezililize nabo baba lilize, ngokulinganisa iintlanga ezazibangqongile, ezo uYehova wayebayalele ngazo ukuba bangenzi njengazo;
16  Baqhubeka beyishiya yonke imiyalelo kaYehova uThixo wabo baza bazenzela imifanekiso etyhidiweyo, amathole enkomo amabini, benza nesibonda esingcwele, yaye baqalisa ukuqubuda kuwo wonke umkhosi wamazulu nokukhonza uBhahali;
17  baqhubeka bedlulisa oonyana babo neentombi zabo emlilweni, bevumisa, behlaba izihlabo, yaye baqhubeka bezithengisela ukwenza okubi emehlweni kaYehova, ukuze bamcaphukise;
18  Ngoko ke uYehova waba nomsindo kakhulu nxamnye noSirayeli, kangangokuba wamshenxisa phambi kwakhe. Akazange ashiye namnye ngaphandle kwesizwe sakwaYuda sodwa.
19  KwanoYuda akazange ayigcine imiyalelo kaYehova uThixo wakhe, kodwa waqhubeka ehamba ngemimiselo kaSirayeli awayeyenzile.
20  Ngenxa yoko uYehova wayigatya yonke imbewu kaSirayeli waza waqhubeka emxhwalekisa emnikela esandleni sabaphangi, de wabalahla basuka phambi kwakhe.
21  Kuba wamkrazula uSirayeli endlwini kaDavide, waza wenza uYerobhoham unyana kaNebhati ukumkani; yaye uYerobhoham wamahlukanisa uSirayeli nokulandela uYehova, waza wamonisa ngesono esikhulu.
22  Oonyana bakaSirayeli baqhubeka behamba kuzo zonke izono ezazenziwe nguYerobhoham. Abazange bashenxe kuzo,
23  de uYehova wamshenxisa uSirayeli phambi kwakhe, kanye njengoko wayethethile ngabo bonke abakhonzi bakhe abaprofeti. Ngoko uSirayeli wemka emhlabeni wakhe waya ekuthinjweni eAsiriya de kube namhla.
24  Ukumkani waseAsiriya wezisa abantu abavela eBhabhiloni naseKuta naseAva naseHamati naseSefarvayim waza wabahlalisa kwizixeko zaseSamariya esikhundleni soonyana bakaSirayeli; yaye balihlutha elaseSamariya baza bahlala kwizixeko zalo.
25  Yaye kwathi ekuqaliseni kokuhlala kwabo apho abamoyika uYehova. Ngoko ke uYehova wathumela iingonyama phakathi kwabo, zaza zababulala.
26  Ngoko bathumela ilizwi kukumkani waseAsiriya, besithi: “Iintlanga ozithabathele ekuthinjweni zaza zahlala kwizixeko zaseSamariya azilwazi unqulo loTHIXO weli lizwe, kangangokuba uqhubeka ethumela iingonyama phakathi kwazo; yaye khangela! ziyazibulala, kwanjengokuba kungekho namnye ulwaziyo unqulo loTHIXO weli lizwe.”
27  Ukumkani waseAsiriya wayalela, esithi: “Yisani omnye wababingeleli enabakhokelela ekuthinjweni, ukuze ahambe aye kuhlala apho aze abafundise unqulo loTHIXO weli lizwe.”
28  Ngako oko omnye wababingeleli ababemkhokelele ekuthinjweni evela eSamariya weza waza wahlala eBheteli, yaye waba ngumfundisi wabo ngendlela ababefanele bamoyike ngayo uYehova.
29  Noko ke, uhlanga ngalunye olwahlukileyo lwazenzela uthixo walo, lwaza lwambeka kwindlu yeendawo eziphakamileyo ezazenziwe ngamaSamariya, hlanga ngalunye olwahlukileyo, kwizixeko zalo olwaluhlala kuzo.
30  Yaye amadoda aseBhabhiloni enza uSukoti-bhenoti, amadoda aseKuti enza uNergali, aza amadoda aseHamati enza uAshima.
31  Ke wona ama-Ava, enza uNibhazi noTartake; amaSefarvayim ayetshisa oonyana bawo emlilweni kuAdrameleki noAnameleki oothixo bamaSefarvayim.
32  Yaye amoyika uYehova aza azenzela ababingeleli beendawo eziphakamileyo kubantu ngokubanzi, kwaye baba ngamagosa abo kwindlu yeendawo eziphakamileyo.
33  Ayesoyika uYehova, kodwa ayenqula oothixo bawo, ngendlela ezazinqula ngayo iintlanga awayethinjelwe kuzo.
34  Kude kube ngulo mhla benza ngokonqulo lwabo lwangaphambili. Kwakungekho namnye woyika uYehova kungekho namnye wenza ngokwemimiselo yakhe nangokwezigwebo zakhe nangokomthetho wakhe nangokomyalelo uYehova awayalela ngawo oonyana bakaYakobi, awamnika igama elinguSirayeli;
35  xa uYehova wenza umnqophiso nabo waza wabayalela, esithi: “Nize ningaboyiki abanye oothixo, yaye nize ningaqubudi kubo okanye nibakhonze okanye nibingelele kubo.
36  Kodwa nguYehova, owanikhuphayo kwilizwe laseYiputa ngamandla amakhulu nangengalo eyoluliweyo, enifanele nimoyike, yaye nifanele niqubude kuye, nize nibingelele kuye.
37  Yaye imimiselo nezigwebo nomthetho nomyalelo awanibhalela wona, nifanele nikunyamekele ukuwenza ngalo lonke ixesha; animele noyike abanye oothixo.
38  Umnqophiso endawenza nani, nize ningawulibali; yaye ningaboyiki abanye oothixo.
39  Kodwa nimele noyike uYehova uThixo wenu, njengoko inguye owanihlangulayo esandleni seentshaba zenu zonke.”
40  Abazange bathobele, kodwa benza ngokonqulo lwabo lwangaphambili.
41  Ezi ntlanga zazimoyika uYehova, kodwa zazikhonza imifanekiso yazo eqingqiweyo. Oonyana bazo nabazukulwana bazo basenza kanye njengoko ookhokho babo benzayo de kube namhla.
9  UElisha umprofeti wabiza omnye woonyana babaprofeti waza wathi kuye: “Bhinqa isinqe sakho uze uthabathe eli selwa leoli ngesandla sakho uye eRamoti-giliyadi.
2  Ekufikeni kwakho apho, ubone uYehu unyana kaYehoshafati unyana kaNimshi; uze ungene umphakamise phakathi kwabazalwana bakhe, umzise kwelona gumbi lingaphakathi.
3  Uze uthabathe iselwa leoli umgalele entloko yaye uthi, ‘Utsho uYehova ukuthi: “Ndiyakuthambisa ukuba ube ngukumkani kwaSirayeli.”’ Uze uvule ucango usabe ungalindi.”
4  Yaye umlindi, umlindi womprofeti, wangena endleleni eya eRamoti-giliyadi.
5  Ekungeneni kwakhe, khangela, nazo iintloko zomkhosi wamajoni zihleli. Waza wathi: “Ndinelizwi kuwe, ntloko yomkhosi.” Yena ke uYehu wathi: “Kuwuphi na apha kuthi sonke?” Wandula ke wathi: “Kuwe, ntloko yomkhosi.”
6  Ngoko wasukuma wangena endlwini; waza wagalela ioli entlokweni yakhe, wathi kuye: “Utsho uYehova uTHIXO kaSirayeli ukuthi, ‘Ndiyakuthambisa ukuba ube ngukumkani wabantu bakaYehova, oko kukuthi, kaSirayeli.
7  Uze uyixabele indlu ka-Ahabhi inkosi yakho, ndize ndiliphindezele igazi labakhonzi bam abaprofeti negazi labo bonke abakhonzi bakaYehova esandleni sikaIzebhele.
8  Yaye yonke indlu ka-Ahabhi imele itshabalale; ndize ndinqumle kwa-Ahabhi nabani na ochamela eludongeni naye nabani na ongeloncedo nongento yanto kwaSirayeli.
9  Ndiyimise indlu ka-Ahabhi njengendlu kaYerobhoham unyana kaNebhati nanjengendlu kaBhahasha unyana ka-Ahiya.
10  UIzebhele uya kudliwa zizinja kwisiqwenga somhlaba esiseYizereli, yaye akuyi kubakho bani umngcwabayo.’” Emva koko wavula umnyango waza wasaba.
11  Ke yena uYehu, waphuma waya kubakhonzi benkosi yakhe, bathi kuye: “Ngaba yonke into ihamba kakuhle? Ibizele ntoni na le ndoda iphambeneyo kuwe?” Kodwa wathi kubo: “Niyayazi nani le ndoda nendlela ethetha ngayo.”
12  Kodwa bathi: “Bubuxoki obo! Khawusixelele.” Wandula ke wathi: “Ithe yathi ukuthetha nam, isithi, ‘Utsho uYehova ukuthi: “Ndiyakuthambisa ukuba ube ngukumkani kwaSirayeli.”’”
13  Ngokukhawuleza ngamnye wathabatha isambatho sakhe waza wasibeka phantsi kwakhe kwizinyuko ezingenanto, yaye bavuthela isigodlo baza bathi: “UYehu ngukumkani!”
14  Yaye uYehu unyana kaYehoshafati unyana kaNimshi wenzela uYehoram iyelenqe. UYehoram ubeyilinda iRamoti-giliyadi, yena naye wonke uSirayeli, ngenxa kaHazayeli ukumkani waseSiriya.
15  Kamva uYehoram ukumkani wabuyela eYizereli ukuze kuphile amanxeba akhe awaba nawo ekubethweni kwakhe ngamaSiriya ngoxa wayesilwa noHazayeli ukumkani waseSiriya. Ke kaloku uYehu wathi: “Ukuba umphefumlo wenu uyavuma, makungaphumi nabani na esixekweni aye kunikela ingxelo eYizereli.”
16  UYehu wakhwela waya eYizereli; kuba uYehoram wayelala apho, noAhaziya ukumkani wakwaYuda wayehlile waya kubona uYehoram.
17  Umlindi wayemi kwinqaba yaseYizereli, yaye wayibona indimbane yamadoda kaYehu njengoko wayesiza, kwaoko wathi: “Ndibona indimbane yamadoda.” UYehoram wathi: “Thabatha ijoni elikhwela ihashe uze ulithumele liye kuwahlangabeza, lize lithi, ‘Luxolo na?’”
18  Ngako oko umkhweli wehashe wahamba waya kumhlangabeza waza wathi: “Utsho ukumkani ukuthi, ‘Luxolo na?’” Kodwa uYehu wathi: “Yintoni na enawe ‘noxolo’? Jikela emva kwam!” Yaye umlindi wahamba waya kuxela, esithi: “Umthunywa uye waya kufika kubo, kodwa akakabuyi.”
19  Ngoko wathumela umkhweli wesibini wehashe, yena ekufikeni kwakhe kubo wathi: “Utsho ukumkani ukuthi, ‘Luxolo na?’” Kodwa uYehu wathi: “Yintoni na enawe ‘noxolo’? Jikela emva kwam!”
20  Umlindi wahamba waya kuxela, esithi: “Uye waya kufika kubo, kodwa akakabuyi; yaye ukuqhuba kunjengokuqhuba kukaYehu umzukulwana kaNimshi, kuba uqhuba ngobudlongodlongo.”
21  UYehoram wathi: “Bopha!” Ngoko inqwelo yakhe yokulwa yabotshwa yaye waphuma uYehoram ukumkani wakwaSirayeli noAhaziya ukumkani wakwaYuda, ngamnye ekwinqwelo yakhe yokulwa. Njengoko babeqhubeka besiya kuhlangabeza uYehu, bamfumana kwisiqwenga somhlaba kaNabhoti umYizereli.
22  Kwathi kamsinya nje uYehoram akumbona uYehu, ngoko nangoko wathi: “Luxolo na, Yehu?” Kodwa yena wathi: “Lungakho njani uxolo lo gama kusekho uhenyuzo lukaIzebhele unyoko nokukhafula kwakhe okuninzi?”
23  Kwaoko uYehoram wajika, ukuze asabe, waza wathi kuAhaziya: “Kukho inkohliso, Ahaziya!”
24  Yaye uYehu waqubula isaphetha sakhe waza watola kuYehoram phakathi kweengalo, kangangokuba utolo lwaphumela entliziyweni yakhe, wathi folokohlo kwinqwelo yakhe yokulwa.
25  Ke kaloku wathi kuBhidekare umphathi-mkhosi wakhe: “Mphakamise; umphose kwisiqwenga somhlaba kaNabhoti umYizereli; kuba khumbula: Mna nawe sasikhwele sobabini emva koAhabhi uyise, waza uYehova wabhengeza oku nxamnye naye:
26  ‘“Ngokuqinisekileyo igazi likaNabhoti negazi loonyana bakhe ndilibonile izolo,” utsho uYehova, “yaye ngokuqinisekileyo ndiya kukubuyekeza kwesi siqwenga somhlaba,” utsho uYehova.’ Ngoko, mphakamise; mphose kwisiqwenga somhlaba ngokwelizwi likaYehova.”
27  UAhaziya ukumkani wakwaYuda wakubona oko waza wasaba ngendlela yomyezo. (Kamva uYehu wamsukela waza wathi: “Naye! Mxabeleni!” [Ngoko bamxabela] ngoxa wayesenqwelweni kwindlela enyukayo eya eGure, engaseIbleyam. Waqhubeka nokusaba kwakhe waya eMegido waza wafela apho.
28  Ngoko abakhonzi bakhe bamthwala ngenqwelo bamsa eYerusalem, yaye bamngcwaba engcwabeni lakhe nookhokho bakhe kwisiXeko sikaDavide.
29  Yaye kwakungonyaka weshumi elinanye kaYehoram unyana ka-Ahabhi awathi uAhaziya waba ngukumkani kwaYuda.)
30  Ekuhambeni kwethuba uYehu wafika eYizereli, yaye uIzebhele wakuva oko. Kwaye wawaqaba amehlo akhe ngesithambiso esimnyama walungisa nentloko yakhe kakuhle waza wakhangela phantsi ngefestile.
31  UYehu wangena esangweni. Ngoko yena wathi: “Ngaba kumhambele kakuhle na uZimri umbulali wenkosi yakhe?”
32  Ngoko wabuphakamisela ngasefestileni ubuso bakhe waza wathi: “Ngubani na ongakum? Ngubani na?” Ngoko nangoko amagosa enkundla amabini okanye amathathu akhangela kuye phantsi.
33  Ngoko wathi: “Mphoseni phantsi!” Ngoko bamphosa phantsi, yaye inxalenye yegazi lakhe yatshiza udonga namahashe; waza wamnyathelisa ngawo.
34  Emva koko wangena, wadla, wasela waza wathi: “Khanincede, ninyamekele lo uqalekisiweyo nize nimngcwabe, kuba yintombi yokumkani.”
35  Xa bahambayo besiya kumgcwaba, abazange bafumane nantoni na yakhe ngaphandle kokakayi neenyawo neentende zezandla zakhe.
36  Ekubuyeni kwabo ukuza kumxelela, yena wahlabela mgama wathi: “Lilizwi likaYehova awalithetha ngomkhonzi wakhe uEliya umTishbhi, esithi, ‘Izinja ziya kuyidla inyama kaIzebhele kwisiqwenga somhlaba waseYizereli.
37  Yaye isidumbu sikaIzebhele ngokuqinisekileyo siya kuba ngumgquba emhlabeni kwisiqwenga somhlaba waseYizereli, ukuze bangathi: “Lo nguIzebhele.”’”
7  Ke kaloku uElisha wathi: “Phulaphulani ilizwi likaYehova. Utsho uYehova ukuthi, ‘Ngomso malunga neli xesha umlinganiselo weseha yomgubo ocolekileyo uya kube uxabisa ishekele, nemilinganiselo emibini yeseha yerhasi ixabise ishekele esangweni laseSamariya.’”
2  Umphathi-mkhosi awayezixhase ngesandla sakhe ukumkani wamphendula umntu kaTHIXO oyinyaniso wathi: “Nokuba uYehova angenza amasango ezikhukula emazulwini, ingenzeka le nto?” Yaza yona yathi: “Uya kuyibona ngamehlo akho, kodwa akuyi kuyidla.”
3  Kwakukho amadoda amane aneqhenqa, awayesesangweni; yaye athi enye kwenye: “Sihlalele ntoni na apha side sife?
4  Ukuba besithe, ‘Masingene esixekweni,’ xa indlala isesixekweni, besiya kufela apho. Yaye ukuba sihlala apha, siya kufa. Ngoko yizani masiye kungenela inkampu yamaSiriya. Ukuba asigcina siphila, siya kuphila; kodwa ukuba aye asibulala, siya kufa.”
5  Ngako oko aphakama ukutshona kwelanga ukuba aye kungena enkampini yamaSiriya; aya kufikelela kummandla ongaphandle kwenkampu yamaSiriya, kwaye, khangela! kwakungekho mntu apho.
6  UYehova wabangela ukuba inkampu yamaSiriya ive isandi seenqwelo zokulwa, isandi samahashe, isandi somkhosi omkhulu wamajoni, kangangokuba athi omnye komnye: “Khangela! Ukumkani wakwaSirayeli usiqeshele ookumkani bamaHiti nookumkani baseYiputa ukuba basihlasele!”
7  Ngoko nangoko asukuma aza asaba ukutshona kwelanga eshiya iintente zawo namahashe awo namaesile awo—inkampu injengoko yayinjalo—asaba nemiphefumlo yawo.
8  Xa aba baneqhenqa bafika kummandla ongaphandle kwenkampu, bangena kwenye intente baza badla, basela bathabatha apho isilivere negolide nezambatho yaye bemka baya kuziqhusheka kude. Emva koko babuya baza bangena kwenye intente, bathabatha izinto apho yaye bemka baya kuziqhusheka kude.
9  Ekugqibeleni bathi omnye komnye: “Ayilunganga le nto siyenzayo. Le mini yimini yeendaba ezilungileyo! Ukuba siyathingaza, size silinde kude kuse, siya kuba netyala. Ngoko yizani masingene endlwini kakumkani senze ingxelo.”
10  Ngoko bafika babiza abagcini-masango besixeko baza babaxelela, bathi: “Siye safika enkampini yamaSiriya, yaye, khangela! bekungekho mntu apho nasandi samntu, ngaphandle kwamahashe ebebotshelelwe namaesile ebebotshelelwe neentente zinjengoko bezinjalo.”
11  Kwaoko abagcini-masango bamemeza baza bangena ngaphakathi endlwini bakuxela oko kukumkani.
12  Ngoko nangoko ukumkani wavuka ngobusuku waza wathi kubakhonzi bakhe: “Mandinixelele into esiyenziwe ngamaSiriya. Ayazi ukuba silambile; aye aphuma enkampini aya kuzifihla emasimini, esithi, ‘Baza kuphuma esixekweni, yaye siya kubabamba bephila, size singene esixekweni.’”
13  Wandula ke omnye wabakhonzi bakhe waphendula wathi: “Khawubayeke bathabathe amahashe amahlanu kwaseleyo esixekweni. Khangela! Ayafana naso sonke isihlwele sikaSirayeli esiseleyo kuso. Khangela! Ayafana naso sonke isihlwele sikaSirayeli esitshabaleleyo. Masithumele size sibone.”
14  Ngako oko bathabatha iinqwelo ezimbini namahashe yaye ukumkani wabathuma kwinkampu yamaSiriya, esithi: “Hambani niye kubona.”
15  Babalandela bada baya kufikelela eYordan; yaye khangela! indlela yonke yayizele zizambatho nempahla eyayilahlwe ngamaSiriya ngoxa ayesimka ngokukhawuleza. Bandula ke abathunywa babuya baza baya kuxela kukumkani.
16  Abantu baphuma baya kuphanga inkampu yamaSiriya; yaye ke umlinganiselo weseha yomgubo ocolekileyo waxabisa ishekele, yaye imilinganiselo yeeseha ezimbini zerhasi yaxabisa ishekele, ngokwelizwi likaYehova.
17  Ukumkani wamisela umphathi-mkhosi awayezixhasa ngesandla sakhe ukuba aphathe esangweni; yaye abantu baqhubeka bemnyathela esangweni, wada wafa, kanye njengoko umntu kaTHIXO oyinyaniso wayethethile, ekuthetheni kwakhe ngexesha ukumkani wayehlile weza kuye.
18  Ngaloo ndlela kwenzeka kanye njengoko umntu kaTHIXO oyinyaniso wayithethile kukumkani, esithi: “Imilinganiselo yeeseha ezimbini zerhasi iya kuxabisa ishekele nomlinganiselo weseha yomgubo ocolekileyo uya kuxabisa ishekele ngomso ngeli xesha esangweni laseSamariya.”
19  Kodwa umphathi-mkhosi wamphendula umntu kaTHIXO oyinyaniso wathi: “Nokuba uYehova angenza amasango ezikhukula emazulwini, kungenzeka ngokweli lizwi na?” Yathi yona: “Uya kuyibona ngamehlo akho, kodwa akuyi kuyidla.”
20  Kwenzeka ngaloo ndlela kuye, xa abantu baqhubeka bemnyathela esangweni kangangokude afe.
23  Wandula ukumkani wathumela yaye kwahlanganiselwa kuye onke amadoda amakhulu akwaYuda nawaseYerusalem.
2  Emva koko ukumkani wenyuka waya endlwini kaYehova, yaye onke amadoda akwaYuda nabo bonke abemi baseYerusalem babekunye naye, nababingeleli nabaprofeti nabo bonke abantu, ukususela komncinane kuse komkhulu; waza waqalisa ukufunda ezindlebeni zabo onke amazwi encwadi yomnqophiso eyayifunyenwe endlwini kaYehova.
3  Yaye ukumkani waqhubeka emi ecaleni kwentsika waza wenza umnqophisophambi koYehova, wokulandela uYehova nokugcina imiyalelo yakhe nezingqino zakhe nemimiselo yakhe ngentliziyo yonke nangomphefumlo wonke ngokuphumeza amazwi alo mnqophiso awayebhalwe kule ncwadi. Ngako oko bonke abantu bema emnqophisweni.
4  Ukumkani wahlabela mgama wayalela uHilekiya umbingeleli omkhulu nababingeleli abakuluhlu lwesibini nabagcini-mnyango ukuba bakhuphe etempileni kaYehova zonke iimpahla ezazenzelwe uBhahali nesibonda esingcwele nawo wonke umkhosi wamazulu. Wandula ke wazitshisela ngaphandle kweYerusalem kwintsimi yaseKidron, waza uthuli lwazo waluzisa eBheteli.
5  Wabasusa emsebenzini ababingeleli boothixo basemzini, abo babebekwe ngookumkani bakwaYuda ukuze baqhumise umbingelelo kwiindawo eziphakamileyo kwizixeko zakwaYuda nakwimimandla engqonge iYerusalem, nabo babeqhumisa umbingelelo kuBhahali, elangeni nasenyangeni nakumakroza ezulu nakuwo wonke umkhosi wamazulu.
6  Ngaphezu koko, wasikhupha isibonda esingcwele endlwini kaYehova wasisa kummandla ongaphandle kweYerusalem, entlanjeni yaseKidron, waza wasitshisela kwintlambo yaseKidron, wasisila saluthuli yaye uthuli lwaso waluphosa kwindawo yokungcwaba oonyana babantu.
7  Ngaphezu koko, wazidiliza izindlu zamahenyu asetempileni ezazisendlwini kaYehova, apho abafazi babesalukela khona iintente zesibonda esingcwele.
8  Waza wezisa bonke ababingeleli bevela kwizixeko zakwaYuda, ukuze iindawo eziphakamileyo azenze zingalufanelekeli unqulo apho ababingeleli babeqhumisela umbingelelo khona, ukusuka eGebha ukuya kufikelela eBher-shebha; yaye wazidiliza iindawo eziphakamileyo zamasango ezo zazisesangweni likaYoshuwa, intloko yesixeko, ezazisekhohlo kumntu ongena esangweni lesixeko.
9  Kuphela nje ababingeleli beendawo eziphakamileyo babengenyuki beze esibingelelweni sikaYehova eYerusalem, kodwa babewadla amaqebengwana angenagwele phakathi kwabazalwana babo.
10  ITofete wayenza ayalufanelekela unqulo, leyo ingakwintlambo yoonyana bakaHinom, ukuze kungabikho bani udlulisa emlilweni kuMoleki unyana wakhe okanye intombi yakhe.
11  Ngaphezu koko amahashe ookumkani bakwaYuda ababewanikele elangeni, wawayekisa ukungena endlwini kaYehova ngegumbi lokudlela likaNatan-meleki igosa lenkundla, elaliseverandeni; yaye iinqwelo zelanga wazitshisa ngomlilo.
12  Yaye izibingelelo ezaziphezu kophahla lwegumbi eliseluphahleni lika-Ahazi ezazenziwe ngookumkani bakwaYuda, nezibingelelo ezazenziwe nguManase kwiintendelezo ezimbini zendlu kaYehova, ukumkani wazidiliza, emva koko wazityumzela apho, waza uthuli lwazo waluphosa kwintlambo yeKidron.
13  Iindawo eziphakamileyo ezaziphambi kweYerusalem, ezazingasekunene kweNtaba yoKonakala, ezo uSolomon ukumkani wakwaSirayeli wayezakhele uAshtoreti into elizothe yamaSidon noKemoshe into elizothe yakwaMowabhi noMilkom into ecekisekayo yoonyana baka-Amoni, ukumkani wazenza azalufanelekela unqulo.
14  Wazaphula zaziingceba iintsika ezingcwele, wazigawula nezibonda ezingcwele waza iindawo zazo wazizalisa ngamathambo abantu.
15  Isibingelelo esasiseBheteli, indawo ephakamileyo eyayenziwe nguYerobhoham unyana kaNebhati, owonisa uSirayeli, kwaneso sibingelelo nendawo ephakamileyo, wazidiliza. Wandula ke wayitshisa indawo ephakamileyo; wayisila yaluthuli waza wasitshisa isibonda esingcwele.
16  Akujika uYosiya, wabona iindawo zokungcwaba ezazisentabeni. Ngoko wathumela waza wawathabatha amathambo kwiindawo zokungcwaba, wawatshisa phezu kwesibingelelo, ukuze asenze singalufanelekeli unqulo, ngokwelizwi likaYehova elalibhengezwe yindoda yoTHIXO oyinyaniso, eyabhengeza ezi zinto.
17  Wandula wathi: “Lelantoni na elaa litye lengcwaba ndilibonayo?” Amadoda esixeko athi kuye: “Yindawo yokungcwaba yendoda yoTHIXO oyinyaniso eyayivela kwaYuda neyabhengeza ezi zinto uzenzileyo nxamnye nesibingelelo saseBheteli.”
18  Ngoko wathi: “Mayiphumle. Makungabikho nabani na ophazamisa amathambo ayo.” Ngenxa yoko bawayeka amathambo ayo kunye namathambo omprofeti owayevela eSamariya.
19  UYosiya wazishenxisa zonke izindlu zeendawo eziphakamileyo ezazikwizixeko zaseSamariya ezo zazakhiwe ngookumkani bakwaSirayeli ngenjongo yokucaphukisa, wenza kuzo ngokwendlela awayenze ngayo eBheteli.
20  Ngako oko wababingelela bonke ababingeleli beendawo eziphakamileyo ababephezu kwezibingelelo waza wawatshisela phezu kwazo amathambo abantu. Emva koko wabuyela eYerusalem.
21  Ke kaloku ukumkani wayalela bonke abantu, esithi: “Yenzani ipasika kuYehova uThixo wenu ngokuvisisana noko kubhalwe kule ncwadi yomnqophiso.”
22  Kuba akukho pasika enjengale eyakha yenziwa ukususela kwimihla yabagwebi ababegweba kwaSirayeli, nangemihla yonke yookumkani bakwaSirayeli nookumkani bakwaYuda.
23  Kodwa ngonyaka weshumi elinesibhozo kaKumkani uYosiya le pasika yenziwa kuYehova eYerusalem.
24  UYosiya wabatshayela abaneshologu nabaxeli-ziganeko kwangaphambili abaziinkunkqele nemilonde-khaya nezithixo ezinezothe nazo zonke izinto ezilizothe ezazibonakala kwilizwe lakwaYuda naseYerusalem, ukuze awaphumeze amazwi omthetho awayebhalwe encwadini eyayifunyenwe nguHilekiya umbingeleli endlwini kaYehova.
25  Phambi kwakhe akuzange kubekho kumkani unjengaye owabuyela kuYehova ngentliziyo yakhe yonke nangomphefumlo wakhe wonke nangamandla akhe onke, ngokuvisisana nawo wonke umthetho kaMoses; nasemva kwakhe akuzange kuvele unjengaye.
26  Noko ke, uYehova akazange ajike ekuvutheni komsindo wakhe, umsindo wakhe owavutha kuYuda ngazo zonke izinto ezicaphukisayo ezo uManase wamcaphukisa ngazo.
27  Kodwa uYehova wathi: “NoYuda ndiya kumshenxisa phambi kwam, kanye njengoko ndimshenxisile uSirayeli; yaye ngokuqinisekileyo ndiya kusigatya esi sixeko ndisinyulileyo, yona kanye iYerusalem, nendlu endithe ngayo, ‘Igama lam liya kuqhubeka lilapho.’”
28  Ke eminye imicimbi kaYosiya nako konke awakwenzayo, akubhalwanga na encwadini yemicimbi yemihla yookumkani bakwaYuda?
29  Ngemihla yakhe uFaro Neko ukumkani waseYiputa weza kukumkani waseAsiriya ngakuMlambo umEfrate, yaye uKumkani uYosiya waya kumhlangabeza; kodwa kamsinya akumbona wambulalela eMegido.
30  Ngoko abakhonzi bakhe bamhambisa ngenqwelo efile ukusuka eMegido baza bamzisa eYerusalem, bamngcwaba engcwabeni lakhe. Bandula abantu belo lizwe bathabatha uYehowahazi unyana kaYosiya baza bamthambisa bamenza ukumkani esikhundleni sikayise.
31  UYehowahazi wayeneminyaka engamashumi amabini anesithathu ubudala ekuqaliseni kwakhe ukulawula, yaye walawula eYerusalem iinyanga ezintathu. Igama likanina lalinguHamutali intombi kaYeremiya waseLibhena.
32  Yaye wenza okubi emehlweni kaYehova, konke oko kwenziwa ngookhokho bakhe.
33  Yaye uFaro Neko wamfaka imixokelelwane eRibhela ezweni laseHamati, ukuze angalawuli eYerusalem, waza ilizwe walihlawulisa iitalente zesilivere ezilikhulu netalente yegolide.
34  Ngaphezu koko, uFaro Neko wenza uEliyakim unyana kaYosiya ukumkani esikhundleni sikaYosiya uyise waza walitshintsha igama lakhe languYehoyakim; yena uYehowahazi wamthabatha wamzisa eYiputa, apho wafela khona ekugqibeleni.
35  UYehoyakim wamnika uFaro isilivere negolide. Kuphela nje ilizwe walirhafisa, ukuze anikele ngesilivere ngokomyalelo kaFaro. Wabiza isilivere negolide ebantwini belizwe ngokomlinganiselo werhafu yakhe ngamnye, ukuze ayinike uFaro Neko.
36  UYehoyakim wayeneminyaka engamashumi amabini anesihlanu ubudala ekuqaliseni kwakhe ukulawula, yaye walawula eYerusalem iminyaka elishumi elinanye. Igama likanina lalinguZebhida intombi kaPedaya waseRuma.
37  Yaye waqhubeka esenza okubi emehlweni kaYehova, konke oko kwenziwa ngookhokho bakhe.
22  UYosiya wayeneminyaka esibhozo ubudala ekuqaliseni kwakhe ukulawula, yaye walawula iminyaka engamashumi amathathu ananye eYerusalem. Igama likanina lalinguYedida intombi ka-Adaya waseBhotsekati.
2  Waqhubeka esenza okulungileyo emehlweni kaYehova nokuhamba ngayo yonke indlela kaDavide ukhokho wakhe, yaye akazange aphambukele ngasekunene okanye ngasekhohlo.
3  Kwathi ngonyaka weshumi elinesibhozo kaKumkani uYosiya ukumkani wathumela uShafan unyana ka-Atsaliya unyana kaMeshulam unobhala endlwini kaYehova, esithi:
4  “Yiya kuHilekiya umbingeleli omkhulu, aqokelele isimbuku semali eziswa endlwini kaYehova leyo ihlanganiswe ngabagcini-mnyango ebantwini;
5  mabayinikele esandleni sabo benza umsebenzi, abo bamiselweyo, endlwini kaYehova, baze bayinike abo benza umsebenzi endlwini kaYehova ukuze bavale iintanda zendlu,
6  bayinike iingcibi nabakhi nabaxholi bamatye, baze bathenge amaplanga namatye aqingqiweyo ukuze balungise indlu.
7  Kuphela nje kuze kungabalelwa mali kwabo ibekwe esandleni sabo, kuba basebenza ngokuthembeka.”
8  Kamva uHilekiya umbingeleli omkhulu wathi kuShafan unobhala: “Ndiyifumene incwadi yomthetho endlwini kaYehova.” Ngoko uHilekiya wamnika uShafan incwadi, waza wayifunda.
9  Wandula ke uShafan unobhala weza kukumkani waza wamphendula ukumkani wathi: “Abakhonzi bakho bayithulule imali eye yafumaneka endlwini, yaye baqhubeka beyinikela esandleni sabo benza umsebenzi, abo bamiselweyo, endlwini kaYehova.”
10  Yaye uShafan unobhala wahlabela mgama wamxelela ukumkani, esithi: “Kukho incwadi endiyinikwe nguHilekiya umbingeleli.” Yaye uShafan wayifunda phambi kokumkani.
11  Kwathi kamsinya nje akuba ukumkani ewevile amazwi encwadi yomthetho, ngoko nangoko wazikrazula izambatho zakhe.
12  Wandula ke ukumkani wayalela uHilekiya umbingeleli noAhikam unyana kaShafan noAkebhore unyana kaMikaya noShafan unobhala noAsaya umkhonzi kakumkani, esithi:
13  “Hambani, niye kubuza kuYehova ngenxa yam nangenxa yabantu nangenxa kaYuda wonke ngokuphathelele amazwi ale ncwadi efunyenweyo; kuba kukhulu ukuvutha komsindo kaYehova nxamnye nathi ngenxa yokuba ookhokho bethu bengazange bawaphulaphule amazwi ale ncwadi ngokwenza ngokuvisisana nako konke okubhalwe ngathi.”
14  Ngako oko uHilekiya umbingeleli noAhikam noAkebhore noShafan noAsaya baya kuHulida umprofetikazi umfazi kaShalum unyana kaTikiva unyana kaHarehasi, umgcini wezambatho, njengoko wayehlala eYerusalem kwisahlulo sesibini; baza bathetha naye.
15  Ekuphenduleni yena wathi kubo: “Utsho uYehova uTHIXO kaSirayeli ukuthi, ‘Yithini kwindoda enithume kum:
16  “Utsho uYehova ukuthi, ‘Yabona ndizisa intlekele kule ndawo nakubemi bayo, kwanawo onke amazwi ale ncwadi afundwe ngukumkani wakwaYuda;
17  ngenxa yokuba beye bandishiya baza baqhumisa umbingelelo kwabanye oothixo ukuze bandicaphukise ngawo wonke umsebenzi wezandla zabo, yaye umsindo wam uyavutha nxamnye nale ndawo kwaye awuyi kucinywa.’”’
18  Mayela nokumkani wakwaYuda onithume ukuba niye kubuza kuYehova, nize nithi kuye, ‘Utsho uYehova uTHIXO kaSirayeli ukuthi: “Ngokubhekisele kumazwi owevileyo,
19  ngenxa yokuba intliziyo yakho ibithambile kangangokuba uye wazithoba ngenxa kaYehova ekuveni kwakho endikuthethileyo nxamnye nale ndawo nabemi bayo ukuba iza kuba yinto yokukhwankqiswa nesiqalekiso, wandula wena wazikrazula izambatho zakho walila phambi kwam, mna, ewe mna, ndivile,” utsho uYehova.
20  “Kungenxa yoko le nto ndikuhlanganisela kookhokho bakho, yaye ngokuqinisekileyo uya kuhlanganiselwa engcwabeni lakho ngoxolo, yaye amehlo akho awayi kuyikhangela yonke intlekele endiyizisa kule ndawo.”’” Bayizisa impendulo kukumkani.
6  Oonyana babaprofeti bathi kuElisha: “Khangela, ngoku! Indawo esihlala kuyo phambi kwakho ixinene.
2  Nceda, usiyeke sihambe siye eYordan size sizithabathele ngamnye umqadi, sizenzele indawo yokuhlala.” Ngoko wathi: “Hambani.”
3  Yaye uthile wahlabela mgama wathi: “Nceda, uhambe nezicaka zakho.” Yena wathi: “Nam ndiza kuhamba.”
4  Ngako oko wahamba nabo, yaye ekugqibeleni bafika eYordan baza bagawula imithi.
5  Yaye kwathi xa uthile wayewisa umqadi wakhe, intloko yezembe lakhe yawela emanzini. Yaye wadanduluka esithi: “Awu, nkosi yam, kuba belibolekiwe!”
6  Wandula umntu kaTHIXO oyinyaniso wathi: “Iwele phi?” Ngoko wayibonisa loo ndawo. Ngoko nangoko wanqumla ukhuni waza waluphosa apho wenza ukuba intloko yezembe idade.
7  Ke wathi: “Yiphakamise ngokwakho.” Kwaoko wasolula isandla sakhe waza wayithabatha.
8  Ukumkani waseSiriya wabandakanyeka emfazweni nxamnye noSirayeli. Ngako oko waceba nabakhonzi bakhe, esithi: “Uya kumisa inkampu kunye nam kwindawo ethile.”
9  Wandula umntu kaTHIXO oyinyaniso wathumela kukumkani wakwaSirayeli, esithi: “Zilinde ungadluli ngakule ndawo, ngenxa yokuba kulapho amaSiriya eza khona.”
10  Ngoko ukumkani wakwaSirayeli wathumela kwindawo eyayitshiwo ngumntu kaTHIXO oyinyaniso kuye. Yaye wamlumkisa, waza wazilondoloza apho, akwabi kanye okanye kabini.
11  Ngenxa yoko ukumkani waseSiriya waba nomsindo entliziyweni yakhe ngalo mbandela, kangangokuba wabiza abakhonzi bakhe waza wathi kubo: “Ngaba aniyi kundixelela na ukuba nguwuphi na kwabo bangabethu ongakukumkani wakwaSirayeli?”
12  Wandula omnye wabakhonzi bakhe wathi: “Akakho, nkosi yam kumkani, kodwa nguElisha umprofeti okwaSirayeli oxelela ukumkani wakwaSirayeli izinto ozithethayo kwigumbi lakho lokulala elingaphakathi.”
13  Ngoko wathi: “Hambani niye kubona apho akhoyo, ukuze ndithumele, ndimthabathe.” Kamva wanikwa ingxelo, ethi: “Nanko eDotan.”
14  Ngoko nangoko wathumela apho amahashe neenqwelo zokulwa nomkhosi wamajoni onamandla; yaye bafika ngobusuku basingqinga isixeko.
15  Ekuvukeni komlungiseleli womntu kaTHIXO oyinyaniso ekuseni, waphuma, nanko umkhosi wamajoni ungqonge isixeko ngamahashe neenqwelo zokulwa. Kwaoko umlindi wakhe wathi kuye: “Awu, nkosi yam! Siza kwenza ntoni na?”
16  Kodwa wathi: “Musa ukoyika, ngokuba baninzi ngakumbi abo bakunye nathi ngaphezu kwabo bakunye nabo.”
17  Yaye uElisha wathandaza esithi: “Owu Yehova, khawuncede uvule amehlo akhe, ukuze abone.” Ngoko nangoko uYehova wawavula amehlo omlindi, kangangokuba wabona; yaye khangela! ummandla weentaba wawuzele ngamahashe neenqwelo zokulwa zomlilo zijikeleze uElisha.
18  Xa behlayo besiza kuye, uElisha wathandaza kuYehova wathi: “Khawuncede, ulubethe ngobumfama olu hlanga.” Ngoko wababetha ngobumfama ngokwelizwi likaElisha.
19  Ke kaloku uElisha wathi kubo: “Asiyondlela le, ingesiso nesixeko. Ndilandeleni, ndinikhaphe ndinise kule ndoda niyifunayo.” Noko ke, wabakhapha wabasa eSamariya.
20  Kwathi kamsinya nje bakufika eSamariya, uElisha wathi kubo: “Owu Yehova, wavule amehlo aba ukuze babone.” Ngoko nangoko uYehova wawavula amehlo abo, babona; nabo bephakathi eSamariya.
21  Kamsinya akubabona ukumkani wakwaSirayeli wathi kuElisha: “Ndibaxabele na, ndibaxabele na, bawo?”
22  Kodwa wathi: “Ungabaxabeli. Ngaba uxabela abo ubathimbileyo ngekrele lakho nangesaphetha sakho? Beka isonka namanzi phambi kwabo ukuze badle, basele baze baye enkosini yabo.”
23  Ngako oko wabenzela itheko elikhulu; badla, basela, emva koko wabandulula baya enkosini yabo. Yaye amatutu amaSiriya akazange aphinde aye kwilizwe lakwaSirayeli.
24  Emva koko uBhen-hadadi ukumkani waseSiriya waliqokelela ndawonye lonke iqela lakhe waza wenyuka waya kungqinga iSamariya.
25  Ekuhambeni kwethuba kwabakho indlala enkulu eSamariya, yaye, khangela! babeyingqingile de intloko ye-esile yaxabisa amashumi asibhozo amaqhosha esilivere, nesine somlinganiselo wekabhe yobulongwe behobe saxabisa amaqhosha esilivere amahlanu.
26  Yaye kwathi njengoko ukumkani wakwaSirayeli wayedlula eludongeni umfazi othile wadanduluka, esithi kuye: “Sindisa, Owu nkosi yam kumkani!”
27  Waza yena wathi: “Ukuba uYehova akakusindisi, ndiya kukusindisa ngokuphuma kuwuphi na umthombo? ngesanda okanye ngesixovulelo sewayini okanye eseoli?”
28  Yaye ukumkani wahlabela mgama wathi kuye: “Kwenzeke ntoni kuwe?” Wathi yena: “Lo mfazi uthe kum, ‘Ndinike unyana wakho ukuze sidle yena namhlanje, yaye owam unyana siya kumdla ngomso.’
29  Ngako oko siye sampheka unyana wam saza samdla. Ndandula ndathi kuye ngosuku olulandelayo, ‘Ndinike unyana wakho ukuze simdle.’ Kodwa uye wamfihla unyana wakhe.”
30  Kwathi kamsinya nje akuweva ukumkani amazwi alo mfazi, ngoko nangoko wazikrazula izambatho zakhe; yaye njengoko wayedlula eludongeni, abantu babona, kwaye, khangela! nalo irhonya ngaphantsi enyameni yakhe.
31  Wahlabela mgama wathi: “Makenjenje uThixo kum, aze ongeze enjenje, ukuba intloko kaElisha unyana kaShafati iye yaqhubeka imi kuye namhlanje!”
32  UElisha wayehleli endlwini yakhe, yaye amadoda amakhulu ayehleli naye, ekuthumeleni kwakhe indoda phambi kwakhe. Ngaphambi kokuba umthunywa afike kuye, wathi kumadoda amakhulu: “Nimbonile na unyana wombulali ukuba uthumele ukuba kususwe intloko yam? Niyabona: kamsinya nje akufika umthunywa, nize niluvale ucango, nimtyhale ngocango. Asizozingqi zeenyawo zenkosi yakhe ezo zisemva kwakhe?”
33  Ngoxa wayesathetha nawo, umthunywa wayesihla esiza kuye, yaye ukumkani wathi: “Nantso intlekele evela kuYehova. Ndisamlindele ngani na uYehova?”
21  UManase wayeneminyaka elishumi elinesibini ubudala ekuqaliseni kwakhe ukulawula, yaye walawula eYerusalem iminyaka engamashumi amahlanu anesihlanu. Igama likanina lalinguHefetsibha.
2  Yaye wenza okubi emehlweni kaYehova, izinto ezicekisekayo zeentlanga ezo uYehova wazigxothayo phambi koonyana bakaSirayeli.
3  Ngoko waphinda wazakha iindawo eziphakamileyo ezo uHezekiya uyise wayezitshabalalisile, wamisa nezibingelelo zikaBhahali, wenza nesibonda esingcwele, kanye njengoko uAhabhi ukumkani wakwaSirayeli wenzayo; yaye waqalisa ukuqubuda kuwo wonke umkhosi wamazulu waza wawukhonza.
4  Wakha izibingelelo endlwini kaYehova, leyo uYehova wayethe ngayo: “Ndiya kulibeka eYerusalem igama lam.”
5  Yaye waqhubeka esakhela wonke umkhosi wamazulu izibingelelo kwiintendelezo ezimbini zendlu kaYehova.
6  Wadlulisa unyana wakhe emlilweni, waza waqhelisela umlingo, wahlaba izihlabo, wenza abaneshologu nabaxeli-ziganeko kwangaphambili abaziinkunkqele. Wenza okubi emehlweni kaYehova ngomlinganiselo omkhulu, ukuze amcaphukise.
7  Ngaphezulu, wabeka umfanekiso oqingqiweyo kwisibonda esingcwele awayesenzile endlwini uYehova awayethe ngayo kuDavide nakuSolomon unyana wakhe: “Kule ndlu naseYerusalem, leyo ndiyinyuleyo kuzo zonke iintlanga zakwaSirayeli, ndiya kubeka igama lam kuse kwixesha elingenammiselo.
8  Andiyi kuphinda kwakhona ndilwenze unyawo lukaSirayeli lubhadule emhlabeni endawunika ookhokho bakhe, kuphela nje ukuba uye wanyameka ukwenza ngokuvisisana nako konke endimyalela kona, nangokuphathelele wonke umthetho uMoses umkhonzi wam awamyalela wona.”
9  Yaye abazange baphulaphule, kodwa uManase waqhubeka ebalukuhla ukuba benze okubi ngaphezu kweentlanga ezo uYehova wayezibhubhisile phambi koonyana bakaSirayeli.
10  UYehova waqhubeka ethetha ngabakhonzi bakhe abaprofeti, esithi:
11  “Ngenxa yokuba uManase ukumkani wakwaYuda enze ezi zinto zicekisekayo, wenze ngokungendawo ngakumbi kunako konke oko kwenziwa ngama-Amori awayengaphambi kwakhe, wamonisa kwanoYuda ngezithixo zakhe ezinezothe.
12  Kungenxa yoko le nto uYehova uTHIXO kaSirayeli ethe, ‘Yabona ndizisa intlekele eYerusalem nakwaYuda, ekuya kuthi ukuba nabani na uyeva ngayo zithi nzwi iindlebe zakhe zombini.
13  Yaye ngokuqinisekileyo ndiya kolulela eYerusalem ulutya lokulinganisa olwalusetyenziswe eSamariya nesixhobo sokulinganisa esasisetyenziswe endlwini ka-Ahabhi; ndiya kuyisula icoceke iYerusalem kanye njengoko ubani esisula sicoceke isitya esingenamqheba, esisula sicoceke aze asiqubude.
14  Yaye ndiya kuyishiya intsalela yelifa lam ndize ndiyinikele esandleni seentshaba zayo, ize iphangwe zizo zonke iintshaba zayo,
15  ngenxa yokuba benza okubi emehlweni am yaye babendicaphukisa ngokuqhubekayo ukususela kwimini abaphuma ngayo ookhokho babo eYiputa kude kube ngalo mhla.’”
16  Kwakukho negazi elimsulwa elininzi elaphalazwa nguManase, de wayizalisa iYerusalem ukusuka kwelinye icala kuse kwelinye, ngaphandle kwesono sakhe awamonisa ngaso uYuda ngokwenza okubi emehlweni kaYehova.
17  Ke eminye imicimbi kaManase nako konke awakwenzayo nesono sakhe awona ngaso, akubhalwanga na encwadini yemicimbi yemihla yookumkani bakwaYuda?
18  Ekugqibeleni uManase walala kookhokho bakhe yaye wangcwatywa emyezweni wendlu yakhe, emyezweni kaUza; yaye uAmon unyana wakhe walawula esikhundleni sakhe.
19  UAmon wayeneminyaka engamashumi amabini anesibini ubudala ekuqaliseni kwakhe ukulawula, yaye walawula iminyaka emibini eYerusalem. Igama likanina lalinguMeshulemete intombi kaHarutse waseYotebha.
20  Yaye waqhubeka esenza okubi emehlweni kaYehova, kanye njengoko wenzayo uManase uyise.
21  Waqhubeka ehamba ngayo yonke indlela awayehamba ngayo uyise, waqhubeka ekhonza nezithixo ezinezothe ezazikhonzwa nguyise yaye equbuda kuzo.
22  Ngaloo ndlela wamshiya uYehova uTHIXO wookhokho bakhe, yaye akazange ahambe ngendlela kaYehova.
23  Ekugqibeleni abakhonzi baka-Amon bamenzela iyelenqe baza bambulala ukumkani endlwini yakhe.
24  Kodwa abantu belo lizwe babaxabela bonke abo babemenzele iyelenqe uKumkani uAmon. Bandula abantu belo lizwe benza uYosiya unyana wakhe ukumkani esikhundleni sakhe.
25  Ke eminye imicimbi ka-Amon, oko wakwenzayo, akubhalwanga na encwadini yemicimbi yemihla yookumkani bakwaYuda?
26  Ngoko bamngcwaba engcwabeni lakhe emyezweni kaUza; yaye uYosiya unyana wakhe walawula esikhundleni sakhe.
25  Kwathi ngonyaka wesithoba wokuba ngukumkani kwakhe, ngenyanga yeshumi, ngomhla weshumi wenyanga leyo, weza uNebhukadenetsare ukumkani waseBhabhiloni, ewe, yena nawo wonke umkhosi wakhe wamajoni, nxamnye neYerusalem baza bamisa iinkampu ecaleni kwayo bakha nodonga lokungqinga ecaleni kwayo macala onke.
2  Isixeko sangqingwa de kwaba ngunyaka weshumi elinanye kaKumkani uZedekiya.
3  Ngomhla wesithoba wenyanga yesine indlala yaba qatha esixekweni, yaye abantu belo lizwe abazange babe nasonka.
4  Yaye isixeko saqhekezwa, onke amadoda emfazwe asaba ngobusuku ngendlela yesango eliphakathi kweendonga ezimbini ezingasemyezweni kakumkani, ngoxa amaKhaledi ayekumacala onke esixeko; kwaye ukumkani waya ngakwicala laseArabha.
5  Yaye umkhosi wamajoni wamaKhaledi wamsukela ukumkani, waza wamfumana kumathafa ayinkqantosi aseYeriko; kwaye wonke umkhosi wakhe wamajoni wachithwachithwa.
6  Bandula ke bambamba ukumkani baza bamnyusa bamsa kukumkani waseBhabhiloni eRibhela, ukuze bavakalise isigwebo sakhe.
7  Bababulala ngogonyamelo oonyana bakaZedekiya phambi kwamehlo akhe, kwaye amehlo kaZedekiya wawatyhaphaza, emva koko wambopha ngamakhamandela obhedu, wamzisa eBhabhiloni.
8  Ngenyanga yesihlanu ngosuku lwesixhenxe lwenyanga leyo, oko kukuthi, unyaka weshumi elinethoba kaKumkani uNebhukadenetsare ukumkani waseBhabhiloni, uNebhuzaradan intloko yamafanankosi, umkhonzi kakumkani waseBhabhiloni, weza eYerusalem.
9  Yaye wayitshisa indlu kaYehova nendlu kakumkani nazo zonke izindlu zaseYerusalem; nezindlu zawo onke amadoda abalaseleyo wazitshisa ngomlilo.
10  Umkhosi wamajoni wamaKhaledi uphela, owawukunye nentloko yamafanankosi, wazidiliza iindonga zaseYerusalem macala onke.
11  Ke abanye abantu ababesele esixekweni nabo babeqhweshile ababeye kukumkani waseBhabhiloni nesihlwele sonke uNebhuzaradan intloko yamafanankosi wabathabathela ekuthinjweni.
12  Abanye abantu abasweleyo belizwe, intloko yamafanankosi yabashiya njengabasebenzi-sidiliya nanjebasebenzi abanyanzelwayo.
13  Iintsika zobhedu ezazisendlwini kaYehova, neenqwelwana nolwandle lobhedu olwalusendlwini kaYehova, amaKhaledi aluqhekeza lwaziingceba baza ubhedu lwazo baluthwala balusa eBhabhiloni.
14  Iinkonkxa nemihlakulo nezicima-mlilo neendebe nayo yonke impahla yobhedu ababelungiselela ngayo bayithabatha.
15  Intloko yamafanankosi yathabatha ugcedevu nezitya ezazizezegolide yokwenene nezo zazizezesilivere yokwenene.
16  Ke zona iintsika ezimbini, ulwandle olunye neenqwelwana uSolomon awayezenzele indlu kaYehova, akuzange kubekho ndlela yokubuqonda ubunzima bobhedu lwayo yonke le mpahla.
17  Ukuphakama kwentsika nganye kwakuziikhubhite ezilishumi elinesibhozo, yaye iingqukuva ezaziphezu kwayo yayizezobhedu; yaye ukuphakama kweengqukuva kwakuziikubhite ezintathu; umnatha ophinyeneyo nerharnati macala onke phezu kweengqukuva, zazilubhedu; kwaye intsika yesibini yayikwanjalo phezu komnatha ophinyeneyo.
18  Ngaphezu koko, intloko yamafanankosi yathabatha uSeraya umbingeleli oyintloko noZefaniya umbingeleli wesibini nabagcini-mnyango abathathu;
19  yaye esixekweni wathabatha igosa lenkundla elinye elaliphethe amadoda emfazwe, namadoda amahlanu kwabo babenokufikelela kukumkani ababefumaneka esixekweni; nonobhala wentloko yomkhosi, lowo wayehlanganisa abantu belo lizwe, namadoda angamashumi amathandathu ebantwini belo lizwe ababefumaneka esixekweni;
20  yaye uNebhuzaradan intloko yamafanankosi wabathabatha waza wabakhapha wabasa kukumkani waseBhabhiloni eRibhela.
21  Ukumkani waseBhabhiloni wabaxabela wababulala eRibhela kwilizwe laseHamati. Ngaloo ndlela uYuda wemka kumhlaba wakhe waya ekuthinjweni.
22  Ke bona abantu abasalayo kwilizwe lakwaYuda, abo uNebhukadenetsare ukumkani waseBhabhiloni wabashiya ngasemva, wamisela uGedaliya phezu kwabo unyana ka-Ahikam unyana kaShafan.
23  Xa zonke iintloko zomkhosi wamajoni, zona namadoda azo, zevayo ukuba ukumkani waseBhabhiloni wayemisele uGedaliya, ngoko nangoko zeza kuGedaliya eMizpa, oko kukuthi, uIshmayeli unyana kaNetaniya noYohanan unyana kaKareya noSeraya unyana kaTanumete umNetofa noYahazaniya unyana womMahakati, bona namadoda abo.
24  Wandula uGedaliya wafunga kubo namadoda abo wathi kubo: “Ningoyiki ukuba ngabakhonzi bamaKhaledi. Hlalani kwilizwe lenu nize nikhonze ukumkani waseBhabhiloni, konilungela.”
25  Kwathi ngenyanga yesixhenxe kwafika uIshmayeli unyana kaNetaniya unyana kaElishama wenzala yasebukhosini, ekunye namadoda alishumi, amxabela uGedaliya wafa, yena namaYuda namaKhaledi awayekunye naye eMizpa.
26  Emva koko bonke abantu, ukususela komncinane kuse komkhulu, neentloko zemikhosi yamajoni basuka beza eYiputa; kuba babesoyika amaKhaledi.
27  Kwathi ngonyaka wamashumi amathathu anesixhenxe wokuthinjwa kukaYehoyakin ukumkani wakwaYuda, ngenyanga yeshumi elinesibini, ngosuku lwamashumi amabini anesixhenxe lwenyanga leyo, uEvili-merodaki ukumkani waseBhabhiloni, ngonyaka wokuba ngukumkani kwakhe, wayiphakamisa intloko kaYehoyakin ukumkani wakwaYuda endlwini yamabanjwa;
28  wathetha izinto ezilungileyo naye, wandula ke wayiphakamisa itrone yakhe ngakumbi kuneetrone zookumkani ababekunye naye eBhabhiloni.
29  Waza wazikhulula izambatho zakhe zasentolongweni; wadla isonka rhoqo phambi kwakhe yonke imihla yobomi bakhe.
30  Ke wona umxhesho wakhe, wayenikwa umxhesho ovela kukumkani rhoqo, mihla le njengemfanelo, yonke imihla yobomi bakhe.
13  Ngonyaka wamashumi amabini anesithathu kaYehowashe unyana ka-Ahaziya ukumkani wakwaYuda, uYehowahazi unyana kaYehu waba ngukumkani wakwaSirayeli eSamariya iminyaka elishumi elinesixhenxe.
2  Waqhubeka esenza okubi emehlweni kaYehova waza waqhubeka esukela isono sikaYerobhoham unyana kaNebhati, awonisa ngaso uSirayeli. Akazange aphambuke kuso.
3  Yaye umsindo kaYehova wavutha nxamnye noSirayeli, kangangokuba wamnikela esandleni sikaHazayeli ukumkani waseSiriya nasesandleni sikaBhen-hadadi unyana kaHazayeli yonke imihla yakhe.
4  Ekuhambeni kwexesha uYehowahazi wambongoza uYehova, kangangokuba uYehova wamphulaphula; kuba wayeyibonile ingcinezelo kaSirayeli, ngenxa yokuba ukumkani waseSiriya wayemcinezele.
5  Ngenxa yoko uYehova wamnika umsindisi uSirayeli, kangangokuba waphuma phantsi kwesandla saseSiriya, yaye oonyana bakaSirayeli baqhubeka behlala emakhayeni abo njengakuqala.
6  (Kuphela nje abazange bashenxe kwisono sendlu kaYerobhoham, awonisa ngaso uSirayeli. Wahamba kuso; kwanesibonda esingcwele sema eSamariya.)
7  Kuba akazange amshiyele bantu uYehowahazi ngaphandle kwabakhweli-mahashe abangamashumi amahlanu neenqwelo ezilishumi namadoda ahamba ngeenyawo alishumi lamawaka, ngenxa yokuba ukumkani waseSiriya wayebatshabalalisile, ukuze abenze babe njengothuli xa kubhulwa.
8  Ke eminye imicimbi kaYehowahazi nako konke awakwenzayo namandla akhe, akubhalwanga na encwadini yemicimbi yemihla yookumkani bakwaSirayeli?
9  Ekugqibeleni uYehowahazi walala kookhokho bakhe, baza bamngcwaba eSamariya; yaye uYehowashe unyana wakhe walawula esikhundleni sakhe.
10  Ngonyaka wamashumi amabini anesixhenxe kaYehowashe ukumkani wakwaYuda, uYehowashe unyana kaYehowahazi waba ngukumkani wakwaSirayeli eSamariya iminyaka elishumi elinesithandathu.
11  Waqhubeka esenza okubi emehlweni kaYehova. Akazange ashenxe kuzo zonke izono zikaYerobhoham unyana kaNebhati, awonisa ngazo uSirayeli. Wahamba kuzo.
12  Ke eminye imicimbi kaYehowashe nako konke awakwenzayo namandla akhe nendlela awalwa ngayo noAmatsiya ukumkani wakwaYuda, akubhalwanga na encwadini yemicimbi yemihla yookumkani bakwaSirayeli?
13  Ekugqibeleni uYehowashe walala kookhokho bakhe, yaye uYerobhoham wahlala etroneni yakhe. Waza ke yena uYehowashe wangcwatywa eSamariya nookumkani bakwaSirayeli.
14  Ke uElisha wayegula sisifo esasiza kumbulala. Ngoko uYehowashe ukumkani wakwaSirayeli wehla weza kuye waza walilela ebusweni bakhe wathi: “Bawo, bawo, nqwelo yokulwa yakwaSirayeli nabakhweli-mahashe bakhe!”
15  Yaye uElisha wathi kuye: “Thabatha isaphetha neentolo.” Ngoko wazithabathela isaphetha neentolo.
16  Yaye wahlabela mgama wathi kukumkani wakwaSirayeli: “Beka isandla sakho kwisaphetha.” Ngako oko wasibeka isandla sakhe kuso, emva koko uElisha wabeka izandla zakhe phezu kwezandla zikakumkani.
17  Wandula ke wathi: “Vula ifestile ngasempuma.” Ngoko wayivula. Ekugqibeleni uElisha wathi: “Tola!” Ngoko watola. Ke kaloku wathi: “Utolo lukaYehova losindiso, utolo losindiso nxamnye neSiriya! Yaye ngokuqinisekileyo uya kuyixabela iSiriya eAfeki ide iphele.”
18  Wahlabela mgama wathi: “Thabatha iintolo.” Waza wazithabatha. Wandula ke wathi kukumkani wakwaSirayeli: “Betha emhlabeni.” Ngoko wabetha kathathu waza wayeka.
19  Yaye umntu kaTHIXO oyinyaniso wacaphuka; kungoko wathi: “Bekufanele ukuba lubethe izihlandlo ezihlanu okanye ezithandathu! Ngaloo ndlela ubuya kuba uyixabele wayigqiba ngokuqinisekileyo iSiriya, kodwa ngoku uya kuyixabela izihlandlo ezithathu iSiriya.”
20  Emva koko uElisha wafa baza bamngcwaba. Yaye kwakukho amatutu amaMowabhi awayesiza njalo kwelo lizwe ekuthwaseni konyaka.
21  Yaye kwathi njengoko babengcwaba enye indoda, kaloku, khangela babona amatutu. Kwaoko bayiphosa loo ndoda kwindawo awayengcwatywe kuyo uElisha baza bemka. Xa indoda leyo yadibana namathambo kaElisha, ngoko nangoko yaphila yaza yema ngeenyawo zayo.
22  Ke yena uHazayeli ukumkani waseSiriya, wamcinezela uSirayeli yonke imihla kaYehowahazi.
23  Noko ke, uYehova wambabala, waba nenceba kuye waza wajika wabuyela kuye ngenxa yomnqophiso wakhe noAbraham, uIsake noYakobi; akazange afune ukumonakalisa, yaye akazange afune ukumlahla phambi kobuso bakhe de kube ngoku.
24  Ekugqibeleni uHazayeli ukumkani waseSiriya wafa, waza uBhen-hadadi unyana wakhe walawula esikhundleni sakhe.
25  UYehowashe unyana kaYehowahazi wazithabatha kwakhona esandleni sikaBhen-hadadi unyana kaHazayeli izixeko awayezithabathe ngemfazwe esandleni sikaYehowahazi uyise. UYehowashe wamxabela izihlandlo ezithathu, waza wazibuyisa izixeko zakwaSirayeli.
14  Ngonyaka wesibini kaYehowashe unyana kaYehowahazi ukumkani wakwaSirayeli, uAmatsiya unyana kaYehowashe ukumkani wakwaYuda waba ngukumkani.
2  Wayeneminyaka engamashumi amabini anesihlanu ukuqalisa kwakhe ukulawula, yaye walawula iminyaka engamashumi amabini anesithoba eYerusalem. Igama likanina lalinguYehowadin waseYerusalem.
3  Yaye waqhubeka esenza oko kuthe tye emehlweni kaYehova, kuphela nje akazange abe njengoDavide ukhokho wakhe. Wenza konke oko kwakwenziwe nguYehowashe uyise.
4  Kuphela ziindawo eziphakamileyo ezingazange zithi shwaka. Abantu babesabingelela beqhumisa nemibingelelo kwiindawo eziphakamileyo.
5  Kwathi kamsinya nje bakuba ubukumkani buqinile esandleni sakhe, wabaxabela abakhonzi bakhe abaxabela ukumkani uyise.
6  Ke bona oonyana babaxabeli akazange ababulale, ngokuvisisana noko kwakubhalwe encwadini yomthetho kaMoses lowo uYehova wamyalela ngawo, esithi: “Ooyise mabangabulawa ngenxa yoonyana, noonyana mabangabulawa ngenxa yooyise; kodwa ngamnye makabulawelwe isono sakhe.”
7  Yena wawaxabela amaEdom kwiNtlambo yeTyuwa, amadoda alishumi lamawaka, waza wayithimba iSela emfazweni, yaye igama layo labizwa ngokuba yiYoketeli kude kube namhla.
8  Wandula ke uAmatsiya wathumela abathunywa kuYehowashe unyana kaYehowahazi unyana kaYehu ukumkani wakwaSirayeli, esithi: “Yiza. Masikhangelane ebusweni.”
9  Waza uYehowashe ukumkani wakwaSirayeli wathumela kuAmatsiya ukumkani wakwaYuda, esithi: “Ukhula olunameva olwaluseLebhanon lwathumela kumsedare owawuseLebhanon, lusithi, ‘Intombi yakho yinike unyana wam njengomfazi.’ Noko ke, kwadlula irhamncwa lasendle elaliseLebhanon laza lalunyathela ukhula olunameva.
10  Umxabele okunene uEdom, yaye intliziyo yakho ikuphakamisile. Nandipha imbeko yakho uze uhlale endlwini yakho. Kutheni na ngoko, ufanele ubambane phantsi kweemeko ezingentle uze uwe, wena noYuda?”
11  Yaye uAmatsiya akazange aphulaphule. Ngoko uYehowashe ukumkani wakwaSirayeli wenyuka, baza bakhangelana ebusweni, yena noAmatsiya ukumkani wakwaYuda, eBhete-shemeshe yakwaYuda.
12  Yaye uYuda woyiswa phambi koSirayeli, kangangokuba basaba, ngamnye waya ententeni yakhe.
13  UAmatsiya ukumkani wakwaYuda unyana kaYehowashe unyana ka-Ahaziya wathinjwa nguYehowashe ukumkani wakwaSirayeli eBhete-shemeshe, emva koko beza eYerusalem waza waqhekeza udonga eYerusalem kwiSango lakwaEfrayim ukuya kufikelela kwiSango leMbombo, amakhulu amane eekubhite.
14  Yaye wathabatha yonke igolide nesilivere nayo yonke impahla eyayifumaneka endlwini kaYehova nakubuncwane bendlu kakumkani nabathinjwa wandula wabuyela eSamariya.
15  Ke eminye imicimbi kaYehowashe, oko wakwenzayo namandla akhe nendlela awalwa ngayo noAmatsiya ukumkani wakwaYuda, akubhalwanga na encwadini yemicimbi yemihla yookumkani bakwaSirayeli?
16  Ekugqibeleni uYehowashe walala kookhokho bakhe waza wangcwatywa eSamariya nookumkani bakwaSirayeli, yaye uYerobhoham unyana wakhe walawula esikhundleni sakhe.
17  UAmatsiya unyana kaYehowashe ukumkani wakwaYuda waqhubeka ephila emva kokufa kukaYehowashe unyana kaYehowahazi ukumkani wakwaSirayeli iminyaka elishumi elinesihlanu.
18  Ke eminye imicimbi ka-Amatsiya, ayibhalwanga na encwadini yemicimbi yemihla yookumkani bakwaYuda?
19  Bamanyana baza bamenzela iyelenqe eYerusalem, waza wasabela eLakishe; kodwa bamsukela eLakishe baza bambulalela apho.
20  Ngoko bamthwala ngamahashe waza wangcwatyelwa eYerusalem nookhokho bakhe kwisiXeko sikaDavide.
21  Ngoko bonke abantu bakwaYuda bamthabatha uAzariya, ngelo xesha wayeneminyaka elishumi elinesithandathu ubudala, baza bamenza ukumkani esikhundleni sikayise uAmatsiya.
22  Yena wakha iElati waza wayibuyisela kwaYuda emva kokuba ukumkani elele kookhokho bakhe.
23  Ngonyaka weshumi elinesihlanu ka-Amatsiya unyana kaYehowashe ukumkani wakwaYuda, uYerobhoham unyana kaYehowashe ukumkani wakwaSirayeli waba ngukumkani eSamariya iminyaka engamashumi amane ananye.
24  Yaye waqhubeka esenza oko kubi emehlweni kaYehova. Akazange ashenxe kuzo zonke izono zikaYerobhoham unyana kaNebhati, awonisa ngazo uSirayeli.
25  Nguye owabuyisela umda wakwaSirayeli ukususela ekungeneni eHamati ukuya kufikelela kulwandle lwaseArabha, ngokwelizwi likaYehova uTHIXO wakwaSirayeli owathetha ngomkhonzi wakhe uYona unyana ka-Amitayi, umprofeti owayevela eGati-hefere.
26  Kuba uYehova wayeyibonile inkxwaleko kaSirayeli. Kwakungekho namnye owayengeloncedo okanye ongento yanto, kwakungekho namncedi kwaSirayeli.
27  Yaye uYehova wayethembisile ukungalisusi igama likaSirayeli phantsi kwamazulu. Ngenxa yoko wamsindisa ngesandla sikaYerobhoham unyana kaYehowashe.
28  Ke eminye imicimbi kaYerobhoham nako konke awakwenzayo namandla akhe, indlela awalwa ngayo nendlela awabuyisela ngayo iDamasko neHamati kuYuda kwaSirayeli, akubhalwanga na encwadini yemicimbi yemihla yookumkani bakwaSirayeli?
29  Ekugqibeleni uYerobhoham walala kookhokho bakhe, nookumkani bakwaSirayeli, yaye uZekariya unyana wakhe walawula esikhundleni sakhe.
19  Kwathi kamsinya akukuva oko uKumkani uHezekiya, ngoko nangoko wazikrazula izambatho zakhe waza wazigqubuthela ngerhonya waya endlwini kaYehova.
2  Ngaphezulu, wathumela uEliyakim, owayongamele indlu, noShebhena unobhala namadoda amakhulu ababingeleli begqubuthele ngamarhonya kuIsaya umprofeti unyana ka-Amotsi.
3  Yaye bathi kuye: “Utsho uHezekiya ukuthi, ‘Le yimini yokubandezeleka nokhalimelo nokugculela kokusa; kuba oonyana bafikelele emlonyeni wesibeleko, yaye akukho mandla okuzala.
4  Mhlawumbi uYehova uThixo wakho uya kuweva onke amazwi kaRabheshake, lowo ukumkani waseAsiriya inkosi yakhe yamthumela ukuba angcikive uTHIXO ophilayo, yaye uya kumphendulisa ngamazwi awevileyo uYehova uThixo wakho. Umele uthandaze ngenxa yentsalela efumanekayo.’”
5  Ngoko abakhonzi bakaKumkani uHezekiya beza kuIsaya.
6  Wathi uIsaya kubo: “Nize nithi enkosini yenu, ‘Utsho uYehova ukuthi: “Ningoyiki ngenxa yamazwi eniwevileyo kubalindi bakakumkani waseAsiriya abathethe ngokutshabhisayo ngam.
7  Yabona ndifaka umoya kuye, uza kuva ingxelo abuyele elizweni lakhe; yaye ngokuqinisekileyo ndiya kumbangela ukuba awe ngekrele kwilizwe lakhe.”’”
8  Emva koko uRabheshake wabuya waza wafika ukumkani waseAsiriya esilwa neLibhena; kuba wayevile ukuba undulukile eLakishe.
9  Weva kuthethwa ngoTiraka ukumkani waseTiyopiya kusithiwa: “Yabona uphumele ukuza kulwa nawe.” Ngoko ke wathumela abathunywa kwakhona kuHezekiya, esithi:
10  “Nize nithi kuHezekiya ukumkani wakwaYuda, ‘Ungamvumeli uThixo wakho okholose ngaye akukhohlise, esithi: “IYerusalem ayiyi kunikelwa esandleni sikakumkani waseAsiriya.”
11  Khangela! Nawe ukuvile oko ookumkani baseAsiriya bakwenzayo kuwo onke amazwe ngokuwatshabalalisa; ngaba wena uya kuhlangulwa na?
12  Ngaba oothixo beentlanga ezo ookhokho bam bazonakalisayo bazihlangula na, iGozan neHaran neRetsefe noonyana bakaEden ababeseTele-asare?
13  Uphi na yena—ukumkani waseHamati nokumkani waseArpadi nokumkani wezixeko zaseSefarvayim, neHena neIva?’”
14  Wandula ke uHezekiya wayithabatha ileta esandleni sabathunywa waza wayifunda, emva koko uHezekiya wenyuka waya endlwini kaYehova waza wayitwabulula phambi koYehova.
15  UHezekiya wathandaza phambi koYehova esithi: “Owu Yehova THIXO kaSirayeli, ohleli phezu kweekherubhi, nguwe wedwa onguTHIXO oyinyaniso kuzo zonke izikumkani zomhlaba. Nguwe owenza amazulu nomhlaba.
16  Owu Yehova, thoba indlebe yakho uve. Owu Yehova, vula amehlo akho ubone, uze uweve amazwi athunyelwe nguSenaribhe ukuze angcikive uTHIXO ophilayo.
17  Owu Yehova, okunene ookumkani baseAsiriya baye baziphanzisa iintlanga nelizwe lazo.
18  Babatshise ngomlilo oothixo bazo, ngenxa yokuba babengengabo oothixo, kodwa babengumsebenzi wezandla zomntu, umthi nelitye; kangangokuba babatshabalalisa.
19  Ke kaloku, khawuncede usisindise Yehova Thixo wethu, esandleni sakhe, ukuze zonke izikumkani zomhlaba zazi ukuba wena Yehova nguwe wedwa uThixo.”
20  UIsaya unyana ka-Amotsi wathumela kuHezekiya, esithi: “Utsho uYehova uTHIXO kaSirayeli ukuthi, ‘Ndiwuvile umthandazo owenzileyo kum ngokuphathelele uSenaribhe ukumkani waseAsiriya.
21  Nali ilizwi elithethwe nguYehova nxamnye naye: “Intombi enyulu yaseZiyon ikudelile, ikugculele.Intombi yaseYerusalem iye yahlunguzela intloko emva kwakho.
22  Ngubani na omngcikivileyo waza wamtshabhisa?Yaye ngubani na ophakamise ilizwi lakho nxamnye nayeNgaba uwaphakamisela phezulu na amehlo akho?Nxamnye naLowo Ungcwele kaSirayeli!
23  Ngabathunywa bakho umgcikivile uYehova waza wathi,‘Ngobuninzi beenqwelo zam zokulwa mna—Ngokuqinisekileyo ndiya kunyuka kummandla weentaba,Kweyona mimandla ithe qelele yaseLebhanon;Yaye ndiya kuyigawula imisedare yayo ephakamileyo, imithi yayo emihle yejunipha.Yaye ndiya kungena kwindawo yayo yokugqibela yokuhlala, ihlathi lebhoma layo.
24  Ngokuqinisekileyo ndiya kumba ndize ndisele amanzi angaqhelekanga,Yaye ndiya kuyomisa ngeentende zeenyawo zam yonke imijelo yomNayile waseYiputa.’
25  Akuvanga na? Ukususela kumaxesha amandulo ndiya kwenza oko.Ukususela kwimihla eyadlulayo ndakuyila.Ngoku ndiya kukuzisa.Yaye uya kuziphanzisa izixeko ezinqatyisiweyo njengeemfumba zamanxuwa.
26  Abemi bazo baya kuba nezandla ezibuthathaka;Baya kunkwantya baze babe neentloni.Baya kuba njengotyani bentsimi nengca ethambileyo,Ingca eseluphahleni, xa itshiswe ngumoya wasempuma.
27  Ndikwazi kakuhle ukuhlala kwakho uthi cwaka nokuphuma kwakho nokungena kwakho,Nokuvuseleleka kwakho nxamnye nam,
28  Ngenxa yokuba ukuvuseleleka kwakho nxamnye nam nokugquma kwakho kunyukile kweza ezindlebeni zam.Yaye ngokuqinisekileyo ndiya kufaka igwegwe lam empumlweni yakho nomkhala wam phakathi kwemilebe yakho,Yaye eneneni ndiya kukubuyisa ngendlela oze ngayo.”
29  “‘Nanku umqondiso wakho: Kulo nyaka kodliwa ummilela, ngonyaka wesibini isihlabane; kodwa ngonyaka wesithathu hlwayelani imbewu, nize nivune nityale izidiliya yaye nidle iziqhamo zazo.
30  Abo basinde kwindlu kaYuda, abo baseleyo, ngokuqinisekileyo baya kumilisela iingcambu phantsi baze bavelise isiqhamo phezulu.
31  Kuba eYerusalem kuya kuphuma intsalela, nabo basindileyo bevela kwiNtaba yeZiyon. Yona kanye inzondelelo kaYehova wemikhosi iya kukwenza oku.
32  “‘Kungenxa yoko le nto uYehova ethethe oku ngokuphathelele ukumkani waseAsiriya: “Akayi kuza kwesi sixeko engayi kulutola utolo apho okanye eze enekhaka okanye asibiyele ngomsele wokungqinga.
33  Uya kubuya ngendlela eze ngayo, yaye akayi kungena kwesi sixeko, utsho uYehova.
34  Ngokuqinisekileyo ndiya kusikhusela esi sixeko ukuze ndisisindise ngenxa yam nangenxa kaDavide umkhonzi wam.”’”
35  Kwathi ngobo busuku ingelosi kaYehova yaphuma yaxabela ikhulu elinamashumi asibhozo anesihlanu lamawaka elalisenkampini yama-Asiriya. Ekuvukeni kwabo abantu ekuseni, kaloku, khangela bonke babefile bezizidumbu.
36  Ngoko ke uSenaribhe ukumkani waseAsiriya wanduluka wemka wabuya, wahlala eNineve.
37  Kwathi esaqubuda endlwini kaNiseroki uthixo wakhe, uAdrameleki noSharezere, oonyana bakhe, bamxabela ngekrele, baza bona basabela kwilizwe laseArarati. Yaye uEsar-hadon unyana wakhe walawula esikhundleni sakhe.
24  Ngemihla yakhe kwenyuka uNebhukadenetsare ukumkani waseBhabhiloni, yaye uYehoyakim waba ngumkhonzi wakhe iminyaka emithathu. Noko ke, wajika waza wamvukela.
2  Yaye uYehova wamthumelela amatutu amaKhaledi namatutu amaSiriya namatutu amaMowabhi namatutu oonyana baka-Amoni, yaye waqhubeka ewathumela nxamnye noYuda ukuba amtshabalalise, ngokwelizwi likaYehova awalithethayo ngabakhonzi bakhe abaprofeti.
3  Oko kwenzeka nxamnye noYuda ngokomyalelo kaYehova, ukuze amshenxise phambi kwakhe ngenxa yezono zikaManase, ngako konke oko wakwenzayo;
4  nangenxa yegazi elimsulwa awaliphalazayo, kangangokude azalise iYerusalem ngegazi elimsulwa, yaye uYehova akazange avume ukuxolela.
5  Ke eminye imicimbi kaYehoyakim nako konke awakwenzayo, akubhalwanga na encwadini yemicimbi yemihla yookumkani bakwaYuda?
6  Ekugqibeleni uYehoyakim walala kookhokho bakhe, yaye uYehoyakin unyana wakhe walawula esikhundleni sakhe.
7  Ukumkani waseYiputa akazange aphume kwakhona kwilizwe lakhe, kuba ukumkani waseBhabhiloni wayekuthabathe konke oko kwakukokukakumkani waseYiputa ukususela kwintlambo yaseYiputa ukuya kufikelela kuMlambo umEfrate.
8  UYehoyakin wayeneminyaka elishumi elinesibhozo ubudala ekuqaliseni kwakhe ukulawula, yaye walawula iinyanga ezintathu eYerusalem. Igama likanina lalinguNehushta intombi kaElnatan waseYerusalem.
9  Yaye waqhubeka esenza okubi emehlweni kaYehova, njengako konke oko kwenziwa nguyise.
10  Ebudeni belo xesha abakhonzi bakaNebhukadenetsare ukumkani waseBhabhiloni benyuka beza eYerusalem, kangangokuba isixeko sangqingwa.
11  Yaye uNebhukadenetsare ukumkani waseBhabhiloni weza nxamnye neso sixeko, ngoxa abakhonzi bakhe babesilalele.
12  Ekuhambeni kwethuba uYehoyakin ukumkani wakwaYuda waphuma waya kukumkani waseBhabhiloni, yena nonina nabakhonzi bakhe neenkosana zakhe namagosa akhe enkundla; kwaye ukumkani waseBhabhiloni wamthabatha ngonyaka wesibhozo wokuba ngukumkani kwakhe.
13  Wandula ke wabukhupha bonke ubuncwane bendlu kaYehova nabo bonke ubuncwane bendlu kakumkani, waza wayaphula yonke impahla yegolide eyayenziwe nguSolomon ukumkani wakwaSirayeli etempileni kaYehova, kanye njengoko uYehova wayethethile.
14  Wayithabathela ekuthinjweni yonke iYerusalem nazo zonke iinkosana nawo onke amadoda angamakroti, anamandla—wathabathela ekuthinjweni ishumi lamawaka—nazo zonke iingcibi nabakhi bodonga lokukhusela. Akukho namnye owasala ngasemva ngaphandle kodidi olusweleyo lwabantu belo lizwe.
15  Ngaloo ndlela uYehoyakin wamthabathela ekuthinjweni eBhabhiloni; nonina kakumkani nabafazi bakakumkani namagosa akhe enkundla namadoda abalaseleyo elizwe wabaqhuba njengabantu abathinjiweyo ukusuka eYerusalem ukuya eBhabhiloni.
16  Onke ke amadoda angamakroti, amawaka asixhenxe, neengcibi nabakhi bodonga lokukhusela, iwaka, onke amadoda anamandla okulwa imfazwe, ukumkani waseBhabhiloni wabazisa eBhabhiloni njengabantu abathinjiweyo.
17  Ngaphezu koko, ukumkani waseBhabhiloni wenza uMataniya uyisekazi ukumkani esikhundleni sakhe. Waza walitshintsha igama lakhe languZedekiya.
18  UZedekiya wayeneminyaka engamashumi amabini ananye ubudala ekuqaliseni kwakhe ukulawula, yaye walawula iminyaka elishumi elinanye eYerusalem. Igama likanina lalinguHamutali intombi kaYeremiya waseLibhena.
19  Yaye waqhubeka esenza okubi emehlweni kaYehova, njengako konke okwenziwa nguYehoyakim.
20  Kuba ngenxa yomsindo kaYehova kwenzeka oko eYerusalem nakwaYuda, de wabasusa phambi kwakhe. Yaye uZedekiya wamvukela ukumkani waseBhabhiloni.
5  Ke kaloku uNahaman othile, intloko yomkhosi kakumkani waseSiriya, waba yindoda enkulu phambi kwenkosi yakhe yaye ehlonitshwa kakhulu, ngenxa yokuba uYehova walunikela ngaye usindiso eSiriya, yaye le ndoda ngokwayo yayilikroti lendoda enamandla, nangona yayineqhenqa.
2  AmaSiriya ayephume aya kuba ngamatutu, yaye athimba intombazana encinane kwilizwe lakwaSirayeli, kwaye yayiphambi komfazi kaNahaman.
3  Ekuhambeni kwexesha yathi kwinkosikazi yayo: “Akwaba inkosi yam ibiphambi komprofeti oseSamariya! Ubeya kuyiphilisa kwiqhenqa layo.”
4  Ngenxa yoko othile waya waza wakuxela oko kwinkosi yakhe, esithi: “Ithe yathi ukuthetha intombazana evela kwilizwe lakwaSirayeli.”
5  Wandula ke ukumkani waseSiriya wathi: “Hamba! Yiza, mandithumele incwadi kukumkani wakwaSirayeli.” Ngoko wahamba waya kuthabatha kuye iitalente ezilishumi zesilivere namawaka amathandathu egolide nezambatho zokutshintsha ezilishumi.
6  Yaye wafika ezise incwadi kukumkani wakwaSirayeli, esithi: “Ke kaloku ngeli xesha lokufika kwale ncwadi kuwe, yabona ndithumela kuwe uNahaman umkhonzi wam, ukuze umphilise kwiqhenqa lakhe.”
7  Yaye kwathi kamsinya nje akuyifunda incwadi ukumkani wakwaSirayeli, ngoko nangoko wazikrazula izambatho zakhe waza wathi: “NdinguThixo yini na, ukuba ndibulale, nokuba ndiphilise? Kuba lo mntu undithumelela indoda ukuba ndiyiphilise kwiqhenqa layo; khanincede, niphawule nize nibone indlela afuna ngayo ukuxabana nam.”
8  Kwathi kamsinya nje akuba uElisha umntu kaTHIXO oyinyaniso evile ukuba ukumkani wakwaSirayeli uzikrazule izambatho zakhe, kwaoko wathumela kukumkani, esithi: “Uzikrazulele ntoni na izambatho zakho? Nceda, myeke eze kum ukuze azi ukuba ukho umprofeti kwaSirayeli.”
9  Ngoko uNahaman weza namahashe akhe neenqwelo zakhe zokulwa waza wema emnyangweni wendlu kaElisha.
10  Noko ke, uElisha wathumela umthunywa kuye, esithi: “Yiya, uze uhlambe umzimba izihlandlo ezisixhenxe eYordan ukuze inyama yakho ibuyele kuwe; uze uhlambuluke.”
11  UNahaman wacaphuka wemka waza wathi: “Ndiye ndazixelela ndathi, ‘Uza kuza kum aze eme, abize egameni likaYehova uThixo wakhe awangawangise ngesandla sakhe phezu kwale ndawo, amphilise oneqhenqa.’
12  IAbhana neFarpare, imilambo yaseDamasko, ayilunganga ngakumbi na kunawo onke amanzi akwaSirayeli? Andinakuhlamba kuyo na ndize ngokuqinisekileyo ndihlambuluke?” Akutsho wajika wahamba enomsindo.
13  Ke kaloku abakhonzi bakhe basondela baza bathetha naye bathi: “Bawo, ukuba umprofeti ubethethe into enkulu kuwe, ubungayi kuyenza na? Kukangakanani ke ngoko, ekubeni ethe kuwe, ‘Hlamba umzimba uze uhlambuluke’?”
14  Waza wehla wangena eYordan izihlandlo ezisixhenxe ngokwelizwi lomntu kaTHIXO oyinyaniso; emva koko inyama yakhe yabuya yaba njengenyama yenkwenkwana waza wahlambuluka.
15  Wandula ke wabuyela kumntu kaTHIXO oyinyaniso, yena nalo lonke iqela lakhe, weza wama phambi kwakhe waza wathi: “Yabona, ndiyazi ngokuqinisekileyo ukuba akukho Thixo naphi na emhlabeni ngaphandle kwakwaSirayeli. Ke kaloku, nceda, yamkela isipho esiyintsikelelo esivela kumkhonzi wakho.”
16  Noko ke, wathi: “Njengoko uYehova endimi phambi kwakhe ephila, andiyi kusamkela.” Yaye wambongoza ukuba asamkele, kodwa wala.
17  Ekugqibeleni uNahaman wathi: “Ukuba akusamkeli, nceda, umkhonzi wakho makanikwe umhlaba, umthwalo weemeyile ezimbini; ngenxa yokuba umkhonzi wakho akayi kuphinda enze umnikelo otshiswayo okanye umbingelelo kubo nabaphi na abanye oothixo ngaphandle koYehova.
18  Wanga uYehova angamxolela umkhonzi wakho ngale nto: Xa inkosi yam ingena endlwini kaRimon ukuba iye kuqubuda apho, izixhase ngesandla sam, ndize nam ndiqubude endlwini kaRimon, xa ndiqubuda endlwini kaRimon wanga uYehova, anganceda amxolele umkhonzi wakho kule nkalo.”
19  Waza yena wathi kuye: “Hamba ngoxolo.” Ngako oko wemka wahamba umgama omde.
20  Wandula uGehazi umlindi kaElisha umntu kaTHIXO oyinyaniso wathi: “Yabona inkosi yam imyekile uNahaman umSiriya ngokungakwamkeli oko ebekuzise ngesandla sakhe. Njengoko uYehova ephila, ndiya kumsukela, ndithabathe okuthile kuye.”
21  Yaye uGehazi wamsukela uNahaman. Wathi uNahaman akubona ukuba kukho ubani obaleka emva kwakhe, kwaoko wehla kwinqwelo yakhe ukuze aye kumhlangabeza waza wathi: “Ngaba konke kulungile?”
22  Ke yena wathi: “Konke kulungile. Ndithunywe yinkosi yam isithi, ‘Khangela! Khona ngoku kufike kum abafana ababini bevela kummandla weentaba wakwaEfrayim koonyana babaprofeti. Nceda, ubanike italente yesilivere nezambatho zokutshintsha zibe zibini.’”
23  Yena uNahaman wathi: “Nceda uzithabathele iitalente zibe mbini.” Yaye waqhubeka embongoza, ekugqibeleni wabopha iitalente ezimbini zesilivere kwiingxowa ezimbini, nezambatho ezibini zokutshintsha, wazinika ababini kubalindi bakhe, ukuze bazithwale phambi kwakhe.
24  Ekufikeni kwakhe kuOfeli, ngoko nangoko wazithabatha ezandleni zabo waza wazibeka endlwini, wawandulula loo madoda. Emka ke ngoko.
25  Wangena yena waza wema ngasenkosini yakhe. Ke kaloku uElisha wathi kuye: “Uvela phi na Gehazi?” Kodwa yena wathi: “Umkhonzi wakho akakhange aye ndawo konke konke.”
26  Wathi ke yena kuye: “Intliziyo yam ayihambanga nawe na njengoko laa ndoda ibijika ukuze yehle enqwelweni yayo ikuhlangabeza? Lixesha lokwamkela isilivere na eli okanye lokwamkela izambatho okanye igcume lomnquma okanye izidiliya okanye izimvu okanye iinkomo okanye izicaka okanye izicakakazi?
27  Ngoko iqhenqa likaNahaman liya kunamathela kuwe nakwinzala yakho ukusa kwixesha elingenammiselo.” Ngoko nangoko wemka phambi kwakhe, eneqhenqa elimhlophe njengekhephu.
15  Ngonyaka wamashumi amabini anesixhenxe kaYerobhoham ukumkani wakwaSirayeli, uAzariya unyana ka-Amatsiya ukumkani wakwaYuda waba ngukumkani.
2  Wayeneminyaka elishumi elinesithandathu ekuqaliseni kwakhe ukulawula, yaye walawula iminyaka engamashumi amahlanu anesibini eYerusalem. Igama likanina lalinguYekoliya waseYerusalem.
3  Yaye waqhubeka esenza oko kuthe tye emehlweni kaYehova, ngokuvisisana nako konke oko uAmatsiya uyise wakwenzayo.
4  Kuphela nje iindawo eziphakamileyo azizange zithi shwaka. Abantu babesabingelela beqhumisa nemibingelelo kwiindawo eziphakamileyo.
5  Ekugqibeleni uYehova wambetha ukumkani, yaye waqhubeka eneqhenqa de kwayimini yokufa kwakhe, waqhubeka ehlala endlwini yakhe ekhululekile kwizabelo, ngoxa uYotham unyana kakumkani wayongamele indlu, egweba abantu belo lizwe.
6  Ke eminye imicimbi ka-Azariya nako konke awakwenzayo, akubhalwanga na encwadini yemicimbi yookumkani bakwaYuda?
7  Ekuhambeni kwethuba uAzariya walala kookhokho bakhe, baza bamngcwaba nookhokho bakhe kwisiXeko sikaDavide; yaye uYotham unyana wakhe walawula esikhundleni sakhe.
8  Ngonyaka wamashumi amathathu anesibhozo ka-Azariya ukumkani wakwaYuda, uZekariya unyana kaYerobhoham waba ngukumkani wakwaSirayeli eSamariya iinyanga ezintandathu.
9  Yaye waqhubeka esenza oko kubi emehlweni kaYehova, kanye njengoko ookhokho bakhe benzayo. Akazange ashenxe kwizono zikaYerobhoham unyana kaNebhati, awonisa ngazo uSirayeli.
10  Wandula uShalum unyana kaYabheshe wenza iyelenqe nxamnye naye waza wamxabela eIbleyam wambulala yaye walawula esikhundleni sakhe.
11  Ke eminye imicimbi kaZekariya, nantso ibhalwe encwadini yemicimbi yemihla yookumkani bakwaSirayeli.
12  Elo yayililizwi likaYehova awalithetha kuYehu, esithi: “Oonyana baya kuhlala etroneni yakwaSirayeli ngenxa yakho.” Yaye kwaba njalo.
13  Ke yena uShalum unyana kaYabheshe, waba ngukumkani ngonyaka wamashumi amathathu anesithoba kaUziya ukumkani wakwaYuda, yaye waqhubeka elawula inyanga yonke eSamariya.
14  Wandula uMenahem unyana kaGadihi weza eSamariya evela eTirtsa waza wamxabela uShalum unyana kaYabheshe eSamariya wambulala; kwaye walawula esikhundleni sakhe.
15  Ke eminye imicimbi kaShalum neyelenqe lakhe awalenzayo, zibhaliwe encwadini yemicimbi yemihla yookumkani bakwaSirayeli.
16  Kungoko awathi uMenahem wayixabela iTifesa nako konke okwakukuyo nommandla wayo ophuma eTirtsa, ngenxa yokuba ayizange ivule, yaye wayixabela. Wabaqhaqha bonke abafazi abamithiyo kuyo.
17  Ngonyaka wamashumi amathathu anesithoba ka-Azariya ukumkani wakwaYuda, uMenahem unyana kaGadihi waba ngukumkani kwaSirayeli iminyaka elishumi eSamariya.
18  Yaye waqhubeka esenza oko kubi emehlweni kaYehova. Akazange ashenxe kuzo zonke izono zikaYerobhoham unyana kaNebhati, awonisa ngazo uSirayeli, yonke imihla yakhe.
19  UPuli ukumkani waseAsiriya wafika kwelo lizwe. UMenahem wanika uPuli iitalente eziliwaka zesilivere, ukuze izandla zakhe zibe naye zibomeleze ubukumkani esandleni sakhe.
20  Ngoko uMenahem wayibiza isilivere leyo kuSirayeli, nakuwo onke amadoda anamandla nangamakroti, ukuze anike ukumkani waseAsiriya amashumi amahlanu eeshekele zesilivere endoda nganye. Ukumkani waseAsiriya wabuya, yaye akazange ahlale apho kwelo lizwe.
21  Ke eminye imicimbi kaMenahem nako konke awakwenzayo, akubhalwanga na encwadini yemicimbi yemihla yookumkani bakwaSirayeli?
22  Ekugqibeleni uMenahem walala kookhokho bakhe, yaye uPekahiya unyana wakhe walawula esikhundleni sakhe.
23  Ngonyaka wamashumi amahlanu ka-Azariya ukumkani wakwaYuda, uPekahiya unyana kaMenahem waba ngukumkani wakwaSirayeli eSamariya iminyaka emibini.
24  Yaye waqhubeka esenza oko kubi emehlweni kaYehova. Akazange ashenxe kwizono zikaYerobhoham unyana kaNebhati, awonisa ngazo uSirayeli.
25  Wandula ke uPeka unyana kaRemaliya umphathi-mkhosi wakhe wamenzela iyelenqe waza wamxabela eSamariya kwinqaba yokuhlala yendlu kakumkani noArgobhi noAriye, yaye kwakukho amadoda angamashumi amahlanu akoonyana bakaGiliyadi awayekunye naye. Ngoko wambulala waza walawula esikhundleni sakhe.
26  Ke eminye imicimbi kaPekahiya nako konke awakwenzayo, nako kubhalwe kwincwadi yemicimbi yemihla yookumkani bakwaSirayeli.
27  Ngonyaka wamashumi amahlanu anesibini ka-Azariya ukumkani wakwaYuda, uPeka unyana kaRemaliya waba ngukumkani wakwaSirayeli eSamariya iminyaka engamashumi amabini.
28  Yaye waqhubeka esenza oko kubi emehlweni kaYehova. Akazange ashenxe kwizono zikaYerobhoham unyana kaNebhati, awonisa ngazo uSirayeli.
29  Ngemihla kaPeka ukumkani wakwaSirayeli, uTigelati-pilesere ukumkani waseAsiriya wafika waza wathabatha i-Iyon neAbheli-bhete-mahaka neYanowa neKedeshe neHatsore neGiliyadi neGalili, nawo wonke umhlaba wakwaNafetali, abantu wabathabathela ekuthinjweni eAsiriya.
30  Ekugqibeleni uHosheya unyana kaElaha wenzela uPeka unyana kaRemaliya iyelenqe waza wamxabela wambulala; yaye walawula esikhundleni sakhe ngonyaka wamashumi amabini kaYotham unyana kaUziya.
31  Ke eminye imicimbi kaPeka nako konke awakwenzayo, nako kubhalwe encwadini yemicimbi yemihla yookumkani bakwaSirayeli.
32  Ngonyaka wesibini kaPeka unyana kaRemaliya ukumkani wakwaSirayeli, uYotham unyana kaUziya ukumkani wakwaYuda waba ngukumkani.
33  Wayeneminyaka engamashumi amabini anesihlanu ekuqaliseni kwakhe ukulawula, yaye walawula iminyaka elishumi elinesithandathu eYerusalem. Igama likanina lalinguYerusha intombi kaTsadoki.
34  Yaye waqhubeka esenza oko kulungileyo emehlweni kaYehova. Wenza ngokuvisisana nako konke okwenziwa ngu-Uziya uyise.
35  Ziindawo eziphakamileyo kuphela ezingazange zithi shwaka. Abantu babesabingelela beqhumisa nombingelelo kwiindawo eziphakamileyo. Nguye owakha isango eliphezulu lendlu kaYehova.
36  Ke eminye imicimbi kaYotham, oko wakwenzayo, akubhalwanga na encwadini yemicimbi yemihla yookumkani bakwaYuda?
37  Ngaloo mihla uYehova wathumela uRetsin ukumkani waseSiriya noPeka unyana kaRemaliya nxamnye noYuda.
38  Ekugqibeleni uYotham walala kookhokho bakhe waza wangcwatywa nookhokho bakhe kwisiXeko sikaDavide ukhokho wakhe; yaye uAhazi unyana wakhe walawula esikhundleni sakhe.
20  Ngaloo mihla uHezekiya wagulela ukufa. Ngako oko uIsaya unyana ka-Amotsi umprofeti weza kuye waza wathi kuye: “Utsho uYehova ukuthi, ‘Nikela imiyalelo kwindlu yakho, kuba wena eneneni uya kufa akuyi kuphila.’”
2  Waza waguquka wakhangela eludongeni yaye wathandaza kuYehova, esithi:
3  “Owu Yehova, ndiyakubongoza, khawuncede ukhumbule ukuba ndiye ndahamba ngenyaniso phambi kwakho nangentliziyo epheleleyo, yaye okulungileyo emehlweni akho ndikwenzile.” Yaye uHezekiya walila kakhulu.
4  Kwathi uIsaya engekafiki phakathi enkundleni lafika ilizwi likaYehova kuye, lisithi:
5  “Buya umva, uthi kuHezekiya inkokeli yabantu bam, ‘Utsho uYehova uTHIXO kaDavide ukhokho wakho ukuthi: “Ndiwuvile umthandazo wakho. Ndizibonile iinyembezi zakho. Yabona ndiyakuphilisa. Ngomhla wesithathu uya kunyuka uye endlwini kaYehova.
6  Yaye ngokuqinisekileyo ndiya kongeza iminyaka elishumi elinesihlanu kwiintsuku zakho, yaye ndiya kukuhlangula wena nesi sixeko entendeni kakumkani waseAsiriya, kwaye ndiya kusikhusela esi sixeko ngenxa yam nangenxa kaDavide umkhonzi wam.”’”
7  UIsaya wahlabela mgama wenjenje: “Nina, thabathani isicumba samakhiwane omileyo.” Ngoko basithabatha baza basibeka phezu kwethumba, emva koko waphila ngokuthe ngcembe.
8  Ngelo xesha, uHezekiya wathi kuIsaya: “Uyintoni na umqondiso wokuba uYehova uza kundiphilisa ndize ngokuqinisekileyo ndinyuke ngomhla wesithathu ndiye endlwini kaYehova?”
9  UIsaya wathi: “Nanku umqondiso wakho ovela kuYehova wokuba uYehova uya kulenza ilizwi alithethileyo: Ngaba isithunzi siya kuya ngaphambili izinyuko ezilishumi okanye siya kubuyela umva izinyuko ezilishumi?”
10  Wandula ke uHezekiya wathi: “Kuyinto elula ngesithunzi ukuzolula izinyuko ezilishumi, hayi ukuba isithunzi sibuyele umva izinyuko ezilishumi.”
11  UIsaya umprofeti wamemeza kuYehova; yaye wasibuyisa umva isithunzi esasihle ngezinyuko, oko kukuthi, ngezinyuko zika-Ahazi sabuya umva izinyuko ezilishumi.
12  Ngelo xesha uBherodaki-bhaladan unyana kaBhaladan ukumkani waseBhabhiloni wathumela iileta nesipho kuHezekiya; kuba wayevile ukuba uHezekiya wayegula.
13  Yaye uHezekiya wabaphulaphula waza wababonisa yonke indlu yakhe yobuncwane, isilivere negolide neoli yebhalsam neoli elungileyo nendawo yakhe yokugcina izikrweqe nako konke okwafumanekayo kubuncwane bakhe. Akuzange kubekho nto angazange ababonise yona uHezekiya endlwini yakhe nakulo lonke ulawulo lwakhe.
14  Emva koko uIsaya umprofeti weza kuKumkani uHezekiya waza wathi kuye: “Aye athini la madoda yaye ebevela phi na ekuzeni kwawo kuwe?” Ngoko uHezekiya wathi: “Ebevela ezweni elikude, eBhabhiloni.”
15  Yaye wahlabela mgama wathi: “Abone ntoni na endlwini yakho?” UHezekiya wathi: “Abone yonk’ into esendlwini yam. Akukho nto ndingawabonisanga yona kubuncwane bam.”
16  Ke kaloku uIsaya wathi kuHezekiya: “Live ilizwi likaYehova,
17  ‘“Khangela! Kuza imihla, ekuya kuthi ngayo konke okusendlwini yakho noko kwaqwetywa ngookhokho bakho kude kube ngulo mhla kuthwalelwe eBhabhiloni. Akukho nto iya kusala,” utsho uYehova.
18  “Abanye boonyana bakho abaya kuphuma kuwe abo uya kubazala baya kuthatyathwa baze babe ngamagosa enkundla kwibhotwe likakumkani waseBhabhiloni.”’”
19  UHezekiya wathi kuIsaya: “Lilungile ilizwi likaYehova olithethileyo.” Yaye wahlabela mgama wathi: “Akunjalo na, ukuba kuya kuqhubeka kukho uxolo nenyaniso ngemihla yam?”
20  Ke eminye imicimbi kaHezekiya namandla akhe onke nendlela awenza ngayo ichibi nomsele waza wezisa amanzi esixekweni, azibhalwanga na encwadini yemicimbi yookumkani bakwaYuda?
21  Ekugqibeleni uHezekiya walala kookhokho bakhe; yaye uManase unyana wakhe walawula esikhundleni sakhe.
1  Yaye uMowabhi waqalisa ukuvukela uSirayeli emva kokufa kuka-Ahabhi.
2  UAhaziya wawa kuthango lwegumbi lakhe eliseluphahleni elaliseSamariya waza wagula. Ngoko wathumela abathunywa waza wathi kubo: “Hambani, niye kubuza kuBhahali-zebhubhi uthixo wase-Ekron enoba ndiya kuphila na kwesi sifo.”
3  Ke yona ingelosi kaYehova, yathetha kuEliya umTishbhi yathi: “Vuka, unyuke uye kuhlangabeza abathunywa bakakumkani waseSamariya uze uthi kubo, ‘Kungenxa yokuba kungekho Thixo na kwaphela kwaSirayeli le nto niye kubuza kuBhahali-zebhubhi uthixo wase-Ekron?
4  Ngoko ke utsho uYehova ukuthi: “Ngokubhekisele kwisingqengqelo onyuke waya kuso, akuyi kuhla kuso, ngenxa yokuba uya kufa ngokuqinisekileyo.”’” Wahamba ke uEliya.
5  Ekubuyeleni kwabathunywa kuye, ngoko nangoko wathi kubo: “Nibuyele ntoni?”
6  Ngoko bathi kuye: “Kukho indoda eye yasihlangabeza, yaye ithe kuthi, ‘Hambani, buyelani kukumkani onithumileyo, nize nithi kuye: “Utsho uYehova ukuthi, ‘Kungenxa yokuba kungekho Thixo na kwaphela kwaSirayeli le nto uthumela ukuba kuye kubuzwa kuBhahali-zebhubhi uthixo wase-Ekron? Ngoko ke, ngokubhekisele kwisingqengqelo onyuke waya kuso, akuyi kuhla kuso, ngenxa yokuba uya kufa ngokuqinisekileyo.’”’”
7  Waza wathi kubo: “Ibinjani imbonakalo yendoda eye yeza kunihlangabeza yaza yathetha la mazwi kuni?”
8  Ngoko bathi kuye: “Yindoda enesambatho soboya, ebhinqe ibhanti lethwathwa esinqeni sayo.” Ngoko nangoko wathi: “IbinguEliya umTishbhi.”
9  Wathumela kuye intloko yabangamashumi amahlanu kunye namashumi amahlanu ayo. Ekunyukeni kwayo isiya kuye, nanko ehleli phezulu entabeni. Ke kaloku yathetha kuye yathi: “Mntu kaTHIXO oyinyaniso, ukumkani uthethile, ‘Yihla.’”
10  Kodwa uEliya wayiphendula intloko yabangamashumi amahlanu wathi: “Eneneni, ukuba ndiyindoda yakwaThixo, makuhle umlilo emazulwini ukudle ukugqibe wena namashumi amahlanu akho.” Yaye kwehla umlilo emazulwini wayidla wayigqiba namashumi amahlanu ayo.
11  Ngoko wathumela kuye kwakhona enye intloko yabangamashumi amahlanu namashumi amahlanu ayo. Yathetha naye yathi: “Mntu kaTHIXO oyinyaniso, utsho ukumkani ukuthi, ‘Yihla ngokukhawuleza.’”
12  Kodwa uEliya wabaphendula wathetha nabo wathi: “Ukuba ndingumntu kaTHIXO oyinyaniso, makuhle umlilo emazulwini ukudle ukugqibe wena nabakho abangamashumi amahlanu.” Yaye umlilo kaThixo wehla emazulwini wayidla wayigqiba yona namashumi amahlanu ayo.
13  Waphinda wathumela intloko yesithathu yabangamashumi amahlanu namashumi amahlanu ayo. Kodwa intloko yesithathu yabangamashumi amahlanu yenyuka yaza yafika yaguqa phantsi ngamadolo phambi kukaEliya yaza yacela ubabalo kuye isithi: “Mntu kaTHIXO oyinyaniso, ndiyacela, umphefumlo wam nemiphefumlo yaba bakhonzi bakho bangamashumi amahlanu mayixabiseke emehlweni akho.
14  Yabona kuhle umlilo emazulwini waza wazidla iintloko ezimbini zabangamashumi amahlanu kunye namashumi amahlanu azo, kodwa ke owam umphefumlo mawuxabiseke emehlweni akho.”
15  Yaza ingelosi kaYehova yathetha noEliya yathi: “Yihla naye. Musa ukumoyika.” Ngoko waphakama waza wehla naye waya kukumkani.
16  Wandula ke wathetha naye wathi: “Utsho uYehova ukuthi, ‘Ngenxa yokuba uye wathumela abathunywa ukuba baye kubuza kuBhahali-zebhubhi uthixo wase-Ekron, kungenxa yokuba kungekho Thixo kwaphela kwaSirayeli ekunokubuzwa egameni lakhe? Ngoko ke ngokubhekisele kwisingqengqelo oye wenyuka waya kuso, akuyi kuhla kuso, ngenxa yokuba uya kufa ngokuqinisekileyo.’”
17  Yaye wafa, ngokwelizwi likaYehova elalithethwe nguEliya; kwaye uYehoram walawula esikhundleni sakhe, kunyaka wesibini kaYehoram unyana kaYehoshafati ukumkani wakwaYuda, ngenxa yokuba wayengenanyana.
18  Ezinye ke izinto awazenzayo uAhaziya, azibhalwanga na encwadini yemicimbi yemihla yookumkani bakwaSirayeli?
2  Xa uYehova wayeza kuthabathela uEliya emazulwini ngesaqhwithi somoya, uEliya noElisha babevela eGiligali.
2  Yaye uEliya wathi kuElisha: “Khawuncede uhlale apha, ngenxa yokuba uYehova undithume eBheteli.” Kodwa uElisha wathi: “Njengoko uYehova ephila nomphefumlo wakho uphila, andiyi kukushiya.” Ngoko behla baya eBheteli.
3  Bandula ke oonyana babaprofeti ababeseBheteli beza kuElisha baza bathi kuye: “Ngaba ngokwenene uyazi ukuba namhlanje uYehova uza kuyithabatha inkosi yakho ingabi saba yintloko yakho?” Waza wathi: “Nam, ndikwazi kakuhle oko. Yithini cwaka.”
4  Waza uEliya wathi kuye: “Elisha, khawuncede uhlale apha, ngenxa yokuba uYehova undithume eYeriko.” Kodwa wathi: “Njengoko uYehova ephila nomphefumlo wakho uphila, andiyi kukushiya.” Ngoko beza eYeriko.
5  Bandula ke oonyana babaprofeti ababeseYeriko baya kuElisha baza bathi kuye: “Ngaba ngokwenene uyazi ukuba namhlanje uYehova uza kuyithabatha inkosi yakho ingabi saba yintloko yakho?” Waza wathi: “Nam, ndikwazi kakuhle oko. Yithini cwaka.”
6  Waza uEliya wathi kuye: “Khawuncede uhlale apha, ngenxa yokuba uYehova undithume eYordan.” Kodwa wathi: “Njengoko uYehova ephila nomphefumlo wakho uphila, andiyi kukushiya.” Ngoko baqhubeka behamba bobabini.
7  Yaye kwakukho amadoda angamashumi amahlanu angawoonyana babaprofeti awahambayo aya kuma mgama aza akhangela; kodwa, bona bobabini bema ngaseYordan.
8  Wandula ke uEliya wathabatha umnweba wakhe wawusonga waza wabetha amanzi, aza ahlukana aya ngapha nangapha, kangangokuba bobabini bawela kumhlaba owomileyo.
9  Kwathi kamsinya nje bakuba bewelile uEliya wathi kuElisha: “Cela into emandikwenzele yona ngaphambi kokuba ndithatyathwe kuwe.” Waza wathi uElisha: “Ndicela ukuba iinxalenye ezimbini zomoya wakho zize kum.”
10  Ke yena wathi: “Ucele into enzima. Ukuba undibonile xa ndithatyathwa kuwe, kuya kwenzeka kuwe ngolo hlobo; kodwa ukuba akundibonanga, akuyi kwenzeka.”
11  Kwathi besahamba, behamba bethetha, kaloku, khangela! inqwelo yokulwa yomlilo namahashe omlilo, zabahlula bobabini; yaye uEliya wenyukela emazulwini ngesaqhwithi somoya.
12  Ngalo lonke elo xesha uElisha wayekubona oko, yaye wayedanduluka esithi: “Bawo, bawo, nqwelo yokulwa kaSirayeli nabakhweli-mahashe bakhe!” Yaye akazange aphinde ambone. Ngenxa yoko wazibamba izambatho zakhe wazikrazula zaba ziziqwenga ezibini.
13  Emva koko wathabatha umnweba kaEliya owawuwe kuye, wabuyela emva waya kuma ngakunxweme lweYordan.
14  Wandula ke wathabatha umnweba owawuwe kuEliya waza wabetha amanzi wathi: “Uphi na uYehova uTHIXO kaEliya, Yena kanye?” Ekuwabetheni kwakhe amanzi, ahlukana aya ngapha nangapha, wawela uElisha.
15  Xa oonyana babaprofeti ababeseYeriko bambonayo bemgama, bathi: “Umoya kaEliya uhleli kuElisha.” Ngako oko beza kumhlangabeza baza baqubuda kuye emhlabeni.
16  Yaye bahlabela mgama bathi kuye: “Yabona ke, kukho amadoda angamashumi amahlanu akunye nabakhonzi bakho, abantu abangamakroti. Nceda, wavumele ahambe aye kufuna inkosi yakho. Kusenokwenzeka ukuba umoya kaYehova uyiphakamisile wandula ke wayiphosa kwenye yeentaba okanye kwenye yeentlambo.” Kodwa wathi: “Ningawathumeli.”
17  Yaye baqhubeka bembongoza de waneentloni, kangangokuba wathi: “Thumelani.” Baza ke bathumela amadoda angamashumi amahlanu; aqhubeka ke efuna kangangeentsuku ezintathu, kodwa akazange amfumane.
18  Ekubuyeleni kwawo kuye, wayehleli eYeriko. Wandula ke wathi kuwo: “Anditshongo na kuni ukuthi, ‘Musani ukuhamba’?”
19  Ekuhambeni kwexesha amadoda esixeko athi kuElisha: “Yabona ke, imeko yesixeko ilungile, kanye njengoko inkosi yam ibona; kodwa amanzi mabi, nelizwe libangela ukuphuma kwezisu.”
20  Waza wathi: “Ndizisele isitya esincinane esitsha uze ufake ityuwa kuso.” Ngoko bamlandela sona.
21  Wandula ke waphuma waya emthonjeni wamanzi waza waphosa ityuwa kuwo, wathi: “Utsho uYehova ukuthi, ‘La manzi ndiwenza aphile. Akayi kuphinda abangele ukufa okanye ukuphuma kwezisu.’”
22  Yaye loo manzi asaphilile de kube ngulo mhla, ngokwelizwi elathethwa nguElisha.
23  Wenyuka ke apho waya eBheteli. Ngoxa wayesenyuka ngendlela, kwaphuma amakhwenkwe amancinane esixekweni aza amgculela esithi kuye: “Nyuka, mpandlandini! Nyuka, mpandlandini!”
24  Ekugqibeleni wajika waza wawabona, wawaqalekisa egameni likaYehova. Kwandula ke kwaphuma iimazi zamabhere ezimbini phakathi kwemithi, zaqwenga kubo abantwana abangamashumi amane anesibini.
25  Kwaye wahamba ukusuka apho waya kwiNtaba yeKarmele, waza emva koko wabuyela eSamariya.
3  Ke yena uYehoram unyana ka-Ahabhi, waba ngukumkani wakwaSirayeli eSamariya ngonyaka weshumi elinesibhozo kaYehoshafati ukumkani wakwaYuda, yaye waqhubeka elawula iminyaka elishumi elinesibini.
2  Waqhubeka esenza okubi emehlweni kaYehova, kuphela nje wayengenzi njengoyise okanye njengonina, kuba wayishenxisa intsika engcwele kaBhahali eyayenziwe nguyise.
3  Kuphela wanamathela kwizono zikaYerobhoham unyana kaNebhati, awamonisa ngazo uSirayeli. Akazange emke kuzo.
4  Ke yena uMesha ukumkani wakwaMowabhi, waba ngumfuyi weegusha, yaye wahlawula ukumkani wakwaSirayeli ikhulu lamawaka eemvana nekhulu lamawaka eenkunzi zezimvu ezingachetywanga.
5  Yaye kwathi kamsinya nje akufa uAhabhi, ukumkani wakwaMowabhi waqalisa ukuvukela ukumkani wakwaSirayeli.
6  Ngenxa yoko uKumkani uYehoram waphuma ngaloo mini eSamariya waza wamhlanganisa uSirayeli wonke.
7  Wahlabela mgama waza wathumela kuYehoshafati ukumkani wakwaYuda, esithi: “Ukumkani wakwaMowabhi undivukele. Ngaba uya kuhamba nam uye emfazweni kwaMowabhi?” Waza wathi: “Ndiya kuhamba. Ndinjengoko unjalo; abantu bam banjengoko banjalo abantu bakho; amahashe am anjengoko anjalo amahashe akho.”
8  Kwaye wahlabela mgama wathi: “Siya kunyuka ngayiphi indlela kanye?” Ngoko wathi: “Ngendlela yentlango yakwaEdom.”
9  Wahamba ke ukumkani wakwaSirayeli nokumkani wakwaYuda nokumkani wakwaEdom, baqhubeka behamba ngendlela ejikelezayo iintsuku ezisixhenxe, yaye kwakungekho manzi eqela nawezilwanyana zasekhaya ezazililandela.
10  Ekuhambeni kwexesha ukumkani wakwaSirayeli wathi: “Elinjani lona ilishwa lokuba uYehova abize aba kumkani bathathu ukuze abanikele esandleni sikaMowabhi!”
11  Wandula wathi uYehoshafati: “Akukho mprofeti kaYehova na apha? Ngoko masibuze kuYehova ngaye.” Ngoko omnye wabakhonzi bakakumkani wakwaSirayeli waphendula wathi: “Nanku uElisha unyana kaShafati, owagalela amanzi esandleni sikaEliya.”
12  Waza wathi uYehoshafati: “Ilizwi likaYehova linaye.” Ngako oko ukumkani wakwaSirayeli noYehoshafati nokumkani wakwaEdom behla baya kuye.
13  UElisha wathi kukumkani wakwaSirayeli: “Ndinantoni na yakwenza nawe? Yiya kubaprofeti bakayihlo nakubaprofeti bakanyoko.” Kodwa ukumkani wakwaSirayeli wathi kuye: “Hayi, kuba uYehova ubabizile aba kumkani bathathu ukuze abanikele esandleni sikaMowabhi.”
14  Waza uElisha wathi: “Njengoko ephila uYehova wemikhosi endimiyo phambi kwakhe, ukuba bekungekho ngenxa kaYehoshafati ukumkani wakwaYuda endinikela ingqalelo kuye, bendingayi kukukhangela yaye bendingayi kukubona.
15  Ke kaloku ndiziseleni umdlali womrhubhe.” Yaye kwathi, kamsinya nje akudlala umdlali womrhubhe, isandla sikaYehova saba phezu kwakhe.
16  Yaye wahlabela mgama wathi: “Utsho uYehova ukuthi, ‘Makwenziwe imijelo emininzi kule ntlambo;
17  kuba utsho uYehova ukuthi: “Nina aniyi kubona moya, yaye aniyi kubona zantyalantyala zamvula; kanti loo ntlambo iya kuzaliswa ngamanzi, yaye niya kusela kuyo, nina nemfuyo yenu nezilwanyana zenu zasekhaya.”’
18  Yaye oku kuya kuba yinto engenamsebenzi emehlweni kaYehova, ibe ngokuqinisekileyo uya kumnikela esandleni senu uMowabhi.
19  Kwaye nimele nixabele sonke isixeko esinqatyisiweyo naso sonke isixeko esihle, niwise wonke umthi olungileyo, yonke imithombo yamanzi niyivingce, naso sonke isiqwenga somhlaba nisonakalise ngamatye.”
20  Kwathi kusasa, ngexesha lokunyuka komnikelo wokudla, khangela! nanko amanzi evela ngakwaEdom, kwaye ilizwe lazaliswa ngamanzi.
21  Onke ke amaMowabhi, eva ukuba ookumkani babeze kulwa nawo. Ngenxa yoko abizela ndawonye amadoda ukususela kulawo ayebhinqa ibhanti ukuya phezulu, yaye aqalisa ukuma emdeni.
22  Ekuvukeni kwawo kusasa, ilanga lalibengezela emanzini, kangangokuba kwelinye icala amaMowabhi abona amanzi ebomvu njengegazi.
23  Yaye athi: “Ligazi eli! Ookumkani ngokuqinisekileyo bathabathe ikrele, baza baxabelana. Ngoko ke, nalo ixhoba, Mowabhi!”
24  Ekufikeni kwawo enkampini kaSirayeli, ngoko nangoko amaSirayeli aphakama aza awaxabela amaMowabhi kangangokuba asaba phambi kwawo. Ngoko ke afika kwaMowabhi, awaxabela amaMowabhi.
25  Ayehamba ediliza izixeko, kwaye, sonke isiqwenga somhlaba esilungileyo ngamnye wayephosa ilitye kuso de basizalise sonke; wonke umthombo wamanzi babewuvingca, nawo wonke umthi olungileyo babewuwisa, de eKire-hareseti bashiya amatye ayo kuphela; yaye abo basawulayo baqalisa ukuyijikeleza beyixabela.
26  Xa ukumkani wakwaMowabhi wabonayo ukuba idabi lalingaphaya kwamandla akhe, kwaoko wathabatha amadoda angamakhulu asixhenxe arhola ikrele ukuze batyhoboze baye kukumkani wakwaEdom; kodwa abazange bakwazi.
27  Ekugqibeleni wathabatha unyana wakhe olizibulo owayeza kulawula esikhundleni sakhe, wanikela ngaye njengombingelelo otshiswayo eludongeni. Kwabakho ukucaphuka okukhulu nxamnye noSirayeli, kangangokuba wanduluka wamshiya wabuyela elizweni lakhe.
12  Ngonyaka wesixhenxe kaYehu, uYehowashe waba ngukumkani, yaye walawula iminyaka engamashumi amane eYerusalem. Igama likanina lalinguTsibhiya waseBher-shebha.
2  UYehowashe waqhubeka esenza okulungileyo emehlweni kaYehova yonke imihla yakhe leyo uYehoyada umbingeleli wayemyala ngayo.
3  Ziindawo eziphakamileyo kuphela ezingazange zithi shwaka. Abantu babesabingelela beqhumisa nemibingelelo kwiindawo eziphakamileyo.
4  UYehowashe wathi kubabingeleli: “Yonke imali yeminikelo engcwele eziswe endlwini kaYehova, imali alinganiselwe ngayo ngamnye, imali yemiphefumlo ngokwexabiso lomntu, yonke imali ekuthe qatha entliziyweni yakhe ngamnye ukuba ayizise endlwini kaYehova,
5  ababingeleli mabazithabathele yona, ngamnye kulowo amqhelileyo; yaye bona mabavale iintanda zendlu naphi na apho kufunyanwa khona uthanda.”
6  Ngonyaka wamashumi amabini anesithathu kaKumkani uYehowashe, ababingeleli babengekazivali iintanda zendlu.
7  Ngoko uKumkani uYehowashe wabiza uYehoyada umbingeleli nababingeleli waza wathi kubo: “Kutheni na ningazivali iintanda zendlu? Ke kaloku, ningaphinde nithabathe mali kwabo nibaqhelileyo, kodwa nikelani ngayo ukuze kuvalwe iintanda zendlu.”
8  Ababingeleli bavuma ukuba bangathabathi mali ebantwini kwakhona nokuba bangazivali iintanda zendlu.
9  UYehoyada umbingeleli wathabatha isikhongozelo waza wagqobhoza umngxuma esicikweni saso wasibeka ecaleni kwesibingelelo ngasekunene xa umntu engena endlwini kaYehova, yaye apho ababingeleli, abagcini-mnyango, babeka yonke imali eyayisiziswa endlwini kaYehova.
10  Yaye kwakusithi kamsinya nje bakubona ukuba kukho imali eninzi esikhongozelweni, unobhala kakumkani nombingeleli omkhulu beze, bayibophe baze bayibale imali eyayifumaneka endlwini kaYehova.
11  Yaye banikela ngemali eyayilinganisiwe ezandleni zabo babesenza umsebenzi ababemiselwe endlwini kaYehova. Baza bona bahlawula ngayo abo babesebenza ngomthi nabakhi ababesebenza endlwini kaYehova,
12  nabo babexhola amatye nabaqingqi bamatye, bathenga namaplanga namatye aqingqiweyo okuvala iintanda zendlu kaYehova nako konke okwakuchithiwe endlwini ukuze ilungiswe.
13  Ngokuphathelele indlu kaYehova akuzange kwenziwe zitya zasilivere, nazicima-mlilo, nazitya, namaxilongo, nalo naluphi na uhlobo lwempahla yegolide nempahla yesilivere ngemali eyayiziswe endlwini kaYehova;
14  kuba babeyinika abasebenzi, yaye babelungisa indlu kaYehova ngayo.
15  Yaye babengafuni ngxelo kumadoda ababeyinika wona imali ukuba ayinike abasebenzi, ngenxa yokuba ayesebenza ngokuthembeka.
16  Ke yona imali yeminikelo yetyala nemali yeminikelo yesono, yayingaziswa endlwini kaYehova. Ngoko yaba yeyababingeleli.
17  Wandula uHazayeli ukumkani waseSiriya wenyuka waya kulwa nxamnye neGati waza wayithimba, emva koko uHazayeli wabhekisa ubuso bakhe ngaseYerusalem ukuba aye kulwa nayo.
18  UYehowashe ukumkani wakwaYuda wathabatha iminikelo engcwele leyo uYehoshafati noYehoram noAhaziya ookhokho bakhe, ookumkani bakwaYuda, babeyingcwalisile neminikelo yakhe engcwele nayo yonke igolide eyayifumaneka kubuncwane bendlu kaYehova nasendlwini kakumkani waza wayithumela kuHazayeli ukumkani waseSiriya. Ngoko wemka eYerusalem.
19  Ke eminye imicimbi kaYehowashe nako konke awakwenzayo, akubhalwanga na encwadini yemicimbi yemihla yookumkani bakwaYuda?
20  Noko ke, abakhonzi bakhe bamanyana, benza iyelenqe baza bamxabela uYehowashe endlwini yeSiganga, endleleni eyehlela eSila.
21  Yaye uYozakare unyana kaShimeyati noYehozabhadi unyana kaShomere, abakhonzi bakhe, ngabo abamxabelayo, wafa. Ngako oko bamngcwaba nookhokho bakhe kwiSixeko sikaDavide; waza uAmatsiya unyana wakhe walawula esikhundleni sakhe.
