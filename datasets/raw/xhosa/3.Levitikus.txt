10  Kamva oonyana baka-Aron uNadabhi noAbhihu bathabatha elowo ugcedevu lwakhe, babeka umlilo kulo baza babeka isiqhumiso phezu kwawo, basondeza phambi koYehova umlilo ongekho sikweni, angabayalelanga ngawo.
2  Kwaphuma umlilo phambi koYehova, wabadla, bafa phambi koYehova.
3  Wathi uMoses kuAron: “Oku koko akuthethileyo uYehova, esithi, ‘Mandingcwaliswe ngabo basondelayo kum, ndizukiswe phambi kwabantu bonke.’” Wathi cwaka uAron.
4  UMoses wabiza uMishayeli noElitsafan, oonyana bakaUziyeli, uyisekazi ka-Aron, waza wathi kubo: “Sondelani nibathwale abantakwenu, nibasuse phambi kwendawo engcwele, nibase ngaphandle kwenkampu.”
5  Basondela ke baza babathwalela ngaphandle kwenkampu benemiwunduzo yabo, kanye njengoko wayethethile uMoses.
6  Wathi uMoses kuAron nakwabanye oonyana bakhe uEleyazare noItamare: “Musani ukuziyeka zingalungiswanga iintloko zenu, ningazikrazuli izambatho zenu, ukuze ningafi nokuze ukucaphuka kwakhe kungayifikeli indibano yonke; kodwa bona abazalwana benu bendlu kaSirayeli iphela bangabalilela abo batshileyo, betshiswa nguYehova.
7  Nize ningaphumi emnyango wentente yokuhlangana, hleze nife, kuba ioli yokuthambisa kaYehova iphezu kwenu.” Benza ke ngokwelizwi likaMoses.
8  Wathetha uYehova kuAron, esithi:
9  “Musa ukusela wayini nasiselo sinxilisayo, wena noonyana bakho abakunye nawe, ekungeneni kwenu ententeni yokuhlangana, ukuze ningafi. Ngummiselo wexesha elingenammiselo ezizukulwaneni zenu ke lowo,
10  ukuze kwahlulwe okungcwele kokuhlambelayo nokungahlambulukanga kokuhlambulukileyo,
11  nokuze bafundiswe oonyana bakaSirayeli yonke imimiselo ayithethileyo uYehova kubo ngoMoses.”
12  Wandula ke wathetha uMoses kuAron nakuEleyazare noItamare, oonyana bakhe abaseleyo, wathi: “Thabathani umnikelo wokudla okuziinkozo osele emnikelweni wasemlilweni kaYehova nize niwudle ungenagwele kufuphi nesibingelelo, kuba uyeyona nto ingcwele.
13  Nize niwudle endaweni engcwele, kuba ungumxhesho wakho nomxhesho woonyana bakho emnikelweni wasemlilweni kaYehova; kuba ndiyalelwe ngaloo ndlela.
14  Ke incum yomnikelo otshangatshangiswayo nomlenze wesahlulo esingcwele nize nizidlele endaweni ehlambulukileyo, wena noonyana bakho neentombi zakho ezikunye nawe, kuba zinikelwe njengomxhesho wakho nomxhesho woonyana bakho emibingelelweni yobudlelane yoonyana bakaSirayeli.
15  Umlenze wesahlulo esingcwele nencum yomnikelo otshangatshangiswayo zoziswa ndawonye neminikelo yasemlilweni, yamanqatha, ukuba zitshangatshangiswe zibe ngumnikelo otshangatshangiswayo phambi koYehova; yaye zimele zibe ngumxhesho wakho nowoonyana bakho abakunye nawe kuse kwixesha elingenammiselo, kanye njengoko eyalele uYehova.”
16  UMoses wayifuna ngokucokisekileyo ibhokhwe yomnikelo wesono, yaye, khangela! itshisiwe. Ngoko wacaphuka ngenxa yoko kwenziwe nguEleyazare noItamare, oonyana baka-Aron abaseleyo, wathi:
17  “Kutheni na ningawudlanga umnikelo wesono endaweni engcwele, ekubeni uyeyona nto ingcwele yaye eninike wona ukuze nibe nokuphendula ngesiphoso sendibano nize niyicamagushele phambi koYehova?
18  Khangelani! Alingeniswanga igazi lawo engcweleni phakathi. Benifanele niwudle okunene endaweni engcwele, kanye njengoko ndayalelwayo.”
19  Ngoko wathetha uAron kuMoses esithi: “Khangela! Namhlanje baye basondeza umnikelo wabo wesono nomnikelo wabo otshiswayo phambi koYehova, ngoxa ndiye ndehlelwa zezi zinto; yaye ukuba bendiwudlile umnikelo wesono namhlanje, ngaba ubuya kukholeka na emehlweni kaYehova?”
20  Akukuva oko uMoses, kwakholeka emehlweni akhe.
4  Wahlabela mgama uYehova ethetha kuMoses, esithi:
2  “Thetha koonyana bakaSirayeli, uthi, ‘Ukuba kwenzekile umphefumlo wona ngempazamo kuyo nayiphi na yezinto uYehova ayalele ukuba zingenziwa, wenza enye kuzo:
3  “‘Ukuba umbingeleli, umthanjiswa, uthe wona waza wabazisela ityala abantu, ngoko umele asondeze kuYehova ngenxa yesono sakhe asenzileyo ithole lenkomo eliyinkunzi eliphilileyo libe ngumnikelo wesono.
4  Umele ayizise inkunzi yenkomo emnyangweni wentente yokuhlangana phambi koYehova aze abeke isandla sakhe phezu kwentloko yenkunzi yenkomo, yaye umele ayixhele inkunzi yenkomo leyo phambi koYehova.
5  Kwaye umbingeleli, umthanjiswa, umele athabathe egazini lenkunzi yenkomo, alizise ententeni yokuhlangana;
6  yaye umbingeleli umele awuthi nkxu umnwe wakhe egazini aze atshize ngenxalenye yegazi elo izihlandlo ezisixhenxe phambi koYehova phambi kwekhuselo lendawo engcwele.
7  Kwaye umbingeleli umele ayiqabe inxalenye yegazi ezimpondweni zesibingelelo sesiqhumiso sobulawu phambi koYehova, esisententeni yokuhlangana, aze lonke elinye igazi lenkunzi yenkomo aligalele esisekweni sesibingelelo somnikelo otshiswayo, esisemnyango wentente yokuhlangana.
8  “‘Makawasuse onke amanqatha enkunzi yenkomo yomnikelo wesono, umhlehlo ogubungele amathumbu, namanqatha onke asemathunjini,
9  nezintso zombini nenqatha lazo, neliselusendweni. Wona umhlehlo ophezu kwesibindi, wowususa kunye nezintso.
10  Makususwe oku njengoko kusenziwa kwinkunzi yenkomo yombingelelo wobudlelane. Yaye umbingeleli umele aqhumisele ngawo esibingelelweni somnikelo otshiswayo.
11  “‘Kodwa sona isikhumba senkunzi yenkomo nenyama yayo yonke ndawonye nentloko yayo namanqina ayo namathumbu ayo nomswane wayo,
12  yonke inkunzi leyo yenkomo umele ayikhuphele ngaphandle kwenkampu kwindawo ehlambulukileyo apho kugalelwa khona uthuthu olunamafutha, aze ayitshise phezu kweenkuni ngomlilo. Mayitshiswe apho kugalelwa khona uthuthu olunamafutha.
13  “‘Ke ukuba indibano iphela yakwaSirayeli ithe yenza impazamo kwaza kwafihlakala oko emehlweni ebandla, yenza enye yezinto zonke uYehova ayalele ukuba zingenziwa yaza ke ngoko yaba netyala,
14  saziwa isono esenzileyo, ngoko ibandla limele lisondeze ithole lenkomo eliyinkunzi libe ngumnikelo wesono lize lilizise phambi kwentente yokuhlangana.
15  Yaye amadoda amakhulu endibano amele abeke izandla zawo phezu kwentloko yenkunzi yenkomo phambi koYehova, kwaye inkunzi leyo yenkomo imele ixhelwe phambi koYehova.
16  “‘Ngoko ke umbingeleli, umthanjiswa, umele azise inxalenye yegazi lenkunzi yenkomo ententeni yokuhlangana.
17  Yaye umbingeleli umele awuthi nkxu umnwe wakhe egazini aze atshize ngalo izihlandlo ezisixhenxe phambi koYehova phambi kwekhuselo.
18  Kwaye umele ayiqabe inxalenye yegazi ezimpondweni zesibingelelo esiphambi koYehova, esisententeni yokuhlangana; aze lonke elinye igazi aligalele esisekweni sesibingelelo somnikelo otshiswayo, esisemnyango wentente yokuhlangana.
19  Umele awasuse onke amanqatha kuwo, aze aqhumisele ngawo esibingelelweni.
20  Makenze kule nkunzi yenkomo kanye njengoko enzile kwinkunzi yenkomo yomnikelo wesono. Uya kwenjenjalo nakule; aze umbingeleli abacamagushele, bandule ke baxolelwe.
21  Woyikhuphela inkunzi yenkomo ngaphandle kweminquba yenkampu aze ayitshise, kanye njengoko wayitshisayo inkunzi yenkomo yokuqala. Ngumnikelo wesono webandla ke lowo.
22  “‘Xa kuthe kona isikhulu, sathi singaqondanga senza enye yezinto zonke uYehova uThixo waso ayalele ukuba zingenziwa, saza ke saba netyala,
23  okanye saziswa ngesono saso esisenzileyo nxamnye nomyalelo, ngoko simele sizise njengomnikelo waso itakane lebhokhwe eliliduna, eliphilileyo.
24  Yaye simele sibeke isandla saso phezu kwentloko yetakane elo lebhokhwe size silixhelele apho kuxhelelwa khona rhoqo umnikelo otshiswayo phambi koYehova. Ngumnikelo wesono ke lowo.
25  Umbingeleli wocaphula egazini lomnikelo wesono ngomnwe wakhe aze aliqabe ezimpondweni zesibingelelo somnikelo otshiswayo, yaye elinye igazi lawo woligalela esisekweni sesibingelelo somnikelo otshiswayo.
26  Uya kuqhumisela ngamanqatha awo onke esibingelelweni njengamanqatha ombingelelo wobudlelane; aze umbingeleli asicamagushele ngesono saso, sandule ke sixolelwe.
27  “‘Ukuba nawuphi na umphefumlo ebantwini belizwe uthe wona ungaqondanga ngokwenza enye yezinto uYehova ayalele ukuba zingenziwa waza waba netyala,
28  okanye waziswa ngesono sawo osenzileyo, ngoko umele uzise njengomnikelo wawo itakane lebhokhwe elilithokazi, eliphilileyo, ngenxa yesono sawo osenzileyo.
29  Yaye umele ubeke isandla sawo phezu kwentloko yomnikelo wesono uze uwuxhelele umnikelo wesono kwindawo enye neyomnikelo otshiswayo.
30  Umbingeleli wocaphula egazini lawo ngomnwe wakhe aze aliqabe ezimpondweni zesibingelelo somnikelo otshiswayo, yaye lonke elinye igazi lawo woligalela esisekweni sesibingelelo.
31  Wowasusa onke amanqatha awo, kanye njengokususwa kwamanqatha ombingelelo wobudlelane; aqhumisele ngawo umbingeleli esibingelelweni abe livumba elithozamisayo kuYehova; aze umbingeleli awucamagushele, wandule ke uxolelwe.
32  “‘Kodwa ukuba uzisa imvana njengomnikelo wawo wesono, ufanele uzise imvana elithokazi eliphilileyo.
33  Yaye umele ubeke isandla sawo phezu kwentloko yomnikelo wesono uze uyixhele njengomnikelo wesono kwindawo enye nekuxhelelwa kuyo rhoqo umnikelo otshiswayo.
34  Umbingeleli wocaphula egazini lomnikelo wesono ngomnwe wakhe aze aliqabe ezimpondweni zesibingelelo somnikelo otshiswayo, yaye lonke elinye igazi lawo woligalela esisekweni sesibingelelo.
35  Wowasusa onke amanqatha awo njengokususwa rhoqo kwamanqatha etakane legusha eliyinkunzi lombingelelo wobudlelane, aqhumisele ngawo umbingeleli esibingelelweni phezu kweminikelo kaYehova yasemlilweni; aze umbingeleli awucamagushele ngesono sawo osenzileyo, wandule ke uxolelwe.
26  “‘Nize ningazenzeli oothixo abangenaxabiso, yaye ningazimiseli umfanekiso oqingqiweyo okanye intsika engcwele, yaye ningabeki litye njengomboniso ezweni lenu ukuze niqubude kulo; ngokuba ndinguYehova uThixo wenu.
2  Nize nizigcine iisabatha zam, niyoyike ingcwele yam. NdinguYehova.
3  “‘Ukuba niyaqhubeka nihamba emimiselweni yam nize niyigcine imiyalelo yam, niyenze,
4  ngokuqinisekileyo ndoninika iziphango zenu zemvula ngexesha lazo elifanelekileyo, lize ilizwe lininike ngenene imveliso yalo, nemithi yentsimi ivelise iziqhamo zayo.
5  Nokubhula kwenu kothi ngokuqinisekileyo kufikelele ekuvunweni kweediliya zenu, kuze kona ukuvunwa kweediliya kufikelele ekuhlwayelweni kwembewu; nidle isonka senu naneliseke nize nihlale ezweni lenu ninqabisekile.
6  Ndiya kumisa uxolo kwelo lizwe, nilale kungabikho bani uningcangcazelisayo; ndiwaphelise amarhamncwa enzakalisayo ezweni elo, nekrele lingadluli ezweni lenu.
7  Niya kuzisukela ngokuqinisekileyo iintshaba zenu, ziwe ngenene likrele phambi kwenu.
8  Isihlanu kuni ngokuqinisekileyo siya kusukela ikhulu, lize ikhulu kuni lisukele ishumi lamawaka, ziwe ngenene likrele iintshaba zenu phambi kwenu.
9  “‘Ndiya kuba nani, ndiniqhamise, ndinandise, ndize ndiwuphumeze umnqophiso wam nani.
10  Yaye ngokuqinisekileyo niya kudla amahasa anyakenye, nikhuphe amahasa ngaphambi kokudla okutsha.
11  Ndiwumise ngokuqinisekileyo umnquba wam phakathi kwenu, yaye umphefumlo wam awusayi kunenyanya.
12  Eneneni ndohamba phakathi kwenu, ndibe nguThixo wenu, nina nibe ngabantu bam.
13  NdinguYehova uThixo wenu, onikhuphileyo ezweni laseYiputa ukuba ningabi ngamakhoboka awo, ndazaphula iidyokhwe zenu ndaza ndanihambisa nathi nkqo.
14  “‘Noko ke, ukuba nithe anandiphulaphula, anayenza le miyalelo yonke,
15  yaye ukuba nithe nayigatya imimiselo yam, yaza imiphefumlo yenu yazenyanya izigwebo zam ukuze ningayenzi imiyalelo yam yonke, ngokokude naphule umnqophiso wam,
16  ngoko ke, ndothi nam ndinohlwaye ngokuqinisekileyo ngokunizisela ukuphazamiseka ngesifo sephepha nangomkhuhlane otshisayo, obangela ukufiphala kwamehlo nowethisa umphefumlo amandla. Noyihlwayelela ilize imbewu yenu, ekubeni iintshaba zenu ziya kuyidla ngokuqinisekileyo ziyigqibe.
17  Ndiya kunichasa ngenene, noyiswe ngokuqinisekileyo ziintshaba zenu; baninyathele abanithiyayo, nisabe kungekho unisukelayo.
18  “‘Ukuba nithe anandiphulaphula, phezu kwako nje oko, ndiya kukongeza ukunibetha kwam izihlandlo ezisixhenxe ngenxa yezono zenu.
19  Ndiya kulaphula iqhayiya lamandla enu, izulu lenu ndilenze libe njengentsimbi nomhlaba wenu ube njengobhedu.
20  Achithelwe ilize amandla enu, ekubeni umhlaba wenu ungayi kuninika imveliso yawo, nemithi yomhlaba inganiniki iziqhamo zayo.
21  “‘Kodwa ukuba nithe naqhubeka nihamba ngokuchasene nam naza anavuma ukundiphulaphula, ndiya kuzongeza kwakhona izibetho zam kuni izihlandlo ezisixhenxe ngokwezono zenu.
22  Ndiya kuthumela amarhamncwa asendle phakathi kwenu, aya kuthi ngokuqinisekileyo anihluthe abantwana benu, aqwenge nezilwanyana zenu zasekhaya, alinciphise inani lenu, neendlela zenu ziphanziswe.
23  “‘Noko ke, ukuba nithe phezu kwazo nje ezi zinto anavuma ukulungiswa ndim naza nahamba ngokuchasene nam,
24  mna, ewe, mna lo, ndohamba ngokuchasene nani; ndize mna, mna lo kanye, ndinibethe izihlandlo ezisixhenxe ngenxa yezono zenu.
25  Ngokuqinisekileyo ndiya kunizisela ikrele eliya kuwuphindezelela umnqophiso; yaye niya kuthi nihlanganisene ezixekweni zenu, ndithumele ngokuqinisekileyo indyikitya yokufa phakathi kwenu, ninikelwe esandleni sotshaba.
26  Ekuyaphuleni kwam intonga ekujingiswa kuyo izonka ezibusazinge, abafazi abalishumi baya kusibhaka isonka senu eontini enye baze basibuyise isonka senu besilinganisile; nidle kodwa ninganeli.
27  “‘Noko ke, ukuba nithe anandiphulaphula sekunjalo naza nahamba ngokuchasene nam,
28  nam ndohamba ngokuchasene nani ndinobushushu, ndize mna, ewe, mna lo, ndinibethe izihlandlo ezisixhenxe ngenxa yezono zenu.
29  Nothi ke ngoko nidle inyama yoonyana benu, nidle nenyama yeentombi zenu.
30  Ndozitshabalalisa ngokuqinisekileyo iindawo zenu eziphakamileyo ezingcwele, ndizinqumle iziganga zenu zeziqhumiso ndize ndizibeke izidumbu zenu phezu kwezidumbu zezithixo zenu ezinezothe; yaye umphefumlo wam uya kusuka unenyanye.
31  Kwaye eneneni izixeko zenu ndiya kuzinikela ekreleni ndize ndiziphanzise iingcwele zenu, ndingaweva namavumba enu athozamisayo.
32  Ndiya kuliphanzisa ilizwe lenu, zisuke iintshaba zenu ezihleliyo kulo zithi manga zakulijonga.
33  Ndonichithachitha phakathi kweentlanga, ndikhuphe ikrele lam esingxotyeni salo emva kwenu; liphanziswe ilizwe lenu, nezixeko zenu zibe ngamanxuwa aphanzileyo.
34  “‘Liya kuthi ngelo xesha libuyekeze iisabatha zalo ilizwe ngayo yonke imihla yokuphanza kwalo, ngoxa nina niya kube nisezweni leentshaba zenu. Iya kube iyisabatha ezweni ngelo xesha, lizibuyekeze iisabatha zalo ilizwe.
35  Yonke imihla yokuphanza kwalo yoba yisabatha kulo, ekubeni lingabanga nayo isabatha ebudeni beesabatha zenu ngoxa nanihlala kulo.
36  “‘Abaseleyo kuni, ngokuqinisekileyo ndiya kubazisela ubuphakuphaku ezintliziyweni zabo emazweni eentshaba zabo; bagxothwe kukurhashaza kwegqabi eliphetshethwayo, baze eneneni basabe ngathi basaba ikrele, bawe kungekho ubasukelayo.
37  Bakhubeke omnye komnye ngokungathi baphambi kwekrele kungekho ubasukelayo, yaye anisayi kuba nawo amandla okuma nixhathisile phambi kweentshaba zenu.
38  Niya kutshabalala phakathi kweentlanga, lize linidle linigqibe ilizwe leentshaba zenu.
39  Abaseleyo kuni, baya kubola baphele emazweni eentshaba zenu ngenxa yesiphoso sabo. Ewe, nangenxa yesiphoso sooyise, baya kubola baphele kunye nabo.
40  Yaye ngokuqinisekileyo baya kusivuma isiphoso sabo nesiphoso sooyise ekungathembekini kwabo abaye baziphatha ngako ngokungathembeki kum, ewe, ekuhambeni kwabo ngokuchasene nam.
41  Ndaza ke, mna, ndahamba ngokuchasene nabo, ndabazisa ezweni leentshaba zabo. “‘Mhlawumbi ngelo xesha iya kuthobeka intliziyo yabo engalukanga, baze ngalo elo xesha basihlawulele isiphoso sabo.
42  Ndize ke ngenene ndiwukhumbule umnqophiso wam noYakobi; ndiwukhumbule nomnqophiso wam noIsake kwanomnqophiso wam noAbraham, nelizwe ndilikhumbule.
43  Kuba ngethuba lokushiywa kwelizwe ngabo lisenkangala lalizihlawula iisabatha zalo ngoxa laliphanzile bengekho bona, yaye nabo ngokwabo babesihlawulela isiphoso sabo, ngenxa kanye yokuba, bezigatyile izigwebo zam, yaza nemiphefumlo yabo yayenyanya imimiselo yam.
44  Kanti ke sekunjalo, ngoxa besezweni leentshaba zabo, ngokuqinisekileyo andiyi kubagatya okanye ndibenyanye ngokokude ndibatshabalalise, ndaphule umnqophiso wam nabo; kuba ndinguYehova uThixo wabo.
45  Ndiya kuthi ngenxa yabo ndiwukhumbule umnqophiso wamanyange endawakhupha ezweni laseYiputa emehlweni eentlanga, ukuba ndibe nguThixo wabo. NdinguYehova.’”
46  Yiyo leyo imimiselo nezigwebo nemithetho awayimisayo uYehova phakathi kwakhe noonyana bakaSirayeli eNtabeni yaseSinayi ngoMoses.
11  Wahlabela mgama uYehova ethetha kuMoses nakuAron, esithi kubo:
2  “Thethani koonyana bakaSirayeli, nithi, ‘Zizo ezi izidalwa eziphilayo enozidla kuzo zonke izilo ezisemhlabeni:
3  Zonke izidalwa ezithiwe gqiphu uphuphu nezineempuphu ezicandekileyo nezetyisa umetyiso kuzo izilo, nozidla ezo.
4  “‘Zezi kuphela eningamele nizidle kwezetyisa umetyiso nakwezithiwe gqiphu uphuphu: inkamela, ngokuba yetyisa umetyiso kodwa ayiluthe gqiphu uphuphu. Ayihlambulukanga kuni.
5  Nembila, ngokuba yetyisa umetyiso kodwa ayiluthe gqiphu uphuphu. Ayihlambulukanga kuni.
6  Nomvundla, ngokuba wetyisa umetyiso kodwa awuluthe gqiphu uphuphu. Awuhlambulukanga kuni.
7  Nehagu, ngokuba iluthe gqiphu uphuphu, lwacandeka kubini uphuphu lwayo, kodwa ayiwetyisi umetyiso. Ayihlambulukanga kuni.
8  Nize ningayidli inyama yazo, nesidumbu sazo ningasichukumisi. Azihlambulukanga kuni.
9  “‘Ezintweni zonke ezisemanzini nozidla ezi: Zonke izinto ezinamaphiko namaxolo emanzini, kwiilwandle nakwimisinga, nozidla zona.
10  Ke zonke izinto ezingenamaphiko namaxolo kwiilwandle nakwimisinga, kwizidalwa zonke ezinyakazelayo zasemanzini nakwimiphefumlo yonke ephilayo esemanzini, zoba nezothe kuni.
11  Ewe, zoba yinto elizothe kuni. Nize ningayidli konke konke inyama yazo, nezidumbu zazo zibe nezothe kuni.
12  Zonke izinto ezingenamaphiko namaxolo emanzini zoba nezothe kuni.
13  “‘Zezi kwizidalwa eziphaphazelayo ezoba nezothe kuni. Maze zingadliwa. Zinezothe zona: ukhozi nonomakhwezana nosilwangangubo,
14  nemidlampuku noontloyiya ngohlobo lwabo,
15  namahlungulu onke ngohlobo lwawo,
16  nenciniba nesikhova nengabangaba nokhetshe ngohlobo lwakhe,
17  nesikhova esincinane nogwidi nefubesi,
18  nedada nengcwangube nexhalanga,
19  nengwamza, nokhwalimanzi ngohlobo lwakhe, nobhobhoyi nelulwane.
20  Sonke isidalwa esinyakazelayo esinamaphiko esihamba ngazitho zine soba nezothe kuni.
21  “‘Zezi kuphela enozidla kwizidalwa zonke ezinyakazelayo ezinamaphiko ezihamba ngazitho zine, ezinemilenze yokuxhuma ngentla kweenyawo zazo yokuba zixhume ngayo emhlabeni.
22  Zezi ke kuzo enozidla: inkumbi efudukayo ngohlobo lwayo, nenkumbi enokutyiwa ngohlobo lwayo, nenyenzane ngohlobo lwayo, nentethe ngohlobo lwayo.
23  Sonke ke esinye isidalwa esinyakazelayo esinamaphiko nesinemilenze emine soba nezothe kuni.
24  Ziya kunenza ningahlambuluki. Wonk’ ubani ochukumisa izidumbu zazo woba ngongahlambulukanga kude kuhlwe.
25  Wonk’ ubani othwala izidumbu zazo wozihlamba izambatho zakhe, yaye woba ngongahlambulukanga kude kuhlwe.
26  “‘Nasiphi na isilo esiluthe gqiphu uphuphu kodwa lungacandekanga kubini yaye singetyisi metyiso, soba sesingahlambulukanga kuni. Wonk’ ubani ozichukumisayo woba ngongahlambulukanga.
27  Nasiphi na isidalwa esihamba ngamathupha aso kwizidalwa zonke eziphilayo ezihamba ngazitho zine, zoba zezingahlambulukanga kuni. Wonk’ ubani ochukumisa izidumbu zazo woba ngongahlambulukanga kude kuhlwe.
28  Lowo uthwala izidumbu zazo wozihlamba izambatho zakhe, yaye woba ngongahlambulukanga kude kuhlwe. Azihlambulukanga kuni.
29  “‘Zizo ezi ezoba zezingahlambulukanga kuni kwizidalwa ezinyakazelayo emhlabeni: intuku nebuzi necikilishe ngohlobo lwalo,
30  nentulo necikilishe elikhulu noqebeyi necikilishe lasentlabathini nolovane.
31  Zizo ezo ezingahlambulukanga kuni kuzo zonke izidalwa ezinyakazelayo. Wonk’ ubani ozichukumisayo ezifileyo kuzo woba ngongahlambulukanga kude kuhlwe.
32  “‘Nantoni na ethe yawelwa yenye yazo ifile, yoba yengahlambulukanga, enoba sisitya esenziwe ngomthi okanye isambatho okanye isikhumba okanye irhonya. Nasiphi na isitya esisetyenziswayo sofakwa emanzini, size sibe sesingahlambulukanga kude kuhlwe sandule ke sihlambuluke.
33  Nasiphi na isitya sodongwe ethe yawela kuso enye yazo, nantoni na engaphakathi kuso yoba yengahlambulukanga, yaye ke ngoko nothi nisikroboze.
34  Naluphi na uhlobo lokutya okudliwayo okuthe kwachatshazelwa ngamanzi akwezo zinto koba kokungahlambulukanga, yaye nasiphi na isiselo esiselwayo esikuso nasiphi na sezo zitya soba sesingahlambulukanga.
35  Kwaye yonke into ethe yawelwa nasisiphi na sezidumbu zazo yoba yengahlambulukanga. Nokuba yionti okanye isiphatho sengqayi, ize yaphulwe. Ayihlambulukanga, yaye yoba yengahlambulukanga kuni.
36  Kuphela ngumthombo nomhadi onequla lamanzi oya kuhlala uhlambulukile, kodwa nabani na ochukumisa isidumbu sazo woba ngongahlambulukanga.
37  Xa kuthe kwawa nasiphi na kwizidumbu zazo kuyo nayiphi na imbewu yesityalo eza kuhlwayelwa, yohlambuluka yona.
38  Kodwa ukuba kugalelwe amanzi embewini kwaza kwawa okuthile kwezidumbu zazo phezu kwayo, yoba yengahlambulukanga kuni.
39  “‘Ukuba kuthe kwafa nasiphi na isilo enisidlayo, lowo usichukumisayo isidumbu saso woba ngongahlambulukanga kude kuhlwe.
40  Yaye lowo udlayo esidumbini saso wozihlamba izambatho zakhe, aze abe ngongahlambulukanga kude kuhlwe; nalowo usithwalayo isidumbu saso wozihlamba izambatho zakhe, aze abe ngongahlambulukanga kude kuhlwe.
41  Zonke izidalwa ezinyakazelayo emhlabeni zinezothe. Mazingadliwa.
42  Zonke izidalwa ezihamba ngesisu nezidalwa zonke ezihamba ngazitho zine kwanezineenyawo ezininzi kwizidalwa zonke ezinyakazelayo emhlabeni, nize ningazidli, ngokuba zinezothe.
43  Musani ukuyenza ibe nezothe imiphefumlo yenu ngaso nasiphi na isidalwa esinyakazelayo, ningazingcolisi nizenze abangahlambulukanga ngazo.
44  Ngokuba ndinguYehova uThixo wenu; ngoko nimele nizingcwalise nibe ngcwele, kuba ndingcwele mna. Nize ningayenzi ibe yengahlambulukanga imiphefumlo yenu ngaso nasiphi na isidalwa esinyakazelayo emhlabeni.
45  Ngokuba ndinguYehova onikhuphe ezweni laseYiputa ukuba ndibe nguThixo wenu; yaye ke nina nimele nibe ngcwele, kuba ndingcwele mna.
46  “‘Nguwo lowo umthetho ongezilo nezidalwa eziphaphazelayo nemiphefumlo yonke ephilayo enambuzelayo emanzini, nongemiphefumlo yonke enyakazelayo emhlabeni,
47  ukuze kwahlulwe okungahlambulukanga kokuhlambulukileyo, nesidalwa esiphilayo esidliwayo kwisidalwa esiphilayo esingadliwayo.’”
8  Wahlabela mgama uYehova ethetha kuMoses, esithi:
2  “Thabatha uAron kunye noonyana bakhe nezambatho neoli yokuthambisa nenkunzi yenkomo yomnikelo wesono neenkunzi zegusha ezimbini nengobozi yamaqebengwana angenagwele,
3  uyihlanganisele yonke indibano emnyango wentente yokuhlangana.”
4  Wenza uMoses kanye njengoko uYehova wayemyalele ngako, wayihlanganisela indibano emnyango wentente yokuhlangana.
5  Wathi ke uMoses kwindibano leyo: “Yiyo le into anikele umyalelo ngayo uYehova ukuba yenziwe.”
6  Ngoko uMoses wamsondeza uAron noonyana bakhe waza wabahlamba ngamanzi.
7  Emva koko wamnxibisa umwunduzo, wambhinqisa umbhinqo, wamambesa nesambatho esingenamikhono, wamnxibisa iefodi waza wambhinqisa umbhinqo we-efodi, wayibopha ntshi ngawo.
8  Wandula ke wamfaka ubengo waza elubengweni olo wafaka iUrim neTumim.
9  Wamfaka unkontsho entloko waza elunkontshweni olo ngaphambili wabeka ipleyiti ekhazimlayo yegolide, engumqondiso ongcwele wokuzinikela, kanye njengoko uYehova wamyalelayo uMoses.
10  Waza uMoses wathabatha ioli yokuthambisa, wawuthambisa umnquba kunye neento zonke ezikuwo, wazingcwalisa.
11  Emva koko watshiza ngenxalenye yayo esibingelelweni izihlandlo ezisixhenxe waza wasithambisa isibingelelo nempahla yaso yonke nesitya nesiphatho saso ukuze zingcwaliswe.
12  Ekugqibeleni wagalela inxalenye yeoli yokuthambisa kuAron entloko, wamthambisa ukuze angcwaliswe.
13  Wabasondeza ke uMoses oonyana baka-Aron, wabambesa imiwunduzo, wababhinqisa umbhinqo, wabathandela ngesigqubuthelo sentloko, kanye njengoko uYehova wamyalelayo uMoses.
14  Wandula wasondeza inkunzi yenkomo yomnikelo wesono waza uAron noonyana bakhe babeka izandla zabo phezu kwentloko yenkunzi yenkomo leyo yomnikelo wesono.
15  Waza uMoses wayixhela, wathabatha igazi walidyobha ngomnwe wakhe wajikeleza iimpondo zesibingelelo, wasisulungekisa isibingelelo eso esonweni, yona inxalenye eseleyo yegazi wayigalela esisekweni sesibingelelo, wasingcwalisa ukuze acamagushele kuso.
16  Emva koko wawathabatha onke amanqatha asemathunjini nomhlehlo wesibindi nezintso zombini nenqatha lazo waza waqhumisela ngazo uMoses esibingelelweni.
17  Ke inkunzi yenkomo nesikhumba sayo nenyama yayo nomswane wayo wazitshisa ngomlilo ngaphandle kwenkampu, kanye njengoko uYehova wamyalelayo uMoses.
18  Wayisondeza inkunzi yegusha yomnikelo otshiswayo, wandula uAron noonyana bakhe babeka izandla zabo phezu kwentloko yenkunzi yegusha leyo.
19  Emva koko uMoses wayixhela waza walifefa igazi wajikeleza isibingelelo.
20  Wayinqunqa uMoses inkunzi yegusha ngokwamalungu ayo, waza waqhumisela ngentloko namalungu namanqatha.
21  Wawahlamba amathumbu namanqina ngamanzi, waza uMoses waqhumisela ngenkunzi yegusha iphela esibingelelweni. Ngumnikelo otshiswayo lowo onevumba elithozamisayo. Ngumnikelo wasemlilweni lowo kuYehova, kanye njengoko uYehova wamyalelayo uMoses.
22  Wandula ke wasondeza inkunzi yegusha yesibini, inkunzi yegusha yokumiselwa, waza uAron noonyana bakhe babeka izandla zabo phezu kwentloko yenkunzi yegusha leyo.
23  Emva koko uMoses wayixhela waza wathabatha inxalenye yegazi layo, waliqaba endlebeni yasekunene ka-Aron nakusithupha wesandla sakhe sasekunene nakubhontsi wonyawo lwakhe lwasekunene.
24  UMoses wasondeza oonyana baka-Aron, waqaba inxalenye yegazi endlebeni yabo yasekunene nakusithupha wesandla sabo sasekunene nakubhontsi wonyawo lwabo lwasekunene; lona igazi eliseleyo walifefa uMoses wajikeleza isibingelelo.
25  Wandula ke wathabatha inqatha nomsila otyebileyo namanqatha onke asemathunjini, nomhlehlo wesibindi nezintso zombini nenqatha lazo nomlenze wasekunene.
26  Yaye engobozini yamaqebengwana angenagwele eyayiphambi koYehova wathabatha iqebengwana elibusazinge elingenagwele lalinye neqebengwana elibusazinge lesonka esineoli lalinye nesonka esisicaba sasinye. Waza wazibeka phezu kwamanqatha nomlenze wasekunene.
27  Emva koko wazibeka ezo zinto entendeni ka-Aron nasentendeni yoonyana bakhe waza wazitshangatshangisa zaba ngumnikelo otshangatshangiswayo phambi koYehova.
28  Uphindile uMoses wazithabatha entendeni yabo waza waqhumisela ngazo esibingelelweni phezu komnikelo otshiswayo. Zaba ngumbingelelo wokumiselwa wevumba elithozamisayo. Yaba ngumnikelo wasemlilweni kuYehova lowo.
29  Wayithabatha uMoses incum wayitshangatshangisa yaba ngumnikelo otshangatshangiswayo phambi koYehova. Yaba sisahlulo sikaMoses eso kwinkunzi yegusha leyo yomiselo, kanye njengoko uYehova wamyalelayo uMoses.
30  Emva koko uMoses wathabatha intwana yeoli yokuthambisa nentwana yegazi elaliphezu kwesibingelelo waza watshiza ngalo uAron nezambatho zakhe noonyana bakhe nezambatho zoonyana bakhe abakunye naye. Ngaloo ndlela wamngcwalisa uAron nezambatho zakhe noonyana bakhe nezambatho zoonyana bakhe abakunye naye.
31  Wathi uMoses kuAron noonyana bakhe: “Yiphekeni inyama emnyango wentente yokuhlangana, niyidle khona apho nesonka esisengobozini yomiselo, kanye njengoko ndayalelwayo, kwathiwa, ‘UAron noonyana bakhe boyidla.’
32  Okuseleyo enyameni nasesonkeni nokutshisa ngomlilo.
33  Yaye nize ningaphumi emnyango wentente yokuhlangana imihla esixhenxe, kude kube ngumhla wokuzaliseka kwemihla yokumiselwa kwenu, kuba kuya kuthabatha imihla esixhenxe ukumiselwa kwenu.
34  Kanye njengoko kwenziwe ngako namhlanje, uYehova uyalele ukuba kwenziwe njalo ukunicamagushela.
35  Nohlala emnyango wentente yokuhlangana imini nobusuku imihla esixhenxe, niyigcine imbopheleleko yenu kuYehova, ukuze ningafi; kuba ndiyalelwe ngaloo ndlela.”
36  Wazenza uAron noonyana bakhe zonke izinto awaziyalelayo uYehova ngoMoses.
16  Wahlabela mgama uYehova ethetha kuMoses emva kokufa koonyana ababini baka-Aron ngenxa yokusondela kwabo phambi koYehova baza bafa.
2  Wathi uYehova kuMoses: “Thetha kuAron umntakwenu, ukuba angangeni ngamaxesha onke endaweni engcwele ngaphakathi kwekhuselo, phambi kwesigubungelo esiphezu kweTyeya, ukuze angafi; kuba ndiya kubonakala efini phezu kwesigubungelo.
3  “Wongena uAron endaweni engcwele enezi zinto: enethole eliyinkunzi yenkomo lomnikelo wesono nenkunzi yegusha yomnikelo otshiswayo.
4  Uya kwambatha umwunduzo ongcwele welinen, afake impahla yangaphantsi yelinen emzimbeni wakhe, abhinqe nombhinqo welinen aze azithandele ngesigqubuthelo sentloko. Zizambatho ezingcwele ezo. Umele ahlambe umzimba wakhe emanzini andule azinxibe ke.
5  “Wothabatha kwindibano yoonyana bakaSirayeli amatakane ebhokhwe aziinkunzi abe mabini, abe ngawomnikelo wesono, nenkunzi yegusha enye, ibe ngumnikelo otshiswayo.
6  “Woyisondeza uAron inkunzi yenkomo yomnikelo wesono, ongowakhe, azicamagushele yena nendlu yakhe.
7  “Wozithabatha iibhokhwe zombini aze azimise phambi koYehova emnyango wentente yokuhlangana.
8  Enze amaqashiso uAron ngeebhokhwe ezo zombini, elinye iqashiso libe lelikaYehova lize elinye iqashiso libe lelika-Azazele.
9  Woyisondeza uAron ibhokhwe eliphume nayo iqashiso likaYehova, ayenze umnikelo wesono.
10  Kodwa yona ibhokhwe eliphume nayo iqashiso lika-Azazele woyimisa iphilile phambi koYehova ukuze ayicamagushele, ayithumele kuAzazele entlango.
11  “Wothi ke uAron ayisondeze inkunzi yenkomo yomnikelo wesono, ongowakhe, azicamagushele yena nendlu yakhe; aze ayixhele inkunzi yenkomo yomnikelo wesono, ongowakhe.
12  “Wothabatha ugcedevu luzele ngamalahle avuthayo omlilo esibingelelweni phambi koYehova, azalise izandla zakhe ngesiqhumiso sobulawu esicolekileyo, azingenise ngaphakathi kwekhuselo.
13  Wothi ke asibeke isiqhumiso phezu komlilo phambi koYehova, ukuze ilifu lesiqhumiso lisisibekele isigubungelo seTyeya, esiphezu kweSingqino, ukuze angafi.
14  “Wothabatha egazini lenkunzi yenkomo, alitshize ngomnwe wakhe phambi kwesigubungelo kwicala elingasempuma, aze alitshize nangaphambi kwesigubungelo igazi elo ngomnwe wakhe izihlandlo ezisixhenxe.
15  “Woyixhela ibhokhwe yomnikelo wesono, ongowabantu, alise igazi layo ngaphakathi kwekhuselo aze enze kwigazi layo njengoko enzile kwigazi lenkunzi yenkomo; atshize ngalo ngasesigubungelweni nangaphambi kwesigubungelo.
16  “Woyicamagushela indawo engcwele ngenxa yokungahlambuluki koonyana bakaSirayeli nangenxa yokuvukela kwabo ezonweni zabo zonke; enjenjalo kwintente yokuhlangana, ehleliyo phakathi kwabo ekungahlambulukini kwabo.
17  “Makungabikho mntu wumbi ententeni yokuhlangana ekungeneni kwakhe ukuya kucamagushela endaweni engcwele kude kube sekuphumeni kwakhe; wozicamagushela yena nendlu yakhe nebandla lakwaSirayeli liphela.
18  “Wophuma aye esibingelelweni, esiphambi koYehova, asicamagushele, athabathe egazini lenkunzi yenkomo nasegazini lebhokhwe, alidyobhe ajikeleze iimpondo zesibingelelo.
19  Atshize inxalenye yegazi kuso ngomnwe wakhe izihlandlo ezisixhenxe aze, asihlambulule, asingcwalise ekungahlambulukini koonyana bakaSirayeli.
20  “Akugqiba ukuyicamagushela indawo engcwele nentente yokuhlangana nesibingelelo, umele ayisondeze ibhokhwe ephilileyo.
21  Yaye uAron umele abeke izandla zakhe zozibini entlokweni yebhokhwe ephilileyo aze azivume phezu kwayo zonke iziphoso zoonyana bakaSirayeli nemvukelo yabo yonke ezonweni zabo zonke, azibeke phezu kwentloko leyo yebhokhwe, ayindulule iye entlango ngesandla sendoda elungiselelwe oko.
22  Yothi ke ibhokhwe leyo izithwale zonke iziphoso zabo iye nazo ezweni eliyinkqantosi, aze apho ayindululele entlango.
23  “UAron wongena ententeni yokuhlangana, azihlube izambatho zelinen abezambethe ukungena kwakhe endaweni engcwele, azishiye khona.
24  Umele awuhlambe umzimba wakhe ngamanzi endaweni engcwele, ambathe izambatho zakhe aze aphume, enze umnikelo wakhe otshiswayo nomnikelo otshiswayo wabantu, azicamagushele yena nabantu.
25  Aqhumisele ngenqatha lomnikelo wesono esibingelelweni.
26  “Yena lowo wandululela ibhokhwe kuAzazele, wozihlamba izambatho zakhe, awuhlambe nomzimba wakhe ngamanzi, emva koko angangena enkampini.
27  “Ke yona inkunzi yenkomo yomnikelo wesono nebhokhwe yomnikelo wesono, ezigazi lazo langeniswayo ukuba licamagushe endaweni engcwele, zokhutshelwa ngaphandle kwenkampu; zitshiswe ngomlilo izikhumba zazo nenyama yazo nomswane wazo.
28  Lowo uzitshisayo wozihlamba izambatho zakhe, awuhlambe nomzimba wakhe emanzini, emva koko angangena enkampini.
29  “Koba ngummiselo wexesha elingenammiselo kuni ukuthi: Ngenyanga yesixhenxe, ngomhla weshumi enyangeni leyo, noyixhwalekisa imiphefumlo yenu, kungabikho bani owenza nawuphi na umsebenzi, enoba yinzalelwane okanye ngumphambukeli ophambukele phakathi kwenu.
30  Kuba ngaloo mhla niya kucanyagushelwa ukuze nihlambuluke. Niya kuhlambuluka ke ezonweni zenu zonke phambi koYehova.
31  Yisabatha yophumlo olupheleleyo kuni, yaye nimele niyixhwalekise imiphefumlo yenu. Ngummiselo wexesha elingenammiselo ke lowo.
32  “Umbingeleli oya kuthanjiswa aze amiselwe njengombingeleli esikhundleni sikayise umele acamagushele aze ambathe nezambatho zelinen. Zizambatho ezingcwele ezo.
33  Wothi ke ayicamagushele ingcwele kangcwele, nentente yokuhlangana, asicamagushele nesibingelelo; abacamagushele nababingeleli nabantu bonke bebandla.
34  Lowo iya kuba ngummiselo wexesha elinganammiselo kuni, wokubacamagushela oonyana bakaSirayeli ngenxa yezono zabo zonke kube kanye ngonyaka.” Wenza ke kanye njengoko uYehova wamyalelayo uMoses.
18  Waqhubeka uYehova ethetha kuMoses, esithi:
2  “Thetha koonyana bakaSirayeli, uthi kubo, ‘NdinguYehova uThixo wenu.
3  Nize ningenzi ngokokwenza kwelizwe laseYiputa, enanihlala kulo; yaye ningenzi ngokokwenza kwelizwe lakwaKanan, endinisa kulo; ningahambi ngokwemimiselo yawo.
4  Nize niyenze imimiselo yam, niyigcine nemithetho yam, nihambe ngayo. NdinguYehova uThixo wenu.
5  Nimele niyigcine imithetho yam nemimiselo yam, awothi umntu ozenzayo ezo zinto, aphile ngazo. NdinguYehova.
6  “‘Makungabikho nawuphi na umntu kuni osondela kuso nasiphi na isalamane sakhe esisondeleyo ukuze atyhile ubuze baso. NdinguYehova.
7  Ubuze bukayihlo nobuze bukanyoko uze ungabutyhili. Ngunyoko lowo. Uze ungabutyhili ubuze bakhe.
8  “‘Ubuze bomkayihlo uze ungabutyhili. Bubuze bukayihlo obo.
9  “‘Ubuze bodade wenu, intombi kayihlo okanye intombi kanyoko, enoba izalelwe ekhaya okanye izalelwe emzini, uze ungabutyhili ubuze babo.
10  “‘Ubuze bentombi yonyana wakho nobentombi yentombi yakho, uze ungabutyhili ubuze bazo, ngokuba zibubuze bakho.
11  “‘Ubuze bentombi yomkayihlo, inzala kayihlo, ingudade wenu, uze ungabutyhili ubuze bayo.
12  “‘Ubuze bodade boyihlo uze ungabutyhili. Usisalamane segazi sikayihlo.
13  “‘Ubuze bonyokokazi uze ungabutyhili, kuba usisalamane segazi sikanyoko.
14  “‘Ubuze boyihlokazi uze ungabutyhili. Ungasondeli kumkakhe. Ngunyokokazi lowo.
15  “‘Ubuze bomolokazana wakho uze ungabutyhili. Ngumfazi wonyana wakho lowo. Uze ungabutyhili ubuze bakhe.
16  “‘Ubuze bomfazi womntakwenu uze ungabutyhili. Bubuze bomntakwenu obo.
17  “‘Uze ungabutyhili ubuze bomfazi ndawonye nobentombi yakhe. Intombi yonyana wakhe nentombi yentombi yakhe uze ungayithabathi ukuze ubutyhile ubuze bayo. Zizalamane zegazi ezo. Yihambo evakalala leyo.
18  “‘Uze ungamthabathi udade bomfazi wakho, ngoxa esadla ubomi, udale usukuzwano ngokutyhila ubuze bakhe.
19  “‘Uze ungasondeli emfazini esekungcoleni kokuba sexesheni kwakhe ukuba ubutyhile ubuze bakhe.
20  “‘Uze ungakhupheli amadlozi akho kumfazi wesinxulumani sakho, uzenze ongahlambulukanga ngawo.
21  “‘Uze ungavumeli namnye wenzala yakho ukuba anikelwe kuMoleki. Ungalihlambeli igama loThixo wakho ngaloo ndlela. NdinguYehova.
22  “‘Uze ungayilali indoda njengokuba kulalwa umfazi. Yinto ecekisekayo leyo.
23  “‘Uze ungakhupheli amadlozi akho kuso nasiphi na isilo, uzenze ongahlambulukanga ngaso, yaye umfazi makangazimisi phambi kwesilo ukuze abe neentlobano naso. Kukuyihlambela imvelo oko.
24  “‘Musani ukuzenza abangahlambulukanga ngayo nayiphi na kwezi zinto, kuba zizenze azahlambuluka ngazo ezi zinto zonke iintlanga endizigxothayo phambi kwenu.
25  Ngako oko ilizwe eli alihlambulukanga, yaye ndiya kulohlwaya ngesiphoso salo, lize ilizwe elo libahlanze abemi balo.
26  Nize ke nina niyigcine imimiselo yam nezigwebo zam, ningenzi nanye kuzo zonke ezi zinto zicekisekayo, nokuba yinzalelwane okanye ngumphambukeli ophambukele phakathi kwenu.
27  Kuba zonke ezi zinto zicekisekayo, bazenzile abantu belo zwe, ababephambi kwenu, laza alahlambuluka elo zwe.
28  Ngako oko ilizwe aliyi kunihlanza ngenxa yokulenza inqambi kwenu njengoko beliya kuzihlanza iintlanga ezaziphambi kwenu.
29  Bonke abasukuba besenza nayiphi na kuzo zonke ezi zinto zicekisekayo, imiphefumlo ezenzayo yonqunyulwa phakathi kwabantu bakowayo.
30  Nize niyigcine imfanelo yenu kum yokuba ningenzi nalinye kumasiko acekisekayo aye enziwa phambi kwenu, ukuze ningazenzi abangahlambulukanga ngawo. NdinguYehova uThixo wenu.’”
17  Wahlabela mgama uYehova ethetha kuMoses, esithi:
2  “Thetha kuAron nakoonyana bakhe nakoonyana bonke bakaSirayeli, uthi kubo, ‘Yiyo le into ayiyaleleyo uYehova, esithi:
3  “‘“Nawuphi na umntu wendlu kaSirayeli osukuba exhela inkunzi yenkomo okanye itakane legusha eliyinkunzi okanye ibhokhwe enkampini nosukuba eyixhelela ngaphandle kwenkampu
4  aze angayizisi emnyangweni wentente yokuhlangana ukuba isondezwe ibe ngumnikelo kuYehova phambi komnquba kaYehova, woba netyala legazi loo mntu. Uye waphalaza igazi, yaye umele anqunyulwe loo mntu phakathi kwabantu bakowabo,
5  ukuze oonyana bakaSirayeli bayizise imibingelelo yabo, abayibingelelayo endle, bayizise kuYehova, bayinike umbingeleli emnyangweni wentente yokuhlangana, ibe yimibingelelo yobudlelane kuYehova.
6  Umbingeleli wolifefa igazi layo esibingelelweni sikaYehova emnyangweni wentente yokuhlangana, aze aqhumisele ngenqatha, libe livumba elithozamisayo kuYehova.
7  Ngoko bafanele bangabi sayibingelela imibingelelo yabo kwiidemon ezimilise okweebhokhwe ababa neentlobano zokuziphatha okubi kunye nazo. Lo iya kuba ngummiselo wexesha elingenammiselo kuni, ezizukulwaneni zenu.”’
8  “Yaye uze uthi kubo, ‘Nawuphi na umntu wendlu kaSirayeli okanye umphambukeli ophambukele phakathi kwenu othi anyuse umnikelo otshiswayo okanye umbingelelo
9  aze angawuzisi emnyangweni wentente yokuhlangana ukuze awunikele kuYehova, umele anqunyulwe loo mntu phakathi kwabantu bakowabo.
10  “‘Nawuphi na umntu wendlu kaSirayeli okanye umphambukeli ophambukele phakathi kwenu othi adle naluphi na uhlobo lwegazi, ndowuchasa ngokuqinisekileyo loo mphefumlo udle igazi, ndiwunqumle phakathi kwabantu bakowawo.
11  Kuba umphefumlo wenyama usegazini, yaye mna ndaninika lona esibingelelweni ukuze kucanyagushelwe imiphefumlo yenu, kuba igazi eli licamagusha ngomphefumlo okulo.
12  Kungenxa yoko le nto ndithe koonyana bakaSirayeli: “Makungabikho namnye umphefumlo kuni odla igazi, nomphambukeli ophambukele phakathi kwenu makangalidli igazi.”
13  “‘Nawuphi na umntu koonyana bakaSirayeli okanye umphambukeli ophambukele phakathi kwenu othi ekuzingeleni kwakhe abambise inyamakazi okanye intaka edliwayo, umele aliphalaze igazi layo aze aligubungele ngomhlaba.
14  Kuba umphefumlo wohlobo lonke lwenyama ligazi layo ngomphefumlo okulo. Kungako ndiye ndathi koonyana bakaSirayeli: “Nize ningalidli igazi lalo naluphi na uhlobo lwenyama, kuba umphefumlo wohlobo lonke lwenyama ligazi layo. Nabani na olidlayo wonqunyulwa.”
15  Nawuphi na umphefumlo odla into ezifeleyo okanye into eqwengwe lirhamncwa, enoba uyinzalelwane okanye ungumphambukeli, umele uzihlambe izambatho zawo uze uhlambe umzimba emanzini, ube ngongahlambulukanga kude kuhlwe; uya kwandula ke uhlambuluke.
16  Kodwa ukuba awuthanga uzihlambe waza awawuhlamba nomzimba wawo, wophendula ngesiphoso sawo.’”
9  Kwathi ngomhla wesibhozo uMoses wabiza uAron oonyana bakhe namadoda amakhulu akwaSirayeli.
2  Wathi kuAron: “Zithabathele ithole lenkomo lomnikelo wesono nenkunzi yegusha yomnikelo otshiswayo, eziphilileyo, uzisondeze phambi koYehova.
3  Kubo oonyana bakaSirayeli wothetha, uthi, ‘Thabathani inkunzi yebhokhwe yomnikelo wesono nethole lenkomo netakane legusha eliyinkunzi, ezinonyaka ubudala, eziphilileyo, zibe ngumnikelo otshiswayo,
4  nenkunzi yenkomo nenkunzi yegusha, zibe ngumbingelelo wobudlelane wokubingelelwa phambi koYehova, nomnikelo wokudla okuziinkozo ogalelwe ioli, kuba ngokuqinisekileyo namhlanje uYehova uya kubonakala kuni.’”
5  Bakuthabatha oko uMoses wayeyalele kona, bakuzisa phambi kwentente yokuhlangana. Yasondela yonke indibano, yema phambi koYehova.
6  Waza wahlabela mgama esithi uMoses: “Yiyo le into uYehova ayalele ukuba niyenze, ukuze bubonakale ubuqaqawuli bukaYehova kuni.”
7  Wandula wathi uMoses kuAron: “Sondela esibingelelweni uze wenze umnikelo wakho wesono nomnikelo wakho otshiswayo, uzicamagushele wena nendlu yakho; wenze umnikelo wabantu uze ubacamagushele, kanye njengoko uYehova eyalele.”
8  Wasondela ke uAron ngoko nangoko esibingelelweni waza walixhela ithole lenkomo lomnikelo wesono ongowakhe.
9  Balisondeza oonyana baka-Aron igazi kuye, wawuthi nkxu umnwe wakhe egazini, waliqaba ezimpondweni zesibingelelo, waza eliseleyo igazi waligalela esisekweni sesibingelelo.
10  Ke lona inqatha nezintso nomhlehlo wesibindi womnikelo wesono, waqhumisela ngazo esibingelelweni, kanye njengoko uYehova wamyalelayo uMoses.
11  Yona inyama nesikhumba wazitshisa ngomlilo ngaphandle kwenkampu.
12  Wawuxhela umnikelo otshiswayo, oonyana baka-Aron balizisa kuye igazi, wafefa ngalo wajikeleza isibingelelo.
13  Bawuzisa kuye nomnikelo otshiswayo, amalungu awo kunye nentloko, waza waqhumisela ngezo nto esibingelelweni.
14  Ngokubhekele phaya, wawahlamba amathumbu namanqina waza waqhumisela ngawo phezu komnikelo otshiswayo esibingelelweni.
15  Wasondeza umnikelo wabantu waza wathabatha ibhokhwe yomnikelo wesono ongowabantu, wayixhela, wenza umnikelo wesono ngayo njengeyokuqala.
16  Wasondeza nomnikelo otshiswayo, wawenza ngokwenkqubo eqhelekileyo.
17  Wandula ke wasondeza umnikelo wokudla okuziinkozo, wazalisa isandla sakhe ngenxalenye yawo waza waqhumisela ngawo esibingelelweni, ngaphandle komnikelo otshiswayo wakusasa.
18  Emva koko waxhela inkunzi yenkomo nenkunzi yegusha yombingelelo wobudlelane ongowabantu. Balizisa oonyana baka-Aron igazi kuye, wafefa ngalo wajikelezisa esibingelelweni.
19  Wona amanqatha enkunzi yenkomo nomsila otyebileyo wenkunzi yegusha nomhlehlo nezintso nomhlehlo wesibindi,
20  bawabeka phezu kwencum, emva koko waqhumisela ngamanqatha esibingelelweni.
21  Ke zona iincum nomlenze wasekunene wazitshangatshangisa uAron zaba ngumnikelo otshangatshangiswayo phambi koYehova, kanye njengoko wayalelayo uMoses.
22  Wandula ke uAron waziphakamisela ebantwini izandla zakhe wabasikelela waza wehla emva kokuwenza umnikelo wesono nomnikelo otshiswayo nemibingelelo yobudlelane.
23  Ekugqibeleni bangena uMoses noAron ententeni yokuhlangana baza baphuma babasikelela abantu. Babonakala ubuqaqawuli bukaYehova kubo bonke abantu,
24  kwaza kwaphuma umlilo phambi koYehova, wawudla umnikelo otshiswayo namanqatha aphezu kwesibingelelo. Bathi bakukubona oko abantu, bakhwaza bonke baza bawa ngobuso.
27  Waqhubeka uYehova ethetha kuMoses, esithi:
2  “Thetha koonyana bakaSirayeli, uthi kubo, ‘Xa athe umntu wenza umnikelo wesibhambathiso esikhethekileyo wemiphefumlo kuYehova ngokwexabiso elithelekelelwayo,
3  yaye ilelendoda esusela kwiminyaka engamashumi amabini ubudala ukusa kwengamashumi amathandathu eminyaka ubudala, limele ixabiso elo lithelekelelwayo libe ziishekele ezingamashumi amahlanu zesilivere ngokweshekele yendawo engcwele.
4  Kodwa ukuba libhinqa, ngoko ke ixabiso elithelekelelwayo limele libe ngamashumi amathathu eeshekele.
5  Ukuba ubudala buthabathela kominyaka mihlanu kuse kumashumi amabini eminyaka, ngoko ke ixabiso elithelekelelwayo loyindoda limele libe ziishekele ezingamashumi amabini lize elebhinqa libe ziishekele ezilishumi.
6  Ukuba ubudala buthabathela konenyanga enye kuse koneminyaka emihlanu, ngoko ke ixabiso elithelekelelwayo loyindoda limele libe ziishekele ezintlanu zesilivere lize lona ixabiso elithelekelelwayo lebhinqa libe ziishekele ezintathu zesilivere.
7  “‘Ukuba ke ubudala buthabathela koneminyaka engamashumi amathandathu nangaphezulu, ukuba uyindoda, ixabiso elithelekelelwayo limele libe ziishekele ezilishumi elinesihlanu lize elebhinqa libe ziishekele ezilishumi.
8  Kodwa ukuba uhlwempuzeke kakhulu ukuba angalifikelela ixabiso elo lithelekelelwayo, umele ke ngoko amiswe phambi kombingeleli, aze umbingeleli ambekele ixabiso. Umbingeleli uya kumbekela lowo ubhambathisileyo ixabiso elivumelana noko anokukufikelela.
9  “‘Ukuba sisilo esinjengezo kwenziwa ngazo umnikelo kuYehova, yonke loo nto ubani anikela ngayo kuYehova yoba ngcwele.
10  Akanakuzisa enye endaweni yayo, yaye akanakwananisa elungileyo ngembi okanye embi ngelungileyo. Kodwa ukuba kwenzekile ukuba ananise isilo ngesilo, masibe ngcwele sona kwaneso kwananiswe ngaso.
11  Ke ukuba siso nasiphi na isilo esingahlambulukanga esinganikelwayo kuYehova, umele asimise isilo eso phambi kombingeleli.
12  Wothi ke yena umbingeleli abeke ixabiso laso ngokokulunga nokungalungi kwaso. Ngokokuthelekelela kombingeleli, yoba lixabiso laso elo.
13  Kodwa ukuba ufuna ukusithenga kwakhona, umele ongezelele isahlulo sesihlanu kwixabiso laso elithelekelelweyo.
14  “‘Xa athe umntu wayingcwalisa indlu yakhe ukuba ibe ngcwele kuYehova, umbingeleli umele amisele ixabiso layo ngokokulunga nokungalungi kwayo. Ifanele ibize ngokwexabiso elo umbingeleli alimiseleyo.
15  Kodwa ukuba lowo uyingcwalisileyo ufuna ukuyithenga kwakhona indlu yakhe, umele ke ngoko ongezelele isahlulo sesihlanu kwimali elixabiso layo elithelekelelweyo; yothi ke ibe yeyakhe.
16  “‘Ukuba umntu uthe wangcwalisa kuYehova ngenxalenye yentsimi elilifa lakhe, ixabiso layo elithelekelelwayo malilinganiselwe ngokwembewu yayo: ukuba yihomere yembewu yerhasi, ngoko yoba ziishekele ezingamashumi amahlanu zesilivere.
17  Ukuba intsimi yakhe uyingcwalisa ukususela kunyaka weNtlokoma kuse phambili, ifanele ibize ngokwexabiso elithelekelelwayo.
18  Ukuba uyingcwalisa intsimi yakhe emva kweNtlokoma, umbingeleli umele ambalele ixabiso layo ngokweminyaka eseleyo ukusa kunyaka weNtlokoma elandelayo, kuze kuphungulwe kwixabiso elithelekelelwayo.
19  Kodwa ukuba lowo uyingcwalisileyo uye wayithenga kwakhona intsimi leyo, umele ke ngoko ongezelele isahlulo sesihlanu kwimali yexabiso elithelekelelweyo, ize ke ngokuqinisekileyo ibe yeyakhe.
20  Ukuba akayithenganga kwakhona intsimi leyo kodwa kunoko yasuka yathengiselwa mntu wumbi, ayinakuba sathengwa kwakhona.
21  Ekukhululweni kwayo loo ntsimi ngeNtlokoma yoba ngcwele kuYehova, njengentsimi enikelweyo. Yoba lilifa lombingeleli.
22  “‘Ukuba uthe wangcwalisa kuYehova intsimi ayithengileyo engeyonxalenye yentsimi elilifa lakhe,
23  umbingeleli umele ambalele ixabiso layo elithelekelelwayo ukusa kunyaka weNtlokoma, yaye umele alihlawule ngalo olo suku ixabiso layo elithelekelelwayo. Lona loba yinto engcwele kuYehova.
24  Ngonyaka weNtlokoma woyibuyisela intsimi leyo kulowo wayithenga kuye, kulowo lilelakhe ilifa lomhlaba.
25  “‘Xabiso ngalinye elithelekelelwayo malilinganiswe ngokweshekele yendawo engcwele. Ishekele yoba ziigera ezingamashumi amabini.
26  “‘Lizibulo lodwa lesilo, elizalwa njengezibulo likaYehova, elingayi kungcwaliswa mntu. Nokuba liyinkunzi yenkomo okanye liyimvu, lelikaYehova.
27  Ukuba lelesilo esingahlambulukanga yaye emele alikhulule ngokuvumelana nexabiso elithelekelelwayo, umele ke ngoko ongezelele isahlulo sesihlanu kulo. Kodwa ukuba alithengwanga kwakhona, limele ke ngoko lithengiswe ngokwexabiso elithelekelelwayo.
28  “‘Kuphela nje makungabikho nanye into enikelweyo emele ithengiswe, athe umntu wayithabatha ezintweni zakhe zonke waza wayinikela kuYehova ukuze itshatyalaliswe, enoba ngumntu okanye sisilo okanye yintsimi elilifa lakhe, yaye makungabikho nanye into enikelweyo ethi ithengwe kwakhona. Iyeyona nto ingcwele kuYehova.
29  Makungabikho namnye umntu onikelwe kwintshabalalo othi akhululwe. Ufanele abulawe afe.
30  “‘Sishumi ngasinye somhlaba, sembewu yomhlaba neseziqhamo zomthi, sesikaYehova. Singcwele kuYehova.
31  Yaye ukuba umntu ufuna ukusithenga kwakhona isishumi sakhe, ufanele ongezelele kuso isahlulo sesihlanu saso.
32  Ngokuphathelele isishumi ngasinye somhlambi weenkomo nesomhlambi wezimvu, yonke into edlula ngaphantsi kwentonga egoso-goso, eyeshumi kuzo yoba ngcwele kuYehova.
33  Makangahlolisisi ukuba ilungile okanye imbi, yaye angananisi ngayo. Kodwa ukuba uthe wananisa ngayo, yoba ngcwele yona kwanaleyo kwananiswe ngayo. Mayingathengwa kwakhona.’”
34  Yiyo leyo imiyalelo uYehova awayinika uMoses njengemiyalelo yoonyana bakaSirayeli eNtabeni yaseSinayi.
7  “‘Nguwo ke lo umthetho womnikelo wetyala: Uyeyona nto ingcwele.
2  Kwindawo ekuxhelelwa kuyo rhoqo umnikelo otshiswayo bowuxhelela khona umnikelo wetyala, lize igazi lawo lifefwe kujikelezwe isibingelelo.
3  Wosondeza onke amanqatha awo, umsila otyebileyo nomhlehlo ogubungele amathumbu,
4  nezintso zombini nenqatha lazo neliselusendweni. Wona umhlehlo ophezu kwezintso, wowususa kunye nezintso.
5  Yaye umele aqhumisele ngazo umbingeleli esibingelelweni zibe ngumnikelo wasemlilweni kuYehova. Lidini letyala ke elo.
6  Yonke into eyindoda phakathi kwababingeleli yolidla. Lodliwa endaweni engcwele. Liyeyona nto ingcwele lona.
7  Njengoko unjalo umnikelo wesono, unjalo nomnikelo wetyala. Mnye umthetho wayo. Umbingeleli ocamagushela ngawo, woba ngowakhe.
8  “‘Umbingeleli osondeza umnikelo otshiswayo wakhe nawuphi na umntu, isikhumba somnikelo lowo otshiswayo awusondezileyo soba sesombingeleli.
9  “‘Nomnikelo wonke wokudla okuziinkozo okunokubhakwa eontini nawo wonke owenzelwa eketileni evulekileyo yokuqhotsa amafutha nasepanini, ngowombingeleli owusondezayo. Woba ngowakhe.
10  Kodwa wonke umnikelo wokudla okuziinkozo ogalelwe ioli okanye owomileyo woba ngowoonyana bonke baka-Aron, omnye afumane njengomnye.
11  “‘Nguwo lo umthetho wombingelelo wobudlelane oya kusondezwa kuYehova nguye nabani na:
12  Ukuba uwusondeza njengombulelo, umele asondeze ndawonye nombingelelo lowo wombulelo amaqebengwana abusazinge angenagwele agalelwe ioli nezonka ezisicaba ezineoli ziqatywe ioli namaqebengwana abusazinge enziwe ngomgubo ocolekileyo oxovulwe kakuhle waza wagalelwa ioli.
13  Kunye namaqebengwana abusazinge esonka esingenagwele wosondeza umnikelo wakhe ndawonye nombingelelo wombulelo ongowemibingelelo yakhe yobudlelane.
14  Yaye kuwo umele athabathe inxalenye enye kumnikelo ngamnye aze ayisondeze njengesahlulo esingcwele kuYehova; yoba yeyombingeleli ofefa igazi lemibingelelo yobudlelane.
15  Nenyama yombingelelo wombulelo ongowemibingelelo yobudlelane yodliwa ngomhla wokunikela kwakhe. Umele angashiyi nento kuyo kude kuse.
16  “‘Ukuba ke umbingelelo womnikelo wakhe ngowesibhambathiso okanye ngumnikelo wokuzithandela, wodliwa ngomhla wokusondeza kwakhe umbingelelo wakhe, kuze okuseleyo kuwo kudliwe ngengomso.
17  Kodwa okuseleyo enyameni yombingelelo ngomhla wesithathu makutshiswe ngomlilo.
18  Noko ke, ukuba kuthe kwadliwa nokuba yintwana le yenyama yombingelelo wakhe wobudlelane ngomhla wesithathu, akayi kukholeka lowo uwusondezayo. Awuyi kubalelwa kuye. Woba yinto engcolileyo, yaye umphefumlo odlayo kuwo wophendula ngesiphoso sawo.
19  Nenyama ethe yadibana nayo nantoni na engahlambulukanga mayingadliwa. Yotshiswa ngomlilo. Ke yona inyama, angayidla wonke ubani ohlambulukileyo.
20  “‘Umphefumlo osukuba usidla inyama yombingelelo wobudlelane, ongokaYehova, ungahlambulukanga, wonqunyulwa loo mphefumlo ebantwini bakowawo.
21  Xa uthe umphefumlo wachukumisa nantoni na engahlambulukanga, nokuba kukungahlambuluki komntu okanye isilo esingahlambulukanga okanye nayiphi na into engahlambulukanga nelizothe, waza eneneni wadla enyameni yombingelelo wobudlelane, ongokaYehova, wonqunyulwa loo mphefumlo ebantwini bakowawo.’”
22  Waza waqhubeka uYehova ethetha kuMoses, esithi:
23  “Thetha koonyana bakaSirayeli, uthi, ‘Nize ningawadli kwaphela amanqatha enkunzi yenkomo, nawetakane legusha eliyinkunzi okanye awebhokhwe.
24  Amanqatha ento efileyo namanqatha esilwanyana esiqwengiweyo ningawasebenzisa nakweyiphi na into enokuthelekelelwa, kodwa nize ningawadli konke konke.
25  Kuba nabani na owadlayo amanqatha esilo asisondezileyo saba ngumnikelo wasemlilweni kuYehova, loo mphefumlo uwadlayo wonqunyulwa ebantwini bakowawo.
26  “‘Nize ningadli naliphi na igazi nakweyiphi na indawo enihlala kuyo, nokuba lelentaka okanye lelesilo.
27  Nawuphi na umphefumlo odla naliphi na igazi, wonqunyulwa loo mphefumlo ebantwini bakowawo.’”
28  Wahlabela mgama uYehova ethetha kuMoses, esithi:
29  “Thetha koonyana bakaSirayeli, uthi, ‘Lowo usondeza umbingelelo wakhe wobudlelane kuYehova wowuzisa umnikelo wakhe kuYehova ewuthabatha kumbingelelo wakhe wobudlelane lowo.
30  Izandla zakhe zolizisa inqatha eliphezu kwencum libe ngumnikelo wasemlilweni kuYehova. Wolizisa kunye nencum ukuba litshangatshangiswe njengomnikelo otshangatshangiswayo phambi koYehova.
31  Yaye umbingeleli umele aqhumisele ngenqatha elo esibingelelweni, kodwa yona incum yoba yeka-Aron noonyana bakhe.
32  “‘Umlenze wasekunene nowunika umbingeleli, ube sisahlulo sakhe esingcwele emibingelelweni yenu yobudlelane.
33  Lowo phakathi koonyana baka-Aron usondeza igazi lemibingelelo yobudlelane nenqatha, umlenze wasekunene woba sisahlulo sakhe.
34  Kuba incum yomnikelo otshangatshangiswayo nomlenze wesahlulo esingcwele ndiwuthabathile koonyana bakaSirayeli emibingelelweni yabo yobudlelane, ndawunika uAron umbingeleli noonyana bakhe, ukuba ube ngummiselo wexesha elingenammiselo, koonyana bakaSirayeli.
35  “‘Sisabelo sika-Aron eso sobubingeleli nesabelo sobubingeleli soonyana bakhe emnikelweni wasemlilweni kaYehova, ngomhla awabasondeza ngawo ukuba babe ngababingeleli kuYehova,
36  kanye njengoko uYehova wayalela ukuba basinikwe ngomhla awabathambisa ngawo phakathi koonyana bakaSirayeli. Ngummiselo wexesha elingenammiselo lowo ezizukulwaneni zabo.’”
37  Nguwo lowo umthetho womnikelo otshiswayo, nowomnikelo wokudla okuziinkozo, nowomnikelo wesono, nowomnikelo wetyala, nowombingelelo wokumiselwa, nowombingelelo wobudlelane,
38  kanye njengoko uYehova wamyalelayo uMoses eNtabeni yaseSinayi mhla wabayalelayo oonyana bakaSirayeli ukuba basondeze iminikelo yabo kuYehova entlango yaseSinayi.
23  Wahlabela mgama uYehova ethetha kuMoses, esithi:
2  “Thetha koonyana bakaSirayeli, uthi kubo, ‘Imithendeleko kaYehova yamaxesha amisiweyo enifanele niyibhengeze iziindibano ezingcwele. Yiyo le imithendeleko yam yamaxesha amisiweyo:
3  “‘Nosebenza iintsuku ezintandathu, kodwa ngosuku lwesixhenxe yisabatha yophumlo olupheleleyo, indibano engcwele. Nize ningenzi naluphi na uhlobo lomsebenzi ngalo. Yoba yisabatha kaYehova kwiindawo zonke enihlala kuzo.
4  “‘Yiyo le imithendeleko kaYehova yamaxesha amisiweyo, iindibano ezingcwele, enifanele nizibhengeze ngamaxesha azo amisiweyo:
5  Ngenyanga yokuqala, ngosuku lweshumi elinesine enyangeni leyo, phakathi kweengokuhlwa ezimbini, yoba yipasika kaYehova.
6  “‘Ngosuku lweshumi elinesihlanu enyangeni leyo yoba ngumthendeleko kaYehova wamaqebengwana angenagwele. Kangangeentsuku ezisixhenxe nodla amaqebengwana angenagwele.
7  Ngosuku lokuqala noba nendibano engcwele. Nize ningenzi naluphi na uhlobo lomsebenzi onzima.
8  Kunoko nimele nisondeze umnikelo wasemlilweni kuYehova iintsuku ezisixhenxe. Ngosuku lwesixhenxe yoba yindibano engcwele. Nize ningenzi naluphi na uhlobo lomsebenzi onzima.’”
9  Waqhubeka uYehova ethetha kuMoses, esithi:
10  “Thetha koonyana bakaSirayeli, uthi kubo, ‘Xa nithe ekugqibeleni nafika kulo ilizwe endininika lona, navuna isivuno salo, nimele nizise kumbingeleli isithungu sentlahlela yesivuno senu.
11  Umele asitshangatshangise isithungu eso phambi koYehova ukuze sinikholekise. Wositshangatshangisa nangosuku lwasemva kwesabatha.
12  Yaye ngawo lo mhla wokutshangatshangiswa kwesithungu nize ninikele ngetakane legusha eliyinkunzi eliphilileyo, elimnyaka mnye, libe ngumnikelo otshiswayo kuYehova;
13  nomnikelo wokudla okuziinkozo ozizahlulo ezibini zesishumi se-efa zomgubo ocolekileyo ogalelwe ioli, ube ngumnikelo wasemlilweni kuYehova, ivumba elithozamisayo; nomnikelo othululwayo osisahlulo sesine sehin yewayini.
14  Nize ningadli sonka nalukhozo lugcadiweyo nalukhozo lutsha de kube lolu suku kanye, lokuzisa kwenu umnikelo kaThixo wenu. Yoba ngummiselo wenu ke lowo ezizukulwaneni zenu kwiindawo zonke enihlala kuzo kude kuse kwixesha elingenammiselo.
15  “‘Nize nizibalele iisabatha ezisixhenxe, ezipheleleyo, nithabathela kusuku lwasemva kwesabatha, ngomhla wokuzisa kwenu isithungu somnikelo otshangatshangiswayo.
16  Nifanele nibale iintsuku ezingamashumi amahlanu, ukusa kusuku lwasemva kwesabatha yesixhenxe, yaye nimele nisondeze umnikelo wokudla okuziinkozo ezintsha kuYehova.
17  Nize nizise izonka ezibini zomnikelo otshangatshangiswayo ezivela kwiindawo enihlala kuzo. Zifanele zibe zezezahlulo ezibini zesishumi se-efa yomgubo ocolekileyo. Ziya kubhakwa zinegwele, zibe yintlahlela kuYehova.
18  Ndawonye nezonka ezo nize nisondeze iinkunzi zeemvana eziphilileyo zibe sixhenxe, ezinonyaka ubudala, nethole lenkomo eliyinkunzi libe linye neenkunzi zeegusha zibe mbini. Ziya kuba ngumnikelo otshiswayo kuYehova ndawonye neminikelo yazo yokudla okuziinkozo neminikelo yazo ethululwayo, eya kuba ngumnikelo wasemlilweni, olivumba elithozamisayo kuYehova.
19  Nize ninikele netakane lebhokhwe libe linye, libe ngumnikelo wesono, neenkunzi ezimbini zeemvana, ezinonyaka ubudala, zibe ngumbingelelo wobudlelane.
20  Wozitshangatshangisa umbingeleli ndawonye nezonka eziziintlahlela, zibe ngumnikelo otshangatshangiswayo phambi koYehova, zona neenkunzi ezo zimbini zemvana. Zoba yinto engcwele kuYehova, zibe zezombingeleli.
21  Nimele nenze isibhengezo ngalo lona olu suku; nibe nendibano engcwele. Nize ningenzi naluphi na uhlobo lomsebenzi onzima. Ngummiselo wenu lowo ezizukulwaneni zenu kwiindawo zonke enihlala kuzo kude kuse kwixesha elingenammiselo.
22  “‘Ekuvuneni kwenu isivuno selizwe lenu, uze ungavuni ngokupheleleyo ekupheleni kwentsimi yakho, yaye ungayibhikici intsimi yakho. Ufanele ushiyele oxhwalekileyo nomphambukeli. NdinguYehova uThixo wakho.’”
23  Wahlabela mgama uYehova ethetha kuMoses, esithi:
24  “Thetha koonyana bakaSirayeli, uthi, ‘Ngenyanga yesixhenxe, ngolokuqala enyangeni leyo, noba nophumlo olupheleleyo, isikhumbuzo sesandi sexilongo, indibano engcwele.
25  Nize ningenzi naluphi na uhlobo lomsebenzi onzima, yaye nimele nisondeze umnikelo wasemlilweni kuYehova.’”
26  Wathetha uYehova ngokubhekele phaya kuMoses, esithi:
27  “Noko ke, ngolweshumi kule nyanga yesixhenxe yoba lusuku locamagushelo. Noba nendibano engcwele, yaye nimele niyixhwalekise imiphefumlo yenu nize nisondeze umnikelo wasemlilweni kuYehova.
28  Nize ningenzi naluphi na uhlobo lomsebenzi ngalo olu suku, kuba lusuku locamagushelo, lokunicamagushela phambi koYehova uThixo wenu;
29  kuba wonke umphefumlo osukuba ungazixhwalekisi ngalo olu suku wonqunyulwa phakathi kwabantu bakowawo.
30  Nawuphi na umphefumlo owenza naluphi na uhlobo lomsebenzi ngalo olu suku, ndowutshabalalisa loo mphefumlo phakathi kwabantu bakowawo.
31  Nize ningenzi naluphi na uhlobo lomsebenzi. Ngummiselo wenu lowo ezizukulwaneni zenu kwiindawo zonke enihlala kuzo kude kuse kwixesha elingenammiselo.
32  Yisabatha yophumlo olupheleleyo kuni, yaye nimele niyixhwalekise imiphefumlo yenu ngolwesithoba enyangeni leyo, ngokuhlwa. Noyigcina isabatha leyo kususela ngokuhlwa kude kube ngokuhlwa.”
33  Waqhubeka uYehova ethetha kuMoses, esithi:
34  “Thetha koonyana bakaSirayeli, uthi, ‘Ngosuku lweshumi elinesihlanu kule nyanga yesixhenxe yoba ngumthendeleko weminquba weentsuku ezisixhenxe kuYehova.
35  Ngosuku lokuqala yindibano engcwele. Nize ningenzi naluphi na uhlobo lomsebenzi onzima.
36  Kangangeentsuku ezisixhenxe nosondeza umnikelo wasemlilweni kuYehova. Ngosuku lwesibhozo nifanele nibe nendibano engcwele, yaye nimele nisondeze umnikelo wasemlilweni kuYehova. Yoba yindibano engcwele. Nize ningenzi naluphi na uhlobo lomsebenzi onzima.
37  “‘Yiyo leyo imithendeleko kaYehova yamaxesha amisiweyo enifanele niyibhengeze njengeendibano ezingcwele, zokusondeza umnikelo wasemlilweni kuYehova: umnikelo otshiswayo nomnikelo wokudla okuziinkozo wombingelelo neminikelo ethululwayo ngokocwangciso lwemihla yayo,
38  ngaphandle kweesabatha zikaYehova nangaphandle kwezipho zenu nangaphandle kweminikelo yenu yonke yesibhambathiso nangaphandle kweminikelo yenu yonke yokuzithandela, enifanele niyinikele kuYehova.
39  Kodwa ke, ngosuku lweshumi elinesihlanu enyangeni yesixhenxe, nakuba niyihlanganisile imveliso yelizwe, nize nibhiyozele umthendeleko kaYehova iintsuku ezisixhenxe. Ngosuku lokuqala luphumlo olupheleleyo nangosuku lwesibhozo luphumlo olupheleleyo.
40  Nize nizithabathele ngosuku lokuqala iziqhamo zemithi emihle, amagqabi emithi yesundu namasebe emithi eshinyeneyo nemingcunube yasentlanjeni, nibe nemihlali phambi koYehova uThixo wenu iintsuku ezisixhenxe.
41  Lo mthendeleko nowubhiyozela uYehova iintsuku ezisixhenxe ngonyaka. Lowo woba ngummiselo wenu ezizukulwaneni zenu kuse kwixesha elingenammiselo, nowubhiyozela ngenyanga yesixhenxe.
42  Nohlala eminqubeni iintsuku ezisixhenxe. Yonke inzalelwane yakwaSirayeli yohlala eminqubeni,
43  ukuze zazi izizukulwana zenu ukuba ndabahlalisa oonyana bakaSirayeli eminqubeni ekubakhupheni kwam ezweni laseYiputa. NdinguYehova uThixo wenu.’”
44  Wabaxelela ke uMoses oonyana bakaSirayeli ngale mithendeleko kaYehova yamaxesha amisiweyo.
22  Wathetha ngokubhekele phaya uYehova kuMoses, esithi:
2  “Thetha kuAron nakoonyana bakhe, ukuba bazahlule ezintweni ezingcwele zoonyana bakaSirayeli baze bangalihlambeli igama lam elingcwele ezintweni abazingcwalisayo kum. NdinguYehova.
3  Yithi kubo, ‘Ezizukulwaneni zenu, nawuphi na umntu ongowenzala yenu, othi engahlambulukanga, asondele ezintweni ezingcwele, abazingcwalisayo oonyana bakaSirayeli kuYehova, loo mphefumlo mawunqunyulwe ungabikho phambi kwam. NdinguYehova.
4  Umntu wenzala ka-Aron, osukuba eneqhenqa okanye ebhobhoza, makangadli ezintweni ezingcwele ade ahlambuluke, nalowo uchukumisa nabani na ongahlambulukanga ngenxa yomphefumlo oswelekileyo okanye indoda ephuma amadlozi,
5  nomntu ochukumisa nayiphi na into enyakazelayo engahlambulukanga kuye okanye ochukumisa umntu ongahlambulukanga nangayiphi na indlela.
6  Umphefumlo osukuba uyichukumisa nantoni na enjalo woba ngongahlambulukanga kude kuhlwe yaye awumele udle nantoni na ezintweni ezingcwele, kodwa umele uhlambe umzimba wawo ngamanzi.
7  Lakutshona ilanga, uya kuhlambuluka, yaye emva koko ungadla ezintweni ezingcwele, ngokuba sisonka sawo.
8  Into ezifeleyo neqwengwe ngamarhamncwa mawungayidli, uzenze ongahlambulukanga ngayo. NdinguYehova.
9  “‘Mabayigcine imbopheleleko yabo kum, bangazithwalisi isono ngayo baze bafe ngayo, ngokuba beyihlambele yona. NdinguYehova obangcwalisayo.
10  “‘Makungabikho namnye owasemzini odla into engcwele. Umfiki ohlala kunye nombingeleli nongumqeshwa makangayidli into engcwele.
11  Kodwa xa athe umbingeleli wathenga umphefumlo, waba yintengo yemali yakhe, yena lowo angadla kuyo. Amakhoboka azalelwe endlwini yakhe, nawo angasidla isonka sakhe.
12  Ukuba intombi yombingeleli ithe yendela kwindoda yasemzini, mayingadli emnikelweni wezinto ezingcwele.
13  Kodwa ukuba intombi yombingeleli ithe yaba ngumhlolokazi okanye yaqhawula umtshato ingazalanga, yaza yabuyela endlwini kayise njengasebutsheni bayo, ingadla esonkeni sikayise; kodwa owasemzini makangadli konke konke kuso.
14  “‘Ukuba ke umntu uthe wayidla into engcwele ngempazamo, umele ongeze isahlulo sesihlanu sayo kuyo aze ayinike umbingeleli loo nto ingcwele.
15  Maze ke ngoko bangazihlambeli izinto ezingcwele zoonyana bakaSirayeli, ezo banokuzinikela kuYehova,
16  baze ngaloo ndlela babathwalise isohlwayo setyala ngenxa yokudla kwabo izinto zabo ezingcwele; ngokuba ndinguYehova obangcwalisayo.’”
17  Waqhubeka uYehova ethetha kuMoses, esithi:
18  “Thetha kuAron nakoonyana bakhe nakoonyana bonke bakaSirayeli, uthi kubo, ‘Nawuphi na umntu wendlu kaSirayeli okanye umphambukeli okwaSirayeli osukuba esondeza umnikelo wakhe, enoba ngowaso nasiphi na isibhambathiso sakhe okanye ngumnikelo wokuzithandela, awunikela kuYehova njengomnikelo otshiswayo,
19  ukuze unizisele inkoliseko umele ube liduna eliphilileyo lasemhlambini, nokuba leletakane legusha, nokuba lelebhokhwe.
20  Nantoni na enesiphene nize ningayisondezi, ngokuba ayisayi kunizisela inkoliseko.
21  “‘Xa athe umntu wasondeza umbingelelo wobudlelane kuYehova ukuba ube ngowentlawulo yesibhambathiso okanye ube ngumnikelo wokuzithandela, ufanele ube ngophilileyo wasemhlambini weenkomo okanye emhlambini wezimvu, ukuze ukholeke. Uze ungabi nasiphene konke konke.
22  Into eyimfama okanye eyaphukileyo okanye enenxeba okanye enentsumpa okanye enokhwekhwe okanye enesitshanguba, nize ningasondezi nanye yezi kuYehova, yaye ningenzi ngazo umnikelo wasemlilweni esibingelelweni kuYehova.
23  Inkunzi yenkomo okanye igusha enelungu elide gqitha okanye elifutshane gqitha, ungenza ngayo umnikelo wokuzithandela; kodwa awuyi kwamkelwa ngenkoliseko ukuba ngowesibhambathiso.
24  Kodwa enamasende acudisiweyo okanye atyunyuziweyo okanye aqhawuliweyo okanye anqunyuliweyo nize ningayisondezi kuYehova, yaye ezweni lenu nize ninganikeli ngazo.
25  Nayiphi na yezi zinto evela esandleni sowasemzini nize ningayisondezi njengesonka soThixo wenu, ngokuba ukonakala kwazo kukuzo. Zinesiphene. Aziyi kunizisela inkoliseko.’”
26  Wathetha uYehova ngokubhekele phaya kuMoses, esithi:
27  “Ukuba kuthe kwazalwa inkunzi yenkomo okanye itakane legusha eliyinkunzi okanye ibhokhwe, yohlala iintsuku ezisixhenxe ingaphantsi kukanina, kodwa ukususela kusuku lwesibhozo kuse phambili iya kwamkelwa ngenkoliseko ukuba kwenziwe umnikelo ngayo, umnikelo wasemlilweni kuYehova.
28  Inkunzi yenkomo negusha, nize ningayixheli ngamini-nye netakane layo.
29  “Ukuba nithe nabingelela umbingelelo wombulelo kuYehova, nifanele niwubingelele ukuze nizuze inkoliseko ngawo.
30  Ufanele udliwe kwangolo suku. Nize ningashiyi nto kuwo kude kuse. NdinguYehova.
31  “Nize niyigcine imiyalelo yam, niyenze. NdinguYehova.
32  Nize ningalihlambeli igama lam elingcwele, yaye ndimele ndingcwaliswe phakathi koonyana bakaSirayeli. NdinguYehova oningcwalisayo,
33  Lowo unikhuphileyo ezweni laseYiputa ukuze ndibe nguThixo wenu. NdinguYehova.”
6  Wahlabela mgama uYehova ethetha kuMoses, esithi:
2  “Ukuba umphefumlo uthe wona ngokuthi ungathembeki kuYehova waza wasikhohlisa isinxulumani sawo ngento eselugcinweni lwawo okanye esisibambiso okanye ephangiweyo okanye waqhatha isinxulumani sawo,
3  okanye wafumana into ebilahlekile, wakhohlisa ngayo waza wafunga ubuxoki ngayo nayiphi na yezinto zonke asenokuthi one ngokuzenza umntu;
4  ukuba ke wonile waza waba netyala, umele uyibuyise loo nto iphangiweyo obuyiphangile okanye into erhwaphiliziweyo obuyithabathe ngokuqhatha okanye into eselugcinweni lwawo obuyigcinisiwe okanye into ebilahlekile waza wayifumana,
5  okanye nantoni na obuyifungele ngobuxoki, woyibuyekeza ngomlinganiselo wayo opheleleyo, uze wongeze kuyo isahlulo sesihlanu sayo. Woyinika umniniyo ngomhla ongqineke unetyala ngawo.
6  Yaye njengomnikelo wawo wetyala wozisa kuYehova inkunzi yegusha ephilileyo yasemhlambini ngokwexabiso layo elithelekelelwayo, ibe ngumnikelo wetyala lowo, kumbingeleli.
7  Umbingeleli wowucamagushela phambi koYehova, uze uxolelwe kuyo nayiphi na yezinto zonke ozenzileyo waza waba netyala ngazo.”
8  Waqhubeka ethetha uYehova kuMoses, esithi:
9  “Yalela uAron noonyana bakhe, uthi, ‘Nguwo lo umthetho womnikelo otshiswayo: Umnikelo otshiswayo uya kuba seziko phezu kwesibingelelo ubusuku bonke kude kuse, nomlilo wesibingelelo wophenjwa kulo.
10  Umbingeleli umele ambathe umnweba wakhe welinen, ambathe nempahla yangaphantsi yelinen enyameni yakhe. Uya kwandula ke asuse uthuthu olunamafutha lomnikelo otshiswa rhoqo ngomlilo phezu kwesibingelelo, aze alubeke ecaleni kwesibingelelo.
11  Yaye umele azihlube izambatho zakhe aze ambathe zambatho zimbi, alukhuphele ngaphandle kwenkampu kwindawo ehlambulukileyo uthuthu olunamafutha.
12  Ke umlilo ophezu kwesibingelelo uya kuhlala uvutha kuso. Awumele ucime. Yaye umbingeleli umele abase iinkuni phezu kwawo imiso ngemiso aze amise ngolungelelwano umnikelo otshiswayo phezu kwawo, aqhumisele phezu kwawo ngamanqatha ombingelelo wobudlelane.
13  Umlilo wohlala uvutha rhoqo esibingelelweni. Awumele ucime.
14  “‘Nguwo lo umthetho womnikelo wokudla okuziinkozo: Nina bonyana baka-Aron, wusondezeni phambi koYehova ngaphambi kwesibingelelo.
15  Yaye omnye wabo umele azalise isandla sakhe ethabatha kumgubo ocolekileyo womnikelo wokudla okuziinkozo nakwioli yawo nakwintlaka yokuqhumisa yonke ephezu komnikelo wokudla okuziinkozo, aqhumisele ngazo esibingelelweni zibe livumba elithozamisayo lesikhumbuzo kuYehova.
16  Okuseleyo kuwo kodliwa nguAron noonyana bakhe. Kuya kudliwa njengamaqebengwana angenagwele endaweni engcwele. Bakudle entendelezweni yentente yokuhlangana.
17  Makungabhakwa ngayo nantoni na enegwele. Sisabelo sabo eso endibanike sona kumnikelo wam wasemlilweni. Siyeyona nto ingcwele, njengomnikelo wesono nanjengomnikelo wetyala.
18  Yonke into eyindoda phakathi koonyana baka-Aron yowudla. Ngumxhesho wenu lowo wexesha elingenammiselo kwizizukulwana zenu eminikelweni kaYehova yasemlilweni. Yonke into eyichukumisayo yoba ngcwele.’”
19  Wathetha uYehova kuMoses, esithi:
20  “Nguwo lo umnikelo ka-Aron noonyana bakhe abowusondeza kuYehova ngomhla wokuthanjiswa kwakhe: isahlulo seshumi se-efa yomgubo ocolekileyo ube ngumnikelo wokudla okuziinkozo rhoqo, isiqingatha sawo kusasa nesiqingatha sawo ngokuhlwa.
21  Mawenziwe ngeoli epanini. Wowuzisa uxovulwe kakuhle. Uyisondeze intlama eyosiwe ngamafutha engumnikelo wokudla okuziinkozo ingamaqhekeza, ibe livumba elithozamisayo kuYehova.
22  Umbingeleli oya kuthanjiswa esikhundleni sakhe phakathi koonyana bakhe, wowenza naye. Ngummiselo wexesha elingenammiselo lowo: Koqhunyiselwa ngawo njengomnikelo opheleleyo kuYehova.
23  Yaye wonke umnikelo wokudla okuziinkozo wombingeleli ufanele ube ngumnikelo opheleleyo. Umele ungadliwa.”
24  Wathetha ngokubhekele phaya uYehova kuMoses, esithi:
25  “Thetha kuAron nakoonyana bakhe, uthi, ‘Nguwo lo umthetho womnikelo wesono: Endaweni ekuxhelelwa kuyo rhoqo umnikelo otshiswayo woxhelelwa khona umnikelo wesono phambi koYehova. Uyeyona nto ingcwele.
26  Umbingeleli owunikelayo ngenxa yesono wowudla. Wodliwa endaweni engcwele entendelezweni yentente yokuhlangana.
27  “‘Yonke into esukuba ichukumisa inyama yawo yoba ngcwele, yaye xa nabani na etshiza izambatho ngegazi lawo, woyihlamba loo nto ayitshize ngegazi endaweni engcwele.
28  Ke sona isitya sodongwe osenokuba ubiliswe ngaso masaphulwe. Kodwa ukuba uthe wabiliswa ngesitya sobhedu, simele sikhuculwe size siyalazwe ngamanzi.
29  “‘Yonke into eyindoda phakathi kwababingeleli yowudla. Uyeyona nto ingcwele.
30  Noko ke, wonke umnikelo wesono ekuziswe inxalenye yegazi lawo ententeni yokuhlangana ukuba kucanyagushelwe endaweni engcwele mawungadliwa. Mawutshiswe ngomlilo.
21  Wahlabela mgama uYehova esithi kuMoses: “Thetha kubabingeleli, oonyana baka-Aron, uthi kubo, ‘Ze kungabikho bani uzenza inqambi ngomphefumlo oswelekileyo phakathi kwabantu bakowabo.
2  Kodwa ngenxa yesalamane sakhe segazi esisondeleyo kuye, ngonina nangoyise nangonyana wakhe nangentombi yakhe nangomntakwabo
3  nangodade wabo oseyintombi enyulu, osondeleyo kuye, engenandoda, angazenza inqambi ngaye.
4  Makangazenzi inqambi [ngomfazi onomnini] wakhe phakathi kwabantu bakowabo, ukuba azihlambele.
5  Maze bangazichebi inkqayi iintloko zabo, bangaluchebi udini lweendevu zabo, nenyama yabo bangayiqaphuli.
6  Mababe ngcwele kuThixo wabo, bangalihlambeli igama loThixo wabo, kuba ngabo abasondeza umnikelo wasemlilweni kaYehova, isonka soThixo wabo; ngoko ke bamele babe ngcwele.
7  Mabangamthabathi umfazi ongunongogo okanye odlwenguliweyo; bangamthabathi nomfazi oqhawule umtshato nendoda yakhe, ngokuba ungcwele kuThixo wakhe.
8  Uze umngcwalise ke, kuba esondeza isonka sikaThixo wakho. Woba ngcwele kuwe, ngokuba ndingcwele, mna Yehova uningcwalisayo.
9  “‘Ukuba ithe intombi yombingeleli yazihlambela ngokuba ngunongogo, ihlambela uyise. Yotshiswa ngomlilo.
10  “‘Umbingeleli omkhulu phakathi kwabazalwana bakhe, ekuya kugalelwa ioli yokuthambisa entlokweni yakhe, nowamiselwayo ukuze azinxibe izambatho, makangayiyeki ingalungiswanga intloko yakhe, angazikrazuli izambatho zakhe.
11  Angayi nakumphefumlo ofileyo. Angazenzi inqambi ngoyise nangonina.
12  Makangaphumi engcweleni yaye angayihlambeli ingcwele kaThixo wakhe, ngokuba umqondiso wokuzinikezela, oyioli yokuthambisa kaThixo wakhe, uphezu kwakhe. NdinguYehova.
13  “‘Makazithabathele umfazi onyulu.
14  Ke yena umhlolokazi okanye umfazi oqhawule umtshato nodlwenguliweyo, kwanonongogo, makangathabathi namnye kubo, kodwa ufanele athabathe intombi enyulu yodwa ebantwini bakowabo njengomfazi.
15  Makangayihlambeli imbewu yakhe phakathi kwabantu bakowabo, ngokuba ndinguYehova omngcwalisayo.’”
16  Waqhubeka uYehova ethetha kuMoses, esithi:
17  “Thetha kuAron, uthi, ‘Makungasondeli nawuphi na umntu okwimbewu yakho, ezizukulwaneni zabo, osukuba enesiphene, ukuze anikele isonka sikaThixo wakhe.
18  Makangasondeli nawuphi na umntu onesiphene: umntu oyimfama okanye osisiqhwala okanye onempumlo esikekileyo okanye osisilima,
19  okanye umntu owaphuke unyawo okanye owaphuke isandla,
20  okanye osisifombo okanye obhityileyo okanye onesifo emehlweni akhe okanye onokhwekhwe okanye onesitshanguba okanye otyumke amasende.
21  Ze kungasondeli namnye umntu onesiphene wembewu ka-Aron umbingeleli ukuze enze iminikelo yasemlilweni kaYehova. Unesiphene. Makangasondeli ukuze anikele isonka sikaThixo wakhe.
22  Angasidla isonka sikaThixo wakhe esivela kwizinto ezizezona zingcwele nakwizinto ezingcwele.
23  Noko ke, makangezi kufuphi nekhuselo, angasondeli nasesibingelelweni, ngokuba unesiphene; makangayihlambeli ingcwele yam, ngokuba ndinguYehova obangcwalisayo.’”
24  Wakuthetha ke uMoses oko kuAron noonyana bakhe noonyana bonke bakaSirayeli.
25  Wathetha ngokubhekele phaya uYehova kuMoses eNtabeni yaseSinayi, esithi:
2  “Thetha koonyana bakaSirayeli, uthi kubo, ‘Xa nithe ekugqibeleni nafika kulo ilizwe endininika lona, lothi ke ngoko ilizwe elo ligcine isabatha kuYehova.
3  Woyihlwayela ngembewu iminyaka emithandathu intsimi yakho, usithene isidiliya sakho iminyaka emithandathu, uze uyihlanganise imveliso yelizwe.
4  Kodwa ngonyaka wesixhenxe kobakho isabatha yophumlo olupheleleyo elizweni, isabatha kuYehova. Uze ungayihlwayeli ngembewu intsimi yakho, ungasitheni nesidiliya sakho.
5  Ungawuvuni ummilela wesivuno sakho, neediliya zomdiliya wakho ongathenwanga uze ungazibuthi. Yoba ngunyaka wesabatha yophumlo olupheleleyo elizweni.
6  Isabatha yelizwe yoba kukudla kuni, kuwe nakwikhoboka lakho nakwikhobokazana lakho nakumqeshwa wakho nakumfiki ophambukele kuwe,
7  nakwisilwanyana sakho sasekhaya nakumarhamncwa asezweni lakho. Yonke imveliso yalo yoba kukudla.
8  “‘Uze uzibalele iisabatha ezisixhenxe zeminyaka, iminyaka esixhenxe ephindwe kasixhenxe, ize imihla yezo sabatha zisixhenxe zeminyaka ibe yiminyaka engamashumi amane anesithoba.
9  Uze uvakalise isandi esikhulu sesigodlo ngenyanga yesixhenxe ngolweshumi enyangeni leyo; ngomhla wocamagushelo nosivakalisa isigodlo ezweni lenu lonke.
10  Nimele niwungcwalise unyaka wamashumi amahlanu, nibhengeze inkululeko ezweni kubemi balo bonke. Woba yiNtlokoma kuni, yaye ngamnye kuni umele abuyele elifeni lakhe nasentsatsheni yakhe.
11  Woba yiNtlokoma kuni unyaka lowo wamashumi amahlanu. Nize ningahlwayeli mbewu yaye ningawuvuni ummilela kwaye ningazibuthi neediliya zomdiliya ongathenwanga.
12  Kuba iya kube iyiNtlokoma. Ifanele ibe yinto engcwele kuni. Ningakudla oko ilizwe likuvelisayo entsimini.
13  “‘Ngalo nyaka weNtlokoma ngamnye kuni ufanele abuyele elifeni lakhe.
14  Xa nithe narhweba ngokuthengiselana okanye wathenga kwisinxulumani sakho, musani ukwenzana bubi.
15  Wothenga wena kwisinxulumani sakho ngokwenani leminyaka emva kweNtlokoma; sokuthengisela sona ngokwenani leminyaka yezilimo.
16  Wolandisa ixabiso lentengo ngokobuninzi benani leminyaka, aze alinciphise ixabiso lentengo ngokobumbalwa beminyaka, kuba wothengisa kuwe ngokwenani lezilimo.
17  Uze ungasenzi bubi isinxulumani sakho, umoyike uThixo wakho, ngokuba ndinguYehova uThixo wenu.
18  Ngoko nize niyiphumeze imimiselo yam, nizigcine izigwebo zam, nizenze. Niya kwandula ke nihlale kulo ilizwe ninqabisekile.
19  Yaye ngenene nalo ilizwe liya kuvelisa iziqhamo zalo, nidle naneliseke, nihlale kulo ninqabisekile.
20  “‘Kodwa ukuba kwenzekile nathi: “Sodla ntoni na ngonyaka wesixhenxe ekubeni siya kube singahlwayeli mbewu kwaye singahlanganisi zilimo?”
21  ndothi ke ndiyiyalele intsikelelo yam ukuba ibe kuni ngonyaka wesithandathu, ize inivelisele izilimo zeminyaka emithathu.
22  Nohlwayela imbewu ngonyaka wesibhozo, nidle amahasa kude kube ngunyaka wesithoba. Nodla amahasa kude kuvunwe izilimo zawo.
23  “‘Ilizwe ze kungathengiswa ngalo ngonaphakade, kuba eli lizwe lelam. Nina ke ningabaphambukeli nabafiki ngokwembono yam.
24  Ezweni ke lonke elililifa lenu nifanele nilinike ilizwe ilungelo lokuthengwa kwakhona.
25  “‘Xa athe umzalwana wakho wahlwempuzeka waza wathengisa ngenxalenye yelifa lakhe, makeze umhlawuleli ohlobene ngokusondeleyo naye aze ayithenge kwakhona loo nto ayithengisileyo umzalwana wakhe.
26  Ukuba ke ubani akanaye umhlawuleli size isandla sakhe sifumane inzuzo eyanele intlawulelo yayo,
27  wobala iminyaka esusela ekuyithengiseni kwakhe aze abuyisele imali eseleyo kuloo mntu wamthengiselayo, abuyele elifeni lakhe.
28  “‘Kodwa ukuba isandla sakhe asikufumani okwaneleyo kokuyibuyisela, yoqhubeka isesandleni somthengi loo nto ayithengisileyo de kube ngonyaka weNtlokoma; iya kuphuma ngeNtlokoma, aze abuyele elifeni lakhe.
29  “‘Ukuba umntu uthengise ngendlu yokuhlala esesixekweni esibiyelwe ngodonga, woqhubeka enalo ilungelo lentlawulelo de kuphele unyaka ukususela ngexesha lokuyithengisa kwakhe; uya kuqhubeka enelungelo lentlawulelo unyaka wonke.
30  Kodwa ukuba ayithengwanga kwakhona de kwaphela unyaka, yothi indlu leyo esesixekweni esibiyelwe ngodonga ihlale iyimpahla yomthengi ngonaphakade kuse ezizukulwaneni zakhe. Ayiyi kuphuma ngeNtlokoma.
31  Noko ke, zona izindlu zasemizaneni engabiyelwanga ngodonga zifanelwe zigqalwe njengenxalenye yentsimi yelizwe. Ziya kuhlala zinalo ilungelo lentlawulelo, yaye ziya kuphuma ngeNtlokoma.
32  “‘Ngokuphathelele izixeko zabaLevi nezindlu zezixeko zelifa labo, abaLevi baya kuba nelungelo lokuzikhulula ngentlawulelo kuse kwixesha elingenammiselo.
33  Yaye ukuba impahla yomLevi, indlu ethengisiweyo esixekweni esililifa lakhe, ayithengwanga kwakhona, yophuma ngeNtlokoma; ngokuba izindlu zezixeko zabaLevi zililifa labo phakathi koonyana bakaSirayeli.
34  Ngaphezu koko, umhlaba wedlelo lezixeko zabo mawungathengiswa, ngokuba ulilifa labo kuse kwixesha elingenammiselo.
35  “‘Xa athe umzalwana wakho wahlwempuzeka waza waphelelwa yimali ekunye nawe, umele umxhase. Makahlale nawe njengomphambukeli nomfiki, ukuze aphile.
36  Musa ukuthabatha nzala kuye okanye ufune inzuzo enkulu, kunoko umele umoyike uThixo wakho; aphile umzalwana wakho kuwe.
37  Ungambizi nzala ngemali omnika yona, yaye ungamniki ukudla kwakho ngenxa yenzuzo enkulu.
38  NdinguYehova uThixo wenu, onikhuphileyo ezweni laseYiputa ukuze ndininike ilizwe lakwaKanan, ndize ndibe nguThixo wenu.
39  “‘Xa athe umzalwana wakho wahlwempuzeka ekunye nawe waza wazithengisa kuwe, uze ungamsebenzisi njengekhobokha.
40  Woba njengomqeshwa, njengomfiki kuwe. Wokukhonza kude kube ngunyaka weNtlokoma.
41  Andule ke aphume kuwe, yena noonyana bakhe abakunye naye, abuyele entsatsheni yakhe, abuyele kwilifa lookhokho bakhe.
42  Kuba ngamakhoboka am lawo endiwakhuphileyo ezweni laseYiputa. Mabangazithengisi njengokuthengiswa kwekhoboka.
43  Uze ungamcinezeli ngobuzwilakhe, umele woyike uThixo wakho.
44  Ikhoboka lakho nekhobokazana lakho malibe lelasezintlangeni ezinijikelezileyo, ningalithenga kuzo ikhoboka nekhobokazana.
45  Kwanakoonyana babafiki abaphambukele kuni, ningathenga kubo, nakwiintsapho zabo ezikuni abazizalele ezweni lenu; zoba lilifa lenu.
46  Yaye nimele nibadlulisele koonyana benu njengelifa labo ukuze bahlale belilifa lenu ukusa kwixesha elingenammiselo. Ningabasebenzisa bona njengabasebenzi benu, kodwa nina nabazalwana benu, oonyana bakaSirayeli, nize ningacinezelani ngobuzwilakhe.
47  “‘Kodwa ukuba sithe isandla somphambukeli okanye somfiki satyeba ekuwe, waza yena umzalwana wakho wahlwempuzeka ekunye naye, wazithengisa kumphambukeli okanye kumfiki lowo okuwe, okanye kwilungu lentsapho yomphambukeli,
48  woqhubeka enalo ilungelo lentlawulelo, emva kokuzithengisa kwakhe. Omnye wabazalwana bakhe angamthenga kwakhona.
49  Nokuba nguyisekazi okanye unyana kayisekazi angamthenga kwakhona, okanye nasiphi na isalamane segazi senyama yakhe, entsatsheni yakowabo, singamthenga kwakhona. “‘Okanye ukuba isandla sakhe sithe satyeba, angazithenga kwakhona yena ngokwakhe.
50  Umele abale kunye nomthengi lowo, bathabathele kunyaka wokuzithengisa kwakhe kuye kuse kunyaka weNtlokoma, ukuze imali yokuzithengisa kwakhe ilingane nenani leminyaka leyo. Wothi ke aqhubeke esebenza kuye njengomqeshwa.
51  Ukuba isemininzi iminyaka, woyinciphisa ngokuyihlawulela ngemali athengwe ngayo.
52  Kodwa ukuba kusele iminyaka embalwa kuphela ukusa kunyaka weNtlokoma, umele ke azibalele. Wokhupha intlawulelo yakhe ngokweminyaka leyo eseleyo.
53  Woqhubeka enjengomqeshwa kuye unyaka nonyaka. Aze angamcinezeli ngobuzwilakhe phambi kwamehlo akho.
54  Kodwa ke, ukuba akakwazi ukuzithenga kwakhona ngayo le ndlela, uya kuphuma ngonyaka weNtlokoma, yena kunye noonyana bakhe abakunye naye.
55  “‘Ngokuba oonyana bakaSirayeli bangamakhoboka am. Ngamakhoboka am endawakhupha ezweni laseYiputa. NdinguYehova uThixo wenu.
13  Wahlabela mgama uYehova ethetha kuMoses nakuAron, esithi:
2  “Xa kuthe kwavela enyameni yolusu lomntu ukujaduka okanye ukhwekhwe okanye ibala, laba sisibetho seqhenqa eluswini lwenyama yakhe, woziswa kuAron umbingeleli okanye komnye woonyana bakhe abangababingeleli.
3  Wosikhangela umbingeleli isibetho eluswini lwenyama yakhe. Ukuba luthe unwele esibethweni lwajika lwaba mhlophe saza sabonakala isibetho sendele eluswini lwenyama yakhe, sisibetho seqhenqa eso. Wosikhangela umbingeleli, aze avakalise ukuba akahlambulukanga.
4  Kodwa ukuba ibala lithe lamhlophe eluswini lwenyama yakhe, alabonakala lendele eluswini, nonwele lwalo alwajika lwaba mhlophe, umbingeleli womvalela onesibetho imihla esixhenxe.
5  Wothi ke umbingeleli amkhangele ngomhla wesixhenxe, yaye ukuba kukhangeleka ngathi isibetho eso siyekile, asanwenwa eluswini, wophinda umbingeleli amvalele imihla esixhenxe.
6  “Umbingeleli womkhangela okwesihlandlo sesibini ngomhla wesixhenxe, yaye ukuba isibetho simbatshile saza asanwenwa eluswini, umbingeleli wovakalisa ukuba uhlambulukile. Ibilukhwekhwe olo. Wozihlamba izambatho zakhe aze ahlambuluke ke.
7  Kodwa ukuba ukhwekhwe luthe lwanwenwa kakhulu eluswini emva kokubonakala kwakhe phambi kombingeleli ngenxa yokusulungekiswa kwakhe, wozibonakalisa kumbingeleli okwesihlandlo sesibini,
8  aze umbingeleli akhangele; yaye ukuba ukhwekhwe lunwenwile eluswini, umbingeleli wovakalisa ukuba akahlambulukanga. Liqhenqa ke elo.
9  “Ukuba kwenzekile umntu waba nesibetho seqhenqa, umele aziswe kumbingeleli.
10  Wothi ke umbingeleli amkhangele; yaye ukuba kukho ukujaduka okumhlophe eluswini kwaza kwalujika unwele lwaba mhlophe, kwabonakala inyama ekujadukeni oko,
11  liqhenqa elingapheliyo elo eluswini lwenyama yakhe; yaye umbingeleli wovakalisa ukuba akahlambulukanga. Ufanele angamvaleli, ngokuba akahlambulukanga.
12  Ke ukuba iqhenqa lithe qwele kakhulu eluswini, laza iqhenqa elo lalugubungela lonke ulusu lonesibetho, lathabathela entloko lesa ezinyaweni, ngokubona konke kwamehlo ombingeleli;
13  wabona umbingeleli ukuba liyigubungele yonke inyama yakhe iqhenqa, wovakalisa ukuba uhlambulukile onesibetho. Usuke waba mhlophe wonke ephela. Uhlambulukile.
14  Kodwa mhla kuthe kwabonakala kuye inyama ekrwada, woba ngongahlambulukanga.
15  Yaye wothi umbingeleli akuyibona inyama leyo ekrwada, avakalise ukuba akahlambulukanga. Inyama ekrwada ayihlambulukanga. Liqhenqa ke elo.
16  Okanye xa ithe yabuya inyama ekrwada yasuka yaba mhlophe, umele eze kumbingeleli.
17  Wothi ke umbingeleli amkhangele, yaye ukuba sisuke isibetho saba mhlophe, umbingeleli wovakalisa ukuba uhlambulukile onesibetho. Uhlambulukile ke yena.
18  “Ke inyama, xa kuthe kwakho eluswini lwayo ithumba laza laphola,
19  kwabakho endaweni yethumba ukujaduka okumhlophe okanye ibala elimhlophe bubomvu, wozibonakalisa kumbingeleli.
20  Wothi ke akhangele umbingeleli, yaye ukuba libonakala linzulu kunolusu lwaza nonwele lwalo lwajika lwaba mhlophe, umbingeleli wovakalisa ukuba akahlambulukanga. Sisibetho seqhenqa eso. Sithe qwele ethumbeni.
21  Kodwa ukuba umbingeleli uthe ekukhangeleni kwakhe, akabona lunwele lumhlophe kulo, yaye alendelanga eluswini, kwaye limbatshile, umbingeleli womvalela imihla esixhenxe.
22  Ke ukuba lithe lanwenwa kakhulu eluswini, umbingeleli wovakalisa ukuba akahlambulukanga. Sisibetho eso.
23  Kodwa ukuba ibala lithe lema endaweni yalo alanwenwa, kukukrala kwethumba oko; umbingeleli wovakalisa ukuba uhlambulukile.
24  “Okanye ukuba kuthe kwakho eluswini lwenyama isiva somlilo, yaza inyama ebonakala kwisiva eso yaba libala elimhlophe bubomvu okanye elimhlophe kwaphela,
25  wolikhangela umbingeleli; yaye ukuba lutshintshile lwaba mhlophe unwele olukwibala elo kwaye lubonakala lwendele eluswini, liqhenqa ke elo. Selithe qwele kweso siva, yaye umbingeleli wovakalisa ukuba akahlambulukanga. Sisibetho seqhenqa ke eso.
26  Kodwa ukuba ekukhangeleni kwakhe umbingeleli, akabonanga lunwele lumhlophe kwibala elo yaye alingenanga nzulu eluswini kwaye limbatshile, umbingeleli womvalela imihla esixhenxe.
27  Wothi ke amkhangele umbingeleli ngomhla wesixhenxe. Ukuba lithe lanwenwa kakhulu eluswini, umbingeleli wovakalisa ukuba akahlambulukanga. Sisibetho seqhenqa ke eso.
28  Kodwa ukuba ibala lithe lema endaweni yalo, alanwenwa eluswini, lasuka lambatsha, kukujaduka kwesiva oko; yaye umbingeleli wovakalisa ukuba uhlambulukile, kuba kukukrala kwesiva oko.
29  “Xa kuthe kwakho isibetho endodeni okanye emfazini, entloko nokuba kusesilevini,
30  wosikhangela umbingeleli isibetho eso; yaye ukuba sendele eluswini ukubonakala kwaso, kwaye kukho neenwele ezimbalwa kuso ezilubhelu, umbingeleli wovakalisa ukuba akahlambulukanga. Kukudlathuka kweenwele oko. Liqhenqa lasentloko okanye lasesilevini elo.
31  Kodwa ukuba umbingeleli uthe wasikhangela isibetho sokudlathuka kweenwele, waza wabona ukuba asendelanga eluswini yaye akukho lunwele lumnyama kuso, umbingeleli womvalela imihla esixhenxe lowo unesibetho sokudlathuka kweenwele.
32  Wothi ke umbingeleli amkhangele onesibetho ngomhla wesixhenxe; yaye ukuba ukudlathuka kweenwele akunwenwanga, akwabakho lunwele lulubhelu kuko, nokubonakala kokudlathuka kweenwele kungendelanga eluswini,
33  wozicheba, kodwa angayichebi indawo edlathuke iinwele; aphinde umbingeleli amvalele imihla esixhenxe lowo udlathuke iinwele.
34  “Umbingeleli wokukhangela ukudlathuka oko kweenwele ngomhla wesixhenxe; yaye ukuba ukudlathuka kweenwele akunwenwanga eluswini, nokubonakala kwako akwendelanga eluswini, umbingeleli wovakalisa ukuba uhlambulukile, yaye umele azihlambe izambatho zakhe aze ahlambuluke ke.
35  Kodwa ukuba ukudlathuka kweenwele kuthe kwanwenwa kakhulu eluswini emva kokusulungekiswa kwakhe,
36  wokukhangela umbingeleli; yaye akubona ukuba ukudlathuka kweenwele kunwenwile eluswini, umbingeleli akayi kuba sahlolisisa lunwele lulubhelu; akahlambulukanga yena.
37  Kodwa ukuba ukudlathuka kweenwele kubonakala kumile kwaza kwakhula nonwele olumnyama kuko, koba kuphilile ukudlathuka oko kweenwele. Uhlambulukile, yaye umbingeleli wovakalisa ukuba uhlambulukile.
38  “Xa kuthe kwakho amabala endodeni okanye emfazini, amabala amhlophe eluswini lwenyama yabo,
39  wothi ke awakhangele umbingeleli; yaye ukuba amabala aseluswini lwenyama yabo anobumhlophe obumbatshileyo, kukujaduka okungenabungozi oko. Kuthe qwele eluswini. Uhlambulukile.
40  “Indoda, xa ithe intloko yayo yakhula impandla, yimpandla leyo. Ihlambulukile.
41  Yaye ukuba intloko yayo ikhula impandla ukusuka ngaphambili, yimpandla yasebunzi leyo. Ihlambulukile.
42  Kodwa ukuba kuthe kwakho empandleni okanye ebunzi, isibetho esimhlophe bubomvu, liqhenqa elo elithe qwele empandleni yayo okanye ebunzini layo.
43  Wothi ke umbingeleli ayikhangele; yaye ukuba ukujaduka kweso sibetho kumhlophe bubomvu empandleni yayo okanye ebunzini layo, kufana ngembonakalo neqhenqa eliseluswini lwenyama,
44  ineqhenqa. Ayihlambulukanga. Umbingeleli wovakalisa ukuba ayihlambulukanga. Isibetho sayo sisentlokweni yayo.
45  Lowo unesibetho seqhenqa, zokrazulwa izambatho zakhe, ingalungiswa intloko yakhe, awagqubuthele amabhovu aze amemeze esithi, ‘Andihlambulukanga, andihlambulukanga!’
46  Yonke imihla esikhoyo kuye isibetho, woba ngongahlambulukanga. Akahlambulukanga. Ufanele ahlale yedwa. Ahlale ngaphandle kwenkampu.
47  “Ukuba kwenzekile isambatho saba nesibetho seqhenqa, enoba sikwisambatho soboya okanye kwisambatho selinen,
48  okanye elusingeni lokuluka okanye kumchako welinen nowoboya, nokuba kusesikhumbeni okanye kuyo nantoni na eyenziwe ngesikhumba,
49  yaye ukuba isibetho eso siba luhlaza bulubhelu okanye sibe bubomvurha esambathweni okanye esikhumbeni okanye elusingeni lokuluka okanye emchakweni okanye kuyo nayiphi na impahla yesikhumba, sisibetho seqhenqa eso, yaye simele siboniswe umbingeleli.
50  Wothi ke umbingeleli asikhangele eso sibetho, aze ayivalele into enesibetho imihla esixhenxe.
51  Ukuba uthe wabona entweni leyo enesibetho ngomhla wesixhenxe, ukuba isibetho sinwenwile esambathweni okanye elusingeni lokuluka okanye emchakweni okanye esikhumbeni, ezintweni zonke ezenziwe ngesikhumba, sisibetho esiliqhenqa elinobuhlungu eso. Yoba yengahlambulukanga ke into leyo.
52  Yaye umele asitshise eso sambatho okanye usinga lokuluka okanye umchako woboya nokuba ngowelinen, okanye nayiphi na impahla yesikhumba esikhoyo kuyo isibetho, ngokuba sisibetho esiliqhenqa elinobuhlungu eso. Yotshiswa ngomlilo.
53  “Kodwa ukuba umbingeleli uthe wakhangela, waza wabona ukuba isibetho asinwenwanga esambathweni okanye elusingeni lokuluka nasemchakweni okanye nakuyiphi na impahla yesikhumba,
54  woyalela umbingeleli ukuba ihlanjwe loo nto sikuyo isibetho, aze ayivalele okwesibini, imihla esixhenxe.
55  Wothi ke asikhangele umbingeleli isibetho emva kokuhlanjwa, yaye ukuba ayitshintshanga inkangeleko yesibetho saza asanwenwa, ayihlambulukanga loo nto. Yotshiswa ngomlilo. Kukudleka oko kwisiziba esichuchekileyo ngaphakathi okanye ngaphandle.
56  “Kodwa ukuba uthe wakhangela umbingeleli, waza wabona ukuba isibetho siye sambatsha emva kokuhlanjwa kwaso, wosikrazula asikhuphe esambathweni okanye esikhumbeni okanye elusingeni lokuluka okanye emchakweni.
57  Noko ke, ukuba sithe sabuya sabonakala esambathweni okanye elusingeni lokuluka okanye emchakweni okanye nakuyiphi na impahla yesikhumba, kukuthi qwele kwaso oko. Woyitshisa ngomlilo loo nto sikuyo isibetho.
58  Ukuba sithe isibetho semka esambathweni okanye elusingeni lokuluka okanye emchakweni okanye nakuyiphi na impahla yesikhumba ehlanjiweyo, imele ihlanjwe okwesihlandlo sesibini; ize ihlambuluke ke.
59  “Nguwo lowo ke umthetho wesibetho seqhenqa esambathweni soboya nokuba seselinen, okanye elusingeni lokuluka okanye emchakweni, okanye nakuyiphi na impahla yesikhumba, ukuze zivakaliswe zihlambulukile okanye zingahlambulukanga.”
14  Waqhubeka uYehova ethetha kuMoses, esithi:
2  “Lo woba ngumthetho woneqhenqa ngomhla wokusulungekiswa kwakhe, ekuzisweni kwakhe kumbingeleli.
3  Uya kuphuma umbingeleli aye ngaphandle kwenkampu, akhangele umbingeleli; yaye ukuba isibetho seqhenqa siphilisiwe koneqhenqa,
4  umele anikele umyalelo umbingeleli; kwaye lowo uzihlambululayo umele athabathe iintaka ezimbini eziphilileyo nezihlambulukileyo nomsedare nomchako omfusa nehisope.
5  Wonikela umyalelo umbingeleli, ize enye intaka ixhelelwe esityeni sodongwe phezu kwamanzi aqukuqelayo.
6  Wothi ke ayithabathe intaka ephilileyo nomsedare nomchako omfusa nehisope, azithi nkxu ndawonye nentaka ephilileyo egazini lentaka exhelelwe phezu kwamanzi aqukuqelayo.
7  Andule ke amtshize ngalo izihlandlo ezisixhenxe lowo uzihlambululayo kwiqhenqa lakhe aze avakalise ukuba uhlambulukile, ayindulule intaka ephilileyo iye endle.
8  “Lowo uzihlambululayo wozihlamba izambatho zakhe, achebe zonke iinwele zakhe, ahlambe umzimba emanzini, ahlambuluke ke, aze emva koko angene enkampini. Umele ahlale ngaphandle kwentente yakhe imihla esixhenxe.
9  Kothi ngomhla wesixhenxe achebe zonke iinwele zakhe entloko nasesilevini sakhe namashiya akhe. Ewe, wozicheba zonke iinwele zakhe, azihlambe izambatho zakhe aze ahlambe umzimba wakhe emanzini; ahlambuluke ke.
10  “Ngomhla wesibhozo wothabatha amatakane eegusha aziinkunzi amabini aphilileyo nethokazi lemvu eliphilileyo elimnyaka mnye, libe linye, nezahlulo ezithathu zesishumi se-efa yomgubo ocolekileyo, ube ngumnikelo wokudla okuziinkozo ogalelwe ioli nomlinganiselo weloge enye yeoli;
11  aze umbingeleli ovakalisa ukuba uhlambulukile ammise umntu ozihlambululayo, kunye nezo zinto, phambi koYehova emnyangweni wentente yokuhlangana.
12  Wolithabatha umbingeleli elinye itakane legusha eliyinkunzi, alisondeze libe ngumnikelo wetyala, nomlinganiselo weloge yeoli, aze azitshangatshangise zibe ngumnikelo otshangatshangiswayo phambi koYehova.
13  Umele alixhelele itakane legusha eliyinkunzi apho kuxhelelwa khona rhoqo umnikelo wesono nomnikelo otshiswayo, endaweni engcwele, kuba, njengomnikelo wesono, nawo umnikelo wetyala woba ngowombingeleli. Uyeyona nto ingcwele.
14  “Wothabatha umbingeleli egazini lomnikelo wetyala, aliqabe umbingeleli endlebeni yasekunene yalowo uzihlambululayo nakusithupha wesandla sakhe sasekunene nakubhontsi wonyawo lwakhe lwasekunene.
15  Aze athabathe umbingeleli nakumlinganiselo weloge yeoli, ayigalele entendeni yakhe yasekhohlo.
16  Awuthi nkxu umbingeleli umnwe wakhe wasekunene kwioli esentendeni yakhe yasekhohlo aze ayitshize inxalenye yeoli ngomnwe wakhe izihlandlo ezisixhenxe phambi koYehova.
17  Wothi ke umbingeleli ayiqabe inxalenye yeoli esentendeni yakhe endlebeni yasekunene yalowo uzihlambululayo nakusithupha wesandla sakhe sasekunene nakubhontsi wonyawo lwakhe lwasekunene phezu kwegazi lomnikelo wetyala.
18  Eseleyo ioli esentendeni yombingeleli, woyigalela entloko kulowo uzihlambululayo, aze umbingeleli amcamagushele ke phambi koYehova.
19  “Umbingeleli umele enze umnikelo wesono aze amcamagushele lowo uzihlambululayo ekungcoleni kwakhe, emva koko axhele umnikelo otshiswayo.
20  Wowunyusa umbingeleli umnikelo otshiswayo nomnikelo wokudla okuziinkozo esibingelelweni, aze amcamagushele; wohlambuluka ke.
21  “Noko ke, ukuba usisisweli yaye akanazinto zaneleyo, umele athabathe itakane legusha eliyinkunzi libe linye, enze ngalo umnikelo wetyala otshangatshangiswayo wokumcamagushela, nesahlulo seshumi se-efa yomgubo ocolekileyo ugalelwe ioli, sibe ngumnikelo wokudla okuziinkozo, nomlinganiselo weloge yeoli,
22  namahobe amabini asendle okanye amantshontsho amabini amavukuthu, anokuphumelela ukuwafumana, elinye libe ngumnikelo wesono lize elinye libe ngumnikelo otshiswayo.
23  Umele awazise ngomhla wesibhozo kumbingeleli emnyangweni wentente yokuhlangana phambi koYehova, ukwenzela ukusulungekiswa kwakhe.
24  “Umbingeleli wolithabatha itakane legusha eliyinkunzi lomnikelo wetyala nomlinganiselo weloge yeoli, aze azitshangatshangise umbingeleli zibe ngumnikelo otshangatshangiswayo phambi koYehova.
25  Wolixhela itakane legusha eliyinkunzi lomnikelo wetyala, aze athabathe umbingeleli egazini lomnikelo wetyala, aliqabe endlebeni yasekunene yalowo uzihlambululayo nakusithupha wesandla sakhe sasekunene nakubhontsi wonyawo lwakhe lwasekunene.
26  Wothi ke umbingeleli ayigalele inxalenye yeoli entendeni yakhe yasekhohlo.
27  Ayitshize umbingeleli ngomnwe wakhe wasekunene inxalenye yeoli esentendeni yakhe yasekhohlo, izihlandlo ezisixhenxe phambi koYehova.
28  Aze umbingeleli aqabe inxalenye yeoli esentendeni yakhe endlebeni yasekunene yalowo uzihlambululayo nakusithupha wesandla sakhe sasekunene nakubhontsi wonyawo lwakhe lwasekunene phezu kwendawo enegazi lomnikelo wetyala.
29  Eseleyo ioli esentendeni yombingeleli woyigalela entloko kulowo uzihlambululayo ukuze amcamagushele phambi koYehova.
30  “Wolithabatha elinye lamahobe asendle nokuba lelinye lamantshontsho amavukuthu anokuwafumana,
31  aze enze umnikelo wesono ngelinye lalawo akwazileyo ukuwafumana, elinye libe ngumnikelo otshiswayo ndawonye nomnikelo wokudla okuziinkozo; umbingeleli amcamagushele lowo uzihlambululayo phambi koYehova.
32  “Nguwo lowo umthetho walowo unesibetho seqhenqa, ongabanga nandlela yakufumana nto angasulungekiswa ngayo.”
33  Waqhubeka ethetha uYehova kuMoses nakuAron, esithi:
34  “Xa nithe nafika ezweni lakwaKanan, endininika lona njengelifa, ndaza ndasibeka isibetho seqhenqa endlwini yelizwe elo lililifa lenu,
35  makeze umninindlu amxelele umbingeleli, esithi, ‘Kubonakala kum ngathi kukho isibetho endlwini.’
36  Wonikela imiyalelo umbingeleli, ukuba bayikhuphe yonke into esendlwini ngaphambi kokuba angene umbingeleli ukuza kukhangela isibetho, ukuze angayivakalisi njengengahlambulukanga yonke into esendlwini; emva koko wongena umbingeleli ukuze ayikhangele indlu.
37  Akusibona isibetho, ukuba sisezindongeni zendlu, sizizifotho eziluhlaza bulubhelu okanye ezibubomvurha, yaye zibonakala zingene nzulu eludongeni,
38  wophuma umbingeleli endlwini aye emnyango wendlu aze ayivale indlu leyo imihla esixhenxe.
39  “Wobuya umbingeleli ngomhla wesixhenxe aze akhangele; yaye ukuba isibetho sinwenwile ezindongeni zendlu,
40  uya kunikela imiyalelo umbingeleli, ukuba anyothulwe amatye esikuwo isibetho eso, aphoswe ngaphandle kwesixeko endaweni engahlambulukanga.
41  Ayalele ukuba ixotyulwe indlu yonke ngaphakathi, baluphose udaka lodongwe abaluxobuleyo ngaphandle kwesixeko endaweni engahlambulukanga.
42  Bathabathe matye wambi baze bawafake esikhundleni saloo matye; kuthatyathwe olunye udaka lodongwe, ityatyekwe ngalo indlu.
43  “Noko ke, ukuba sithe sabuya isibetho sathi qwele endlwini emva kokunyothulwa kwamatye nasemva kokuxotyulwa kwendlu nokutyatyekwa kwayo,
44  wongena umbingeleli akhangele; yaye ukuba isibetho sinwenwile endlwini, liqhenqa elinobuhlungu elo endlwini. Ayihlambulukanga ke.
45  Yodilizwa indlu namatye ayo namaplanga ayo nodaka lonke lodongwe lwaloo ndlu zize zikhutshelwe ngaphandle kwesixeko ezo zinto endaweni engahlambulukanga.
46  Lowo ungenayo endlwini leyo ngayo yonke imihla yokuvalwa kwayo woba ngongahlambulukanga kude kuhlwe;
47  yaye lowo ulala kuloo ndlu ufanele azihlambe izambatho zakhe, nalowo udlela kuloo ndlu ufanele azihlambe izambatho zakhe.
48  “Noko ke, ukuba umbingeleli uthe wangena waza wakhangela, wabona ukuba isibetho asinwenwanga endlwini emva kokutyatyekwa kwendlu, umbingeleli wovakalisa ukuba ihlambulukile indlu leyo, ngokuba isibetho siphilisiwe.
49  Yaye ukuze ayisulungekise esonweni loo ndlu, wothabatha iintaka zibe mbini nomsedare nomchako omfusa nehisope.
50  Umele ayixhelele enye intaka esityeni sodongwe phezu kwamanzi aqukuqelayo.
51  Awuthabathe umsedare nehisope nomchako omfusa nentaka ephilileyo, azithi nkxu egazini lentaka exheliweyo nasemanzini aqukuqelayo, ayifefe indlu izihlandlo zibe sixhenxe.
52  Ayisulungekise esonweni indlu ngegazi lentaka leyo nangamanzi aqukuqelayo nangentaka ephilileyo nangomsedare nangehisope nangomchako omfusa.
53  Woyindulula intaka ephilileyo iye endle, ngaphandle kwesixeko, aze ayicamagushele indlu; yohlambuluka ke.
54  “Nguwo lowo umthetho ophathelele nasiphi na isibetho seqhenqa nokudlathuka kweenwele
55  nophathelele iqhenqa lesambatho nelendlu,
56  nophathelele ukujaduka nokhwekhwe nebala,
57  ukuze kunikelwe ngawo uyalelo xa into ingahlambulukanga naxa into ihlambulukile. Nguwo lowo umthetho weqhenqa.”
19  Wathetha ngokubhekele phaya uYehova kuMoses, esithi:
2  “Thetha kwindibano yoonyana bakaSirayeli iphela, uthi kubo, ‘Yibani ngcwele, kuba mna Yehova Thixo wenu ndingcwele.
3  “‘Yoyikani elowo unina noyise, nizigcine iisabatha zam. NdinguYehova uThixo wenu.
4  Musani ukuphethukela kwizithixo ezingenaxabiso, yaye ningazenzeli oothixo abatyhidiweyo. NdinguYehova uThixo wenu.
5  “‘Xa nibingelela kuYehova umbingelelo wobudlelane, nowunikela ukuze nizizuzele inkoliseko.
6  Wodliwa ngomhla wokubingelela kwenu nangemini elandelayo, kodwa okuseleyo kwada kwangumhla wesithathu kotshiswa ngomlilo.
7  Ukuba, ke, kuthe kwadliwa ngomhla wesithathu, kuyinto engcolileyo. Akuyi kwamkelwa ngenkoliseko.
8  Lowo ukudlayo wophendula ngesiphoso sakhe, ngokuba eyihlambele into engcwele kaYehova; yaye loo mphefumlo wonqunyulwa ebantwini bakowawo.
9  “‘Ekuvuneni kwenu isivuno selizwe lenu, uze ungavuni ngokupheleleyo ekupheleni kwentsimi yakho, yaye ungayibhikici intsimi yakho.
10  Kwakhona, uze ungasihlanganisi isidiliya sakho esiseleyo, neediliya ezivuthulukileyo esidiliyeni sakho uze ungazicholi. Wozishiyela oxhwalekileyo nomphambukeli. NdinguYehova uThixo wenu.
11  “‘Nize ningebi, ningakhohlisi, yaye ningaqhubani ngobuxoki nezinxulumani zenu.
12  Nize ningafungi ngobuxoki ngegama lam, ukuze nilihlambele igama loThixo wenu. NdinguYehova.
13  Uze ungaliqhathi idlelane lakho, yaye ungaphangi. Umvuzo womqeshwa uze ungahlali ubusuku bonke kuwe kude kuse.
14  “‘Uze ungasiqalekisi isithulu, yaye ungabeki sikhubekiso phambi kwemfama; uze umoyike uThixo wakho. NdinguYehova.
15  “‘Nize ningenzi okungekho sikweni ekugwebeni. Uze ungamphathi ngomkhethe osweleyo, yaye ungakhethi ubuso besikhulu. Uze usigwebe ngokusesikweni isinxulumani sakho.
16  “‘Uze ungahambi unyelisa phakathi kwabantu bakowenu. Uze ungamelani negazi ledlelane lakho. NdinguYehova.
17  “‘Uze ungamthiyi umzalwana wakho entliziyweni yakho. Kunoko ufanele usohlwaye isinxulumani sakho, ukuze ungazithwalisi isono ngenxa yaso.
18  “‘Uze ungaphindezeli okanye ube nenqala koonyana babantu bakowenu; yaye uze ulithande idlelane lakho njengawe siqu. NdinguYehova.
19  “‘Nize niyigcine imimiselo yam: Izilwanyana zakho zasekhaya uze ungazizekisi kwiintlobo ezimbini. Uze ungahlwayeli entsimini yakho iintlobo ezimbini zembewu, yaye uze ungasinxibi isambatho seentlobo ezimbini zemisonto, exubeneyo.
20  “‘Ukuba indoda ithe yalala nomfazi kwaza kwaphuma amadlozi, abe yena esisicakakazi esityunjelwe enye indoda, yaye singakhululwanga ngokuhlawulelwa okanye sinikwe inkululeko nangayiphi na indlela, bafanele bohlwaywe. Mabangabulawa, kuba besingakhululekanga.
21  Imele izise umnikelo wayo wetyala kuYehova emnyangweni wentente yokuhlangana, inkunzi yegusha yomnikelo wetyala.
22  Woyicamagushela umbingeleli ngenkunzi leyo yegusha yedini letyala phambi koYehova ngenxa yesono sayo esenzileyo; iya kwandula ke isixolelwe isono sayo esenzileyo.
23  “‘Xa nifikile ezweni elo, natyala yonke imithi yokudla, nimele nizigqale iziqhamo zayo njengezingasulungekanga “njengejwabi” lazo. Ziya kuqhubeka zingezingalukanga kuni iminyaka emithathu. Mazingadliwa.
24  Kodwa ngonyaka wesine zonke iziqhamo zayo zoba yinto engcwele yomsitho wemigcobo kuYehova.
25  Ngonyaka wesihlanu ningazidla iziqhamo zayo ukuze nizongezele imveliso yazo. NdinguYehova uThixo wenu.
26  “‘Nize ningadli nantoni na enegazi. “‘Nize ningahlabi zihlabo, yaye ningaqheliseli mlingo.
27  “‘Nize ningachebi nizunguleze iituma zenu, yaye ungalususi udini lweendevu zakho.
28  “‘Nize ningenzi ntlanga enyameni yenu ngenxa yomphefumlo oswelekileyo, ningenzi mbhalo wamvambo kuni. NdinguYehova.
29  “‘Musa ukuyihlambela intombi yakho ngokuyenza unongogo, ukuze ilizwe lingazaliswa bubunongogo nakukuziphatha okuvakalala.
30  “‘Zigcineni iisabatha zam, niyoyike ingcwele yam. NdinguYehova.
31  “‘Musani ukuphethukela kwabaneshologu, yaye ningabuzisi kwabo banobunkunkqele bokuxela iziganeko kwangaphambili, ukuze nizenze abangahlambulukanga ngabo. NdinguYehova uThixo wenu.
32  “‘Uze usukume phambi kwengwevu, uyihlonele indoda enkulu, umoyike uThixo wakho. NdinguYehova.
33  “‘Ukuba uthe umphambukeli waphambukela ezweni lenu, nize ningamphathi kakubi.
34  Makabe njengenzalelwane yenu umphambukeli lowo uphambukele kuni; yaye uze umthande njengawe, ngokuba nani naningabaphambukeli ezweni laseYiputa. NdinguYehova uThixo wenu.
35  “‘Nize ningenzi okungekho sikweni ekugwebeni, nasekulinganiseni ubude, ubunzima okanye ukuzala kwento.
36  Nifanele nibe nezikali ezichanileyo, amatye okulinganisa achanileyo, iefa echanileyo nehin echanileyo. NdinguYehova uThixo wenu, onikhuphileyo ezweni laseYiputa.
37  Nize niyigcine imimiselo yam yonke nezigwebo zam zonke, nizenze. NdinguYehova.’”
24  Wahlabela mgama uYehova ethetha kuMoses, esithi:
2  “Bayalele oonyana bakaSirayeli ukuba bakuzisele ioli esulungekileyo yeminquma, engqushiweyo, yesikhanyiso, ukuze sihlale sikhanyisile rhoqo isibane.
3  Ngaphandle kwekhuselo leSingqino ententeni yokuhlangana wosimisa ngolungelelwano rhoqo uAron phambi koYehova kususela ngokuhlwa kude kube sekuseni. Yoba ngummiselo wenu lowo ezizukulwaneni zenu kuse kwixesha elingenammiselo.
4  Wozimisa ngolungelelwano rhoqo izibane esiphathweni sezibane segolide esulungekileyo phambi koYehova.
5  “Uze uthabathe umgubo ocolekileyo, uwubhake ube ngamaqebengwana abusazinge alishumi elinesibini. Iqebengwana ngalinye elibusazinge libe zizahlulo ezibini zesishumi se-efa.
6  Uze uwabeke abe yimikrozo emibini, abe mathandathu mkrozweni mnye, etafileni yegolide esulungekileyo ephambi koYehova.
7  Yaye umele ubeke intlaka yokuqhumisa phezu komkrozo ngamnye, ibe sisonka sesikhumbuzo eso, umnikelo wasemlilweni kuYehova.
8  Wohlala esimisa rhoqo ngolungelelwano phambi koYehova ngemihla yonke yesabatha. Yoba ngumnqophiso wexesha elingenammiselo lowo koonyana bakaSirayeli.
9  Soba sesika-Aron noonyana bakhe, yaye bamele basidlele endaweni engcwele, kuba siyeyona nto ingcwele kuye evela emnikelweni wasemlilweni kaYehova, njengommiselo wexesha elingenammiselo.”
10  Ke kaloku unyana womfazi ongumSirayeli, obengunyana wendoda engumYiputa, waya phakathi koonyana bakaSirayeli, wasuka lo nyana womSirayelikazi wasukuzana enkampini kunye nendoda engumSirayeli.
11  Unyana lowo womfazi ongumSirayeli wathetha kakubi ngalo iGama waza waliqalekisa. Bamzisa ke kuMoses. Kwenzeka ke ukuba, libe igama likanina lalinguShelomiti, intombi kaDibri wesizwe sakwaDan.
12  Bamfaka eluvalelweni ade uYehova avakalise ngokuqondakalayo into emayenziwe ngaye.
13  Wathetha uYehova kuMoses, esithi:
14  “Mkhupheleni ngaphandle kwenkampu lowo uqalekisileyo; yaye bonke abo bamvileyo bamele babeke izandla zabo entlokweni yakhe, ize imgibisele ngamatye indibano iphela.
15  Uze uthethe koonyana bakaSirayeli, uthi, ‘Ukuba uthe nawuphi na umntu waqalekisa uThixo wakhe, wophendula ngesono sakhe.
16  Ngoko othetha kakubi ngegama likaYehova makabulawe afe. Indibano iphela yomgibisela ngamatye. Umphambukeli kwanoyinzalelwane yenu othe wathetha kakubi ngalo iGama makabulawe.
17  “‘Ukuba umntu uthe wabetha waza wabulala nawuphi na umphefumlo ongumntu, makabulawe afe.
18  Obetha abulale umphefumlo wesilwanyana, ufanele awubuyekeze, umphefumlo ngomphefumlo.
19  Umntu xa athe wasenzakalisa isinxulumani sakhe, kanye njengoko enze ngako yena, makwenziwe njalo nakuye.
20  Ukwaphulwa ngokwaphulwa, iliso ngeliso, izinyo ngezinyo; njengoko amenzakalisileyo umntu, makwenziwe njalo nakuye.
21  Obethe isilo wasibulala ufanele asibuyekeze, kodwa yena obethe umntu waza wambulala ufanele abulawe.
22  “‘Masibe sinye isigwebo senu. Esomphambukeli masifane nesalowo uyinzalelwane, ngokuba ndinguYehova uThixo wenu.’”
23  Emva koko uMoses wathetha koonyana bakaSirayeli, bamkhuphela ngaphandle kwenkampu lowo uqalekisileyo, baza bamgibisela ngamatye. Ngako oko benza oonyana bakaSirayeli kanye njengoko uYehova wamyalelayo uMoses.
5  “‘Ke ukuba umphefumlo wona ngokuthi uve isiqalekiso sasesidlangalaleni kwaye ulingqina loko okanye ubonile okanye uyazi ngaso, ungaxeli, ngoko umele uphendule ngesiphoso sawo.
2  “‘Okanye xa umphefumlo uchukumise into engahlambulukanga, enoba sisidumbu serhamncwa elingahlambulukanga okanye isidumbu sesilwanyana sasekhaya esingahlambulukanga okanye isidumbu sesidalwa esinyakazelayo, nangona ubungakwazi oko, sekunjalo woba ngongahlambulukanga uze ube netyala.
3  Okanye ukuba uthe wachukumisa nakuphi na ukungahlambuluki komntu angahlambulukanga ngako, ungazi, waza wabuya wakwazi oko, woba netyala.
4  “‘Okanye ukuba umphefumlo uthethe ungacinganga ngemilebe yawo, wafunga ukwenza okubi okanye ukwenza okulungileyo, nangantoni na asenokuyithetha aze enze isifungo ngayo umntu engacinganga, ungazi, waza wabuya wakwazi oko, woba netyala lenye yezo zinto.
5  “‘Ukuba ke uthe waba netyala nangayiphi na kwezo nto, ngoko umele ukuvume oko wone ngako.
6  Yaye umele uwuzise umnikelo wawo wetyala kuYehova ngenxa yesono sawo osenzileyo, oko kukuthi, ithokazi lasemhlambini, ithokazi lemvu okanye itakane lebhokhwe eliyimazi, libe ngumnikelo wesono; aze umbingeleli awucamagushele ngesono sawo.
7  “‘Ukuba, ke, awunako okwanele imvu, mawuzise kuYehova amahobe amabini asendle okanye amantshontsho amabini amavukuthu abe ngumnikelo wawo wetyala ngenxa yesono osenzileyo, elinye libe ngumnikelo wesono lize elinye libe ngumnikelo otshiswayo.
8  Yaye umele uwazise kumbingeleli, aze yena asondeze elomnikelo wesono kuqala, aliqhawule intloko ngaphambili entanyeni, kodwa angayisusi.
9  Kwaye umele atshize ngenxalenye yegazi lomnikelo wesono ecaleni kwesibingelelo, kodwa igazi eliseleyo malikhanyelwe esisekweni sesibingelelo. Ngumnikelo wesono ke lowo.
10  Elinye uya kulenza libe ngumnikelo otshiswayo ngokwenkqubo eqhelekileyo; aze umbingeleli awucamagushele ngesono sawo osenzileyo, wandule ke uxolelwe.
11  “‘Ukuba ke awunandlela yakufumana amahobe amabini asendle okanye amantshontsho amabini amavukuthu, ngoko umele uzise umnikelo wesono osisahlulo seshumi se-efa yomgubo ocolekileyo, ibe ngumnikelo wawo lowo ngenxa yesono osenzileyo. Umele ungabeki oli phezu kwawo yaye ungabeki nentlaka yokuqhumisa phezu kwawo, kuba ngumnikelo wesono lowo.
12  Wowuzisa kumbingeleli, aze umbingeleli athabathe kuwo azalise isandla sakhe, kuze oko kube sisikhumbuzo sawo, aqhumisele ngako esibingelelweni phezu kweminikelo yasemlilweni kaYehova. Ngumnikelo wesono ke lowo.
13  Umele ke umbingeleli awucamagushele ngesono sawo osenzileyo, nangasiphi na kwezi zono, wandule ke uxolelwe; kothi ke okunye kube kokombingeleli njengakumnikelo wokudla okuziinkozo.’”
14  Waqhubeka ethetha uYehova kuMoses, esithi:
15  “Ukuba umphefumlo uthe awathembeka ngokuthi eneneni wone ngempazamo nxamnye nezinto ezingcwele zikaYehova, ngoko umele uzise njengomnikelo wawo wetyala kuYehova inkunzi yegusha ephilileyo yasemhlambini, ngokwexabiso elithelekelelwayo leeshekele zesilivere, ngokweshekele yendawo engcwele, ibe ngumnikelo wetyala.
16  Yaye oko wone ngako nxamnye nendawo engcwele wokubuyekeza uze wongeze kuko isahlulo sesihlanu sako, ukunike umbingeleli, ukuze umbingeleli awucamagushele ngenkunzi yegusha yomnikelo wetyala, wandule ke uxolelwe.
17  “Ukuba umphefumlo uthe wona ngokwenza enye yezinto zonke uYehova ayalele ukuba zingenziwa, nokuba ubungazi, woba netyala yaye umele uphendule ngesiphoso sawo.
18  Wozisa kumbingeleli inkunzi yegusha ephilileyo ngokwexabiso elithelekelelwayo, ibe ngumnikelo wetyala; yaye umbingeleli umele awucamagushele ngenxa yempazamo yawo oyenze ungaqondanga, nangona wona ubungazi, wandule ke uxolelwe.
19  Ngumnikelo wetyala ke lowo. Unetyala okunene kuYehova.”
15  Waqhubeka uYehova ethetha kuMoses nakuAron, esithi:
2  “Thethani koonyana bakaSirayeli, nithi kubo, ‘Xa ithe indoda yanobhobhozo oluphumayo kwilungu layo lenzala,  ubhobhozo lwayo aluhlambulukanga.
3  Kuko oku ukungahlambuluki kwayo ekubhobhozeni kwayo: Enoba ilungu layo lenzala liyachiza ukubhobhoza kwalo, okanye ilungu layo lenzala livalekile ekubhobhozeni kwalo, yoba yengahlambulukanga.
4  “‘Nawuphi na umandlalo alala kuwo lowo ubhobhozayo woba ngongahlambulukanga, nayo nayiphi na impahla ahlala kuyo yoba yengahlambulukanga.
5  Yaye umntu ochukumisa umandlalo wakhe wozihlamba izambatho zakhe, ahlambe umzimba emanzini aze abe ngongahlambulukanga kude kuhlwe.
6  Lowo uhlala phezu kwempahla abehleli kuyo obhobhozayo wozihlamba izambatho zakhe, ahlambe umzimba emanzini aze abe ngongahlambulukanga kude kuhlwe.
7  Yaye lowo uyichukumisayo inyama yobhobhozayo wozihlamba izambatho zakhe, ahlambe umzimba emanzini aze abe ngongahlambulukanga kude kuhlwe.
8  Xa athe obhobhozayo wamtshicela ohlambulukileyo, wozihlamba izambatho zakhe aze ahlambe umzimba emanzini, abe ngongahlambulukanga kude kuhlwe.
9  Yaye nayiphi na isali akhwela kuyo obhobhozayo yoba yengahlambulukanga.
10  Nabani na ochukumisa nantoni na ebiphantsi kwakhe woba ngongahlambulukanga kude kuhlwe; lowo uyithwalayo wozihlamba izambatho zakhe, ahlambe umzimba emanzini aze abe ngongahlambulukanga kude kuhlwe.
11  Nabani na ochukunyiswa ngobhobhozayo engaziyalazanga ngamanzi izandla zakhe, wozihlamba izambatho zakhe, ahlambe nomzimba ngamanzi, abe ngongahlambulukanga kude kuhlwe.
12  Isitya sodongwe asichukumisileyo obhobhozayo siya kukrotyozwa; nasiphi na isitya somthi soyalazwa ngamanzi.
13  “‘Xa athe wahlambuluka obhobhozayo ekubhobhozeni kwakhe, wozibalela imihla esixhenxe yokusulungekiswa kwakhe, aze azihlambe izambatho zakhe, ahlambe umzimba wakhe emanzini aqukuqelayo; wohlambuluka ke.
14  Ngomhla wesibhozo wozithabathela amahobe asendle abe mabini okanye amantshontsho amavukuthu abe mabini, eze phambi koYehova emnyango wentente yokuhlangana, aze awanike umbingeleli.
15  Awanikele umbingeleli, elinye libe ngumnikelo wesono lize elinye libe ngumnikelo otshiswayo; umbingeleli amcamagushele phambi koYehova ngenxa yokubhobhoza kwakhe.
16  “‘Indoda xa ithe yaphuma amadlozi, yowuhlamba wonke umzimba wayo emanzini ize ibe yengahlambulukanga kude kuhlwe.
17  Nasiphi na isambatho naso nasiphi na isikhumba esichatshazelwe ngamadlozi lawo simele sihlanjwe ngamanzi size sibe sesingahlambulukanga kude kuhlwe.
18  “‘Ukuba ithe yalala nomfazi indoda leyo ephume amadlozi, bohlamba umzimba ngamanzi baze babe ngabangahlambulukanga kude kuhlwe.
19  “‘Umfazi xa athe wabhobhoza, kwaba ligazi ukubhobhoza kwakhe enyameni yakhe, woba sekungcoleni kwakhe kokuba sexesheni imihla esixhenxe, yaye nabani na omchukumisayo woba ngongahlambulukanga kude kuhlwe.
20  Nantoni na alala phezu kwayo ekungcoleni kwakhe kokuba sexesheni yoba yengahlambulukanga, nento yonke asukuba ehlala phezu kwayo yoba yengahlambulukanga.
21  Nabani na ochukumisa umandlalo wakhe wozihlamba izambatho zakhe, ahlambe umzimba emanzini aze abe ngongahlambulukanga kude kuhlwe.
22  Nabani na ochukumisa nayiphi na impahla abehleli phezu kwayo wozihlamba izambatho zakhe, ahlambe umzimba emanzini aze abe ngongahlambulukanga kude kuhlwe.
23  Nokuba ngumandlalo wakhe okanye enye impahla abehleli phezu kwayo, ekuyichukumiseni kwakhe woba ngongahlambulukanga kude kuhlwe.
24  Ukuba indoda ithe yalala naye kwaza kwafikelela kuyo ukungcola kwakhe kokuba sexesheni, yoba yengahlambulukanga imihla esixhenxe, nawo nawuphi na umandlalo elala kuwo woba ngongahlambulukanga.
25  “‘Umfazi, xa athe wabhobhoza igazi imihla emininzi ingelilo ixesha lesiqhelo lokungcola kwakhe kokuba sexesheni, naxa lithe laphuma ithuba elide kunelokungcola kwakhe kokuba sexesheni, yonke imihla yokungahlambuluki kobhobhozo lwakhe yoba njengemihla yokungcola kwakhe kokuba sexesheni. Woba ngongahlambulukanga.
26  Nawuphi na umandlalo alala kuwo yonke imihla yokubhobhoza kwakhe woba njengomandlalo akuwo ngethuba lokungcola kokuba sexesheni kwakhe, yaye nayiphi na impahla athe wahlala kuyo yoba yengahlambulukanga njengokungahlambuluki kokungcola kokuba sexesheni kwakhe.
27  Nabani na ozichukumisayo ezo nto woba ngongahlambulukanga, yaye umele azihlambe izambatho zakhe, ahlambe umzimba emanzini aze abe ngongahlambulukanga kude kuhlwe.
28  “‘Noko ke, ukuba uthe wahlambuluka ekubhobhozeni kwakhe, wozibalela imihla esixhenxe, aze emva koko ahlambuluke.
29  Ngomhla wesibhozo wozithabathela amahobe amabini asendle okanye amantshontsho amabini amavukuthu, awazise kumbingeleli emnyango wentente yokuhlangana.
30  Uya kuthi ke ngelinye umbingeleli enze umnikelo wesono lize elinye libe ngumnikelo otshiswayo; yaye umbingeleli womcamagushela phambi koYehova ngenxa yokungahlambuluki kobhobhozo lwakhe.
31  “‘Nize nibakhwelelise ke oonyana bakaSirayeli ekungahlambulukini kwabo, ukuze bangafeli ekungahlambulukini kwabo ngokuwenza inqambi umnquba wam, ophakathi kwabo.
32  “‘Nguwo lowo umthetho ophathelele umntu obhobhozayo nomntu ophuma amadlozi waza akahlambuluka;
33  nomfazi osexesheni ekungahlambulukini kwakhe, naye nabani na obhobhozayo, nokuba yindoda okanye ngumfazi, nokuba yindoda elala nomfazi ongahlambulukanga.’”
20  Wahlabela mgama uYehova ethetha kuMoses, esithi:
2  “Yithi koonyana bakaSirayeli, ‘Nawuphi na umntu koonyana bakaSirayeli, naye nawuphi na umphambukeli ophambukele kwaSirayeli, othe wanikela nayiphi na yenzala yakhe kuMoleki, makabulawe afe. Abantu belizwe eli bafanele bamgibisele ngamatye afe.
3  Ke mna ndiya kumchasa loo mntu, ndize ndimnqumle phakathi kwabantu bakowabo, kuba eyinikele kuMoleki inxalenye yenzala yakhe ukuze ayenze inqambi indawo yam engcwele aze alihlambele igama lam elingcwele.
4  Ukuba bathe abantu belizwe elo bawafihla ngabom amehlo abo kuloo mntu ekunikeleni kwakhe nayiphi na inxalenye yenzala yakhe kuMoleki, abambulala,
5  ngoko ke, mna, ndomchasa ngokuqinisekileyo loo mntu nentsapho yakhe, ndize ngenene ndimnqumle phakathi kwabantu bakowabo, yena nabo bonke abamthelelayo ekubeni neentlobano zokuziphatha okubi noMoleki.
6  “‘Wona umphefumlo othe waphethukela kwabaneshologu nakubaxeli-ziganeko kwangaphambili ukuze ube neentlobano zokuziphatha okubi kunye nabo, ndowuchasa ngokuqinisekileyo loo mphefumlo ndize ndiwunqumle phakathi kwabantu bakowawo.
7  “‘Zingcwaliseni nibe ngcwele, ngokuba ndinguYehova uThixo wenu.
8  Yaye nize niyigcine imimiselo yam, niyenze. NdinguYehova oningcwalisayo.
9  “‘Ukuba uthe nawuphi na umntu waqalekisa uyise nonina, makabulawe afe. Nguyise nonina abo abaqalekisileyo. Igazi lakhe liphezu kwakhe.
10  “‘Indoda ekrexeza nomfazi wenye indoda ikrexeze nomfazi wedlelane layo. Makabulawe afe umkrexezi lowo, kwanomkrexezikazi.
11  Indoda esukuba ilala nomkayise ibutyhilile ubuze bukayise. Mababulawe bafe bobabini. Igazi labo liphezu kwabo.
12  Indoda esukuba ilala nomolokazana wayo, mababulawe bafe bobabini. Bakuhlambele oko kukokwemvelo. Igazi labo liphezu kwabo.
13  “‘Ukuba ithe indoda yalala nendoda njengokuba kulalwa nomfazi, bobabini benze into ecekisekayo. Mababulawe bafe. Igazi labo liphezu kwabo.
14  “‘Indoda esukuba ithabatha ibhinqa kunye nonina, yihambo evakalala leyo. Mayitshiswe ngomlilo yona kunye nabo, ukuze kungaqhubeki kukho ihambo evakalala phakathi kwenu.
15  “‘Indoda esukuba ikhuphela amadlozi ayo kwisilo, mayibulawe ife, nesilo eso nisibulale.
16  Nebhinqa elisukuba lisondela nakwisiphi na isilo ukuze libe neentlobano naso, libulaleni, lona kunye nesilo eso. Mababulawe bafe. Igazi labo liphezu kwabo.
17  “‘Indoda esukuba ithabatha udade wayo, intombi kayise nokuba yintombi kanina, yabubona ubuze bakhe, waza naye wabubona ubuze bayo, lihlazo elo. Ngoko mabanqunyulwe emehlweni oonyana babantu bakowabo. Bubuze bodade wayo obo ibutyhilileyo. Iya kuphendula ngenxa yesiphoso sayo.
18  “‘Indoda esukuba ilala nomfazi osexesheni yaza yabutyhila ubuze bakhe, iwubhencile umthombo wakhe, naye uwutyhilile umthombo wegazi lakhe. Ngoko bobabini mabanqunyulwe phakathi kwabantu bakowabo.
19  “‘Ubuze bonyokokazi nobodade boyihlo uze ungabutyhili, kuba woba ubhenca isalamane sakho segazi. Baya kuphendula ngenxa yesiphoso sabo.
20  Indoda elala nomfazi kayisekazi ibutyhilile ubuze bukayisekazi. Baya kuphendula ngesono sabo. Bafanele bafe bengenamntwana.
21  Indoda esukuba ithabatha umfazi womntakwayo, yinto eyenyanyekayo leyo. Bubuze bomntakwayo obo ibutyhilileyo. Abayi kuba namntwana.
22  “‘Nize niyigcine imimiselo yam yonke nezigwebo zam zonke, nizenze, ukuze linganihlanzi niphume ilizwe elo ndinisa kulo ukuba nihlale kulo.
23  Nize ningahambi emimiselweni yeentlanga ezo ndizigxothayo phambi kwenu, ngokuba zizenzile zonke ezi zinto ndaza ndazenyanya.
24  Ngako oko ndathi kuni: “Nina, niya kulidla ilifa ilizwe lazo, ndoninika mna ukuba libe lilifa kuni, ilizwe eliqukuqela ubisi nobusi. NdinguYehova uThixo wenu, onahlukanisileyo kwezinye izizwana.”
25  Nize nahlukanise phakathi kwesilo esihlambulukileyo nesingahlambulukanga naphakathi kwentaka engahlambulukanga nehlambulukileyo; ningayenzi izotheke imiphefumlo yenu ngesilo nangentaka nangayo nantoni na enambuzelayo emhlabeni endinahlukanisileyo nayo ngokuyivakalisa ingahlambulukanga.
26  Nize nibe ngcwele kum, kuba ndingcwele mna Yehova; yaye ndiyanahlukanisa kwizizwana ukuba nibe ngabam.
27  “‘Ukuba ithe indoda okanye umfazi baba neshologu okanye umoya wokuxela kwangaphambili, mababulawe bafe. Mababagibisele ngamatye bafe. Igazi labo liphezu kwabo.’”
1  Wandula uYehova wabiza uMoses waza wathetha kuye esententeni yokuhlangana, esithi:
2  “Thetha koonyana bakaSirayeli, uthi kubo, ‘Ukuba kwenzekile umntu kuni wasondeza kuYehova umnikelo wesilwanyana sasekhaya, nowusondeza umnikelo lowo wenu niwuthabatha emhlambini weenkomo nasemhlambini wezimvu.
3  “‘Ukuba umnikelo wakhe ngumnikelo otshiswayo wasemhlambini, ufanele asondeze iduna eliphilileyo. Wolisondeza emnyangweni wentente yokuhlangana ngokuzithandela kwakhe phambi kukaYehova.
4  Yaye umele abeke isandla sakhe phezu kwentloko yomnikelo lowo utshiswayo, wothi ke wona wamkelwe ngenkoliseko aze acanyagushelwe.
5  “‘Liya kwandula ke ithole elo eliyinkunzi yenkomo lixhelwe phambi koYehova; baze oonyana baka-Aron, ababingeleli, balisondeze igazi, bafefe ngegazi elo bajikeleze isibingelelo, esisemnyangweni wentente yokuhlangana.
6  Yaye umele awuhlinze umnikelo otshiswayo aze awunqunqe ngokweenxalenye zawo.
7  Oonyana baka-Aron, ababingeleli, bamele babeke umlilo phezu kwesibingelelo baze babeke iinkuni ngolungelelwano emlilweni lowo.
8  Yaye oonyana baka-Aron, ababingeleli, bamele bawabeke ngolungelelwano amalungu lawo, nentloko, namanqatha, phezu kweenkuni ezisemlilweni ophezu kwesibingelelo.
9  Ke wona amathumbu awo namanqina awo aya kuhlanjwa ngamanzi; aqhumisele ngezo zinto zonke umbingeleli esibingelelweni zibe ngumnikelo otshiswayo, umnikelo wasemlilweni olivumba elithozamisayo kuYehova.
10  “‘Ukuba umnikelo wakhe otshiswayo uwuthabatha emhlambini, ematakaneni eegusha aziinkunzi okanye ezibhokhweni, wosondeza iduna eliphilileyo.
11  Yaye limele lixhelelwe ecaleni kwesibingelelo ngasentla phambi koYehova, baze oonyana baka-Aron, ababingeleli, balifefe igazi lalo bajikeleze isibingelelo.
12  Umele alinqunqe ngokweenxalenye zalo, nentloko yalo, namanqatha alo, aze azibeke ngolungelelwano umbingeleli phezu kweenkuni ezisemlilweni ophezu kwesibingelelo.
13  Uya kuwahlamba wona amathumbu namanqina ngamanzi; azisondeze umbingeleli zonke ezo zinto aze aqhumisele ngazo esibingelelweni. Ngumnikelo otshiswayo lowo, umnikelo wasemlilweni olivumba elithozamisayo kuYehova.
14  “‘Noko ke, ukuba umnikelo wakhe otshiswayo kuYehova uwuthabatha ezintakeni, ngoko umele awusondeze umnikelo wakhe ewuthabatha kumahobe asendle okanye kumantshontsho amavukuthu.
15  Wolisondeza umbingeleli esibingelelweni, aliqhawule intloko aze aqhumisele ngalo esibingelelweni, kodwa lona igazi lalo limele likhanywe ecaleni kwesibingelelo.
16  Yaye umele ayishenxise indlelo yalo neentsiba zalo aze azilahlele ecaleni kwesibingelelo, ngasempuma, kwindawo ekulahlelwa kuyo uthuthu olunamafutha.
17  Umele alicande emaphikweni alo. Angalahluli. Andule ke aqhumisele ngalo umbingeleli esibingelelweni phezu kweenkuni ezisemlilweni. Ngumnikelo otshiswayo lowo, umnikelo wasemlilweni olivumba elithozamisayo kuYehova.
2  “‘Ke ukuba umphefumlo othile usondeza umnikelo wokudla okuziinkozo kuYehova, umnikelo wawo woba ngumgubo ocolekileyo; ugalele ioli phezu kwawo uze ubeke intlaka yokuqhumisa phezu kwawo.
2  Yaye umele uwuzise koonyana baka-Aron, ababingeleli, aze umbingeleli athabathe kuwo azalise isandla sakhe ngomgubo lowo ocolekileyo neoli yawo nentlaka yawo yokuqhumisa yonke; aqhumisele ngawo esibingelelweni njengesikhumbuzo sawo, njengomnikelo wasemlilweni olivumba elithozamisayo kuYehova.
3  Okuseleyo kumnikelo wokudla okuziinkozo koba kokuka-Aron noonyana bakhe, kube yeyona nto ingcwele yomnikelo kaYehova wasemlilweni.
4  “‘Ukuba uthe wasondeza umnikelo wokudla okuziinkozo okubhakwe eontini, woba ngamaqebengwana abusazinge angenagwele, omgubo ocolekileyo ogalelwe ioli okanye izonka ezisicaba ezingenagwele eziqatywe ioli.
5  “‘Ukuba umnikelo wakho ungumnikelo wokudla okuziinkozo ngepani, woba ngumgubo ocolekileyo ongenagwele, ugalelwe ioli.
6  Ufanele uwuqhekeze ube ngamaqhekeza, ugalele ioli phezu kwawo. Ngumnikelo wokudla okuziinkozo ke lowo.
7  “‘Ukuba umnikelo wakho ngumnikelo wokudla okuziinkozo kwaseketileni evulekileyo yokuqhotsa amafutha, mawenziwe ngomgubo ocolekileyo oneoli.
8  Uze uwuzise umnikelo wokudla okuziinkozo owenziwe ngezi zinto kuYehova; uwunike umbingeleli aze yena awusondeze esibingelelweni.
9  Uya kwandula ke umbingeleli athabathe intwana yoko kudla kuziinkozo njengesikhumbuzo sawo aze aqhumisele ngayo esibingelelweni, ibe ngumnikelo wasemlilweni olivumba elithozamisayo kuYehova.
10  Okuseleyo kumnikelo wokudla okuziinkozo koba kokuka-Aron noonyana bakhe, kube yeyona nto ingcwele yomnikelo kaYehova wasemlilweni.
11  “‘Nize ningasondezi kuYehova umnikelo wokudla okuziinkozo owenziwe ngegwele, kuba animele niqhumisele konke konke ngegwele nangobusi zibe ngumnikelo wasemlilweni kuYehova.
12  “‘Nozisondeza kuYehova njengomnikelo oyintlahlela, yaye azimele zinyuswe esibingelelweni ukuba zibe livumba elithozamisayo.
13  “‘Yonke iminikelo yakho yokudla okuziinkozo woyinonga ngetyuwa; yaye uze ungavumeli ukuba ingabikho ityuwa yomnqophiso kaThixo wakho emnikelweni wakho wokudla okuziinkozo. Iminikelo yakho yonke woyisondeza inetyuwa.
14  “‘Ukuba usondeza umnikelo wentlahlela yokudla okuziinkozo kuYehova, wosondeza izikhwebu eziluhlaza zosiwe emlilweni, umgrayo weenkozo ezintsha, ube ngumnikelo wentlahlela yokudla kwakho okuziinkozo.
15  Uze uyibeke ioli phezu kwawo, ubeke nentlaka yokuqhumisa phezu kwawo. Ngumnikelo wokudla okuziinkozo ke lowo.
16  Yaye umbingeleli umele aqhumisele ngesikhumbuzo sawo, oko kukuthi, ngomgrayo nangeoli yawo, nangentlaka yawo yokuqhumisa yonke, ibe ngumnikelo wasemlilweni kuYehova lowo.
3  “‘Yaye ukuba umnikelo wakhe ungumbingelelo wobudlelane, ukuba uwusondeza ungowasemhlambini, enoba yinkunzi okanye imazi, woyisondeza ibe yephilileyo phambi koYehova.
2  Umele abeke isandla sakhe entlokweni yomnikelo wakhe, uxhelelwe emnyangweni wentente yokuhlangana; yaye oonyana baka-Aron, ababingeleli, bamele balifefe igazi bajikeleze isibingelelo.
3  Umele asondeze inxalenye yombingelelo wobudlelane ibe ngumnikelo wasemlilweni kuYehova, oko kukuthi, umhlehlo ogubungele amathumbu, namanqatha onke asemathunjini,
4  nezintso zombini nenqatha lazo, neliselusendweni. Wona umhlehlo ophezu kwesibindi, wowususa kunye nezintso.
5  Bamele baqhumisele ngazo oonyana baka-Aron esibingelelweni, phezu komnikelo otshiswayo ophezu kweenkuni ezisemlilweni, zibe ngumnikelo wasemlilweni olivumba elithozamisayo kuYehova.
6  “‘Ukuba umnikelo wakhe ngowasemhlambini yaye ungumbingelelo wobudlelane kuYehova, inkunzi okanye imazi, woyisondeza ibe yephilileyo.
7  Ukuba usondeza itakane legusha eliyinkunzi njengomnikelo wakhe, umele alisondeze phambi koYehova.
8  Yaye umele abeke isandla sakhe phezu kwentloko yomnikelo wakhe, uxhelelwe phambi kwentente yokuhlangana; yaye oonyana baka-Aron bamele balifefe igazi lawo bajikeleze isibingelelo.
9  Umele athabathe embingelelweni lowo wobudlelane inqatha lawo aze alisondeze libe ngumnikelo wasemlilweni kuYehova. Umsila otyebileyo uphela umele awunqumle kufuphi nethambo lomqolo, nomhlehlo ogubungele amathumbu, namanqatha onke asemathunjini,
10  nezintso zombini nenqatha lazo, neliselusendweni. Wona umhlehlo ophezu kwesibindi, wowususa kunye nezintso.
11  Umele aqhumisele ngazo umbingeleli esibingelelweni zibe kukudla, umnikelo wasemlilweni kuYehova.
12  “‘Ukuba umnikelo wakhe yibhokhwe, woyisondeza phambi koYehova.
13  Yaye umele abeke isandla sakhe entlokweni yayo, ayixhelele phambi kwentente yokuhlangana; yaye oonyana baka-Aron bamele balifefe igazi layo bajikeleze isibingelelo.
14  Umele athabathe kuyo umhlehlo ogubungele amathumbu aze awusondeze ube ngumnikelo wakhe, umnikelo wasemlilweni kuYehova, namanqatha onke asemathunjini,
15  nezintso zombini nenqatha lazo, neliselusendweni. Wona umhlehlo ophezu kwesibindi, wowususa kunye nezintso.
16  Umele aqhumisele ngazo umbingeleli phezu kwesibingelelo zibe kukudla, umnikelo wasemlilweni olivumba elithozamisayo. Onke amanqatha ngakaYehova.
17  “‘Ngummiselo ezizukulwaneni zenu lowo, kwiindawo zonke enihlala kuzo, kuse kwixesha elingenammiselo, ukuba: Nimele ningadli nqatha nagazi konke konke.’”
12  Wahlabela mgama uYehova ethetha kuMoses, esithi:
2  “Thetha koonyana bakaSirayeli, uthi, ‘Ukuba umfazi ukhawule imbewu, wazala inkwenkwe, woba ngongahlambulukanga iintsuku ezisixhenxe; ukungahlambuluki kwakhe koba njengasemihleni yokungcola kwakhe xa esexesheni.
3  Ngosuku lwesibhozo iya kwaluswa ijwabi.
4  Wothi ke yena umfazi lowo ahlale egazini lokusulungekiswa kwakhe ezinye iintsuku ezingamashumi amathathu anesithathu. Ufanele angachukumisi nayiphi na into engcwele, yaye angangeni endaweni engcwele zide zizaliseke iintsuku zokusulungekiswa kwakhe.
5  “‘Ke ukuba uthe wazala intombi, woba ngongahlambulukanga iintsuku ezilishumi elinesine, njengaxa esexesheni. Wothi ke ahlale egazini lokusulungekiswa kwakhe ezinye iintsuku ezingamashumi amathandathu anesithandathu.
6  Ekuzalisekeni kweentsuku zokusulungekiswa kwakhe ngonyana nokuba kungentombi wozisa kuye umbingeleli itakane legusha eliyinkunzi elimnyaka mnye lomnikelo otshiswayo, nentshontsho levukuthu okanye ihobe lasendle lomnikelo wesono, emnyango wentente yokuhlangana.
7  Yena wolisondeza phambi koYehova, amcamagushele, aze ahlambuluke ke ethombeni legazi lakhe. Nguwo lowo umthetho wozele inkwenkwe okanye intombazana.
8  Kodwa ukuba akabanga nako ukufumana imvu, umele ke ngoko athabathe amahobe asendle abe mabini okanye amantshontsho amavukuthu abe mabini, elinye libe lelomnikelo otshiswayo lize elinye libe lelomnikelo wesono, aze umbingeleli amcamagushele, andule ke ahlambuluke.’”
