1  Isibhengezo uHabhakuki umprofeti awafumana umbono waso:
2  Kuya kude kube nini na Yehova, ndikhalela uncedo, ungeva? Kuya kude kube nini na ndicela ukuba undincede kugonyamelo, ungandisindisi?
3  Kutheni undenza ndibone okwenzakalisayo, uze uqhubeke ujonga inkathazo? Kutheni kukho ukuphanga nogonyamelo phambi kwam, yaye kutheni kusibakho ukuxabana, ibe kutheni kuqhubeka imbambano?
4  Ngoko ke umthetho undindisholo, nokusesikweni akuze kubekho. Ngenxa yokuba olilungisa ungqongwe ngongendawo, ngoko okusesikweni kuphuma kugwenxa.
5  “Khangelani, phakathi kweentlanga, nize nondele, nijongane nimangalisiwe. Yithini manga; kuba kukho umsebenzi ubani awenzayo ngemihla yenu, eningayi kuwukholelwa nangona ubaliswa.
6  Kuba uyabona ndinyusa amaKhaledi, uhlanga olunobukrakra noludyuduzelayo, oluya kwiindawo ezibanzi zomhlaba ukuze luzidle ilifa iindawo zokuhlala ezingezozalo.
7  Luyothusa yaye luyoyikeka. Kulo kuphuma okusesikweni kwalo nesidima salo.
8  Amahashe alo angqineke ekhawuleza ngaphezu kwamahlosi, yaye angqineke endlongondlongo ngaphezu kweengcuka zangokuhlwa. Amahashe alo emfazwe agqubile, yaye amahashe alo emfazwe avela kude. Atshwebeleza okokhozi olukhawulezela ukuya kudla okuthile.
9  Lonke luphela luzela ugonyamelo. Ubuso babo bumbumba-nye njengomoya wasempuma, yaye luhlanganisa abathinjwa kanye njengentlabathi.
10  Ke lona, lugculela ookumkani, namagosa aphakamileyo ayintlekisa kulo. Ke lona, luhleka kwanazo zonke iindawo ezinqatyisiweyo, yaye lufumba uthuli luze luzithimbe.
11  Ngelo xesha ngokuqinisekileyo luya kukhukula njengomoya yaye luya kudlula luze lube netyala ngokwenene. La mandla alo abangelwa nguthixo walo.”
12  Ngaba akusukeli kumaxesha akudala, Yehova? Owu Thixo wam, Wena Ungcwele wam, akufi. Owu Yehova, ulumisele umgwebo; yaye, wena Liwa, ulusekele ukohlwaywa.
13  Usulungeke kakhulu emehlweni ukuba ungabona okubi; yaye akukwazi ukukhangela inkathazo. Kutheni na ukhangela abo benza ngobuqhophololo, uqhubeka uthe cwaka xa ongendawo eginya olilungisa ngaphezu kwakhe?
14  Yaye kutheni na usenza umntu wasemhlabeni abe njengeentlanzi zolwandle, njengezinto ezirhubuluzayo ezingenamlawuli?
15  Bonke aba ubanyuse ngegwegwe lokuloba iintlanzi; ubarhuqa emke nabo ngomnatha wakhe orhuqwayo, abahlanganise ngomnatha wakhe wokuloba. Kungenxa yoko enemihlali yaye evuya.
16  Kungenxa yoko enikela umbingelelo kumnatha wakhe orhuqwayo aze aqhumise umbingelelo kumnatha wakhe wokuloba; kuba ngayo isahlulo sakhe sineoli eninzi, nokutya kwakhe kunempilo.
17  Ngaba kungenxa yoko eya kuwuqongqotha umnatha wakhe, yaye ngaba umele azibulale rhoqo iintlanga, ngoxa engabonisi imfesane?
2  Ndiya kuqhubeka ndimi endaweni yam yokulinda, yaye ndiya kuqhubeka ndimi kudonga lokukhusela; ndihlale ndilindile, ukuze ndibone oko aya kukuthetha kum noko ndiya kukuphendula xa ndisohlwaywa.
2  Waza uYehova wandiphendula wathi: “Wubhale phantsi umbono, uze uwukrole ngokucacileyo emacwecweni, ukuze lowo uwufunda ngokuvakalayo enjenjalo ngokutyibilikayo.
3  Kuba umbono usengowexesha elimisiweyo, yaye uqhubeka ukhawulezela ekupheleni, ibe awuyi kuxoka. Kwanokuba unokulibala, hlala uwulindile; kuba uya kuba yinyaniso nakanjani na. Awuyi kufika emva kwexesha.
4  “Khangela! Umphefumlo wakhe ukhukhumele; awuthanga tye ngaphakathi kuye. Kodwa lowo ulilungisa, ngokuthembeka kwakhe uya kuqhubeka ephila.
5  Yaye, eneneni, ngenxa yokuba iwayini yenza ngobuqhophololo, indoda eyomeleleyo iyazidla; kwaye ayiyi kulufikelela usukelo lwayo, lowo uwenze wabanzi umphefumlo wakhe kanye njengeShiyol, nofana nokufa ongenakwaneliswa. Uqhubeka ehlanganisela kuye zonke iintlanga eziqokelela ndawonye kuye zonke izizwana.
6  Ngaba abayi kuthi aba, xa bebonke, baphakamise nxamnye naye intetho engumzekeliso nesikweko, bamkwekwe? Aze ubani athi, “‘Yeha lowo wandisa okungekokwakhe—kuya kude kube nini na!—nalowo wenza ityala lakhe libe nzima!
7  Ngaba abayi kuthi abo babiza inzala kuwe bakuvukele ngequbuliso, baze bavuke nabo bakungcangcazelela ngamandla, uze ngokuqinisekileyo ube yinto yokuphangwa ngabo?
8  Ngenxa yokuba uphange iintlanga ezininzi, bonke abaseleyo kwizizwana baya kukuphanga, ngenxa yokuphalazwa kwegazi loluntu nogonyamelo emhlabeni, edolophini nakwabo bahlala kuyo.
9  “‘Yeha lowo uyenzela inzuzo embi indlu yakhe, ukuze abeke indlwane yakhe endaweni ephakamileyo, ukuze ahlangulwe kwintlekele!
10  Uyicebele okuziintloni indlu yakho, ukunqunyulwa kwezizwana ezininzi; nomphefumlo wakho uyona.
11  Kuba eludongeni kuya kukhala ilitye kalusizi, nasentweni eyenziwe ngomthi umqadi uya kuliphendula.
12  “‘Yeha lowo wakha isixeko ngokuphalaza igazi, nozinzise idolophu ngentswela-bulungisa!
13  Khangela! Akuphumi kuYehova wemikhosi na ukuba izizwana ziya kubulalekela umlilo kuphela, namaqela eentlanga aya kuzidinisela ilize?
14  Kuba umhlaba uya kuzaliswa kukwazi uzuko lukaYehova njengamanzi egubungele ulwandle.
15  “‘Yeha lowo unika amaqabane akhe into yokusela, othululela kuyo umsindo wakhe, ukuze awanxilise, ngenjongo yokukhangela ihlazo lobuze bawo
16  Ngokuqinisekileyo uya kuhluthiswa lihlazo endaweni yozuko. Sela nawe, uze ugqalwe njengongalukanga. Indebe yesandla sasekunene sikaYehova iya kufika kuwe, luze luhlazwe uzuko lwakho;
17  ngenxa yokuba uya kugutyungelwa lugonyamelo olwenziwe kwiLebhanon, nogonyamelo lwezilo olubankwantyisayo, ngenxa yokuphalazwa kwegazi loluntu nogonyamelo olwenziwe emhlabeni, edolophini nakubo bonke abo bahlala kuyo.
18  Ube yingenelo ngantoni na umfanekiso okroliweyo, xa ingumyili wawo owuqingqileyo, umfanekiso otyhidiweyo, nomyaleli wobuxoki? xa umyili wawo ekholose ngawo, ukusa kumkhamo wokwenza oothixo abangenaxabiso abangathethiyo?
19  “‘Yeha lowo uthi elukhunini: “Vuka!” kwilitye elisisimumu: “Vuka! Liya kunikela imiyalelo”! Khangela! Ligqunywe ngegolide nesilivere, yaye aliphefumli kwaphela.
20  Kodwa uYehova usetempileni yakhe engcwele. Mawuthi cwaka phambi kwakhe, umhlaba wonke!’”
3  Umthandazo osisimbonono kaHabhakuki umprofeti:
2  Owu Yehova, ndiyivile ingxelo ngawe. Ndiyawoyika, Yehova, umsebenzi wakho. Phakathi kweminyaka wuphilise! Phakathi kweminyaka ngamana ungawenza waziwe. Ebudeni bokuphazamiseka, ngamana ungakhumbula ukwenza inceba.
3  Weza uThixo evela kwaTeman, Lowo Ungcwele evela kwiNtaba yakwaParan. Seʹlah. Isidima sakhe sagubungela amazulu; waza umhlaba wazaliswa yindumiso yakhe.
4  Ke kona ukuqaqamba kwakhe, kwaba njengokukhanya. Wayenemitha emibini iphuma esandleni sakhe, kwakulapho ukufihlakala kwamandla akhe.
5  Kwaqhubeka kuphuma indyikitya yokufa phambi kwakhe, nomkhuhlane otshisayo wawuphuma ezinyaweni zakhe.
6  Wema ngxi, ukuze abe nokushukumisa umhlaba. Wabona, waza wabangela iintlanga zaxhuma. Iintaba ezingunaphakade zakrotyozwa; neenduli ezihleli ngokungenammiselo zaqubuda. Iindlela zakhe zisusela endulo.
7  Ndazibona iintente zakwaKushan zisenkathazweni. Amalaphu eentente zelizwe lakwaMidiyan adidizela.
8  Ngaba ziintaba na, Yehova, ngaba uvuthela iintaba na umsindo wakho, okanye ngaba umsindo wakho uvuthela ulwandle? Kuba waphuma ukhwele amahashe akho; iinqwelo zakho lusindiso.
9  Usityhilile isaphetha sakho. Wakuqinisa ngezifungo ezinzulu oko ukuthethileyo kuzo izizwe. Seʹlah. Umhlaba wawucanda ngemilambo.
10  Iintaba zakubona; zaba sezintlungwini eziqatha. Kwadlula isiphango samanzi esineendudumo. Amanzi anzongonzongo avakalisa isandi sawo. Aziphakamisela phezulu izandla zawo.
11  Ilanga—inyanga—zema, ezindaweni zazo zokuhlala eziphakamileyo. Iintolo zakho zaqhubeka ziphuma njengokukhanya. Ukumenyezela komkhonto wakho kwabangela ukuqaqamba.
12  Wahamba-hamba emhlabeni uneziqalekiso. Ngomsindo wabhula iintlanga.
13  Waphuma ukuze usindise abantu bakho, usindise othanjisiweyo wakho. Wamqhekeza oyintloko endlwini yongendawo. Kwahlutywa isiseko, ukuya kufikelela phezulu entanyeni. Seʹlah.
14  Wayihlaba ngeentonga zakhe intloko yamadoda akhe okulwa xa ahamba ngesivuthuvuthu ukuze andichithachithe. Ukuchwayita kwawo kunjengokwabo batyekele ekuqwengeni oxhwalekileyo okwindawo efihlakeleyo.
15  Wanyathela ulwandle ngamahashe akho, imfumba yamanzi amaninzi.
16  Ndeva saza isisu sam saqalisa ukuphazamiseka; sakuvakala eso sandi imilebe yam yabebezela; ukubola kwaqalisa ukungena emathanjeni am; ndaza ndaphazamiseka kwimeko yam, ukuze ngokuzola ndilindele imini yokubandezeleka, ukuza kwakhe ebantwini, ukuze abahlasele.
17  Nangona umkhiwane usenokungatyatyambi, ize nemidiliya ingavelisi; umsebenzi womthi womnquma usenokusilela, namasimi asenokungakuvelisi ukutya; imihlambi yezimvu isenokwahlukaniswa nobuhlanti, kuze kungabikho mhlambi wankomo esibayeni;
18  Mna ke, ndiya kugcoba ngoYehova; ndiya kuvuya kuTHIXO wosindiso lwam.
19  UYehova iNkosi enguMongami ungamandla am; yaye iinyawo zam uya kuzenza zibe njengezo zamaxhamakazi, yaye uya kundibangela ndinyathele ezindaweni zam eziphakamileyo. Kumalathisi wemirhubhe yam.
