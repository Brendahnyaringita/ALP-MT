4  Zibangelwa yintoni na iimfazwe neengxabano phakathi kwenu? Azibangelwa yinkanuko yenu yenyama na, ephikisanayo namalungu enu?
2  Niyanqwenela, kodwa ningazuzi nto. Niyabulala, nikhanuke, kodwa ningafumani nto. Niyalwa, nenze imfazwe. Anizuzi nto ngenxa yokuba ningaceli.
3  Nokuba senide nacela, anamkeli, ngenxa yokuba nicela ngenjongo embi, nifuna nje ukufezekisa iinkanuko zenu zenyama.
4  Bakrexezikazindini, anazi na ukuba ubuhlobo kunye nehlabathi bubutshaba kunye noThixo? Nabani na, ke ngoko, ofuna ukuba ngumhlobo wehlabathi uzenza utshaba lukaThixo.
5  Okanye ngaba nicinga ukuba isibhalo sifane nje satsho ukuthi: “Umoya ohleli ngaphakathi kwethu uyaqhubeka ukhweleta”?
6  Noko ke, ububele obungasifanelanga abunikelayo bukhulu ngakumbi. Sitsho nesibhalo ukuthi: “UThixo ubachasile abanekratshi, kodwa ubanika ububele obungasifanelanga abathobekileyo.”
7  Zithobeni, ke ngoko, kuThixo; kodwa mchaseni uMtyholi, wonibaleka.
8  Sondelani kuThixo, naye uya kusondela kuni. Hlambululani izandla zenu, nina boni, nisulungekise iintliziyo zenu, nina bangenazigqibo.
9  Yibani lusizi, nizile, nilile. Ukuhleka kwenu makujikwe kube kukuzila, novuyo lwenu lube kukudakumba.
10  Zithobeni emehlweni kaYehova, yaye uya kuniphakamisa.
11  Musani ukuthetha okubi omnye ngomnye, bazalwana. Lowo uthetha okubi ngomzalwana, amgwebe umzalwana wakhe, uthetha okubi ngomthetho yaye ugweba umthetho. Ke ukuba ugweba umthetho, akunguye umenzi womthetho, kodwa ungumgwebi.
12  Kukho mnye ongumniki-mthetho nomgwebi, lowo ukwaziyo ukusindisa nokutshabalalisa. Ungubani na ke wena ukuba ugwebe ummelwane wakho?
13  Yizani kaloku, nina bathi: “Namhlanje okanye ngomso siza kuya kwisixeko esithile, sihlale unyaka wonke, size sishishine sizuze ingeniso,”
14  kanti anikwazi oko ubomi benu buya kuba kuko ngomso. Kuba nifana nje nenkungu ebonakala okwethutyana ize ithi shwaka.
15  Kunoko, nifanele nithi: “Ukuba uYehova uyathanda, siza kuphila senze oku nokuya.”
16  Kodwa ngoku niqhayisa ngokuzigwagwisa kwenu ngokuzidla. Konke ukuqhayisa okunjalo kungendawo.
17  Ngoko ke, ukuba ubani uyakwazi ukwenza okulungileyo kodwa angakwenzi, kusisono oko kuye.
5  Yizani kaloku, nina zityebi, lilani, nibhomboloze ngenxa yosizi olunizelayo.
2  Ubutyebi benu bubolile, nezambatho zenu zangaphezulu zidliwe ngamanundu.
3  Igolide nesilivere yenu idliwe vuthu ngumhlwa, yaye umhlwa wazo uya kuba bubungqina nxamnye nani, uzidle iinxalenye zenyama yenu. Niqwebe okuthile okunjengomlilo ngeemini zokugqibela.
4  Khangelani! Imivuzo yabasebenzi abavuna amasimi enu eniyibambileyo, iyaqhubeka idanduluka, nezimemezo zokucela uncedo zabavuni zingenile ezindlebeni zikaYehova wemikhosi.
5  Niye naphila kubunewunewu emhlabeni, nazinikela kuyolo lwenkanuko yenyama. Nizityebisile iintliziyo zenu ngomhla wokuxhela.
6  Nimgwebele isohlwayo, nambulala lowo ulilungisa. Yena akanichasanga na?
7  Yibani nomonde, ke ngoko, bazalwana, de ibe bubukho beNkosi. Khangelani! Umlimi usilinda ngomonde isiqhamo esixabisekileyo somhlaba, ade afumane imvula yokuqala nemvula yamva.
8  Nani yibani nomonde; ziqiniseni iintliziyo zenu, ngenxa yokuba ubukho beNkosi busondele.
9  Musani ukukhalazelana, bazalwana, khon’ ukuze ningafumani ukugwetywa. Khangelani! UMgwebi umi phambi kweminyango.
10  Bazalwana, bathabatheni njengomzekelo wokunyamezela ububi nowokuqhelisela umonde abaprofeti, ababethetha egameni likaYehova.
11  Khangelani! Sibabhengeza njengabanoyolo abo baye banyamezela. Nivile ngonyamezelo lukaYobhi, nayibona nendlela uYehova awambuyekeza ngayo, ngokuba uYehova unomsa omkhulu nenceba.
12  Ngaphezu koko ke, bazalwana bam, musani ukufunga, nokuba kungezulu okanye ngomhlaba okanye nangantoni na enye. Kodwa uEwe wenu makabe nguEwe, noHayi wenu, abe nguHayi, khon’ ukuze ningeyeli ekugwetyweni.
13  Ngaba kukho nabani na ova ububi phakathi kwenu? Makaqhubeke ethandaza. Ngaba kukho nabani na onemincili? Makavume iindumiso.
14  Ngaba kukho nabani na ogulayo phakathi kwenu? Makabizele kuye amadoda amakhulu ebandla, aze wona amthandazele, amthambise ngeoli egameni likaYehova.
15  Yaye umthandazo wokholo uya kumphilisa lowo ungaphilanga, uYehova amvuse. Kanjalo, ukuba uye wenza izono, uya kuxolelwa.
16  Ngoko ke zivumeni ekuhleni izono zenu omnye komnye nize nithandazelane, ukuze niphiliswe. Isikhungo somntu olilungisa, xa sisebenza, sinamandla amakhulu.
17  UEliya wayengumntu oneemvakalelo ezinjengezethu, ukanti wathandazela ukuba kungani mvula; yaye akuzange kune emhlabeni iminyaka emithathu neenyanga ezintandathu.
18  Wathandaza kwakhona, laza izulu lanika imvula nomhlaba wavelisa isiqhamo sawo.
19  Bazalwana bam, ukuba nabani na phakathi kwenu ulahlekisiwe enyanisweni aze omnye ambuyise,
20  yazini ukuba lowo ubuyisa umoni kwisiphoso sakhe uwusindisile umphefumlo wakhe ekufeni, wagubungela inkitha yezono.
1  UYakobi, ikhoboka likaThixo neleNkosi uYesu Kristu, ubhalela izizwe ezilishumi elinesibini ezichithachithekileyo: Ndiyabulisa!
2  Kugqaleni kuluvuyo olukhulu, bazalwana bam, xa nihlangabezana nezilingo ezahlukahlukeneyo,
3  nisazi nje ukuba ukuvavanywa kokholo lwenu kuvelisa unyamezelo.
4  Ngoko ke unyamezelo lwenu malupheleliswe, ukuze nibe ngabapheleleyo nabaphilileyo kwiinkalo zonke, ningaswele nto.
5  Ngoko, ukuba kukho nabani na kuni oswele ubulumko, makaqhubeke ebucele kuThixo, kuba unika bonke ngesisa, engangcikivi; yaye uya kubunikwa.
6  Kodwa makaqhubeke ecela ngokholo, engathandabuzi konke konke, kuba lowo uthandabuzayo unjengeliza lolwandle eliqhutywa livuthuzwa ngumoya.
7  Enyanisweni, loo mntu makangabi uya kwamkela nto kuYehova;
8  ungumntu othingazayo, ongazinzanga kuzo zonke iindlela zakhe.
9  Kodwa umzalwana othobekileyo makagcobe ngenxa yokuphakanyiswa kwakhe,
10  nalowo usisityebi ngenxa yokuthotywa kwakhe, ngenxa yokuba uya kuthi shwaka njengentyatyambo yotyani.
11  Kuba lithi lakuphuma ligqatse ilanga, libubunise utyani, ivuthuluke intyatyambo yabo, nobuhle bembonakalo yabo yangaphandle butshabalale. Koba njalo ke nokuphelelwa kwesityebi kwiindlela zaso zobomi.
12  Unoyolo umntu oqhubeka enyamezela isilingo, ngenxa yokuba akuba ekholekile uya kwamkela isithsaba sobomi, awabathembisa ngaso [uYehova] abo baqhubeka bemthanda.
13  Makungabikho nabani na, xa esesilingweni othi: “Ndilingwa nguThixo.” Kuba uThixo akanakulingwa ngezinto ezimbi yaye naye akalingi namnye.
14  Kodwa ngamnye ulingwa ngokutsalwa nokuwexulwa ngumnqweno wakhe.
15  Wandule ke umnqweno, xa uthe wakhawula, uzale isono; isono, xa sithe safezwa, sivelisa ukufa.
16  Musani ukulahlekiswa, bazalwana bam abaziintanda.
17  Sonke isipho esilungileyo naso sonke isipho esigqibeleleyo sivela phezulu, kuba sihla sivela kuYise wezikhanyiso zesibhakabhaka, kwaye yena akaguquguquki njengesithunzi.
18  Ngenxa yokuba wathandayo, wasivelisa ngelizwi lenyaniso, ukuba sibe ziintlahlela ezithile zezidalwa zakhe.
19  Yazini oku, bazalwana bam abaziintanda. Wonke umntu umele akhawuleze ukuva, acothe ukuthetha, acothe ukuqumba;
20  kuba ingqumbo yomntu ayisebenzi bulungisa bukaThixo.
21  Ngoko ke lahlani bonke ubunyhukunyhuku naloo nto igqithiseleyo, ububi, nize ngobulali namkele ukumiliselwa kwelizwi elikwaziyo ukusindisa imiphefumlo yenu.
22  Noko ke, yibani ngabenzi belizwi, ningabi ngabevayo kuphela, nizikhohlisa ngokuqiqa okuphosakeleyo.
23  Kuba lowo ulivayo ilizwi, aze angalenzi, unjengomntu okhangela ubuso bakhe bemvelo esipilini.
24  Kuba uyazikhangela, aze akumka, alibale ngoko nangoko ukuba unjani na.
25  Kodwa umntu oqondela kumthetho ogqibeleleyo wenkululeko, nalowo uzingisayo kuwo, yena lowo, ngenxa yokuba uye, akaba ngovayo aze alibale, kodwa waba ngumenzi womsebenzi, uya kuba noyolo ekuwenzeni kwakhe.
26  Ukuba umntu uzibona engumnquli ofanelekileyo ukanti engalubambi ngomkhala ulwimi lwakhe, kodwa eqhubeka ekhohlisa intliziyo yakhe, unqulo lwakhe luphuthile.
27  Unqulo oluhlambulukileyo nolungadyobhekanga ngokwembono kaThixo noBawo wethu lulo olu: ukuvelela iinkedama nabahlolokazi embandezelweni yabo, nokuzigcina ungenabala kulo ihlabathi.
2  Bazalwana bam, ukholo lwenu eNkosini yethu uYesu Kristu, eluzuko lwethu, alunamkhethe, andibi kunjalo?
2  Kuba, ukuba apho nihlanganisene khona kungena umntu onemisesane yegolide eminweni yakhe nonesinxibo esimbejembeje, kungene kwanomntu olihlwempu onesinxibo esinyhukunyhuku,
3  nize nikhangele ngobabalo lowo unesinxibo esimbejembeje nithi: “Hlala apha kwindawo entle,” nithi kulowo ulihlwempu: “Yima phaya wena,” okanye: “Hlala apha ngasesihlalweni seenyawo zam,”
4  aniyi kuba niyacalulana na kwanodwa, nizenza abagwebi abenza izigqibo ezingendawo?
5  Phulaphulani, bazalwana bam abaziintanda. UThixo wanyula amahlwempu eli hlabathi ukuba abe zizityebi elukholweni neendlalifa zobukumkani, awabuthembisayo kwabo bamthandayo, akunjalo?
6  Nina ke, nimhlazisile umntu olihlwempu. Izityebi ziyanicinezela, yaye zinirhuqela phambi kweenkundla zomthetho, akunjalo?
7  Ziyalinyelisa igama elihle enabizwa ngalo, akunjalo?
8  Ukuba ke niyawuzalisa umthetho wakomkhulu, ngokwesibhalo esithi: “Uze umthande ummelwane wakho njengawe siqu,” nenza kakuhle.
9  Kodwa ukuba niqhubeka nibonisa umkhethe, niyona, kuba niyohlwaywa ngumthetho njengabanxaxhayo.
10  Lowo uwugcina wonke uMthetho, aze aphule umyalelo omnye, unetyala lokuwaphula wonke.
11  Kuba lowo wathi: “Uze ungakrexezi,” wakwathi: “Uze ungabulali.” Ukuba, ke, akukrexezi kodwa uyabulala, unxaxhile emthethweni.
12  Intetho yenu nezenzo zenu mazibe zezabantu abalindele ukugwetywa ngomthetho wenkululeko.
13  Kuba lowo ungenanceba uya kugwetywa ngokungenanceba. Kodwa yona inceba iyasongamela isigwebo.
14  Kunceda ntoni na, bazalwana bam, ukuba umntu athi unokholo kodwa abe engenayo imisebenzi? Olo kholo alunako ukumsindisa, andibi kunjalo?
15  Ukuba umzalwana okanye udade uyadlakazela, eswele ukutya okulingene imini,
16  aze omnye kuni athi kubo: “Hambani ngoxolo, nifudumale, nihluthe,” kodwa ningabaniki izinto abazisweleyo, kunceda ngantoni oko?
17  Ngoko ke, nalo ukholo, ukuba alunamisebenzi, lufile.
18  Wosuka omnye athi: “Wena unokholo, ke mna ndinemisebenzi. Ndibonise ukholo lwakho olungenamisebenzi, mna ndokubonisa ukholo lwam ngemisebenzi yam.”
19  Uyakholwa ukuba kukho uThixo omnye, akunjalo? Wenza kakuhle. Ukanti needemon ziyakholwa zize zityhwatyhwe.
20  Uyathanda na ke ukwazi, mntundini ulambathayo, ukuba ukholo olungenamisebenzi alunto yanto?
21  UAbraham ubawo wethu akazange na avakaliswe elilungisa ngemisebenzi emva kokuba wanikela ngoIsake unyana wakhe phezu kwesibingelelo?
22  Uyabona ukuba ukholo lwakhe lwaluhambisana nemisebenzi yakhe, lwaza lwenziwa lwagqibelela ukholo lwakhe ngayo imisebenzi yakhe,
23  sazaliseka ke isibhalo esithi: “UAbraham wakholwa kuYehova, kwaza oko kwabalelwa kuye njengobulungisa,” waza wabizwa ngokuba “ngumhlobo kaYehova.”
24  Niyabona ukuba umntu uvakaliswa elilungisa ngemisebenzi, kungekhona ngokholo lodwa.
25  Ngokufanayo akazange na noRahabhi ihenyukazi avakaliswe elilungisa ngemisebenzi, emva kokuba wabamkela ngomoya wokubuk’ iindwendwe abathunywa waza wabakhupha ngandlela yimbi?
26  Eneneni, njengoko umzimba ngaphandle komoya ufile, ngokunjalo nokholo ngaphandle kwemisebenzi lufile.
3  Musani ukufuna ukuba ngabafundisi nonke, bazalwana bam, nisazi nje ukuba thina bafundisayo siya kufumana umgwebo onzima ngakumbi.
2  Sonke siyakhubeka izihlandlo ezininzi. Ukuba kukho nabani na ongakhubeki zwini, lowo uyindoda egqibeleleyo, ekwaziyo ukuwubamba ngomkhala kwanomzimba wayo uphela.
3  Ukuba sifaka imikhala emilonyeni yamahashe ukuze asithobele, silawula nomzimba wawo uphela.
4  Khangelani! Kwanezikhephe, nangona zizikhulu kangako yaye ziqhutywa yimimoya enamandla, zilawulwa ngephini elincinane kakhulu ukuya apho umqhubi anqwenela ukuba ziye khona.
5  Ngokunjalo, nalo, ulwimi lulilungu elincinane ukanti luzigwagwisa kakhulu. Khangelani! Hayi indlela omncinane ngayo umlilo ofunekayo ukutshisa ihlathi elikhulu gqitha!
6  Kaloku, ulwimi lungumlilo. Ulwimi lufana nqwa nehlabathi lentswela-bulungisa phakathi kwamalungu ethu, kuba ludyobha umzimba uphela, lukwatshisa nevili lobomi bemvelo; lona ke lutshiswa yiGehena.
7  Zonke iindidi zamarhamncwa nezeentaka nezezinto ezirhubuluzayo nezezidalwa zaselwandle zinako ukwenziwa mbuna yaye sezikhe zenziwa mbuna ngabantu.
8  Kodwa ulwimi, akukho namnye kuluntu onako ukulwenza mbuna. Luyinto engalawulekiyo embi, luzele yityhefu ebulalayo.
9  Ngalo sibonga uYehova, uBawo, kanti kwangalo siqalekisa abantu abenziwe “ngomfanekiso kaThixo.”
10  Kumlomo omnye kuphuma ukubonga nesiqalekiso. Akufanelekanga, bazalwana bam, ukuba kube njalo.
11  Akwenzeki ukuba kumpompoze amanzi amnandi nakrakra mthonjeni mnye, andibi kunjalo?
12  Bazalwana bam, umkhiwane awunakuvelisa iziqhamo zomnquma, nomdiliya awunakuvelisa amakhiwane, andibi kunjalo? Engenako namanzi amtyuba ukuvelisa amanzi amnandi.
13  Ngubani na osisilumko noqondayo phakathi kwenu? Makayibonise imisebenzi yakhe ngehambo yakhe entle enobulali bobulumko.
14  Kodwa ukuba ninekhwele elikrakra nokusukuzana ezintliziyweni zenu, musani ukuzigwagwisa yaye nixoka nxamnye nenyaniso.
15  Obu asibobulumko obuhla buvela phezulu, kodwa bobasemhlabeni, bobobulwanyana, bobobudemon.
16  Kuba apho kukho ikhwele nokusukuzana, kubakho isidubedube nabo bonke ububi.
17  Kodwa ubulumko obuvela phezulu okokuqala nje bunyulu, bandule ke bube boboxolo, bube nengqiqo, bulungele ukuthobela, buzele yinceba neziqhamo ezilungileyo, abucaluli ngokukhetha ubuso, abunaluhanahaniso.
18  Ngaphezu koko, imbewu yesiqhamo sobulungisa ihlwayelwa phantsi kweemeko zoxolo ngabo benza uxolo.
