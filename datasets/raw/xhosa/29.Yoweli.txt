1  Ilizwi likaYehova elafika kuYoweli unyana kaPetuweli:
2  “Yivani oku, nina madoda amakhulu, kwaye bekani indlebe, nonke nina bemi belizwe. Kwakha kwakho na oku ngemihla yenu, nangemihla yookhokho benu?
3  Nikelani ingxelo ngako koonyana benu, noonyana benu bakuxele koonyana babo, noonyana babo kwisizukulwana esilandelayo.
4  Oko kushiywe ngumbungu, inkumbi ikudlile; noko kushiywe yinkumbi, kudliwe ngumqikela; noko kushiywe ngumqikela, kudliwe liphela.
5  “Vukani, nina manxila, nilile; bhombolozani, nonke nina basela iwayini, ngenxa yewayini enencasa kuba inqunyulwe emilonyeni yenu.
6  Kuba kunyuke uhlanga lweza kwilizwe lakowethu, lunamandla yaye alunakubalwa. Amazinyo alo ngamazinyo engonyama, yaye lunemihlathi yengonyama.
7  Isidiliya sam lusenze into yokukhwankqisa, nomkhiwane wam waba sisiphunzi. Ngokuqinisekileyo luwuhlube waba ze lwaza lwawulahla. Amasetyana alo aye aba mhlophe.
8  Yenza isijwili, njengoko isenjenjalo intombi enyulu ebhinqe irhonya ngenxa yomnini wobutsha bayo.
9  “Unqamkile endlwini kaYehova umnikelo wokudla okuziinkozo nomnikelo othululwayo; ababingeleli, abalungiseleli bakaYehova, bazilile.
10  Intsimi iphangiwe, umhlaba uzilile; kuba ukudla okuziinkozo kuphangiwe, iwayini entsha yomile, ioli yomile.
11  Abalimi bazive beneentloni; abasebenzi bezidiliya babhomboloza, ngenxa yengqolowa nangenxa yerhasi; kuba isivuno samasimi sitshabalele.
12  Umdiliya ubonise ukoma, nomkhiwane ubunile. Wona ke umthi werharnati, kwanomthi wesundu nom-apile, yonke imithi yasendle, yomile; kuba ukugcoba kumke kuneentloni koonyana boluntu.
13  “Bhinqani, nizibethe izifuba, nina babingeleli. Bhombolozani, nina balungiseleli besibingelelo. Ngenani, nichithe ubusuku ngamarhonya, nina balungiseleli boThixo wam; kuba umnikelo wokudla okuziinkozo nomnikelo othululwayo uthintelwe endlwini yoThixo wenu.
14  Ngcwalisani ixesha lokuzila ukutya. Bizelani ndawonye indibano engcwele. Hlanganisani ndawonye amadoda amakhulu, bonke abemi belizwe, endlwini kaYehova uThixo wenu, kuze kukhalelwe uncedo kuYehova.
15  “Awu ke loo mini; ngenxa yokuba ikufuphi imini kaYehova, kwaye iya kuza njengokuphanga ivela kuLowo unguSomandla!
16  Akunqunyulwanga phambi kwamehlo ethu na ukutya; imihlali novuyo endlwini kaThixo wethu?
17  Amakhiwane omileyo abunile phantsi kwemihlakulo yabo. Oovimba baphanzile. Izisele zichithiwe, kuba ukudla okuziinkozo komile.
18  Hayi indlela ezincwina ngayo izilwanyana zasekhaya! Hayi indlela ebhadula ngayo imihlambi yeenkomo ididekile! Kuba ayinadlelo. Kanjalo, imihlambi yezimvu ithwaliswe ityala.
19  “Owu Yehova, ndiya kukhala kuwe; kuba umlilo uwaqwengile amadlelo asentlango, nedangatye liyidlile yonke imithi yasendle.
20  Izilo zasendle ziyakulangazelela, ngenxa yokuba imijelo yamanzi yomile, nomlilo uwaqwengile amadlelo asentlango.”
2  “Vuthelani isigodlo eZiyon, nihlabe umkhosi entabeni yam engcwele. Bonke abemi belizwe mabaphazamiseke; kuba imini kaYehova iyeza, kuba ikufuphi!
2  Yimini yobumnyama nesithokothoko, imini yamafu nesithokothoko, njengokukhanya kwesifingo okunabileyo ezintabeni. “Kukho isizwana esikhulu nesinamandla; akuzange kubekho sinjengaso ukususela kwixesha elidluleyo elingenammiselo, nasemva kwaso akusayi kubakho sinjengaso kwakhona ukusa kwiminyaka yezizukulwana ngezizukulwana.
3  Phambi kwaso umlilo uyaqwenga, nasemva kwaso idangatye liyadla. Ilizwe phambi kwaso linjengomyezo wase-Eden; kodwa emva kwaso yintlango ephanzileyo, yaye akukho nto isindileyo apho.
4  “Imbonakalo yaso injengembonakalo yamahashe, indlela esibaleka ngayo injengeyamahashe emfazwe.
5  Sidloba ngesandi seenqwelo eziphezulu ezintabeni, njengesandi somlilo odangazelayo oqwenga iindiza. Sinjengesizwana esinamandla, esilungele idabi.
6  Ngenxa yaso, izizwana ziya kuba sezintlungwini eziqatha. Bona ke bonke ubuso, ngokuqinisekileyo buya kumbatsha.
7  “Sibaleka njengamadoda anamandla. Sinyuka eludongeni njengamadoda emfazwe. Ngamnye uhamba ngendlela yakhe, yaye akajiki emendweni wakhe.
8  Asityhalani. Sihamba njengendoda eyomeleleyo ekhondweni layo; nokuba abathile bangawa phakathi kwemijukujelwa, abanye abaphambuki ekhondweni.
9  “Siyagxalathelana ukungena esixekweni. Sibaleka eludongeni. Sinyuka ezindlwini. Singena ngeefestile njengesela.
10  Phambi kwaso ilizwe liyaphazamiseka, amazulu anyikime. Ilanga nenyanga ziye zaba mnyama, neenkwenkwezi zikufinyezile ukukhanya kwazo.
11  Ngokuqinisekileyo uYehova uya kuvakalisa ilizwi lakhe phambi komkhosi wakhe wamajoni, kuba inkampu yakhe inkulu kakhulu. Kuba lowo uphumeza ilizwi lakhe unamandla; kuba imini kaYehova inkulu yaye iyoyikeka kakhulu, ngubani na onokumelana nayo?”
12  “Ke kaloku,” utsho uYehova, “buyelani kum ngeentliziyo zenu zonke, nangokuzila ukutya nangokulila nangokwenza isijwili.
13  Krazulani iintliziyo zenu, kungekhona izambatho zenu; nize nibuyele kuYehova uThixo wenu, kuba unobabalo nenceba, uzeka kade umsindo kwaye unobubele bothando obuninzi, yaye ngokuqinisekileyo uya kuzisola ngenxa yentlekele.
14  Ngubani na owaziyo enoba uya kubuya, okunene azisole aze ashiye intsikelelo emva kwayo, umnikelo wokudla okuziinkozo nomnikelo othululwayo kuYehova uThixo wenu?
15  “Vuthelani isigodlo eZiyon. Ngcwalisani ixesha lokuzila ukutya. Bizelani ndawonye indibano engcwele.
16  Hlanganisani abantu. Ngcwalisani ibandla. Qokelelani amadoda amadala ndawonye. Hlanganisani abantwana nabanya ibele. Umyeni makaphume kwigumbi lakhe elingaphakathi, nomtshakazi kwigumbi lakhe lomsitho womtshato.
17  “Phakathi kweveranda nesibingelelo ababingeleli, abalungiseleli bakaYehova, mabalile baze bathi, ‘Owu Yehova, yiba nosizi ngabantu bakho, musa ukulenza ilifa lakho libe lungcikivo, ukuba balawulwe ziintlanga. Kutheni na ukuba bathi phakathi kwezizwana: “Uphi na uThixo wabo?”’
18  UYehova uya kuba nenzondelelo ngelizwe lakhe yaye uya kubonisa imfesane ngabantu bakhe.
19  UYehova uya kuphendula aze athi kubantu bakhe, ‘Yabonani, ndithumela kuni ukudla okuziinkozo newayini entsha neoli, kwaye ngokuqinisekileyo nina niya kwanela kuko; yaye andiyi kunenza nibe lungcikivo kwakhona ezintlangeni.
20  Nowasemntla ndiya kumshenxisela kude kuni, okunene ndiya kumsasazela kwilizwe elingenamanzi nenkangala ephanzileyo, ubuso bakhe businge kulwandle lwasempuma nomhlana wakhe usinge kulwandle lwasentshona. Ngokuqinisekileyo ukunuka kwakhe kakubi kuya kunyuka, nevumba lakhe elibi liya kunyuka; kuba Yena okunene uya kwenza into enkulu koko akwenzayo.’
21  “Musa ukoyika, mhlaba. Vuya ube nemihlali; kuba uYehova okunene uya kwenza into enkulu koko akwenzayo.
22  Musani ukoyika, nina zilo zasendle, kuba amadlelo asentlango ngokuqinisekileyo aya kuba luhlaza. Kuba umthi okunene uya kuxakatha isiqhamo sawo. Umkhiwane nomdiliya umele ukhuphe amandla awo.
23  Yaye, nina bonyana baseZiyon, vuyani nibe nemihlali ngoYehova uThixo wenu; kuba uya kuninika imvula yasekwindla ngomlinganiselo ofanelekileyo, kwaye uya kunihlisela izantyalantyala zemvula, imvula yasekwindla nemvula yasentwasahlobo, njengasekuqaleni.
24  Zimele zizale izanda kukudla okuziinkozo okuhlambulukileyo, neefatyi zesixovulelo zimele ziphuphume iwayini entsha neoli.
25  Ndiya kunibuyekeza ngenxa yeminyaka yokudla kweenkumbi, komqikela namaphela nemibungu, umkhosi omkhulu wamajoni endiwuthumele kuni.
26  Ngokuqinisekileyo niya kudla, nidle nanele, yaye niya kulidumisa igama likaYehova uThixo wenu, owenze oko kumangalisa kangaka ngani; kwaye abantu bam abayi kuba nazintloni ukusa kwixesha elingenammiselo.
27  Kuya kufuneka ke nazi ukuba ndiphakathi kukaSirayeli, nokuba ndinguYehova uThixo wenu nokuba akakho omnye. Yaye abantu bam abayi kuba nazintloni ukusa kwixesha elingenammiselo.
28  “Kuya kuthi emva koko ndithululele umoya wam phezu kwalo lonke uhlobo lwenyama, yaye ngokuqinisekileyo baya kuprofeta oonyana benu neentombi zenu. Wona ke amadoda enu amadala, aya kuphupha amaphupha. Bona ke abafana benu, baya kubona imibono.
29  Naphezu kwezicaka naphezu kwezicakakazi ngaloo mihla ndiya kuthulula umoya wam.
30  “Ndiza kwenza imihlola emazulwini nasemhlabeni, igazi nomlilo nemiqulu yomsi.
31  Ilanga liya kujikwa libe bubumnyama, nenyanga ibe ligazi, ngaphambi kokufika kwemini kaYehova enkulu nebangela uloyiko.
32  Kuya kuthi wonk’ ubani obiza egameni likaYehova asindiswe; kuba eNtabeni yaseZiyon naseYerusalem kuya kubakho abasindileyo, kanye njengoko watshoyo uYehova, naphakathi kwabasindayo, kubekho abo ababizayo uYehova.”
3  “Kuba, khangelani! ngaloo mihla nangelo xesha, xa ndibuyisa abathinjiweyo bakwaYuda neYerusalem,
2  ndiza kuqokelela ndawonye zonke iintlanga ndize ndizihlisele entilini yakwaYehoshafati; kwaye ndiza kuzigweba ngenxa yabantu bam nelifa lam uSirayeli, ezithe zalichithachitha phakathi kweentlanga; zahlulelana ngelizwe lam.
3  Zenza amaqashiso ngabantu bam; zazinikela ngomntwana oyinkwenkwe ngenxa kanongogo, nomntwana oyintombazana zamthengisa ngenxa yewayini, ukuze zisele.
4  “Ninantoni na yakwenza nam, wena Tire neSidon nani nonke mimandla yamaFilisti? Ngaba yimpatho enindinika yona njengomvuzo na? Yaye ukuba nindinika impatho enjalo, kamsinya, ngokukhawuleza ndiya kuyibuyisela impatho yenu ezintlokweni zenu.
5  Ngenxa yokuba nithabathe isilivere yam negolide yam, nazisa nezinto zam ezilungileyo nezinqwenelekayo ezitempileni zenu;
6  noonyana bakaYuda noonyana baseYerusalem nathengisa ngabo koonyana bamaGrike, ngenjongo yokubashenxisela kude nommandla wabo;
7  yabonani, ndiyabavuselela ukuba babuye kuloo ndawo nibathengise kuyo, yaye ndiya kubuyisela impatho yenu ezintlokweni zenu.
8  Ndiya kuthengisa ngoonyana benu nangeentombi zenu esandleni soonyana bakaYuda, kwaye bamele bathengise ngabo kumadoda akwaShebha, uhlanga olukude; kuba uYehova ukuthethile oko.
9  “Bhengezani oku phakathi kweentlanga, ‘Ngcwalisani imfazwe! Vuselelani amadoda anamandla! Makasondele! Makanyuke, onke amadoda emfazwe!
10  Khandani amakhuba enu abe ngamakrele nezikere zokuthena imithi zibe ngamakrele. Yena ke obuthathaka, makathi: “Ndiyindoda enamandla.”
11  Nikelani uncedo, nifike, nonke nina zintlanga zijikelezileyo, nize niqokelelane ndawonye.’” Owu Yehova, hlisa abanamandla bakho kuloo ndawo.
12  “Mazivuseleleke iintlanga zize zinyuke ziye entilini yakwaYehoshafati; kuba ndiya kuhlala apho ukuze ndigwebe zonke iintlanga ezijikelezileyo.
13  “Fakani irhengqa, kuba isivuno sivuthiwe. Yizani, yihlani, kuba isixovulelo sewayini sizele. Okunene iifatyi zesixovulelo ziyaphuphuma; kuba ububi babo buninzi.
14  Izihlwele, izihlwele zisentilini yesigqibo, kuba imini kaYehova isondele entilini yesigqibo.
15  Ilanga nenyanga ngokuqinisekileyo ziya kuba mnyama, nazo kanye iinkwenkwezi okunene ziya kukufinyeza ukuqaqamba kwazo.
16  UYehova uya kugquma eseZiyon, uya kulivakalisa ilizwi lakhe eseYerusalem. Izulu nomhlaba ngokuqinisekileyo ziya kunyikima; kodwa uYehova uya kuba yindawo yokusabela yabantu bakhe, nenqaba koonyana bakaSirayeli.
17  Kuya kufuneka nina nazi ukuba ndinguYehova uThixo wenu, ohleli eZiyon intaba yam engcwele. NeYerusalem imele ibe yindawo engcwele; ke bona abasemzini, abasayi kudlula kuyo kwakhona.
18  “Kuya kuthi ngaloo mini iintaba zivuze iwayini enencasa, zona kanye iinduli ziqukuqele ubisi, nemisinga yakwaYuda iqukuqele amanzi. Endlwini kaYehova kuya kuphuma umthombo, kwaye umele unkcenkceshele intlambo yeMithi Yomnga.
19  Yona ke iYiputa, iya kuba yinkangala ephanzileyo; yona ke iEdom, iya kuba yintlango yenkangala ephanzileyo, ngenxa yogonyamelo koonyana bakaYuda, abaphalazela igazi elimsulwa kwilizwe labo.
20  Kodwa yena ke uYuda, uya kuba nabemi ukusa kwixesha elingenammiselo, neYerusalem ukusa kwizizukulwana ngezizukulwana.
21  Ndiya kuligqala njengelimsulwa igazi labo endingazange ndiligqale limsulwa; noYehova uya kube ehlala eZiyon.”
