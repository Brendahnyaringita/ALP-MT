10  Yiyo le ke imbali yoonyana bakaNowa, uShem, uHam noYafete. Bazalelwa oonyana emva konogumbe.
2  Oonyana bakaYafete yayinguGomere noMagogi noMadayi noYavan noTubhali noMesheki noTiras.
3  Oonyana bakaGomere yayinguAshikenazi noRifati noTogama.
4  Oonyana bakaYavan yayinguElishaha noTarshishe, uKitim noDodanim.
5  Kubo aba kwavela abemi beziqithi beentlanga abasasazeka kumazwe abo, elowo ngokolwimi lwakhe, ngokweentsapho zabo, nangokweentlanga zabo.
6  Oonyana bakaHam yayinguKushe noMitserayim noPuti noKanan.
7  Oonyana bakaKushe yayinguSebha noHavila noSabheta noRahama noSabheteka. Oonyana bakaRahama yayinguShebha noDedan.
8  UKushe wazala uNimrodi. Yena waqala waba ngonamandla emhlabeni.
9  Wazibonakalisa engumzingeli onamandla ngokuchasene noYehova. Kungenxa yoko le nto kukho intetho ethi: “Kanye njengoNimrodi umzingeli onamandla ngokuchasene noYehova.”
10  Ubukumkani bakhe baqala eBhabheli nase-Erek naseAkadi naseKalene, ezweni laseShinare.
11  Waphuma kwelo lizwe waya eAsiriya waza wakha iNineve neRehobhoti-Ire neKala
12  neResen phakathi kweNineve neKala: siso ke eso isixeko esikhulu.
13  Yaye uMitserayim wazala amaLudi nama-Anamim namaLehabhim namaNafetuhim
14  namaPatrusi namaKaseluhim (ekwaphuma kuwo amaFilisti) namaKafetori.
15  Yaye uKanan wazala uSidon izibulo lakhe, noHeti
16  namaYebhusi nama-Amori namaGirgashi
17  namaHivi nama-Areki namaSin
18  nama-Arvadi namaTsemari namaHamati; yaye emva koko zathi saa iintsapho zamaKanan.
19  Ngoko umda wamaKanan wawususela eSidon uye kufikelela eGerare, kufuphi neGaza, ufikelela naseSodom naseGomora naseAdima naseTsebhoyim, kufuphi neLasha.
20  Ngabo abo oonyana bakaHam ngokweentsapho zabo, ngokweelwimi zabo, emazweni abo, ngokweentlanga zabo.
21  Naye uShem, ongukhokho wabo bonke oonyana bakaEbhere, umntakwabo Yafete inkulu, wazalelwa inzala.
22  Oonyana bakaShem yayinguElam noAshuri noArpakhishadi noLudi noAram.
23  Oonyana baka-Aram yayingu-Utse noHuli noGetere noMashe.
24  Yaye uArpakhishadi wazala uShela, waza uShela wazala uEbhere.
25  Yena uEbhere wazalelwa oonyana ababini. Igama lomnye lalinguPelege, kuba ngemihla yakhe umhlaba wawahlukene; lona igama lomntakwabo lalinguYoketan.
26  Yaye uYoketan wazala uAlmodadi noShelefe noHatsaremavete noYera
27  noHadoram noUzali noDikela
28  no-Obhali noAbhimayeli noShebha
29  no-Ofire noHavila noYobhabhi; bonke aba babengoonyana bakaYoketan.
30  Yaye indawo ababehlala kuyo yayisusela eMesha ukuya kufikelela eSefara, ummandla weentaba waseMpuma.
31  Ngabo abo oonyana bakaShem ngokweentsapho zabo, ngokweelwimi zabo, emazweni abo, ngokweentlanga zabo.
32  Zizo ezo iintsapho zoonyana bakaNowa ngokweminombo yeentsapho zabo, ngokweentlanga zabo, yaye zaphuma kubo iintlanga zaza zasasazeka emhlabeni emva konogumbe.
4  Ke kaloku uAdam waba neentlobano zokwazana noEva umfazi wakhe waza wamitha. Ekuhambeni kwexesha wazala uKayin waza wathi: “Ndivelise umntu ngoncedo lukaYehova.”
2  Kamva wazala kwakhona, umntakwabo uAbheli. Yaye uAbheli waba ngumalusi wezimvu, kodwa yena uKayin waba ngumlimi womhlaba.
3  Emva kwexesha elithile uKayin wazisa ezithile kwiziqhamo zomhlaba njengomnikelo kuYehova.
4  Ke yena uAbheli, wazisa athile kumazibulo omhlambi wakhe, kwanamanqatha awo. Ngoxa ke uYehova wambabalayo uAbheli nomnikelo wakhe,
5  akazange ambabale uKayin nomnikelo wakhe. Waza uKayin wavutha kakhulu ngumsindo, wakhangeleka ethe khunubembe.
6  Wathi ke uYehova kuKayin: “Kutheni uvutha ngumsindo nje yaye kutheni ukhangeleka uthe khunubembe?
7  Ukuba uyaguquka wenze okulungileyo, akusayi kuphakanyiswa yini na? Kodwa ukuba akuguquki wenze okulungileyo, isono sibuthumile ngasesangweni, sikhanuka wena; yaye ngaba wena uya kusongamela na?”
8  Emva koko uKayin wathi kuAbheli umntakwabo: [“Masiye endle.”] Kwathi ke ngoxa babesendle wasuka uKayin wamhlasela uAbheli umntakwabo waza wambulala.
9  Kamva uYehova wathi kuKayin: “Uphi na uAbheli umntakwenu?” waza yena wathi: “Andazi. Ndingumlindi womntakwethu yini na?”
10  Waza wathi: “Wenze ntoni na? Phulaphula! Igazi lomntakwenu liyadanduluka kum emhlabeni.
11  Ngoko ke wena uqalekisiwe wagxothwa emhlabeni, ovule umlomo wawo ukuba wamkele igazi lomntakwenu esandleni sakho.
12  Xa ulima umhlaba, awusayi kukunika amandla awo. Uya kuba sisibhadubhadu nembacu emhlabeni.”
13  Waza wathi uKayin kuYehova: “Isohlwayo sesiphoso sam sikhulu kakhulu ukuba ndingasithwala.
14  Yabona, okunene uyandigxotha namhla phezu komhlaba, yaye ndiya kufihlwa ebusweni bakho; ndibe sisibhadubhadu nembacu emhlabeni, yaye ngokuqinisekileyo nabani na ondifumanayo uya kundibulala.”
15  Waza wathi uYehova kuye: “Ngenxa yeso sizathu nabani na obulala uKayin umele eve impindezelo izihlandlo ezisixhenxe.” Waza ngoko uYehova wammisela umqondiso uKayin ukuze kungabikho namnye omfumanayo othi amxabele.
16  Ngako oko uKayin wemka ebusweni bukaYehova waza wahlala kwilizwe leeMbacu ngasempuma ye-Eden.
17  Emva koko uKayin waba neentlobano zokwazana nomfazi wakhe waza wamitha, wazala uEnoki. Ngoko wakha isixeko waza wasithiya eso sixeko ngegama lonyana wakhe uEnoki.
18  Kamva uEnoki wazalelwa uIradi. Waza uIradi wazala uMehuyaheli, yena uMehuyaheli wazala uMethushaheli, uMethushaheli yena wazala uLameki.
19  Yaye uLameki wazithabathela abafazi ababini. Igama lowokuqala lalinguAda yaye igama lowesibini lalinguZila.
20  Ekuhambeni kwexesha uAda wazala uYabhali. Waba ngunozala wabo bahlala ezintenteni nabanemfuyo.
21  Laye igama lomntakwabo linguYubhali. Waba ngunozala wabo bonke abaphatha uhadi nempempe.
22  Ke yena uZila, wazala uTubhali-kayin, umkhandi walo lonke uhlobo lwesixhobo sobhedu nentsimbi. Yaye udade boTubhali-kayin yayinguNahama.
23  Wathi ke ngoko uLameki wabaqambela la mazwi abafazi bakhe uAda noZila: “Yivani ilizwi lam, nina bafazi bakaLameki;Libekeleni indlebe ilizwi lam:Ndibulele indoda ngenxa yokundingxwelerha kwayo,Ewe, umfana ngenxa yokundinika umvumbo.
24  Ukuba uKayin uya kuphindezelelwa izihlandlo ezisixhenxe,Ngoko kuLameki iya kuba zizihlandlo ezingamashumi asixhenxe anesixhenxe.”
25  Yaye uAdam waba neentlobano zokwazana kwakhona nomfazi wakhe, wazala unyana waza wambiza ngegama elinguSete, ngokuba, ngokutsho komfazi wakhe: “UThixo undimisele enye imbewu esikhundleni sika-Abheli, kuba uKayin wambulala.”
26  Yaye uSete naye wazalelwa unyana waza wambiza ngegama elinguEnoshi. Kwaqalwa ngelo xesha ukubiza egameni likaYehova.
26  Ke kaloku kwabakho indlala ezweni, ngaphandle kweyokuqala indlala eyayikho ngemihla ka-Abraham, waza uIsake waya kuAbhimeleki, ukumkani wamaFilisti, eGerare.
2  Ngoko uYehova wabonakala kuye waza wathi: “Musa ukuhla uye eYiputa. Misa umnquba ezweni endiya kukutyumbela lona.
3  Hlala njengomphambukeli kwilizwe elo, yaye ndiya kuba nawe ndize ndikusikelele, ngokuba ndiya kuwanika wena nembewu yakho onke la mazwe, ndisiphumeze isifungo endasifungayo kuAbraham uyihlo,
4  ‘Yaye ndiya kuyandisa imbewu yakho njengeenkwenkwezi zamazulu ndize ndiyinike imbewu yakho onke la mazwe; zizisikelele ngembewu yakho zonke iintlanga zomhlaba,’
5  kuba uAbraham waliphulaphula ilizwi lam waza waqhubeka eyigcinile imfanelo yakhe kum, imiyalelo yam, imimiselo yam, nemithetho yam.”
6  Ngoko uIsake wahlala eGerare.
7  Amadoda aloo ndawo ayesoloko embuza ngomfazi wakhe, yaye yena wayesithi: “Ngudade wethu.” Kuba wayesoyika ukuthi “Ngumfazi wam” ngokoyikela ukuba, “hleze andibulale amadoda ale ndawo ngenxa kaRebheka,” ngokutsho kwakhe, kuba wayenomtsalane ngembonakalo.
8  Kwathi zakoluleka iintsuku zakhe elapho, wabona uAbhimeleki, ukumkani wamaFilisti, esakukhangela ngefestile, nanko uIsake onwabile kunye noRebheka umfazi wakhe.
9  Ngoko nangoko uAbhimeleki wambiza uIsake waza wathi: “Ngumfazi wakho lo! Bekutheni ke uze uthi, ‘Ngudade wethu’?” Wathi uIsake kuye: “Nditsho kuba bendisoyika ukufa ngenxa yakhe.”
10  Kodwa uAbhimeleki waqhubeka wathi: “Yini na ukuba wenze le nto kuthi? Kwithutyana nje elifutshane omnye waba bantu ebengathi ngokuqinisekileyo alale nomfazi wakho, ube ke usizisele ityala!”
11  Waza ke uAbhimeleki wabayalela bonke abantu, esithi: “Nabani na ochukumisa le ndoda nomfazi wayo uya kubulawa ngokuqinisekileyo!”
12  Emva koko uIsake waqalisa ukuhlwayela imbewu kwelo lizwe, yaye wazuza ngaloo nyaka imilinganiselo ephindwe kalikhulu, njengoko uYehova wayemsikelela.
13  Ngenxa yoko yaba nkulu indoda leyo yaza yaqhubeka ihambela phambili ngakumbi nangakumbi, yaya ikhula de yankulu kakhulu.
14  Yaba nemihlambi yezimvu nemihlambi yeenkomo nabakhonzi abaninzi, kangangokuba amaFilisti ayimonela.
15  Asuka amaFilisti awavingca onke amaqula ababewembile abakhonzi bakayise ngemihla ka-Abraham uyise, awadiba ngomhlaba owomileyo.
16  Ekugqibeleni uAbhimeleki wathi kuIsake: “Mka elumelwaneni lwethu, kuba usuke waba namandla kakhulu kunathi.”
17  Ngoko uIsake wemka apho, wamisa inkampu kwintlambo yaseGerare waza wahlala khona.
18  Yaye uIsake wawemba kwakhona amaqula amanzi ababewembile ngemihla ka-Abraham uyise kodwa avingcwa ngamaFilisti emva kokufa kuka-Abraham; kwaye waphinda wawabiza ngamagama awayewabize ngawo uyise.
19  Bemba abakhonzi bakaIsake kuloo ntlambo baza bafumana apho iqula lamanzi ahlaziyayo.
20  Yaye abalusi baseGerare baxabana nabalusi bakaIsake, besithi: “Ngawethu la manzi!” Ngoko ke wathi igama lequla elo yiEsek, kuba basukuzana naye.
21  Bemba elinye iqula, baza baxabana nangalo. Ngoko ke wathi igama lalo yiSitena.
22  Kamva wasuka apho waza wemba elinye iqula, kodwa abaxabananga ngalo. Ngoko ke wathi igama lalo yiRehobhoti waza wathi: “Kungenxa yokuba ngoku uYehova usinike indawo ebanzi waza wasenza saqhama emhlabeni.”
23  Wenyuka apho waya eBher-shebha.
24  UYehova wabonakala kuye ngobo busuku waza wathi: “NdinguThixo ka-Abraham uyihlo. Musa ukoyika, kuba ndinawe, yaye ndiza kukusikelela ndize ndiyandise imbewu yakho ngenxa ka-Abraham umkhonzi wam.”
25  Ngako oko wakha isibingelelo apho, wabiza egameni likaYehova waza wayimisa khona intente yakhe, yaye abakhonzi bakaIsake bemba khona iqula.
26  Kamva uAbhimeleki weza kuye evela eGerare noAhuzati umhlobo wakhe osenyongweni noFikoli intloko yomkhosi wakhe.
27  Wathi uIsake kubo: “Yini na ukuba nize kum, nandithiyayo nje naza nandindulula elumelwaneni lwenu?”
28  Bathi ke bona: “Sibonile ukuba ngaphandle kwamathandabuzo uYehova unawe. Ngoko ke sathi, ‘Makubekho isifungo sokuzibophelela phakathi kwethu, phakathi kwakho nathi, senze umnqophiso nawe,
29  wokuba akusayi kwenza nto imbi kuthi kanye njengokuba singakuchukumisanga, senze okulungileyo kuphela kuwe ngokuthi sikundulule ngoxolo. Ngoku usikelelwe nguYehova.’”
30  Wandula ke wabenzela itheko baza badla, basela.
31  Bavuka ekuseni ngentsasa elandelayo baza bafungelana. Emva koko uIsake wabandulula baza bemka kuye ngoxolo.
32  Kwathi ngolo suku bafika abakhonzi bakaIsake bamxelela ngequla ababelembile, bathi kuye: “Siwafumene amanzi!”
33  Ngoko ke wathi igama lalo yiShibha. Kungenxa yoko le nto igama leso sixeko liyiBher-shebha, unanamhla.
34  Wakhula uEsawu waba neminyaka engamashumi amane ubudala. Waza ke wathabatha umfazi onguYuditi intombi kaBheri umHiti noBhasemati intombi kaElon umHiti.
35  Yaye bawenza wakrakra umoya kaIsake noRebheka.
11  Ke kaloku wonke umhlaba wawululwimi-lunye kwaye untetho-nye.
2  Kwathi ke ekuhambeni kwabo besiya ngasempuma ekugqibeleni bafumana ithafa elisentlanjeni kwilizwe laseShinare, baza bahlala khona.
3  Yaye bathi, omnye komnye: “Yizani! Masenze izitena, sizitshise.” Ngoko basebenzisa izitena endaweni yamatye, nebhitumene endaweni yodaka.
4  Baza ke bathi: “Yizani! Masizakhele isixeko kwanenqaba encopho yayo ifikelela emazulwini, size sizenzele igama elidumileyo, kuba hleze sichithakale emhlabeni wonke.”
5  Wandula ke uYehova wehla ukuze asibone isixeko eso nenqaba leyo babeyakhile oonyana babantu.
6  Emva koko uYehova wathi: “Khangela! Abantu banye, nolwimi lwabo bonke lunye, yaye baqala ngokwenza oku. Ayikho ke ngoku into abacinga ukuyenza enokubanqabela.
7  Yiza ke ngoku! Masihle size siludube ulwimi lwabo ukuze bangevani ngentetho.”
8  Ngako oko uYehova wabachithachitha bathi saa emhlabeni wonke, baza bayeka ukwakha isixeko eso.
9  Kungenxa yoko le nto kwathiwa igama laso yiBhabheli, kuba uYehova waluduba khona apho ulwimi lomhlaba wonke, waza wabachithachitha kwalapho uYehova emhlabeni wonke.
10  Yiyo le imbali kaShem. UShem wayeneminyaka elikhulu ubudala xa wazala uArpakhishadi kwiminyaka emibini emva konogumbe.
11  Emva kokuzala kwakhe uArpakhishadi uShem waphila iminyaka engamakhulu amahlanu. Ngelo thuba wazala oonyana neentombi.
12  UArpakhishadi waphila iminyaka engamashumi amathathu anesihlanu. Waza ke wazala uShela.
13  Emva kokuzala kwakhe uShela uArpakhishadi waphila iminyaka engamakhulu amane anesithathu. Ngelo thuba wazala oonyana neentombi.
14  UShela waphila iminyaka engamashumi amathathu. Waza ke wazala uEbhere.
15  Emva kokuzala kwakhe uEbhere uShela waphila iminyaka engamakhulu amane anesithathu. Ngelo thuba wazala oonyana neentombi.
16  UEbhere waphila iminyaka engamashumi amathathu anesine. Waza ke wazala uPelege.
17  Emva kokuzala kwakhe uPelege uEbhere waphila iminyaka engamakhulu amane anamashumi amathathu. Ngelo thuba wazala oonyana neentombi.
18  UPelege waphila iminyaka engamashumi amathathu. Waza ke wazala uRewu.
19  Emva kokuzala kwakhe uRewu uPelege waphila iminyaka engamakhulu amabini anesithoba. Ngelo thuba wazala oonyana neentombi.
20  URewu waphila iminyaka engamashumi amathathu anesibini. Waza ke wazala uSerugi.
21  Emva kokuzala kwakhe uSerugi uRewu waphila iminyaka engamakhulu amabini anesixhenxe. Ngelo thuba wazala oonyana neentombi.
22  USerugi waphila iminyaka engamashumi amathathu. Waza ke wazala uNahore.
23  Emva kokuzala kwakhe uNahore uSerugi waphila iminyaka engamakhulu amabini. Ngelo thuba wazala oonyana neentombi.
24  UNahore waphila iminyaka engamashumi amabini anesithoba. Waza ke wazala uTera.
25  Emva kokuzala kwakhe uTera uNahore waphila iminyaka elikhulu elineshumi elinesithoba. Ngelo thuba wazala oonyana neentombi.
26  UTera waphila iminyaka engamashumi asixhenxe, waza emva koko wazala uAbram, uNahore noHaran.
27  Yiyo le imbali kaTera. UTera wazala uAbram, uNahore noHaran; yena uHaran wazala uLote.
28  Kamva uHaran wafa esekho uTera uyise ezweni lokuzalwa kwakhe, eUre yamaKhaledi.
29  Yaye uAbram noNahore bathabatha abafazi. Igama lomfazi ka-Abram lalinguSarayi, ngoxa igama lomfazi kaNahore lalinguMilka, intombi kaHaran, uyise kaMilka noyise kaIska.
30  Kodwa uSarayi wayeludlolo, engenamntwana.
31  Emva koko uTera wathabatha uAbram unyana wakhe noLote, unyana kaHaran, umzukulwana wakhe, noSarayi umolokazana wakhe, umfazi ka-Abram unyana wakhe, baza baphuma naye eUre yamaKhaledi baya kwilizwe lakwaKanan. Ethubeni bafika kwelakwaHaran baza bahlala khona.
32  Imihla kaTera yaba yiminyaka engamakhulu amabini anesihlanu. Wafa ke ngoko uTera ekwelakwaHaran.
49  Kamva uYakobi wababiza oonyana bakhe waza wathi: “Hlanganisanani ukuze ndinixelele okuza kwenzeka kuni ekupheleni kwemihla.
2  Dibanani, niphulaphule, bonyana bakaYakobi, ewe, phulaphulani kuSirayeli uyihlo.
3  “Rubhen, ulizibulo lam wena, ungamandla am nesiqalo samandla am okuvelisa inzala, uyimbalasane yesidima sam, nembalasane yamandla am.
4  Wena ungalawulekiyo njengamanzi, uze ungabi ngobalaseleyo, kuba wenyukela emandlalweni kayihlo. Wasihlambela isingqengqelo sam. Wenyuka waya kuso!
5  “USimeyon ngumntakwabo Levi. Zizixhobo zogonyamelo izixhobo zabo zokuxhela.
6  Uze ungangeni kwiqela lamakholwane abo, mphefumlo wam. Ungazibandakanyi kwigqugula labo, luzuko lwam, kuba ngomsindo wabo babulala abantu, baza ngokungabi nalwazelelelo kwabo bazinqumla imisipha iinkunzi zeenkomo.
7  Uqalekisiwe umsindo wabo, kuba unenkohlakalo, nokuvutha komsindo wabo, ngenxa yokuba kungqwabalala. Ndiya kubasasaza kwaYakobi ndize ndibachithachithe kwaSirayeli.
8  “Wena ke, Yuda, abantakwenu baya kukubonga. Isandla sakho sibe sesixhantini seentshaba zakho. Oonyana bakayihlo baya kuqubuda kuwe.
9  Lithole lengonyama uYuda. Uya kusuka exhobeni, unyuke ngokuqinisekileyo, nyana wam. Wabuthuma, wazolula njengengonyama, yaye njengengonyama, ngubani na ongaba nobuganga bokumvusa?
10  Intonga yobukhosi ayisayi kusuka kuYuda, nomsimelelo womyaleli phakathi kweenyawo zakhe, ade afike uShilo; zize zithobele yena izizwana.
11  Ubophelela iesile lakhe elikhule ngokupheleleyo emdiliyeni nenzala yemazi yakhe ye-esile emdiliyeni wohlobo, wosihlamba ngokuqinisekileyo isinxibo sakhe ngewayini nesambatho sakhe ngegazi leediliya.
12  Abomvu bungqombela amehlo akhe yiwayini, namazinyo akhe amhlophe lubisi.
13  “UZebhulon uya kuhlala ngaselunxwemeni lolwandle, yaye uya kuba ngaselunxwemeni apho zimiswa khona iinqanawa ngeankile; lize icala lakhe elingaphaya lisingise ngaseSidon.
14  “UIsakare liesile elimathambo omeleleyo, ulala phakathi kweengxowa ezimbini zomthwalo.
15  Yaye uya kubona ukuba indawo leyo yokuphumla ilungile, nelizwe liyathandeka; alithobe ke igxalaba lakhe ukuze athwale imithwalo aze alulanyiselwe kumsebenzi wobukhoboka wokuqhutywa ngebhaxa.
16  “UDan uya kubagweba abantu bakowabo njengesinye sezizwe zakwaSirayeli.
17  UDan makabe yinyoka ngasendleleni, irhamba ngasemendweni, eliluma izithende zehashe ukuze awe ngomva umkhweli walo.
18  Ndiya kuhlala ndilinde usindiso lwakho, Yehova.
19  “UGadi yena, uya kuhlaselwa ngamatutu, kodwa yena uya kuwahlasela ngasemva.
20  “Kwa-Ashere kuya kuphuma isonka sakhe sityebile, yaye uya kuvelisa izinto ezimnandi zokumkani.
21  “UNafetali lixhamakazi elinciphileyo. Ukhupha amazwi amnandi.
22  “UYosefu ligatya lomthi othwala isiqhamo, igatya lomthi othwala isiqhamo ngasemthonjeni, omasebe awo aqabela udonga.
23  Abatoli bambandezela baza bamtola, yaye bamzonda.
24  Kodwa sona isaphetha sakhe sasihleli kwindawo esisigxina, yaye amandla ezandla zakhe ayebhetyebhetye. Ezandleni zaLowo Womeleza uYakobi, kulapho aphume khona uMalusi, iLitye likaSirayeli.
25  Uphume kuTHIXO kayihlo, uya kukunceda; yaye ukunye noSomandla yaye uya kukusikelela ngeentsikelelo zasemazulwini phezulu, ngeentsikelelo zamanzi anzongonzongo asezantsi enzulwini, ngeentsikelelo zamabele nezesibeleko.
26  Iintsikelelo zikayihlo ziya kongama ngokwenene kuneentsikelelo zeentaba zikanaphakade, nesihombo seenduli ezihleli ngokungenammiselo. Ziya kuba sentlokweni kaYosefu, elukakayini lwalowo kanye ukhethiweyo kubantakwabo.
27  “UBhenjamin uya kuqhubeka eqwenga njengengcuka. Kusasa uya kudla isilwanyana esiphangiweyo aze ngokuhlwa ahlule amaxhoba.”
28  Bonke aba zizizwe ezilishumi elinesibini zakwaSirayeli, yaye kuko oko awakuthethayo kubo uyise ekubasikeleleni kwakhe. Wasikelela ngamnye kubo ngokwentsikelelo yakhe.
29  Emva koko wabayalela wathi kubo: “Ndiza kuhlanganiselwa kubantu bakowethu. Ndingcwabeni noobawo emqolombeni osentsimini kaEfron umHiti,
30  emqolombeni osentsimini yaseMakaphela ephambi kweMamre ezweni lakwaKanan, ntsimi leyo wayithengayo uAbraham kuEfron umHiti ukuze ibe yindawo yokungcwaba.
31  Bamngcwaba apho uAbraham noSara umfazi wakhe. Bamngcwaba apho uIsake noRebheka umfazi wakhe, yaye ndamngcwaba apho noLeya.
32  Intsimi leyo kunye nomqolomba okuyo, zathengwa koonyana bakaHeti.”
33  Ngaloo ndlela ke uYakobi wagqiba ukunikela imiyalelo koonyana bakhe. Wandula ke wahlanganisa iinyawo zakhe esingqengqelweni waza wabhubha, wahlanganiselwa ebantwini bakowabo.
8  Emva koko uThixo wamkhumbula uNowa nawo onke amarhamncwa nazo zonke izilwanyana zasekhaya ezazikunye naye emkhombeni, waza uThixo wabangela ukuba kudlule umoya phezu komhlaba, aza amanzi aqalisa ukuwutha.
2  Kwaye yavingcwa imithombo yamanzi anzongonzongo namasango ezikhukula asemazulwini, zaza zayeka izantyalantyala zemvula yasemazulwini.
3  Yaye aqalisa ukuhla amanzi emhlabeni, aye esihla ngokuhla; ada aphela amanzi ekupheleni kweentsuku ezilikhulu elinamashumi amahlanu.
4  Kwaza ke ngenyanga yesixhenxe, ngosuku lweshumi elinesixhenxe enyangeni leyo, umkhombe wema kwiintaba zeArarati.
5  Yaye aya ewutha ngokuwutha amanzi de kwayinyanga yeshumi. Ngenyanga yeshumi, ngosuku lokuqala enyangeni leyo, zabonakala iincopho zeentaba.
6  Kwathi ke ekupheleni kweentsuku ezingamashumi amane uNowa wayivula ifestile yomkhombe awayeyenzile.
7  Emva koko wakhupha ihlungulu, yaye lazulazula ngaphandle, liquqa libuyelela, de atsha amanzi emhlabeni.
8  Ethubeni wakhupha ihobe ukuze abone ukuba amanzi awuthile na phezu komhlaba.
9  Yaye ihobe elo alifumananga ndawo yakuphumza intende yenqina lalo, laza ke labuyela kuye emkhombeni kuba kwakusekho amanzi phezu komhlaba uphela. Wolula isandla sakhe, walithabatha waza walingenisa ngaphakathi kuye emkhombeni.
10  Walinda ezinye iintsuku ezisixhenxe, waza walikhupha kwakhona ihobe emkhombeni.
11  Ethubeni ihobe labuya leza kuye malunga nexesha langokuhlwa yaye, khangela! kwakukho igqabi lomnquma elisandul’ ukukhiwa emlonyeni walo, waza ke uNowa wazi ukuba amanzi awuthile emhlabeni.
12  Waza waqhubeka elindile kwakhona ezinye iintsuku ezisixhenxe. Wandula ke walikhupha ihobe, kodwa alibuyelanga kuye kwakhona.
13  Ngonyaka wamakhulu amathandathu ananye, ngenyanga yokuqala, ngosuku lokuqala enyangeni leyo, amanzi ayetshile emhlabeni; yaye uNowa wasisusa isigqubuthelo somkhombe waza akukhangela, wabona ukuba komile phezu komhlaba.
14  Kwaye ngenyanga yesibini, ngosuku lwamashumi amabini anesixhenxe enyangeni leyo, umhlaba wawusele womile.
15  Wathetha ke uThixo kuNowa, esithi:
16  “Phuma emkhombeni, wena nomfazi wakho noonyana bakho noomolokazana bakho.
17  Zonke izidalwa eziphilayo ezikunye nawe zalo lonke uhlobo lwenyama, phakathi kwezidalwa eziphaphazelayo naphakathi kwezilo naphakathi kwazo zonke izinambuzane ezinambuzelayo emhlabeni, phuma nazo, njengoko zimele zinyakazele emhlabeni zize ziqhame zande emhlabeni.”
18  Waphuma ke uNowa, kunye noonyana bakhe nomfazi wakhe nabafazi boonyana bakhe.
19  Zonke izidalwa eziphilayo, zonke izinambuzane nazo zonke izidalwa eziphaphazelayo, zonk’ izinto ezinambuzelayo emhlabeni, zaphuma emkhombeni ngokweentsapho zazo.
20  Yaye uNowa wamakhela isibingelelo uYehova waza wathabatha kwizilo zonke ezihlambulukileyo nakwizidalwa zonke eziphaphazelayo ezihlambulukileyo, wenza iminikelo etshiswayo esibingelelweni eso.
21  UYehova weva ivumba elithozamisayo, waza wathi ke uYehova entliziyweni yakhe: “Andisayi kuze ndiwuqalekise kwakhona umhlaba ngenxa yomntu, kuba intliziyo yomntu ityekele ebubini kwasebutsheni bakhe; yaye andisayi kuze ndizibethe ngesibetho kwakhona zonke izinto eziphilayo kanye njengoko ndenzile.
22  Ngayo yonke imihla yobukho bomhlaba, akuyi kuphela ukuhlwayelwa kwembewu nokuvuna, ingqele nobushushu, ihlobo nobusika, imini nobusuku.”
30  Ke kaloku akubona uRakeli ukuba akamzalelanga nto uYakobi, uRakeli wamkhweletela udade wabo waza wathi kuYakobi: “Ndinike abantwana, kungenjalo ndiya kuba ngofileyo.”
2  Wavutha umsindo kaYakobi ngakuRakeli waza wathi: “Ndisesikhundleni sikaThixo na, okuvimbileyo isiqhamo sesizalo?”
3  Wathi yena: “Nali ikhobokazana lam uBhiliha. Yiba neentlobano zokwazana naye, ukuze azalele emadolweni am, ndize nam lo, ndifumane abantwana ngaye.”
4  Wamnika ke uBhiliha isicakakazi sakhe ukuba abe ngumfazi, waza uYakobi waba neentlobano zokwazana naye.
5  Yaye uBhiliha wamitha waza ekuhambeni kwexesha wamzalela uYakobi unyana.
6  Wathi uRakeli: “UThixo undigwebele kwaye uye waliphulaphula nelizwi lam, waza wandinika unyana.” Kungenxa yoko le nto wamthiya igama elinguDan.
7  Yaye uBhiliha isicakakazi sikaRakeli, waphinda wamitha waza ekuhambeni kwexesha wamzalela uYakobi unyana wesibini.
8  Wathi uRakeli: “Ndizamene nodade wethu imizamo eqobayo. Kwaye ndiphumelele!” Ngoko wamthiya igama elinguNafetali.
9  Wathi uLeya akubona ukuba uyekile ukuzala, wathabatha uZilipa isicakakazi sakhe waza wasinika uYakobi ukuba sibe ngumfazi.
10  Ekuhambeni kwexesha uZilipa, isicakakazi sikaLeya, wamzalela uYakobi unyana.
11  Wathi uLeya: “Ndaza ndawelwa lithamsanqa!” Ngoko wamthiya igama elinguGadi.
12  Emva koko uZilipa, isicakakazi sikaLeya, wamzalela uYakobi unyana wesibini.
13  Wathi uLeya: “Olunjani lona uyolo! Kuba ngokuqinisekileyo iintombi ziya kundibhengeza njengonoyolo.” Ngoko wamthiya igama elinguAshere.
14  Xa uRubhen wayehambahamba ngeentsuku zokuvunwa kwengqolowa wafumana imithuma entsimini. Ngoko wayizisa kuLeya unina. Waza wathi uRakeli kuLeya: “Khawuncede undiphe emithumeni leyo yonyana wakho.”
15  Wathi yena kuye: “Yinto encinane na kuwe, ukuthabatha indoda yam, ubuye ngoku uthabathe nemithuma yonyana wam?” Ngoko uRakeli wathi: “Ngako oko uza kulala nawe ngobu busuku kube sisananiselo semithuma yonyana wakho.”
16  Xa uYakobi wayesiza evela entsimini ngokuhlwa, waphuma uLeya esiya kumhlangabeza waza wathi: “Uza kuba neentlobano zokwazana nam, kuba ndikuqeshile ngemithuma yonyana wam.” Ngako oko walala naye ngobo busuku.
17  Yaye uThixo wamva waza wamphendula uLeya, wamitha waza ekuhambeni kwexesha wamzalela uYakobi unyana wesihlanu.
18  Wathi uLeya: “UThixo undinike umvuzo wengqesho, kuba isicakakazi sam ndisinike indoda yam.” Ngoko wamthiya igama elinguIsakare.
19  Waphinda wamitha uLeya waza ekuhambeni kwexesha wamzalela uYakobi unyana wesithandathu.
20  Wathi ke uLeya: “UThixo uye wandipha, ewe, mna lo kanye, isipho esilungileyo. Ekugqibeleni indoda yam iya kundinyamezela, kuba ndiyizalele oonyana abathandathu.” Ngoko wamthiya igama elinguZebhulon.
21  Yaye emva koko wazala intombi waza wayithiya igama elinguDina.
22  Ekugqibeleni uThixo wamkhumbula uRakeli, yaye uThixo wamva waza wamphendula kuba wasivula isibeleko sakhe.
23  Wamitha waza wazala unyana. Wandula wathi: “UThixo ulususile ungcikivo lwam!”
24  Ngoko wamthiya igama elinguYosefu, esithi: “UYehova undongezelele omnye unyana.”
25  Kwathi akuba uRakeli ezele uYosefu, ngoko nangoko uYakobi wathi kuLabhan: “Ndindulule ndiye endaweni yakowethu nasezweni lakowethu.
26  Ndinike abafazi bam nabantwana bam, endikukhonze ngenxa yabo, ukuze ndihambe; kuba nawe uyayazi inkonzo yam endiye ndayiphumeza kuwe.”
27  Waza ke wathi uLabhan kuye: “Ukuba ke ngoku, ndikholekile emehlweni akho,—imiqondiso le ndiyigqala njengebonisa ukuba uYehova undisikelele ngenxa yakho.”
28  Waza wongeza wathi: “Ndimisele umvuzo wakho, ndikunike.”
29  Ngoko wathi kuye: “Umele ukuba uyayazi nawe indlela endikukhonze ngayo nendlela obuphatheke ngayo umhlambi wakho kum;
30  kuba eneneni wawumbalwa ngaphambi kokufika kwam, waza wanda waba mninzi, ngokuba uYehova eye wakusikelela ukususela ekufikeni kwam apha. Kodwa ke ndiya kuyisebenzela nini na yona eyam indlu?”
31  Wathi yena: “Ndikunike ntoni na?” Waza wathi uYakobi: “Akuyi kundinika nento le! Ukuba uthe wandenzela le nto, ndiya kuwalusa kwakhona umhlambi wakho. Ndiya kuqhubeka ndiwulinda.
32  Ndiya kudlula phakathi komhlambi wakho uphela namhlanje. Uze ubekele bucala zonke izimvu ezinamachokoza nezirhwexu, nazo zonke izimvu ezimdaka phakathi kwamatakane eegusha aziinkunzi nazo zonke ezirhwexu nezinamachokoza phakathi kweemazi zeebhokhwe. Zothi ke ezo zibe ngumvuzo wam.
33  Yaye ubulungisa bam bumele bundingqinele ngexesha elizayo, xa uthe weza kukhangela umvuzo wam; zonke ezingenamachokoza nezingerhwexu phakathi kweemazi zeebhokhwe nezingemdaka phakathi kwamatakane eegusha aziinkunzi, zoba zezibiweyo ezo, xa zithe zakum.”
34  Wathi uLabhan: “Kulungile oko! Makube ngokwelizwi lakho.”
35  Ngoko wazibekela bucala ngaloo mini iinkunzi zeebhokhwe ezinemizila nezirhwexu nazo zonke iimazi zeebhokhwe ezinamachokoza nezirhwexu, zonke ezinobumhlophe nazo zonke ezimdaka phakathi kwamatakane eegusha aziinkunzi, wazinikela esandleni soonyana bakhe.
36  Emva koko wamisa uhambo lweentsuku ezintathu phakathi kwakhe noYakobi, waza uYakobi walusa umhlambi kaLabhan owawusele.
37  Waza ke uYakobi wathabatha imisimelelo efumileyo yomthi westorakisi neyomthi wom-amangile neyomthi wompleyini waza wayixobula kwavela amabala amhlophe, ngokutyhila iindawo ezimhlophe zemisimelelo leyo.
38  Ekugqibeleni wayibeka loo misimelelo wayeyixobulile phambi komhlambi, emijelweni, emikhombeni yokusela amanzi, apho imihlambi yayidla ngokuya kusela khona, ukuze idumbe phambi kwayo xa ize kusela.
39  Ngoko ke imihlambi yayidumba phambi kwemisimelelo leyo, kwaye loo mihlambi yayizala amatakane anemizila, nanamachokoza, narhwexu.
40  Wawahlukanisa uYakobi amatakane eegusha aziinkunzi waza wajongisa ubuso bemihlambi ngakulawo anemizila namdaka emihlambini kaLabhan. Wandula ke wayibeka yodwa eyakhe imihlambi, akayibeka kunye nemihlambi kaLabhan.
41  Yaye bekuthi qho xa sukuba imihlambi eyomeleleyo idumba, uYakobi abeke imisimelelo emijelweni phambi kwamehlo emihlambi, ukuze idumbe phambi kwemisimelelo leyo.
42  Kodwa xa imihlambi ibonakala ibuthathaka wayengayibeki. Ngoko leyo ibuthathaka yayisoloko isiba yekaLabhan, kodwa yona eyomeleleyo yayisiba yekaYakobi.
43  Yanda indoda leyo ngakumbi nangakumbi, yaba nemihlambi emikhulu nezicakakazi nezicaka neenkamela namaesile.
16  Ke kaloku uSarayi, umfazi ka-Abram, akamzalelanga bantwana; kodwa wayenesicakakazi esingumYiputa esigama linguHagare.
2  Ngoko ke uSarayi wathi kuAbram: “Khawuncede kaloku! UYehova undivalile ukuba ndingazali bantwana. Nceda ke, ube neentlobano zokwazana nesicakakazi sam. Mhlawumbi ndingafumana abantwana kuso.” Ngoko uAbram waliphulaphula ilizwi likaSarayi.
3  Wandula ke uSarayi, umfazi ka-Abram, wamthabatha uHagare, isicakakazi sakhe somYiputa, emva kokuba uAbram wayehleli iminyaka elishumi ezweni lakwaKanan, waza wamnika uAbram indoda yakhe njengomfazi wakhe.
4  Ngako oko waba neentlobano zokwazana noHagare, waza wamitha. Uthe akuziqonda ukuba umithi, wamdela uSarayi.
5  Wathi ke uSarayi kuAbram: “Ukoniwa kwam makube phezu kwakho. Mna lo ndanikela isicakakazi sam esifubeni sakho, saza sakuqonda ukuba simithi, ndadeleka emehlweni aso. Ngamana uYehova angagweba phakathi kwam nawe.”
6  Ngoko uAbram wathi kuSarayi: “Khangela! Isicakakazi sakho sisesandleni sakho. Yenza kuso okulungileyo emehlweni akho.” Waza ke uSarayi wasicinezela ngokokude sibaleke simke kuye.
7  Kamva ingelosi kaYehova yasifumana ngasemthonjeni wamanzi entlango, ngasemthonjeni osendleleni eya eShure.
8  Yaza yathi: “Hagare, sicakakazi sikaSarayi, uvela phi, usiya phi?” Yena wathi: “Ndibaleka uSarayi inkosikazi yam.”
9  Yaza ingelosi kaYehova yathi kuye: “Buyela kwinkosikazi yakho uze uzithobe phantsi kwesandla sayo.”
10  Yandula yathi ingelosi kaYehova kuye: “Ndiya kuyandisa kakhulu imbewu yakho, ngokokude ingabi nakubalwa ngangobuninzi bayo.”
11  Ngokubhekele phaya ingelosi kaYehova yongeza yathi kuye: “Yabona umithi, kwaye uza kuzala unyana yaye uze umthiye igama elinguIshmayeli; kuba uYehova uyivile inkxwaleko yakho.
12  Yena ke, uya kuba liqwarhashe lomntu. Isandla sakhe siya kuchasana naye wonk’ ubani, nesandla sakhe wonk’ ubani sichasane naye; yaye uya kumisa umnquba wakhe phambi kwabo bonke abantakwabo.”
13  Waza ke wabiza egameni likaYehova, owayethetha naye, esithi: “Wena unguThixo obonayo,” kuba wathi: “Ngaba ngenene ndibone lowo undibonayo?”
14  Kungenxa yoko le nto elo qula labizwa ngokuba yiBhere-lahayi-royi. Nalo phakathi kweKadeshe neBheredi.
15  Ethubeni uHagare wamzalela uAbram unyana waza uAbram wamthiya unyana wakhe lowo wazalwa nguHagare igama elinguIshmayeli.
16  Yaye uAbram wayeneminyaka engamashumi asibhozo anesithandathu ubudala xa uHagare wazalela uAbram uIshmayeli.
35  Emva koko uThixo wathi kuYakobi: “Suka, uye eBheteli uze uhlale khona, umenzele khona isibingelelo uTHIXO oyinyaniso owabonakalayo kuwe ekubalekeni kwakho usimka kuEsawu umntakwenu.”
2  Wathi ke uYakobi kwindlu yakhe nakubo bonke ababenaye: “Balahleni oothixo basemzini abaphakathi kwenu, nize nizihlambulule, nitshintshe neengubo zenu zokwaleka,
3  sisuke siye eBheteli. Yaye apho ndiya kumenzela isibingelelo uTHIXO oyinyaniso owandiphendulayo ngomhla wokubandezeleka kwam, waba nam endleleni endandihamba ngayo.”
4  Ngoko bamnika uYakobi bonke oothixo basemzini ababesezandleni zabo namacici awayesezindlebeni zabo, waza uYakobi wazifihla phantsi komthi omkhulu owawukufuphi nakwaShekem.
5  Emva koko banduluka, yaye izixeko ezazibajikelezile zangenwa lunkwantyo ngoThixo, zaza azabasukela oonyana bakaYakobi.
6  Ekugqibeleni wafika uYakobi kunye nabo bonke abantu ababenaye, eLuzi, esezweni lakwaKanan, oko kukuthi, eBheteli.
7  Wakha khona isibingelelo waza wayibiza loo ndawo ngokuthi yiEl-bheteli, kuba kulapho uTHIXO oyinyaniso wazityhilayo kuye ekubalekeni kwakhe esimka kumntakwabo.
8  Kamva wafa uDebhora impelesi kaRebheka waza wangcwatywa emazantsi eBheteli phantsi komthi oxandileyo. Ngoko ke wathi igama layo yiAlon-bhakuti.
9  UThixo wabonakala kwakhona kuYakobi ekubuyeni kwakhe ePadan-aram waza wamsikelela.
10  Wathi uThixo kuye: “Igama lakho nguYakobi. Akusayi kuba sathiwa igama lakho nguYakobi, kodwa liya kuba nguSirayeli igama lakho.” Wamthiya ke igama elinguSirayeli.
11  Waza ngokubhekele phaya wathi uThixo kuye: “NdinguThixo uSomandla. Qhama wande. Kuya kuvela iintlanga namaqela eentlanga kuwe, kuphume nookumkani esinqeni sakho.
12  Ilizwe endalinika uAbraham noIsake, ndolinika wena, ndilinike imbewu yakho emva kwakho elo lizwe.”
13  Emva koko wenyuka uThixo wemka kuye kuloo ndawo wayethethe naye kuyo.
14  Ngenxa yoko uYakobi wamisa intsika kuloo ndawo wayethethe naye kuyo, intsika yelitye, wathulula phezu kwayo umnikelo othululwayo waza wagalela neoli phezu kwayo.
15  UYakobi walibiza igama laloo ndawo uThixo wayethethe naye kuyo ngokuthi yiBheteli.
16  Banduluka eBheteli. Bathi besenomgama omde ngaphambi kokuba bafike e-Efrata, wazala uRakeli, yaye kwaba nzima ukuzala kwakhe.
17  Kodwa njengoko wayenobunzima ekuzaleni wathi umzalisikazi kuye: “Musa ukoyika, kuba uza kumfumana nalo unyana.”
18  Kwathi ke ngethuba lokuphuma komphefumlo wakhe (kuba wafa) wamthiya igama elinguBhen-oni; kodwa uyise wathi nguBhenjamin.
19  Waba uyafa ke ngaloo ndlela uRakeli waza wangcwatywa endleleni yase-Efrata, oko kukuthi, eBhetelehem.
20  Ngoko ke uYakobi wamisa intsika phezu kwengcwaba lakhe. Yintsika yengcwaba likaRakeli leyo unanamhla.
21  Emva koko wanduluka uSirayeli waza wayimisa intente yakhe mgama ngaphaya kwenqaba yase-Edere.
22  Kwathi ke ngethuba uSirayeli wayemise umnquba kwelo lizwe, uRubhen walala noBhiliha ishweshwe likayise, waza uSirayeli wakuva oko. UYakobi wayenoonyana abalishumi elinesibini.
23   Oonyana bakaLeya yayilizibulo likaYakobi uRubhen noSimeyon noLevi noYuda noIsakare noZebhulon.
24  Oonyana bakaRakeli yayinguYosefu noBhenjamin.
25  Yaye oonyana bakaBhiliha, isicakakazi sikaRakeli, yayinguDan noNafetali.
26  Oonyana bakaZilipa, isicakakazi sikaLeya, yayinguGadi noAshere. Ngabo abo oonyana bakaYakobi awabazalelwa ePadan-aram.
27  Wada wafika uYakobi kuIsake uyise eMamre, eKiriyati-arbha, oko kukuthi, eHebron, apho babehleli khona uAbraham noIsake njengabaphambukeli.
28  Yaye imihla kaIsake yaba yiminyaka elikhulu elinamashumi asibhozo.
29  Emva koko wabhubha uIsake, wafa, waza wahlanganiselwa kubantu bakowabo, aluphele yaye anelisekile ziintsuku, baza uEsawu noYakobi oonyana bakhe bamngcwaba.
18  Emva koko uYehova wabonakala kuye phakathi kwemithi emikhulu kaMamre, ngoxa wayehleli emnyangweni wentente ekufudumaleni kwemini.
2  Akuphakamisa amehlo akhe wakhangela, nako kumi mgama amadoda amathathu. Akuwabona wabaleka ukusuka emnyangweni wentente esiya kuwahlangabeza waza waqubuda emhlabeni.
3  Wandula ke wathi: “Yehova, ukuba, kaloku, ndikholekile emehlweni akho, nceda ungadluli kumkhonzi wakho.
4  Makhe kuthatyathwe intwana yamanzi, kuhlanjwe iinyawo zenu. Nize ningqendeve phantsi komthi.
5  Yaye mandiniphathele iqhekeza lesonka, ukuze zihlaziyeke iintliziyo zenu. Emva koko ningadlula, kuba nize kudlula ngenxa yoko kumkhonzi wenu.” Athi ke wona: “Kulungile. Ungenza kanye njengoko uthethile.”
6  Ngoko uAbraham wakhawuleza waya ententeni kuSara waza wathi: “Khawulezisa! Thabatha imilinganiselo yeeseha ezintathu zomgubo ocolekileyo, uxovule intlama, wenze amaqebengwana abusazinge.”
7  Emva koko wabaleka uAbraham ukuya emhlambini waza wathabatha elithambileyo lona ithole lenkunzi yenkomo, lilihle, waza walinika umlindi, owakhawulezisayo naye ukulilungisa.
8  Wathabatha ibhotolo nobisi nethole elo lenkunzi yenkomo elalilungisiwe waza wazibeka phambi kwawo. Wema ngakuwo phantsi komthi njengoko ayesitya.
9  Athi ke wona kuye: “Uphi na uSara umfazi wakho?” Wathi: “Ulapha ententeni!”
10  Ngoko yaqhubeka yathi: “Ngokuqinisekileyo ndiya kubuyela kuwe kunyaka ozayo ngeli xesha, yaye, khangela! uSara umfazi wakho uya kuba nonyana.” Waye ke uSara ephulaphule esemnyangweni wentente, yona yayisemva kwendoda leyo.
11  Kwaye uAbraham noSara babebadala, ihambile kubo iminyaka. USara wayesele eyekile ukuba sexesheni.
12  Ngoko ke uSara wahlekela ngaphakathi, esithi: “Njengokuba sendiphelile nje, ndingaba saba nalo ngenene uyolo kusini na, nenkosi yam yaluphele nje?”
13  Waza wathi uYehova kuAbraham: “Kutheni uSara eye wahleka nje, esithi, ‘Ngaba enyanisweni ndiya kuzala ngenene nakuba ndimdala nje?’
14  Ikho na into emnqabeleyo uYehova? Ngexesha elimisiweyo ndiya kubuyela kuwe, kunyaka ozayo ngeli xesha, yaye uSara uya kuba nonyana.”
15  Kodwa uSara wakhanyela, esithi: “Andikhange ndihleke!” Kuba wayesoyika. Wathi yena: “Hayi! uhlekile.”
16  Ethubeni asukuma amadoda lawo aza akhangela ezantsi ngaseSodom, yaye uAbraham wahamba nawo ewapheleka.
17  Waza uYehova wathi: “Ndomfihlela na uAbraham oko ndikwenzayo?
18  Kaloku, ngokuqinisekileyo uAbraham uza kuba luhlanga olukhulu nolunamandla, zize zizisikelele ngaye zonke iintlanga zomhlaba.
19  Kuba ndiye ndaqhelana naye ukuze yena ayalele oonyana bakhe nendlu yakhe emva kwakhe ukuze bagcine indlela kaYehova, benze ngokobulungisa nangokwemigwebo yakhe; ukuze uYehova abe nokumzisela ngokuqinisekileyo uAbraham oko akuthethileyo ngaye.”
20  Ngenxa yoko uYehova wathi: “Isikhalo sokumangalelwa kweSodom neGomora sikhulu, ewe, nesono sazo sinzima kakhulu.
21  Ndizimisele kunene ukuhla ukuze ndibone enoba benza ngokupheleleyo kusini na ngokwesikhalo esifikileyo kum, kuze kuthi, ukuba akunjalo, ndikwazi oko.”
22  Ajika xa kulapho amadoda lawo aza asinga eSodom; kodwa yena uYehova, wayesemi phambi kuka-Abraham.
23  Ngoko uAbraham wasondela waza wathi: “Ngaba ngokwenene uya kulitshayela ilungisa kunye nongendawo kusini na?
24  Masithi kukho abantu abangamalungisa abangamashumi amahlanu phakathi kweso sixeko. Ngaba ubuya kubatshayela, ungayixoleli loo ndawo kusini na, ngenxa yamalungisa angamashumi amahlanu angaphakathi kuyo?
25  Makube lee kuwe ukwenza ngale ndlela, ukubulala umntu olilungisa kunye nongendawo, wenze emntwini olilungisa njengoko usenza kongendawo! Makube lee kuwe ukwenjenjalo. UMgwebi womhlaba wonke akayi kwenza okulungileyo yini na?”
26  Waza uYehova wathi: “Ukuba ndithe ndafumana eSodom abantu abangamalungisa abangamashumi amahlanu phakathi kwesixeko ndoyixolela yonke loo ndawo ngenxa yabo.”
27  Kodwa uAbraham waphendula wathi: “Tarhu, naku sendide ndathetha noYehova, ngoxa ndiluthuli nothuthu.
28  Masithi ke angaphantsi ngesihlanu amalungisa lawo amashumi mahlanu. Ngaba ubuya konakalisa isixeko siphela yini na ngenxa yesihlanu?” Wathi yena: “Andisayi kusonakalisa ukuba ndithe ndafumana khona amashumi amane anesihlanu.”
29  Kodwa kwakhona wathetha ngokubhekele phaya kuye wathi: “Masithi ke kufumaneke khona amashumi amane.” Wathi yena: “Andisayi kwenjenjalo ngenxa yabo bangamashumi amane.”
30  Kodwa waqhubeka wathi: “Tarhu Yehova, ngamana akungevuthi ngumsindo, kodwa ndivumele ndithethe: Masithi ke kufumaneke khona amashumi amathathu.” Wathi yena: “Andisayi kwenjenjalo ukuba ndithe ndafumana khona amashumi amathathu.”
31  Kodwa waqhubeka wathi: “Tarhu, naku sendide ndathetha noYehova: Masithi ke kufumaneke khona amashumi amabini.” Wathi yena: “Andisayi kusonakalisa ngenxa yabo bangamashumi amabini.”
32  Ekugqibeleni wathi: “Tarhu Yehova, ngamana akungevuthi ngumsindo, kodwa makhe ndithethe nje kube kanye: Masithi ke kufumaneke khona ishumi.” Wathi yena: “Andisayi kusonakalisa ngenxa yabo balishumi.”
33  Wemka ke uYehova akugqiba ukuthetha noAbraham, yena uAbraham wabuyela endaweni yakhe.
17  Kwathi xa uAbram aneminyaka engamashumi asithoba anesithoba ubudala, wabonakala uYehova kuAbram waza wathi kuye: “NdinguThixo uSomandla. Hamba phambi kwam uze ungqineke ungenasiphoso.
2  Yaye ndiya kuwumisa umnqophiso wam phakathi kwam nawe, ukuze ndikwandise kakhulu kunene.”
3  Wawa ke uAbram ngobuso, waza uThixo waqhubeka ethetha naye, esithi:
4  “Mna ke, khangela! ndikumisela umnqophiso, yaye ngokuqinisekileyo uya kuba nguyise weentlanga ezininzi.
5  Kananjalo akusayi kuba sathiwa igama lakho nguAbram, kunoko igama lakho limele libe nguAbraham, kuba ndiza kukwenza ube nguyise weentlanga ezininzi.
6  Kwaye ndiza kukwenza uqhame kakhulu kunene, ndikwenze ube ziintlanga, kuphume ookumkani kuwe.
7  “Ndiza kuwuphumeza umnqophiso wam ophakathi kwam nawe nembewu yakho emva kwakho ngokwezizukulwana zayo, ube ngumnqophiso wexesha elingenammiselo, ukuze ndizingqine ndinguThixo kuwe nakwimbewu yakho emva kwakho.
8  Ndilinike wena nembewu yakho ilizwe ophambukele kulo, nelizwe lakwaKanan liphela, ukuba ulidle ilifa ukusa kwixesha elingenammiselo; yaye ndiza kuzingqina ndinguThixo kubo.”
9  Waza ngokubhekele phaya wathi uThixo kuAbraham: “Wena ke, uze uwugcine umnqophiso wam, wena nembewu yakho emva kwakho kwizizukulwana zayo.
10  Nguwo lo umnqophiso wam enimele niwugcine, ophakathi kwam nani, nembewu yakho emva kwakho: Yonke into eyindoda kuni imele yaluswe.
11  Nimele naluswe inyama yejwabi, yaye oko kumele kube ngumqondiso womnqophiso ophakathi kwam nani.
12  Yonke into eyindoda kuni eneentsuku ezisibhozo ubudala imele yaluswe, ngokwezizukulwana zenu, nabani na ozelwe endlwini naye nabani na othengwe ngemali kuye nabani na ongowasemzini ongenguye owembewu yakho.
13  Yonke indoda ezelwe endlwini yakho nayo yonke indoda ethengwe ngemali yakho imele yaluswe; kwaye umnqophiso wam enyameni yenu umele ube ngumnqophiso wexesha elingenammiselo.
14  Yona ke indoda eyalayo ukwaluswa enyameni yayo yejwabi, loo mphefumlo mawunqunyulwe ebantwini bakowabo. Uwaphule umnqophiso wam.”
15  Waza uThixo wahlabela mgama wathi kuAbraham: “Yena uSarayi umfazi wakho, uze ungambizi ngegama lokuba nguSarayi, kuba nguSara igama lakhe.
16  Ndiza kumsikelela ndize ndikunike unyana ngaye; yaye ndiza kumsikelela abe ziintlanga; kuya kuphuma ookumkani bezizwana kuye.”
17  Wasuka uAbraham wawa ngobuso wahleka waza wathi entliziyweni yakhe: “Indoda eneminyaka elikhulu ubudala ingaba sazala umntwana na, yena uSara, umfazi ominyaka imashumi asithoba ubudala, angaba sazala na?”
18  Emva koko uAbraham wathi kuTHIXO oyinyaniso: “Owu akwaba nje uIshmayeli angaphila phambi kwakho!”
19  Wathi uThixo: “Eneneni uSara umfazi wakho uya kukuzalela unyana, yaye uze umthiye igama elinguIsake. Ndiza kuwumisa naye umnqophiso wam, ube ngumnqophiso wexesha elingenammiselo kwimbewu yakhe emva kwakhe.
20  Kodwa ngokubhekisele kuIshmayeli ndikuvile. Khangela! ndiza kumsikelela ndize ndimenze aqhame, ndimandise kakhulu kunene. Ngokuqinisekileyo uya kuvelisa izikhulu ezilishumi elinesibini, yaye ndiza kumenza abe luhlanga olukhulu.
21  Noko ke, umnqophiso wam wona ndiya kuwumisa noIsake,  oya kumzalelwa nguSara ngeli xesha limisiweyo kunyaka ozayo.”
22  Wagqiba ke uThixo ukuthetha naye waza wenyuka wemka kuAbraham.
23  Ngoko uAbraham wathabatha uIshmayeli unyana wakhe namadoda onke azalelwe endlwini yakhe naye wonk’ ubani othengwe ngemali yakhe, yonke into eyindoda phakathi kwabantu bendlu ka-Abraham, waza wabalusa inyama yamajwabi abo kwangaloo mini, kanye njengoko uThixo wayethethile kuye.
24  Yaye uAbraham wayeneminyaka engamashumi asithoba anesithoba ubudala ekwalusweni kwenyama yejwabi lakhe.
25  Yena uIshmayeli unyana wakhe wayeneminyaka elishumi elinesithathu ubudala ekwalusweni kwenyama yejwabi lakhe.
26  Waluswa kwangaloo mini uAbraham, kwanoIshmayeli unyana wakhe.
27  Yaye onke amadoda angawendlu yakhe, lawo azalelwe endlwini nalawo athengwe ngemali kowasemzini, aluswa kunye naye.
50  Wawa ke uYosefu ebusweni bukayise, walila iinyembezi phezu kwakhe waza wamanga.
2  Emva koko uYosefu wabayalela abakhonzi bakhe, oogqirha bakhe, ukuba bamqhole uyise. Ngoko oogqirha abo bamqhola uSirayeli,
3  kwada kwaphela iintsuku ezingamashumi amane, kuba ke elo linani leentsuku ababeqhele ukuzithabatha ekuqholeni isidumbu, yaye amaYiputa amlilela iintsuku ezingamashumi asixhenxe.
4  Ekugqibeleni zadlula iintsuku zokulilelwa kwakhe, waza uYosefu wathetha kwindlu kaFaro, wathi: “Ukuba, kaloku, ndikholekile emehlweni enu, ncedani nithethe ezindlebeni zikaFaro, nithi,
5  ‘Ubawo wandifungisa, esithi: “Khangela! Ndiyafa. Uze undingcwabe kwindawo yam yokungcwaba endizimbele yona ezweni lakwaKanan.” Ngoko ke, ncedani, nindiyeke ndinyuke ndiye kungcwaba ubawo, ndothi ke emva koko ndibuye.’”
6  Wathi ke uFaro: “Nyuka uye kumngcwaba uyihlo kanye njengoko wayekufungisile.”
7  Ngoko uYosefu wanyuka waya kungcwaba uyise, yaye banyuka naye bonke abakhonzi bakaFaro, amadoda amakhulu endlu yakhe nawo onke amadoda amakhulu ezwe laseYiputa,
8  nayo yonke indlu kaYosefu nabantakwabo nendlu kayise. Kwasala kuphela abantwana babo abancinane nemihlambi yabo yezimvu nemihlambi yabo yeenkomo ezweni laseGoshen.
9  Kwakhona kwanyuka naye iinqwelo nabakhweli-mahashe, yaba liqela elikhulu kakhulu.
10  Bafika esandeni saseAtadi, esikummandla waseYordan, baza benza khona isijwili esikhulu kakhulu, bamzilela uyise iintsuku ezisixhenxe.
11  Bakubona abemi belo zwe, amaKanan, ukuzila kwabo esandeni saseAtadi, baza badanduluka bathi: “Kukhulu oku kuzila kwamaYiputa!” Kungenxa yoko le nto igama laso kwathiwa yiAbheli-mitserayim, ekummandla waseYordan.
12  Benza kuye oonyana bakhe kanye njengoko wayebayalele.
13  Ngoko oonyana bakhe bamthwalela ezweni lakwaKanan baza bamngcwaba emqolombeni wentsimi yaseMakaphela ephambi kweMamre, ntsimi leyo wayithengayo uAbraham kuEfron umHiti, ukuze ibe yindawo yokungcwaba.
14  Emva koko uYosefu wabuyela eYiputa, yena nabantakwabo nabo bonke ababenyuke naye ukuya kungcwaba uyise, akuba emngcwabile uyise.
15  Bakubona abantakwabo Yosefu ukuba uyise ufile, bathi: “Kusenokwenzeka ukuba uYosefu unenzondo ngakuthi, yaye usenokuthi ngokuqinisekileyo abubuyekeze bonke ububi esamenza bona.”
16  Ngoko banikela umyalelo kuYosefu besithi: “Uyihlo wayolela phambi kokufa kwakhe, wathi,
17  ‘Notsho kuYosefu ukuthi: “Ndiyakubongoza, nceda uyixolele imvukelo yabantakwenu nesono sabo sokuba benze ububi kuwe.’” Nceda uyixolele imvukelo yabakhonzi boThixo kayihlo.” Zathi waxa iinyembezi kuYosefu bakuthetha kuye.
18  Emva koko abantakwabo nabo bawa phantsi baza bathi: “Yabona, singamakhoboka akho!”
19  Wandula wathi uYosefu kubo: “Musani ukoyika, kuba ndisesikhundleni sikaThixo yini na?
20  Nina, nacinga ububi ngam. Ke yena uThixo wacinga okulungileyo ngenjongo yokwenza njengoko kwenzekile namhla, ukuba kusinde abantu abaninzi.
21  Ngoko ke musani ukoyika. Ndiza kunibonelela ngokutya nina nabantwana benu.” Ngaloo ndlela wabathuthuzela, wathetha nabo ebaqinisekisa.
22  Waqhubeka ke uYosefu ehlala eYiputa, yena nendlu kayise; kwaye uYosefu waphila iminyaka elikhulu elineshumi.
23  UYosefu wabona oonyana bakaEfrayim besizukulwana sesithathu, kwanoonyana bakaMakire, unyana kaManase. Bazalelwa emadolweni kaYosefu.
24  Ethubeni wathi uYosefu kubantakwabo: “Sele ndiza kufa; kodwa uThixo okunene uya kuyiphethulela kuni ingqalelo yakhe, yaye uya kuninyusa niphume kweli lizwe, anise ezweni awafunga ngalo kuAbraham, kuIsake nakuYakobi.”
25  Ngoko ke uYosefu wabafungisa oonyana bakaSirayeli, wathi: “Ngokwenene uThixo uya kuyiphethulela kuni ingqalelo yakhe. Ngako oko nimele niwanyuse asuke amathambo am apha.”
26  Emva koko wafa uYosefu enekhulu elineshumi leminyaka ubudala; yaye basiqhola isidumbu sakhe, saza safakwa emkhumbini eYiputa.
9  Wamsikelela ke uThixo uNowa noonyana bakhe waza wathi kubo: “Qhamani, nande niwuzalise umhlaba.
2  Ziya kuqhubeka zinoyika kwaye zinkwantya ngenxa yenu zonke izidalwa eziphilayo emhlabeni nezidalwa zonke eziphaphazelayo emazulwini, zonk’ izinto ezinambuzelayo emhlabeni, nazo zonke iintlanzi zolwandle. Zinikelwe esandleni senu.
3  Zonke izinambuzane eziphilileyo mazibe kukutya kuni. Njengotyani obuluhlaza, ndizinikela zonke kuni.
4  Kuphela yinyama enomphefumlo wayo—igazi layo—eningamele niyidle.
5  Yaye, ngapha koko, ndiya kulibiza igazi lemiphefumlo yenu. Ndiya kulibiza esandleni sazo zonke izidalwa eziphilayo; nasesandleni somntu, ndiwubize umphefumlo womntu esandleni sakhe ngamnye ongumzalwana wakhe.
6  Nabani na ophalaza igazi lomntu, lophalazwa ngumntu nelakhe igazi, kuba umntu wenziwa ngomfanekiso kaThixo.
7  Nina ke, qhamani nande, ninyakazele emhlabeni, nibe baninzi kuwo.”
8  Yaye uThixo wathi kuNowa nakoonyana bakhe ababekunye naye:
9  “Yabonani, mna ndimisela umnqophiso kunye nani nenzala yenu emva kwenu,
10  nayo yonke imiphefumlo ephilayo ekunye nani, kwiintaka, kwizilo nakwizidalwa zonke eziphilayo zomhlaba ezikunye nani, kuzo zonke ezo ziphume emkhombeni nakuzo zonke izidalwa eziphilayo zomhlaba.
11  Ewe, ndimisela umnqophiso wam kunye nani: Ayisayi kuphinda inqunyulwe yonke inyama ngamanzi kanogumbe, yaye akusayi kuphinda kubekho unogumbe wokonakalisa umhlaba.”
12  Waza uThixo wongeza wathi: “Nguwo lo umqondiso womnqophiso endiwubekayo phakathi kwam nani nayo yonke imiphefumlo ephilayo ekunye nani, kwizizukulwana kuse kwixesha elingenammiselo.
13  Umnyama wam ndiwubekile efini, yaye umele ube ngumqondiso womnqophiso ophakathi kwam nomhlaba.
14  Yaye kothi xa ndiwusibekelisa ngelifu umhlaba, ubonakale ngokuqinisekileyo umnyama efini.
15  Ndothi ke ngokuqinisekileyo ndiwukhumbule umnqophiso wam ophakathi kwam nani nayo yonke imiphefumlo ephilayo enyameni yonke; yaye akasayi kuphinda amanzi abe ngunogumbe wokonakalisa inyama yonke.
16  Umnyama umele ubekho efini, yaye ngokuqinisekileyo ndiya kuwubona ndize ndiwukhumbule umnqophiso wexesha elingenammiselo ophakathi kukaThixo nayo yonke imiphefumlo ephilayo enyameni yonke esemhlabeni.”
17  Waphinda uThixo wathi kuNowa: “Nguwo lowo umqondiso womnqophiso endiwumiselayo phakathi kwam nayo yonke inyama esemhlabeni.”
18  Yaye oonyana bakaNowa abaphuma emkhombeni yayinguShem noHam noYafete. Kamva uHam wazala uKanan.
19  Ngabo aba oonyana abathathu bakaNowa, yaye kubo kuphume bonke abantu abasasazeke ngokubanzi emhlabeni.
20  Ke kaloku uNowa waqala ngokuba ngumlimi waza watyala isidiliya.
21  Kwaye waqalisa ukusela iwayini, wayotywa, waza ke ngoko wazihluba phakathi ententeni yakhe.
22  Kamva uHam uyise kaKanan wabubona ubuze bukayise waza waya kuxelela abantakwabo bobabini ngaphandle.
23  Baza ke uShem noYafete bathabatha ingubo yokwaleka, bayibeka emagxeni abo bobabini baza bangena ngomva. Babugubungela ke ubuze bukayise, ngoxa bebujongise ecaleni ubuso babo, baza ababubona ubuze bukayise.
24  Ekugqibeleni wavuka uNowa ekuyotyweni yiwayini wakwazi oko akwenzileyo kuye unyana wakhe ongoyena mncinane.
25  Waza ke wathi: “Makaqalekiswe uKanan.Abe lelona khoboka liphantsi kubantakwabo.”
26  Waza wongeza wathi:“Makabongwe uYehova, uThixo kaShem,UKanan abe likhoboka lakhe.
27  UThixo makamnike indawo ebanzi uYafete,Ahlale ezintenteni zikaShem.UKanan abe likhoboka nakuye.”
28  Yaye uNowa waphila iminyaka engamakhulu amathathu anamashumi amahlanu emva konogumbe.
29  Ngoko iyonke imihla kaNowa yaba ngamakhulu asithoba anamashumi amahlanu eminyaka waza wafa.
28  Ngenxa yoko uIsake wambiza uYakobi waza wamsikelela, wamyalela wathi: “Uze ungathabathi mfazi ezintombini zakwaKanan.”
2  Suka uye ePadan-aram, endlwini kaBhetuweli uyihlomkhulu uze uzithabathele khona umfazi ezintombini zikaLabhan unyokolume.
3  Yaye uThixo uSomandla uya kukusikelela aze akuqhamise, akwandise, uze ngokuqinisekileyo ube yintlanganisela yezizwana.
4  Kwaye uya kukunika intsikelelo ka-Abraham, wena nembewu yakho ndawonye nawe, ukuze ulidle ilifa ilizwe ophambukele kulo, elo uThixo amnike lona uAbraham.”
5  Ngoko uIsake wamndulula uYakobi, waza wasinga ePadan-aram, kwaLabhan unyana kaBhetuweli umSiriya, umntakwabo Rebheka, unina kaYakobi noEsawu.
6  Uthe akubona uEsawu ukuba uIsake wayemsikelele uYakobi waza wamndulula ukuba aye ePadan-aram ukuze azithabathele khona umfazi, nokuba ekumsikeleleni kwakhe wambekela umyalelo, esithi: “Uze ungathabathi mfazi ezintombini zakwaKanan”;
7  kwanokuba uYakobi wamthobela uyise nonina waza wanduluka esiya ePadan-aram;
8  wabona ke uEsawu ukuba iintombi zakwaKanan zazingakholekanga emehlweni kaIsake uyise.
9  Ngoko ke uEsawu waya kwaIshmayeli waza wathabatha njengomfazi uMahalati intombi kaIshmayeli unyana ka-Abraham, udade boNebhayoti, ngaphandle kwabanye abafazi bakhe.
10  Waphuma uYakobi eBher-shebha waza waya kwaHaran.
11  Ethubeni wafika ndaweni ithile waza walalisa khona kuba lalisele litshonile ilanga. Ngoko wathabatha elinye kumatye aloo ndawo, waqamela ngalo waza walala kuloo ndawo.
12  Waphupha ebona ileli, imiswe emhlabeni, umphezulu wayo ufikelela emazulwini; yaye, khangela! nazo iingelosi zikaThixo zinyuka zisihla kuyo.
13  Kwaye, khangela! nanko uYehova emi ngentla kwayo, waza wathi: “NdinguYehova uThixo ka-Abraham uyihlo noThixo kaIsake. Ilizwe elo ulele kulo, ndiya kulinika wena nembewu yakho.
14  Yaye ngokuqinisekileyo imbewu yakho iya kuba njengamasuntswana othuli lomhlaba, uze ngokuqinisekileyo usasazeke ngokubanzi, usinge entshona nasempuma nasemntla nasemzantsi, zize ngokuqinisekileyo zizisikelele ngawe nangembewu yakho zonke iintsapho zomhlaba.
15  Yabona, ndinawe yaye ndiya kukugcina kuyo yonke indlela oyihambayo ndize ndikubuyisele kulo mhlaba, kuba andiyi kukushiya de ndibe ndikwenzile ngenene oko ndikuthethileyo kuwe.”
16  Wavuka ke uYakobi ebuthongweni bakhe waza wathi: “Eneneni uYehova ukho kule ndawo, mna ke bendingakwazi oko.”
17  Wandula ke wafikelwa luloyiko waza wathi: “Asikuko nokuba iyoyikeka le ndawo! Ngokuqinisekileyo yindlu kaThixo le kwaye lisango lamazulu eli.”
18  Ngoko uYakobi wavuka ekuseni, wathabatha ilitye elo wayeqamele ngalo, walimisa layintsika waza wagalela ioli phezu kwalo.
19  Ngoko ke, wathi igama laloo ndawo yiBheteli; kodwa enyanisweni, lona igama leso sixeko laliyiLuzi ngaphambili.
20  Wabhambathisa ngesibhambathiso uYakobi, esithi: “Ukuba uThixo uthe  waba nam, wandigcina ngokuqinisekileyo kuyo le ndlela ndiyihambayo, waza ngokuqinisekileyo wandinika isonka sokudla nezambatho zokunxiba
21  ndaza ngokuqinisekileyo ndabuyela ngoxolo endlwini kabawo, ngoko uYehova uya kuba ungqineke enguThixo wam.
22  Yaye eli litye ndilimisileyo layintsika loba yindlu kaThixo, ndize entweni yonke oya kundinika yona ndikunike ngokuqinisekileyo isishumi sayo.”
27  Kwathi akuba mdala uIsake namehlo akhe enorhatyazo, wabiza uEsawu unyana wakhe omkhulu, wathi kuye: “Nyana wam!” waza wathi yena kuye: “Ndilapha!”
2  Waqhubeka wathi: “Yabona, sendimdala ngoku. Andiyazi imini yokufa kwam.
3  Nceda ke, uthabathe ngesi sihlandlo izixhobo zakho, umphongolo wakho nesaphetha sakho, uze uphume uye endle, undizingelele inyamakazi.
4  Wandule ke undenzele ukutya okunencasa, okona ndikuthandayo, uze ukuzise kum, ndidle, ukuze umphefumlo wam ukusikelele ndingekafi.”
5  Ke kaloku, uRebheka wayephulaphule ngoxa uIsake wayethetha noEsawu unyana wakhe. Waza uEsawu waphuma waya kuzingela inyamakazi endle, ukuze amzisele yona.
6  Wathi ke uRebheka kuYakobi unyana wakhe: “Yabona, ndisandul’ ukuva uyihlo ethetha noEsawu umntakwenu, esithi,
7  ‘Ndizisele inyamakazi uze undenzele ukutya okunencasa, ndidle, kuthi ngco kum, ukuze ndikusikelele phambi koYehova ndingekafi.’
8  Ngoko ke, nyana wam, liphulaphule ilizwi lam koko ndikuyalela kona.
9  Nceda, uye emhlambini, undithabathele khona amatakane amabini eebhokhwe, amahle, ukuze ndenzele uyihlo ukutya okunencasa, okona akuthandayo.
10  Wothi ke wena ukuse kuyihlo, adle, ukuze akusikelele engekafi.”
11  Wathi uYakobi kuRebheka unina: “Kodwa uEsawu umntakwethu uyindoda exhonti kwaye mna ndiyindoda egudileyo.
12  Kuthekani ukuba ubawo uyandiva? Yaye ngokuqinisekileyo ndiya kubonakala emehlweni akhe njengalowo umenza intlekisa, ndize ngokuqinisekileyo ndizizisele isiqalekiso kungekhona intsikelelo.”
13  Wathi ke unina kuye: “Makube phezu kwam ukuqalekiswa kwakho, nyana wam. Kuphela nje wena phulaphula ilizwi lam, uze uye kundithabathela wona.”
14  Ngako oko waya wawathabatha, wawazisa kunina, waza unina wenza ukutya okunencasa, okona akuthandayo uyise.
15  Emva koko uRebheka wathabatha izambatho zikaEsawu unyana wakhe omkhulu, ezona zinqwenelekayo ezazikuye endlwini, waza wamambathisa ngazo uYakobi unyana wakhe omncinane.
16  Zona izintsu zamatakane lawo eebhokhwe wambathisa ngazo izandla zakhe nenxalenye engenazinwele yentamo yakhe.
17  Wandula ke wakubeka ukutya okunencasa kunye nesonka awayesenzile esandleni sikaYakobi unyana wakhe.
18  Ngoko wangena waya kuyise waza wathi: “Bawo!” waza yena wathi: “Ndilapha! Ungubani na, nyana wam?”
19  Waza wathi uYakobi kuyise: “NdinguEsawu izibulo lakho. Ndenze kanye njengoko ubuthethile kum. Nceda uvuke. Hlala phantsi uze udle inyamakazi yam, ukuze umphefumlo wakho undisikelele.”
20  Wathi uIsake kunyana wakhe: “Kutheni na le nto uye wakhawuleza kangaka ukuyifumana, nyana wam?” Wathi yena: “Kungenxa yokuba uYehova uThixo wakho undenze ndaqubisana nayo.”
21  Waza ke wathi uIsake kuYakobi: “Nceda usondele, ukuze ndikuve, nyana wam, ukuze ndazi ukuba ngokwenene ungunyana wam uEsawu okanye akunguye kusini na.”
22  Ngoko uYakobi wasondela kuIsake uyise, wamva, waza wathi: “Ilizwi lona lilizwi likaYakobi, kodwa izandla zizandla zikaEsawu.”
23  Akazange amqonde, kuba izandla zakhe zazixhonti njengezandla zikaEsawu umntakwabo. Ngako oko wamsikelela.
24  Emva koko wathi: “Ngaba ngokwenene ungunyana wam uEsawu?” wathi yena: “Ndinguye.”
25  Waza ke wathi: “Sondeza kum ndidle inyamakazi yonyana wam, ukuze umphefumlo wam ukusikelele.” Wayisondeza kuye waza wadla, wamzisela newayini, wasela.
26  Wandula ke uIsake uyise wathi kuye: “Nceda usondele, uze undange, nyana wam.”
27  Ngoko wasondela waza wamanga, walijoja ivumba lezambatho zakhe. Wamsikelela ke wathi: “Yabona, ivumba lonyana wam linjengevumba lomhlaba awusikeleleyo uYehova.
28  Yaye ngamana uTHIXO oyinyaniso angakunika umbethe wamazulu nokuchuma komhlaba nentabalala yokudla okuziinkozo newayini entsha.
29  Izizwana mazikukhonze namaqela eentlanga mawaqubude kuwe. Yiba yinkosi kubantakwenu, baqubude kuwe oonyana bakanyoko. Uqalekisiwe ngamnye okuqalekisayo, yaye usikelelekile ngamnye okusikelelayo.”
30  Kwathi esandul’ ukugqiba nje uIsake ukusikelela uYakobi, ewe, esandul’ ukuphuma uYakobi ebusweni bukaIsake uyise, wabuya uEsawu umntakwabo evela kuzingela.
31  Naye wenza ukutya okunencasa. Wakuzisa kuyise waza wathi kuyise: “Khawuvuke bawo uze udle inyamakazi yonyana wakho, ukuze umphefumlo wakho undisikelele.”
32  Wathi uIsake uyise kuye: “Ungubani na wena?” wathi yena: “Ndingunyana wakho, izibulo lakho, uEsawu.”
33  Waqala wangcangcazela kakhulu, wagubha ngokugqithiseleyo uIsake, waza wathi: “Ngubani na, ke ngoko, lo uzingele inyamakazi waza wayizisa kum, ndadla yonk’ into ungekafiki wena ndaza ndamsikelela? Kunjalonje uya kusikeleleka!”
34  Akuweva uEsawu amazwi kayise wadanduluka ngesikhalo esikhulu nesikrakra ngokugqithiseleyo, wathi kuyise: “Ndisikelele nam, bawo!”
35  Kodwa yena wathi: “Kufike umntakwenu ngenkohliso waza wayithabatha intsikelelo ebilungiselelwe wena.”
36  Waza wathi: “Kungokuba igama lakhe kusithiwa nguYakobi na, le nto endithabathele indawo yam ezi zihlandlo zozibini? Ilungelo lam lobuzibulo sele elithabathile, naku ngoku endithabathela nentsikelelo yam!” Kwaye wongeza wathi: “Akundibekelanga ntsikelelo na mna?”
37  Kodwa ekuphenduleni uEsawu uIsake waqhubeka wathi: “Yabona, ndimmisile ukuba abe yinkosi phezu kwakho, nabo bonke abantakwabo ndibanikele kuye njengabakhonzi, ndimjizeke ngokudla okuziinkozo nangewayini entsha ukuze zimxhase, yaye yintoni na ke endingaba sayenzela wena, nyana wam?”
38  Wandula ke uEsawu wathi kuyise: “Ngaba inye nje kuphela intsikelelo onayo, bawo? Ndisikelele nam, bawo!” Wasuka waliphakamisa izwi lakhe uEsawu, walila iinyembezi.
39  Waphendula uIsake uyise wathi kuye: “Yabona, uya kuhlalela kude nokuchuma komhlaba, ube kude nombethe wamazulu ovela phezulu.
40  Kwaye uya kuphila ngekrele lakho, umkhonze umninawa wakho. Kodwa wothi wakudlokova, uyaphule ngenene idyokhwe yakhe entanyeni yakho.”
41  Ngoko ke, uEsawu wamzonda uYakobi ngenxa yentsikelelo awamsikelela ngayo uyise, waza wathi uEsawu entliziyweni yakhe: “Ziyasondela iintsuku zokuzilela ubawo. Emva koko ndiya kumbulala uYakobi umntakwethu.”
42  Uthe akuwaxelelwa uRebheka la mazwi kaEsawu unyana wakhe omkhulu, wathumela ngoko nangoko ukuba kubizwe uYakobi unyana wakhe omncinane waza wathi kuye: “Khangela! UEsawu umntakwenu uzithuthuzela ngawe—ngokuthi uza kukubulala.
43  Ngoko ke, nyana wam, phulaphula izwi lam, usuke, ubalekele kuLabhan umntakwethu kwaHaran.
44  Uze uhlale naye iintsuku ezithile, ide idambe ingqumbo yomntakwenu,
45  ude uphele umsindo womntakwenu ngakuwe aze akulibale oko ukwenzileyo kuye. Ndothi ke ngokuqinisekileyo ndithumele ukuba uphuthunywe khona. Yini na ukuba ndilahlekelwe nini nobabini ngamini-nye?”
46  Emva koko uRebheka wahlala esithi kuIsake: “Ndiyabenyanya ubomi bam ngenxa yezi ntombi zakwaHeti. Ukuba kwiintombi zeli lizwe, uYakobi uthe wathabatha umfazi ezintombini zakwaHeti, njengazo ezi, bungaba salunga ngantoni na ubomi kum?”
7  Emva koko uYehova wathi kuNowa: “Ngena, wena nayo yonke indlu yakho, emkhombeni, kuba nguwe endimbone elilungisa phambi kwam phakathi kwesi sizukulwana.
2  Kwizilo zonke ezihlambulukileyo thabathela kuwe ngasixhenxe, inkunzi nemazi yayo; yaye kwizilo zonke ezingahlambulukanga zibe ngambini kuphela, inkunzi nemazi yayo;
3  nakwizidalwa eziphaphazelayo zasemazulwini ngasixhenxe, inkunzi nemazi, ukuze kubekho inzala esindayo phezu komhlaba uphela.
4  Kuba kwiintsuku nje ezisixhenxe ezingakumbi ndiza kunisa imvula emhlabeni iimini ezimashumi mane nobusuku obumashumi mane; yaye ndiza kuyisusa kuthi tu phezu komhlaba yonke into ekhoyo endayenzayo.”
5  Wenza ke uNowa njengako konke oko uYehova abemyalele kona.
6  UNowa waye eneminyaka engamakhulu amathandathu ubudala ekufikeni kukanogumbe wamanzi emhlabeni.
7  Ngoko uNowa wangena emkhombeni, kunye noonyana bakhe nomfazi wakhe noomolokazana bakhe, ngaphambi kokugaleleka kwamanzi kanogumbe.
8  Kuzo zonke izilo ezihlambulukileyo nakuzo zonke izilo ezingahlambulukanga nakwizidalwa eziphaphazelayo nakuzo zonke izinto ezinambuzelayo emhlabeni,
9  kwangena ngambini ukuza kuNowa ngaphakathi emkhombeni, inkunzi nemazi, kanye njengoko uThixo wayemyalele uNowa.
10  Yaye kwiintsuku ezisixhenxe kamva afika amanzi kanogumbe emhlabeni.
11  Kunyaka wamakhulu amathandathu wobomi bukaNowa, kwinyanga yesibini, ngosuku lweshumi elinesixhenxe enyangeni leyo, ngalo olu suku yagqabhuka yonke imithombo emikhulu yamanzi anzongonzongo aza avuleka namasango ezikhukula asemazulwini.
12  Kwabakho izantyalantyala zemvula emhlabeni kangangeemini ezimashumi mane nobusuku obumashumi mane.
13  Ngalo kanye olu suku wangena uNowa emkhombeni, kunye noShem noHam noYafete, oonyana bakaNowa, kunye nomfazi kaNowa noomolokazana bakhe bobathathu;
14  bona nawo onke amarhamncwa ngohlobo lwawo, nazo zonke izilwanyana zasekhaya ngohlobo lwazo, nazo zonke izinambuzane emhlabeni ngohlobo lwazo, nazo zonke izidalwa eziphaphazelayo ngohlobo lwazo, zonke iintaka, zonke izidalwa ezinamaphiko.
15  Zaya kuNowa ngaphakathi emkhombeni, ngambini ngambini, lonke uhlobo lwenyama asebenzayo kuyo amandla obomi.
16  Yaye ezo zangenayo, inkunzi nemazi yohlobo ngalunye lwenyama, zangena kanye njengoko uThixo wayemyalele. Emva koko uYehova waluvala ucango emva kwakhe.
17  Yaba ngunogumbe iintsuku ezingamashumi amane emhlabeni, yaye aqhubeka esanda amanzi aza awufukula umkhombe, wadada ngaphezu komhlaba.
18  Amanzi awongamela umhlaba aza anda kakhulu, kodwa umkhombe wahlala uphezu kwamanzi.
19  Yaye amanzi awongamela umhlaba kakhulu ngokokude azigubungele zonke iintaba ezinde ezazingaphantsi kwamazulu ephela.
20  Azongamela amanzi ukusa kumphakamo weekubhite ezilishumi elinesihlanu zaza zagutyungelwa iintaba.
21  Ngoko yonke inyama enambuzelayo emhlabeni yabhujiswa, izidalwa eziphaphazelayo nezilwanyana zasekhaya namarhamncwa nenyakanyaka yonke enyakazelayo emhlabeni, nalo lonke uluntu.
22  Yonk’ into ekwakusebenza impefumlo yamandla obomi emathatheni ayo, oko kukuthi, konke okwakusemhlabeni owomileyo, kwafa.
23  Ngoko wasusa yonke into ekhoyo phezu komhlaba, kwathabathela ebantwini kwesa kwizilo, kwizinambuzane nakwizidalwa eziphaphazelayo zasemazulwini, zasuswa kwathi tu emhlabeni; kwasinda uNowa kunye nabo babekunye naye emkhombeni kuphela.
24  Yaye amanzi aqhubeka ewongamele umhlaba iintsuku ezilikhulu elinamashumi amahlanu.
34  Ke kaloku uDina intombi kaLeya, leyo wayizalela uYakobi, wayedla ngokuphuma aye kubona iintombi zelo lizwe.
2  UShekem unyana kaHamore umHivi, isikhulu selo lizwe, wambona waza wamthabatha, walala naye, wamdlwengula.
3  Yaye umphefumlo wakhe wanamathela kuDina intombi kaYakobi, walithanda ibhinqa elo liselula waza wathetha ngokweyisayo nebhinqa elo.
4  Ekugqibeleni uShekem wathi kuHamore uyise: “Ndithabathele eli nenekazi liselula libe ngumfazi wam.”
5  Weva uYakobi ukuba umenze inqambi uDina intombi yakhe. Baye oonyana bakhe besemhlambini wakhe endle; waza wathi cwaka uYakobi bada bafika.
6  Kamva uHamore, uyise kaShekem, waya kuthetha noYakobi.
7  Yaye oonyana bakaYakobi babuya endle zisuka nje besakukuva oko; kwaye aba buhlungu la madoda aza avutha ngumsindo, kuba wenza ubudenge obulihlazo kwaSirayeli ngokulala nentombi kaYakobi, ekubeni ingamelanga kwenziwa nantoni na enjengaleyo.
8  UHamore wathetha nabo, esithi: “Umphefumlo kaShekem unyana wam, unamathele entombini yenu. Ncedani, nimnike, ibe ngumfazi wakhe,
9  nendiselane nathi. Nisinike iintombi zenu, nize nani nizithabathele iintombi zethu.
10  Yaye ninokuhlala nathi, nize nizifumanele umhlaba kweli lizwe. Hlalani, nishishine, nizinze kulo.”
11  Wandula wathi uShekem kuyise wentombi nakubantakwayo: “Ngamana ndingakholeka emehlweni enu, yaye ndoninika nantoni na ngokokutsho kwenu.
12  Liphakamiseni kakhulu ikhazi nesipho endimele ndisikhuphe, yaye ndokuvuma ukuninika ngokokutsho kwenu; ukuba nje nondinika ibhinqa elo liselula libe ngumfazi wam.”
13  Bandula oonyana bakaYakobi bamphendula ngenkohliso uShekem noHamore uyise, bathetha njalo kuba wayemenze inqambi uDina udade wabo.
14  Bathi kubo: “Asinakuyenza into enjalo, yokuba sinikele udade wethu kwindoda enejwabi, kuba oko kulungcikivo kuthi.
15  Sovumelana nani kuphela phantsi kwalo mqathango, wokuba nibe njengathi, ngokuthi yonke into eyindoda kuni yaluke.
16  Soninika ke ngokuqinisekileyo iintombi zethu, nathi sithabathe iintombi zenu, size ngokuqinisekileyo sihlale nani, sibe bantu banye.
17  Kodwa ukuba nithe anasiphulaphula ngokuthi naluke, ngoko soyithabatha intombi yethu size sihambe.”
18  Abonakala elungile amazwi abo emehlweni kaHamore nasemehlweni kaShekem, unyana kaHamore,
19  waza akalibazisa umfana ukwenza ngokomqathango lowo, kuba wayethabathekile yintombi kaYakobi yaye wayengoyena ubekekileyo kwindlu kayise iphela.
20  Ngoko uHamore noShekem unyana wakhe baya esangweni lesixeko sabo baza bathetha kumadoda esixeko sabo, besithi:
21  “La madoda aseluxolweni nathi. Ngoko masiwavumele ahlale kweli lizwe aze ashishine kulo, ekubeni enomhlaba obanzi kakhulu phambi kwawo. Iintombi zawo singazithabatha zibe ngabafazi bethu size nathi siwanike iintombi zethu.
22  Kungalo mqathango nje kuphela aya kuthi la madoda avume ukuhlala nathi sibe bantu banye, xa ithe yonke into eyindoda kuthi yaluka kanye njengokuba alukile wona.
23  Xa kunjalo ke, azisayi kuthi na izinto anazo nendyebo yawo nayo yonke imfuyo yawo, ibe yeyethu kusini na? Kuphela nje thina masiwanike imvume yokuhlala nathi.”
24  Bamphulaphula ke uHamore noShekem unyana wakhe, bonke abaphuma ngesango lesixeko sabo, yaye aluswa onke amadoda, onke lawo aphuma ngesango lesixeko sabo.
25  Noko ke, kwathi ngosuku lwesithathu, xa ayeqaqanjelwa, basuka oonyana ababini bakaYakobi, uSimeyon noLevi, abantakwabo Dina, bathabatha ngamnye ikrele lakhe, basiqubula eso sixeko baza babulala yonke into eyindoda.
26  KwanoHamore noShekem unyana wakhe bababulala ngohlangothi lwekrele. Bamthabatha ke uDina endlwini kaShekem baza baphuma.
27  Abanye oonyana bakaYakobi bazihlasela ezo ngxwelerha baza basiphanga eso sixeko, kuba babemenze inqambi udade wabo.
28  Bayithabatha imihlambi yabo yezimvu nemihlambi yabo yeenkomo namaesile abo nezinto zeso sixeko kwanoko kwakusendle.
29  Bonke ubuncwane babo, nabo bonke abantwana babo abancinane nabafazi babo babathabatha njengabathinjwa, baphanga neento zonke ezazisezindlwini.
30  Wathi uYakobi kuSimeyon nakuLevi: “Nindizisele ishwangusha, nandenzela ivumba elibi kubemi beli lizwe, amaKanan namaPerizi; kanti thina sibambalwa ngenani, yaye ngokuqinisekileyo baya kuhlanganisana ndawonye ngokunxamnye nam baze bandihlasele, ndibhujiswe, mna nendlu yam.”
31  Bathi ke bona: “Udade wethu angaphathwa njengonongogo yini na?”
46  Ngako oko uSirayeli wanduluka nako konke okwakhe, waya eBher-shebha, waza wabingelela imibingelelo kuTHIXO kayise uIsake.
2  Wathetha ke uThixo kuSirayeli emibonweni yasebusuku, wathi: “Yakobi, Yakobi!” waza wathi yena: “Ndilapha!”
3  Waza wahlabela mgama wathi: “NdinguTHIXO oyinyaniso, uTHIXO kayihlo. Musa ukoyika ukuhla uye eYiputa, kuba ndiya kukwenza uhlanga olukhulu khona.
4  Mna ndiya kuhla nawe ukuya eYiputa ndize ndikunyuse khona ngokuqinisekileyo; yaye uYosefu uya kukucima amehlo.”
5  Emva koko uYakobi wasuka eBher-shebha, baza oonyana bakaSirayeli bamthwala uYakobi uyise, nabantwana babo, nabafazi babo, ngeenqwelo awayezithumele uFaro ukuba zibathwale.
6  Ngokubhekele phaya, bayithabatha imihlambi yabo nempahla yabo ababeyiqwebile ezweni lakwaKanan. Ekugqibeleni bafika eYiputa, uYakobi nayo yonke inzala yakhe.
7  Weza noonyana bakhe, noonyana boonyana bakhe, iintombi zakhe, noonyana beentombi zakhe, nayo yonke inzala yakhe, eYiputa.
8  Ngawo la amagama oonyana bakaSirayeli abafikayo eYiputa: uYakobi noonyana bakhe: Izibulo likaYakobi yayinguRubhen.
9  Oonyana bakaRubhen yayinguHanoki noPalu noHetseron noKarmi.
10  Oonyana bakaSimeyon yayinguYemuweli noYamin no-Ohadi noYakin noTsohare noShawule unyana womfazi womKanan.
11  Oonyana bakaLevi yayinguGershon noKohati noMerari.
12  Oonyana bakaYuda yayinguEre no-Onan noShela noPeretse noZera. Noko ke, uEre no-Onan bafela ezweni lakwaKanan. Oonyana bakaPeretse yayinguHetseron noHamuli.
13  Oonyana bakaIsakare yayinguTola noPuva noIyobhi noShimron.
14  Oonyana bakaZebhulon yayinguSerede noElon noYaleli.
15  Ngabo abo oonyana bakaLeya, awabazalela uYakobi ePadan-aram, kunye nentombi yakhe uDina. Iyonke imiphefumlo yoonyana bakhe neyeentombi zakhe yayingamashumi amathathu anesithathu.
16  Oonyana bakaGadi yayinguTsifiyon noHagi, uShuni noEtsebhoni, uEri noArodi noAreli.
17  Oonyana baka-Ashere yayinguImna noIshva noIshvi noBheriya, yaye kwakukho noSera udade wabo. Oonyana bakaBheriya yayinguHebheri noMalekiyeli.
18  Ngabo abo oonyana bakaZilipa, awathi uLabhan wamnika uLeya intombi yakhe. Aba ke wabazalela uYakobi: imiphefumlo elishumi elinesithandathu.
19  Oonyana bakaRakeli, umfazi kaYakobi, yayinguYosefu noBhenjamin.
20  Wazala ke uYosefu ezweni laseYiputa, uManase noEfrayim, awamzalela bona uAsenati intombi kaPotifera, umbingeleli waseOni.
21  Oonyana bakaBhenjamin yayinguBhela noBhekere noAshbheli, uGera noNahaman, uEhi noRoshe, uMupim noHupim noArdi.
22  Ngabo abo oonyana bakaRakeli abazalelwa uYakobi. Iyonke yimiphefumlo elishumi elinesine.
23  Oonyana bakaDan yayinguHushim.
24  Oonyana bakaNafetali yayinguYatseli noGuni noYetsere noShilem.
25  Ngabo abo oonyana bakaBhiliha, awathi uLabhan wamnika uRakeli intombi yakhe. Aba ke wabazalela uYakobi; iyonke yimiphefumlo esixhenxe.
26  Yonke imiphefumlo eyaya noYakobi eYiputa yileyo yaphuma esinqeni sakhe, ngaphandle kwabafazi boonyana bakaYakobi. Iyonke yimiphefumlo engamashumi amathandathu anesithandathu.
27  Oonyana bakaYosefu awabazalelwa eYiputa yimiphefumlo emibini. Iyonke imiphefumlo yendlu kaYakobi eyaya eYiputa yayingamashumi asixhenxe.
28  Wathumela uYuda ukuba amandulele ukuya kuhambisa ngaphambili inkcazelo kuYosefu eGoshen. Emva koko bafika ezweni laseGoshen.
29  Ngoko uYosefu walungisa inqwelo yakhe waza waya kumhlangabeza uSirayeli uyise eGoshen. Uthe akumbona wawa entanyeni yakhe ngoko nangoko waza walila iinyembezi kaninzi-ninzi entanyeni yakhe.
30  Ekugqibeleni uSirayeli wathi kuYosefu: “Ngesi sihlandlo ndikulungele ukufa, ekubeni ngoku ndibubonile ubuso bakho, ukuba usaphila.”
31  Wandula ke uYosefu wathi kubantakwabo nakwindlu kayise: “Makhe ndinyuke ndiye kuxelela uFaro, ndithi kuye, ‘Abantakwethu nabendlu kabawo, ababesezweni lakwaKanan bafikile.
32  Kunjalonje la madoda angabalusi, kuba afuyile; kwaye eze nemihlambi yawo yezimvu nemihlambi yawo yeenkomo nako konke anako.’
33  Yaye xa athe wanibiza uFaro waza wathi, ‘Uyintoni na umsebenzi wenu?’
34  Nize nithi, ‘Abakhonzi bakho bebengabafuyi bemfuyo ukususela ebutsheni bethu kude kube ngoku, thina nookhokho bethu,’ ukuze nihlale ezweni laseGoshen, kuba wonke umalusi wezimvu uyacekiseka eYiputa.”
37  Ke kaloku uYakobi wahlala ezweni lokuphambukela kukayise, ezweni lakwaKanan.
2  Yiyo le ke imbali kaYakobi. UYosefu, xa wayeneminyaka elishumi elinesixhenxe ubudala, wayesalusa umhlambi wezimvu kunye nabantakwabo, yaye, ekubeni wayeseyinkwenkwana, wayekunye noonyana bakaBhiliha noonyana bakaZilipa, abafazi bakayise. Ngoko uYosefu wazisa ingxelo embi ngabo kuyise.
3  Yaye uSirayeli wayemthanda uYosefu ngaphezu kwabo bonke abanye oonyana bakhe, kuba wayengunyana wasebudaleni bakhe; waza ke wamenzela isambatho eside, esinjengehempe nesinemigca.
4  Bakubona abantakwabo ukuba uyise wayemthanda ngaphezu kwabo bonke abantakwabo, bamthiya, baza ababa sathetha ngoxolo naye.
5  Kamva uYosefu waphupha waza wabaxelela abantakwabo, baza bafumana isizathu esingakumbi sokumthiya.
6  Wathi kubo: “Ncedani, niliphulaphule eli phupha ndiliphuphileyo.
7  Yabonani, besibopha izithungu phakathi entsimini, sasuka isithungu sam sema nkqo, zaza ezenu izithungu zasirhangqa, zaqubuda kwisithungu sam.”
8  Baza bathi abantakwabo kuye: “Ngaba ngokuqinisekileyo uza kuba ngukumkani wethu? okanye, Ngaba ngokuqinisekileyo uza kusilawula?” Ngoko bafumana isizathu esitsha sokumthiya ngenxa yamaphupha akhe nangenxa yamazwi akhe.
9  Emva koko waphupha elinye iphupha, waza wabalisela abantakwabo esithi: “Yabonani, ndiphinde ndaphupha kwakhona, ndiphuphe ilanga nenyanga neenkwenkwezi ezilishumi elinanye ziqubuda kum.”
10  Watsho ebalisela uyise kwanabantakwabo, waza uyise wamkhalimela wathi kuye: “Liphupha lini na eli uliphuphileyo? Ngaba ngokuqinisekileyo mna kwanonyoko nabantakwenu soza siqubude kuwe na emhlabeni?”
11  Bamkhweletela ke abantakwabo, kodwa yena uyise waligcina elo lizwi.
12  Ke kaloku abantakwabo baya kwalusa umhlambi kayise kufuphi nakwaShekem.
13  Ethubeni uSirayeli wathi kuYosefu: “Abantakwenu balusa imihlambi kufuphi nakwaShekem, akunjalo na? Yiza, ndikuthume kubo.” Wathi yena kuye: “Ndilapha!”
14  Ngoko wathi kuye: “Nceda, undiyele khona. Ubone ukuba abantakwenu basaphila na, nokuba umhlambi usaphila na, uze ubuye undazise.” Wamndulula ke esuka entilini yaseHebron, waya ngakwaShekem.
15  Kamva wafunyanwa yindoda ethile ebhadula endle. Yaza yambuza indoda leyo, isithi: “Ufuna ntoni na?”
16  Wathi: “Ndifuna abantakwethu. Khawuncede undixelele, bayalusela phi na imihlambi?”
17  Yaqhubeka le ndoda yathi: “Bandulukile apha, kuba ndibave besithi, ‘Masiye eDotan.’” Ngoko uYosefu wabalandela abantakwabo waza wabafumana eDotan.
18  Bambona ke esemgama, yaye ngaphambi kokuba asondele kubo benza iyelenqe lokumbulala ngobuqhokolo.
19  Ngoko bathi omnye komnye: “Khangela! Nankuya esiza laa mphuphi.
20  Yizani ke ngoko simbulale size simphose komnye wale mihadi yamanzi; sithi uqwengwe lirhamncwa elikhohlakeleyo. Sibone ke ukuba aya kuphelela phi na loo maphupha akhe.”
21  Akukuva oku uRubhen wazama ukumhlangula esandleni sabo. Ngoko wathi: “Masingawubethi siwubulale umphefumlo wakhe.”
22  Waqhubeka uRubhen esithi kubo: “Musani ukuphalaza gazi. Mphoseni kulo mhadi wamanzi usentlango, ningasi sandla ngokunogonyamelo kuye.” Injongo yakhe yayikukumhlangula esandleni sabo ukuze ambuyisele kuyise.
23  Kwathi nje akufika uYosefu kubantakwabo, bamhluba uYosefu isambatho sakhe eside, nesambatho eside esinemigca awayesinxibile;
24  emva koko bamthabatha baza bamphosa emhadini wamanzi. Ngelo xesha umhadi lowo wawungenanto; kwakungekho manzi kuwo.
25  Bandula ke bahlala phantsi ukuze badle isonka. Xa baphakamisa amehlo abo, bakhangela, babona umkhoko wamaIshmayeli owawuvela eGiliyadi, yaye iinkamela zawo zazithwele intlaka emhlophe nebhalsam nentlaka emnandi, usendleleni eya kuzothula eYiputa.
26  Wathi ke uYuda kubantakwabo: “Kunangenelo yiphi na ukumbulala umntakwethu, size siligqumelele igazi lakhe?
27  Yizani sithengise ngaye kumaIshmayeli, isandla sethu singabi phezu kwakhe. Ngapha koko, ungumntakwethu, inyama yethu.” Ngoko bamphulaphula umntakwabo.
28  Adlula ke loo madoda amaMidiyan, awayengabarhwebi. Ngoko ke bamtsala baza bamnyusa uYosefu emhadini wamanzi, bamthengisa uYosefu kumaIshmayeli ngamaqhosha esilivere angamashumi amabini. Wona ke amsa uYosefu eYiputa.
29  Kamva uRubhen wabuyela emhadini wamanzi waza wabona engasekho uYosefu emhadini lowo wamanzi. Ngoko ke wazikrazula izambatho zakhe.
30  Akubuyela kwabanye abantakwabo wadanduluka wathi: “Umntwana akakho! Mna ke—ndosuka ndiye ngaphi na?”
31  Noko ke, basithabatha isambatho eside sikaYosefu, baxhela inkunzi yebhokhwe baza basithi nkxu ngokuphindaphindiweyo isambatho eside egazini.
32  Emva koko basithumela isambatho eside esinemigca, basisa kuyise baza bathi: “Sifumene oku. Nceda, uhlolisise enoba sisambatho eside sonyana wakho okanye ayisiso kusini na.”
33  Wasihlolisisa waza wadanduluka wathi: “Sisambatho eside sonyana wam! Umele ukuba uqwengwe lirhamncwa elikhohlakeleyo! Ngokuqinisekileyo uYosefu uqwengiwe!”
34  Wasuka uYakobi wazikrazula iingubo zakhe zokwaleka, wabhinqa irhonya esinqeni sakhe waza waqhubeka emzilele unyana wakhe iintsuku ezininzi.
35  Babemthuthuzela bonke oonyana bakhe nazo zonke iintombi zakhe, kodwa wayengavumi ukuthuthuzeleka, esithi: “Ndakude ndihle ndiye kunyana wam eShiyol ndisazilile!” Waqhubeka ke uyise emlilela.
36  Noko ke, amaMidiyan amthengisa eYiputa kuPotifare igosa lenkundla likaFaro, intloko yamafanankosi.
45  UYosefu akabanga saba nako ukuzibamba phambi kwabo babemi ngakuye. Ngoko wadanduluka wathi: “Khuphani wonke ubani olapha emke kum!” Akwabakho bani ngakuye ekuzaziseni kukaYosefu kubantakwabo.
2  Waliphakamisa ilizwi lakhe walila, kangangokuba eva amaYiputa, yeva nendlu kaFaro.
3  Ekugqibeleni uYosefu wathi kubantakwabo: “NdinguYosefu. Usaphila na ubawo?” Kodwa abantakwabo abakwazanga kumphendula konke konke, kuba babephazamisekile ngenxa yakhe.
4  Ngoko uYosefu wathi kubantakwabo: “Ncedani, nisondele kum apha.” Baza ke basondela kuye. Wandula ke wathi: “NdinguYosefu umntakwenu, enamthengisa eYiputa.
5  Kodwa musani ukuba buhlungu yaye ningaziqumbeli kuba nathengisa ngam apha; kuba uThixo wandithumela phambi kwenu ukuze kulondolozwe ubomi.
6  Kuba lo ngunyaka wesibini wendlala emhlabeni, yaye isemihlanu iminyaka ezayo ekungayi kulinywa okanye kuvunwe ngayo.
7  Ngenxa yoko uThixo undithumele phambi kwenu ukuze kubekho intsalela yabantu abasalayo emhlabeni nokuze nigcinwe niphila ngosindiso olukhulu.
8  Ngoko asinini abandithumela apha, kodwa nguTHIXO oyinyaniso, ukuze andimisele njengoyise kuFaro nenkosi yayo yonke indlu yakhe nanjengomlawuli walo lonke ilizwe laseYiputa.
9  “Khawulezani ninyuke niye kubawo, nithi kuye, ‘Utsho unyana wakho uYosefu ukuthi: “UThixo undimisele njengenkosi yalo lonke elaseYiputa. Yihla uze kum. Musa ukulibazisa.
10  Uya kuhlala ezweni laseGoshen, ube kufuphi nam, wena noonyana bakho, noonyana boonyana bakho, nemihlambi yakho yezimvu kwanemihlambi yakho yeenkomo, nento yonke onayo.
11  Yaye ndiya kukubonelela ngokutya apho, kuba kusasele iminyaka emihlanu yendlala; kuba hleze uhlwempuzeke, wena nendlu yakho nento yonke onayo.”’
12  Khangelani, amehlo enu namehlo omntakwethu uBhenjamin ayabona ukuba ngumlomo wam lo uthethayo kuni.
13  Nize nimxelele ubawo ngalo lonke uzuko lwam eYiputa, nento yonke eniyibonileyo; yaye nimele nikhawuleze nihle nobawo, nimzise apha.”
14  Wandula ke wawa entanyeni kaBhenjamin umntakwabo, wasuka walila, noBhenjamin walila entanyeni yakhe.
15  Wabanga bonke abantakwabo waza walilela kubo, baza emva koko abantakwabo bathetha naye.
16  Zavakala iindaba endlwini kaFaro, zokuba: “Bafikile abantakwabo Yosefu!” Kwalunga oko emehlweni kaFaro nawabakhonzi bakhe.
17  Ngako oko uFaro wathi kuYosefu: “Yithi kubantakwenu, ‘Yenzani oku: Bophani amaqegu enu nize nihambe niye ezweni lakwaKanan,
18  nithabathe uyihlo nabezindlu zenu, nize kum apha, ukuze ndininike izinto ezilungileyo zelizwe laseYiputa; nize nidle indyebo yeli lizwe.
19  Wena ke ndikunika umyalelo wokuba uthi: “Yenzani oku: Bathabatheleni iinqwelo ezweni laseYiputa abantwana benu nabafazi benu, nikhwelise uyihlo kwenye, nize apha.
20  Iliso lenu malingabi nosizi ngempahla yenu, kuba zonke izinto ezilungileyo zaseYiputa zezenu.”’”
21  Benjenjalo ke oonyana bakaSirayeli, yaye uYosefu wabanika iinqwelo ngokwemiyalelo kaFaro waza wabanika nomphako wendlela.
22  Wanika ngamnye wabo ingubo yokwaleka yokutshintsha, kodwa yena uBhenjamin wamnika amakhulu amathathu amaqhosha esilivere neengubo zokwaleka zokutshintsha ezintlanu.
23  Yena uyise wamthumelela oku kulandelayo: amaesile alishumi ethwele izinto ezilungileyo zaseYiputa neemazi zamaesile ezilishumi zithwele ukudla okuziinkozo, nesonka, nomphako kayise wendlela.
24  Wabandulula ke abantakwabo, bahamba. Noko ke, wathi kubo: “Nize ningaxabani endleleni.”
25  Benyuka ke, bemka eYiputa, baza ethubeni bafika ezweni lakwaKanan kuYakobi uyise.
26  Bamxelela, bathi: “UYosefu usaphila, yaye nguye olawulayo kulo lonke ilizwe laseYiputa!” Kodwa yasuka yaba ndindisholo intliziyo yakhe, kuba wayengabakholelwa.
27  Bathi bakuwathetha kuye onke amazwi kaYosefu awayewathethile kubo, wazibona neenqwelo awayezithumele uYosefu, ukuba zimthwale, waphila umoya kaYakobi uyise.
28  Wadanduluka uSirayeli wathi: “Kwanele! UYosefu unyana wam usaphila! Owu, mandiye kumbona ngaphambi kokuba ndife!”
23  Ke kaloku uSara wabudla ubomi iminyaka elikhulu elinamashumi amabini anesixhenxe. Leyo yiminyaka yobomi bukaSara.
2  Wafa ke uSara eKiriyati-arbha, oko kukuthi, eHebron, ezweni lakwaKanan, waza uAbraham waya kumenzela isijwili uSara, wamlilela.
3  Wasuka ke uAbraham phambi komfikazi lowo waza wathetha noonyana bakaHeti, esithi:
4  “Ndingumphambukeli nomfiki phakathi kwenu. Ndinikeni indawo yokungcwaba phakathi kwenu ukuze ndimngcwabe umfikazi angabikho phambi kwam.”
5  Ngoko oonyana bakaHeti bamphendula uAbraham, bathi kuye:
6  “Sive, nkosi yam. Usisikhulu sakwaThixo phakathi kwethu. Mngcwabe umfikazi kweyona ndawo yethu intle yokungcwaba. Akukho namnye kuthi uya kwala nendawo yakhe yokungcwaba kuwe ukuze ungamngcwabi umfikazi lowo.”
7  Wasuka uAbraham waqubuda koonyana bakaHeti, abayinzalelwane yalapho,
8  waza wathetha nabo, esithi: “Ukuba imiphefumlo yenu iyavuma ukuba ndimngcwabe umfikazi angabikho phambi kwam, ndiphulaphuleni nize nindibongozele kuEfron unyana kaTsohare,
9  ukuba andinike laa mqolomba wakhe useMakaphela, osekupheleni kwentsimi yakhe. Makandinike wona ngomlinganiselo opheleleyo wesilivere, ube yindawo yam yokungcwaba phakathi kwenu.”
10  Kwathi kanti, naye uEfron lowo wayehleli phakathi kwaba nyana bakaHeti. Ngoko uEfron umHiti wamphendula uAbraham ezindlebeni zoonyana bakaHeti, zabo bonke abo bangenayo ngesango lesixeko sakowabo, esithi:
11  “Hayi, nkosi yam! Khawundiphulaphule. Intsimi leyo ndiyakunika, nomqolomba okuyo ndiyakunika. Emehlweni oonyana babantu bakowethu ndiyakunika. Mngcwabe khona umfikazi.”
12  Wasuka waqubuda uAbraham phambi kwenzalelwane leyo
13  waza wathetha kuEfron ezindlebeni zenzalelwane leyo, esithi: “Kuphela ukuba unga—hayi khona, phulaphula! Ndokunika isilivere elingene intsimi leyo. Yithabathe kum, ukuze ndimngcwabe khona umfikazi.”
14  Ngoko uEfron wamphendula uAbraham, wathi kuye:
15  “Nkosi yam, phulaphula. Esa siqwenga somhlaba sixabisa amakhulu amane eeshekele zesilivere, yintoni na ke leyo phakathi kwam nawe? Ngcwaba ke umfikazi lowo.”
16  Ngako oko uAbraham wamphulaphula uEfron, waza uAbraham wamlinganisela uEfron isilivere leyo wayethethe ngayo ezindlebeni zoonyana bakaHeti, amakhulu amane eeshekele zesilivere ezisetyenziswa ngabarhwebi.
17  Ngaloo ndlela intsimi kaEfron eyayiseMakaphela, ephambi kweMamre, intsimi leyo nomqolomba owawukuyo nayo yonke imithi eyayikuloo ntsimi, ijikeleze yonke imida yayo, yaqinisekiswa
18  kuAbraham njengomhlaba wakhe awuthengileyo phambi kwamehlo oonyana bakaHeti phakathi kwabo bonke abo bangenayo ngesango lesixeko sakowabo.
19  Yaye emva koko uAbraham wamngcwaba uSara umfazi wakhe kumqolomba wentsimi yaseMakaphela ephambi kweMamre, oko kukuthi, iHebron, ezweni lakwaKanan.
20  Ngaloo ndlela kwaqinisekiswa ukuba intsimi leyo kunye nomqolomba owawukuyo, ezazisezandleni zoonyana bakaHeti, yayizezika-Abraham ukuze abe nendawo yokungcwaba.
42  Ekugqibeleni wabona uYakobi ukuba kukho ukudla okuziinkozo eYiputa. Wathi ke uYakobi koonyana bakhe: “Kutheni nisuke najongana nje?”
2  Waza wongeza wathi: “Yabonani, ndivile ukuba kukho ukudla okuziinkozo eYiputa. Yihlani niye kusithengela khona, ukuze siphile, singafi.”
3  Ngako oko behla abantakwabo Yosefu abalishumi ukuya kuthenga ukudla okuziinkozo eYiputa.
4  Kodwa uYakobi akamthumelanga uBhenjamin, umntakwabo Yosefu, kunye nabanye abantakwabo, kuba wayesithi: “Hleze ahlelwe yingozi afe.”
5  Ngoko oonyana bakaSirayeli beza kunye nabo babeze kuthenga, kuba kwakukho indlala ezweni lakwaKanan.
6  Yaye nguYosefu indoda eyayisemagunyeni kwelo lizwe. Nguye owayethengisela bonke abantu bomhlaba. Ngoko ke abantakwabo Yosefu beza baza baqubuda kuye ngobuso emhlabeni.
7  Wathi uYosefu akubabona abantakwabo, wabaqonda ngoko nangoko, kodwa wazenza abamqonda. Ngoko wathetha ngqwabalala nabo, wathi kubo: “Nivela phi?” baza bona bathi: “Sivela ezweni lakwaKanan ukuza kuthenga ukudla.”
8  Ngaloo ndlela uYosefu wabaqonda abantakwabo, kodwa bona abazange bamqonde.
9  Ngoko nangoko uYosefu wawakhumbula amaphupha awawaphuphayo ngabo, waza wathi kubo: “Niziintlola! Nize kubona ubuze beli lizwe!”
10  Bathi kuye: “Akunjalo, nkosi yam, kodwa abakhonzi bakho baze kuthenga ukudla.
11  Thina sonke singoonyana bandoda-nye. Singabantu abathe tye. Abakhonzi bakho abazizo iintlola.”
12  Kodwa wathi kubo: “Unotshe! Kuba nize kubona ubuze beli lizwe!”
13  Bathi bona: “Abakhonzi bakho aba balishumi elinesibini, balamene. Singoonyana bandoda-nye ezweni lakwaKanan; uyabona, oyena mncinane ukubawo namhlanje, kanti omnye akasekho.”
14  Noko ke, uYosefu wathi kubo: “Yile nto bendiyithetha kuni, ndisithi, ‘Niziintlola!’
15  Ngako oko niza kuvavanywa. Ehleli nje uFaro, anisayi kumka apha engathanga eze apha umninawa wenu omncinane.
16  Thumelani omnye wenu ukuba aye kuphuthuma umninawa wenu ngoxa nina niya kube nibotshiwe, ukuze avavanywe amazwi enu ukuba ninenyaniso na. Kungenjalo, ehleli nje uFaro, noba niziintlola.”
17  Ngoko wababeka bonke eluvalelweni iintsuku ezintathu.
18  Emva koko wathi kubo uYosefu ngosuku lwesithathu: “Yenzani oku, niphile. Ndiyamoyika uTHIXO oyinyaniso.
19  Ukuba nithe tye, omnye wabantakwenu aba makahlale apha eluvalelweni, nize nonke abanye nihambe, nise ukudla okuziinkozo ngenxa yendlala esezindlwini zakowenu.
20  Nothi ke nindizele nomninawa wenu omncinane, ukuze akholeke amazwi enu; nize ningafi.” Benjenjalo ke.
21  Bathi ke omnye komnye: “Alithandabuzeki elokuba sinetyala ngenxa yomntakwethu, kuba sakubona ukubandezeleka komphefumlo wakhe xa wayesicela ukuba sibe nemfesane kuye, kodwa asizange siphulaphule. Kungenxa yoko le nto kusifikeleyo oku kubandezeleka.”
22  Ngoko uRubhen wabaphendula, esithi: “Anditshongo na kuni ukuthi, ‘Musani ukumona umfana,’ kodwa anaphulaphula? Yabonani ke, liyabizwa ngokuqinisekileyo ke ngoku igazi lakhe.”
23  Babengazi ke bona ukuba uYosefu wayesiva, kuba wayethetha nabo ngetoliki.
24  Ngoko ke wathi gu bucala waza walila. Wabuya weza kubo, wathetha nabo, waza wathabatha uSimeyon kubo, wambopha phambi kwamehlo abo.
25  Emva koko uYosefu wanikela umyalelo, wokuba zizaliswe izikhongozelo zabo ngokudla okuziinkozo. Kwakhona, babemele bayibuyisele engxoweni yaleyo naleyo imali yamadoda lawo, baze bawanike nomphako wendlela. Kwenziwa njalo ke kubo.
26  Ngoko bakukhwelisa ukudla kwabo okuziinkozo emaesileni abo baza bemka apho.
27  Uthe ke omnye akuyivula ingxowa yakhe ukuze anike iesile lakhe ukutya kwalo kwindawo yokuhlala ababefikele kuyo, wayibona imali yakhe, isemlonyeni wengxowa yakhe.
28  Waza wathi kubantakwabo: “Imali yam ibuyisiwe, nantsi apha engxoweni yam!” Batsho batyhafa, baza bajongana bengcangcazela, besithi: “Yintoni na le ayenzileyo uThixo kuthi?”
29  Bada bafika kuYakobi uyise ezweni lakwaKanan baza bamxelela yonke into ebahleleyo, besithi:
30  “Indoda eyinkosi yelo zwe ithethe ngqwabalala nathi, isithi size kuhlola elo lizwe.
31  Kodwa sithe kuyo: ‘Singabantu abathe tye. Asizizo iintlola.
32  Silishumi elinesibini, salamene, singoonyana bakabawo. Omnye akasekho, yaye oyena mncinane ukubawo namhlanje ezweni lakwaKanan.’
33  Kodwa indoda leyo eyinkosi yelo zwe yathi kuthi, ‘Ndiya kwazi ngale nto ukuba nithe tye: Omnye wabantakwenu makahlale nam. Nina ke phathelani izindlu zakowenu ukudla ngenxa yendlala, nihambe.
34  Nize nindizele nomninawa wenu omncinane, ukuze ndazi ukuba anizizo iintlola, kunoko nithe tye. Ndothi ke ndimnikele kuni kwakhona umntakwenu, nize nishishine kweli lizwe.’”
35  Kwathi bakukhuphela iingxowa zabo, ngamnye wabo wabona isiqhuma sakhe semali sisengxoweni yakhe. Kwaye bona kunye noyise bazibona iziqhuma zabo zemali, baza boyika.
36  Wadanduluka ke uYakobi uyise wathi kubo: “Ndim enimzisele ilahleko! UYosefu akasekho noSimeyon akasekho, yaye ngoku nifuna ukuthabatha noBhenjamin! Zehlela mna zonke ezi zinto!”
37  Kodwa uRubhen wathi kuyise: “Babulale bobabini oonyana bam ukuba andithanga ndimzise kuwe. Mnikele esandleni sam, ndombuyisela kuwe mna.”
38  Noko ke, yena wathi: “Unyana wam akasayi kuhla nani, kuba umntakwabo ufile kwaye yena usele yedwa. Ukuba uthe wahlelwa yingozi ebulalayo endleleni eniyihambayo, ngokuqinisekileyo ke ngoko niya kuzihlisela izimvi zam eShiyol ndisentlungwini.”
22  Ke kaloku emva kwezi zinto uTHIXO oyinyaniso wamvavanya uAbraham. Ngako oko wathi kuye: “Abraham!” wathi yena: “Ndilapha!”
2  Waza wathi: “Nceda, uthabathe unyana wakho, unyana wakho okuphela kwakhe, omthanda kunene, uIsake, uze uthabathe uhambo oluya kwilizwe laseMoriya yaye apho uze umnikele njengomnikelo otshiswayo kwenye yeentaba endiya kukutyumbela yona.”
3  Ngoko uAbraham wavuka ekuseni, walifaka isali iesile lakhe waza wathabatha ababini kubalindi bakhe kunye noIsake unyana wakhe; wacanda iinkuni zomnikelo otshiswayo. Wandula ke wasuka waya kwindawo leyo uTHIXO oyinyaniso wayemtyumbele yona.
4  Kwathi ngosuku lwesithathu waqala uAbraham wawaphakamisa amehlo akhe waza wayibona mgama loo ndawo.
5  Wathi ke ngoku uAbraham kubalindi bakhe: “Hlalani nina apha ne-esile, kodwa mna nenkwenkwe le sisaya kunqula ngaphesheya phayaa sandule ke sibuye size kuni.”
6  Emva koko uAbraham wathabatha iinkuni zomnikelo otshiswayo, wazibeka phezu koIsake unyana wakhe waza yena waphatha ngesandla umlilo nesitshetshe sokuxhela, baza bahamba bobabini.
7  Wathi ke uIsake kuAbraham uyise: “Bawo!” Wathi yena: “Ndilapha, nyana wam!” Ngoko waqhubeka wathi: “Nanku umlilo neenkuni, kodwa iphi yona imvu yomnikelo otshiswayo?”
8  Wathi uAbraham: “UThixo uya kusilungiselela ngokwakhe imvu yomnikelo otshiswayo, nyana wam.” Baza bahamba bobabini.
9  Bada bafika kwindawo uTHIXO oyinyaniso awayemtyumbele yona, yaye uAbraham wakha khona isibingelelo, wazicwangcisa iinkuni waza wambopha izandla neenyawo uIsake unyana wakhe, wambeka esibingelelweni phezu kweenkuni.
10  Wandula ke uAbraham wasolula isandla sakhe, ethabatha isitshetshe sokuxhela ukuze ambulale unyana wakhe.
11  Kodwa ingelosi kaYehova yamemeza kuye isemazulwini isithi: “Abraham, Abraham!” waza yena waphendula wathi: “Ndilapha!”
12  Yaza yahlabela mgama isithi: “Musa ukusisa isandla sakho kuyo inkwenkwe yaye uze ungenzi nto konke konke kuyo, kuba ndiyazi ngoku ukuba uyamoyika uThixo, ekubeni ungakhange wale nonyana wakho kum, engokuphela kwakhe.”
13  Ngoko uAbraham wawaphakamisa amehlo akhe, wakhangela phambi kwakhe, nantso inkunzi yegusha ibambeke ngeempondo etyholweni. Waya ke uAbraham wayithabatha inkunzi leyo yegusha waza wayinikela njengomnikelo otshiswayo esikhundleni sonyana wakhe.
14  Yaye uAbraham wathi igama laloo ndawo yiYehova-yire. Kungako le nto kudla ngokuthiwa namhlanje: “Entabeni kaYehova kuya kulungiselelwa.”
15  Yamemeza okwesihlandlo sesibini ingelosi kaYehova kuAbraham isemazulwini
16  yathi: “‘Ndizifungile,’ utsho uYehova, ‘ukuba ngenxa yokuba uyenzile le nto waza akwala nonyana wakho, ekuphela kwakhe,
17  ngokuqinisekileyo ndiya kukusikelela yaye ngokuqinisekileyo ndiya kuyandisa imbewu yakho njengeenkwenkwezi zasemazulwini nanjengentlabathi eselunxwemeni lolwandle; kwaye imbewu yakho iya kulidla ilifa isango leentshaba zayo.
18  Yaye ngokuqinisekileyo ziya kuzisikelela ngembewu yakho zonke iintlanga zomhlaba kuba uliphulaphule ilizwi lam.’”
19  Emva koko uAbraham wabuyela kubalindi bakhe, basuka baya kunye eBher-shebha; waza wahlala uAbraham eBher-shebha.
20  Kwathi ke emva kwezi zinto kwafika ingxelo kuAbraham, ethi: “Yabona, naye uMilka umzalele oonyana uNahore umntakwenu:
21  u-Utse izibulo lakhe noBhuze umntakwabo noKemuweli uyise ka-Aram,
22  noKesedi noHazo noPildashe noYidelafu noBhetuweli.”
23  Yena uBhetuweli uzele uRebheka. Bosibhozo aba uMilka wabazalela uNahore umntakwabo Abraham.
24  Kwakukho neshweshwe lakhe, eligama linguRehuma. Ekuhambeni kwexesha naye wazala uTebha noGaham noTahashe noMahaka.
38  Kwathi ngelo xesha wasuka uYuda kubantakwabo, wehla waya kumisa intente yakhe kufuphi nendoda engumAdulam, egama linguHira.
2  UYuda wabona khona intombi yomKanan othile, ogama linguShuwa. Ngoko wayithabatha waza waba neentlobano zokwazana nayo.
3  Yamitha. Ethubeni yazala unyana yaza yamthiya igama elinguEre.
4  Yamitha kwakhona. Ekuhambeni kwexesha yazala unyana yaza yamthiya igama elinguOnan.
5  Yaphinda yazala unyana yaza yamthiya igama elinguShela. Waye ke eseAkezibhi ngexesha lokumzala kwayo.
6  Ekuhambeni kwexesha uYuda wamthabathela umfazi uEre izibulo lakhe, yaye igama lakhe lalinguTamare.
7  Kodwa uEre, izibulo likaYuda, wangqineka embi emehlweni kaYehova; ngoko ke uYehova wambulala.
8  Ngako oko uYuda wathi kuOnan: “Yiba neentlobano zokwazana nomfazi womntakwenu uze wenze umtshato wongeno naye, umvelisele inzala umntakwenu.”
9  Kodwa uOnan wayesazi ukuba loo nzala yayingazukuba yeyakhe; wathi ke akuba neentlobano zokwazana nomfazi womntakwabo, wawachithela emhlabeni amadlozi akhe ukuze angamniki nzala umntakwabo.
10  Kwaba kubi emehlweni kaYehova oko wakwenzayo; ngoko ke wambulala naye.
11  Ngoko uYuda wathi kuTamare umolokazana wakhe: “Hlala ungumhlolokazi endlwini kayihlo ade uShela unyana wam akhule.” Ngokuba wayezixelele ukuba: “Hleze naye afe njengabantakwabo.” Ngako oko wemka uTamare waza wahlala endlwini kayise.
12  Zakuba zihambile iintsuku zaninzi, yafa intombi kaShuwa, umfazi kaYuda; waza uYuda wahlala sonke isihlandlo sokuzila. Emva koko wenyuka waya kubachebi bezimvu zakhe eTimna, yena noHira iqabane lakhe elingumAdulam.
13  Ngoko waxelelwa uTamare kwathiwa: “Yabona, uyihlozala uyenyuka esiya kucheba izimvu zakhe eTimna.”
14  Wazikhulula ke izambatho zobuhlolokazi bakhe, wazigquma ngexakatho, wazigqubuthela waza wahlala phantsi esangweni lase-Enayim, elisendleleni eya eTimna. Ngokuba wabona ukuba uShela wayekhulile kodwa wayengekanikelwa kuye njengomfazi.
15  Wathi uYuda akumbona, wacinga ukuba ulihenyukazi, kuba wayebugqubuthele ubuso bakhe.
16  Ngoko wathi gu bucala waya kuye ngasendleleni waza wathi: “Khawuncede, undivumele ndibe neentlobano zokwazana nawe.” Ngokuba wayengazi ukuba ngumolokazana wakhe. Noko ke, wathi yena: “Wondinika ntoni na ngokuba neentlobano zokwazana nam?”
17  Wathi: “Ndiya kukuthumelela itakane lebhokhwe elisemhlambini.” Kodwa wathi yena: “Wondinika isibambiso na ude ulithumele?”
18  Waqhubeka wathi: “Ndikunike sibambiso sini na?” waza yena wathi: “Umsesane wakho wokutywina nentambo yakho nentonga yakho esesandleni sakho.” Wamnika ke, waba neentlobano zokwazana naye, waza wammithisa.
19  Emva koko wesuka wemka, walikhulula ixakatho lakhe waza wambatha izambatho zobuhlolokazi bakhe.
20  UYuda walithumela itakane lebhokhwe ngesandla seqabane lakhe elingumAdulam ukuze afumane kwakhona isibambiso esandleni somfazi lowo, kodwa akazange amfumane.
21  Wabuza kubantu baloo ndawo, esithi: “Uphi na laa nongogo wasetempileni wayese-Enayim ngasendleleni?” Kodwa bona babesithi: “Akuzange kubekho nongogo wasetempileni kule ndawo.”
22  Ekugqibeleni wabuyela kuYuda waza wathi: “Andimfumananga, yaye ngapha koko, abantu baloo ndawo bathe, ‘Akuzange kubekho nongogo wasetempileni kule ndawo.’”
23  Ngoko uYuda wathi: “Makazithabathe, ukuze singadelwa. Noko ke, ndithumele eli takane, kodwa wena akukhange umfumane.”
24  Phofu ke, kwathi emva kweenyanga ezintathu, waxelelwa uYuda kwathiwa: “UTamare umolokazana wakho uzenze ihenyukazi, kunjalonje umithi ngenxa yokuhenyuza kwakhe.” Ngoko uYuda wathi: “Mkhupheni atshiswe.”
25  Akukhutshwa, wathumela yena kuyisezala, esithi: “Ndimithiswe yindoda ezizezayo ezi zinto.” Waza wongeza wathi: “Nceda, uhlolisise ukuba zezikabani na ezi zinto, lo msesane wokutywina, nale ntambo, nale ntonga.”
26  Wazihlolisisa ke uYuda waza wathi: “Ulilungisa ngakumbi kunam, ngenxa yokuba ndingamnikelanga kuShela unyana wam.” Yaye akaphindanga waneentlobano zokwazana naye emva koko.
27  Kwathi ngexesha lokuzala kwakhe, nanko ingamawele esiswini sakhe.
28  Ngokubhekele phaya, kwathi ekuzaleni kwakhe elinye lakhupha isandla salo, waza umzalisikazi wathabatha usinga olungqombela, walubophelela esandleni salo, esithi: “Eli liphume kuqala.”
29  Kuthe ke lakusibuyisa isandla salo, nanko kuphuma umntakwabo, waza wathi yena: “Uzam’ ukuthini, le nto usuke ugqobhoze nje ekuzalweni kwakho?” Ngenxa yoko wathiywa igama elinguPeretse.
30  Kwathi emva koko, kwaphuma umntakwabo owayenosinga olungqombela esandleni sakhe waza yena wathiywa igama elinguZera.
32  Yaye ke yena uYakobi, wahamba indlela yakhe, waza waqubisana neengelosi zikaThixo.
2  Ngoko nangoko uYakobi wathi, akuzibona: “Liqela likaThixo eli!” Ngoko ke wathi igama laloo ndawo yiMahanayim.
3  Waza uYakobi wathumela abathunywa ngaphambi kwakhe kuEsawu umntakwabo ezweni laseSehire, emhlabeni wakwaEdom,
4  kwaye wabayalela, esithi: “Nize nithi enkosini yam, uEsawu, ‘Utsho umkhonzi wakho uYakobi ukuthi: “Bendihleli kuLabhan njengomphambukeli, ndihleli ixesha elide khona kwade kwangoku.
5  Ndiye ndaba neenkunzi zeenkomo namaesile, nezimvu, nezicaka nezicakakazi, yaye ndithumele ukuba kwaziswe inkosi yam, ukuze ndikholeke emehlweni akho.”’”
6  Ekuhambeni kwexesha abathunywa abo babuyela kuYakobi, besithi: “Sifikile kumntakwenu uEsawu, yaye naye usendleleni esiza kukuhlangabeza, enamadoda angamakhulu amane kunye naye.”
7  Woyika kakhulu uYakobi waza waxhalaba kunene. Ngoko wabahlula abantu ababekunye naye, nemihlambi neenkomo neenkamela zaba ngamaqela amabini,
8  waza wathi: “Ukuba uEsawu uthe wafika kwelinye iqela waza walihlasela, liya kubakho ngokuqinisekileyo iqela eliseleyo eliya kusinda.”
9  Emva koko uYakobi wathi: “Owu Thixo kabawo uAbraham noThixo kabawo uIsake, Owu Yehova, wena othe kum, ‘Buyela ezweni lakowenu nakwizalamane zakho yaye ndiya kuqhubana kakuhle nawe,’
10  andifanelwanga bubo bonke obu bubele bothando nakuko konke oku kuthembeka ukubonakalisileyo kumkhonzi wakho, kuba ndayiwela le Yordan ndinomsimelelo wam wodwa yaye ngoku ndingamaqela amabini.
11  Khawuncede undihlangule, esandleni somntakwethu, esandleni sikaEsawu, kuba ndiyamoyika, hleze afike andihlasele ngokuqinisekileyo, abantwana ndawonye nonina.
12  Wawuthe wena, ‘Ngokungathandabuzekiyo ndiya kuqhubana kakuhle nawe ndize ndiyenze imbewu yakho ibe njengentlabathi yolwandle, engenakubalwa ngenxa yobuninzi bayo.’”
13  Wahlala apho ngobo busuku. Yaye wathabatha entweni esifike kuyo isandla sakhe, yasisipho kuEsawu umntakwabo:
14  iimazi zeebhokhwe ezimakhulu mabini neenkunzi zeebhokhwe ezimashumi mabini, iimazi zezimvu ezimakhulu mabini neenkunzi zeegusha ezimashumi mabini,
15  iinkamela ezanyisayo ezimashumi mathathu namathole azo, iimazi zeenkomo ezimashumi mane neenkunzi zeenkomo ezilishumi, iimazi zamaesile ezimashumi mabini namaesile akhule ngokupheleleyo alishumi.
16  Wazinikela kubakhonzi bakhe elandelisa omnye umhlambi emva komnye ngokwahlukeneyo waza ngokuphindaphindiweyo wathi kubakhonzi bakhe: “Welani phambi kwam, nishiye isithuba phakathi komhlambi nomhlambi.”
17  Ngokubhekele phaya wayalela owokuqala, esithi: “Ukuba kwenzekile uEsawu umntakwethu ahlangane nawe aze akubuze, athi, ‘Ungokabani na, kwaye usiya phi, izezikabani zona ezi zinto ziphambi kwakho?’
18  uze uthi, ‘Zezomkhonzi wakho, uYakobi. Zisisipho, esithunyelelwa inkosi yam, uEsawu, yaye khangela! naye uyeza ngasemva kwethu.’”
19  Wayalela nowesibini, nowesithathu, nabo bonke abo babelandela imihlambi, esithi: “Nothetha ngolo hlobo kuEsawu nakuqubisana naye.
20  Kananjalo nothi, ‘Nanko umkhonzi wakho uYakobi engasemva kwethu.’” Kuba wayezixelele ukuba: “Ndisenokumthomalalisa ngesipho esihamba phambi kwam, ndize ke emva koko ndibubone ubuso bakhe. Mhlawumbi wondamkela ngobubele.”
21  Sawela ke isipho eso ngaphambi kwakhe, kodwa yena wahlala enkampini ngobo busuku.
22  Wavuka ngobo busuku wathabatha abafazi bakhe bobabini nezicakakazi zakhe zozibini noonyana bakhe abancinane abalishumi elinanye waza wawela izibuko leYabhoki.
23  Wabathabatha ke wabaweza intlambo, waweza noko wayenako.
24  Ekugqibeleni uYakobi wasala yedwa. Yaza ndoda ithile yabambana naye de kwangesifingo.
25  Yakubona ukuba ayimeyisi, yachukumisa usikrotyana welungu lethanga lakhe; waza waphuma endaweni yakhe usikrotyana welungu lethanga likaYakobi ebudeni bokubambana kwakhe nayo.
26  Emva koko yathi: “Ndiyeke ndihambe, kuba sesiphumile isifingo.” Wathi yena: “Andisokuze ndikuyeke uhambe de undisikelele kuqala.”
27  Ngoko yathi kuye: “Ungubani igama lakho?” waza yena wathi: “NdinguYakobi.”
28  Yathi ke yona: “Igama lakho akusayi kuba sathiwa nguYakobi kodwa liya kuba nguSirayeli, kuba usukuzene noThixo kwakunye nabantu waza ekugqibeleni woyisa.”
29  Wayibuza naye uYakobi wathi: “Khawuncede, undixelele igama lakho.” Noko ke, yona yathi: “Ulibuzelani na igama lam?” Yatsho yamsikelela khona apho.
30  Ngoko ke uYakobi walibiza igama laloo ndawo ngokuthi yiPeniyeli, kuba wathi, “Ndimbonile uThixo ubuso ngobuso waza wahlangulwa umphefumlo wam.”
31  Lathi chapha ilanga kamsinya nje akuba edlulile ePenuweli, kodwa wayejingxela ngethanga lakhe.
32  Kungenxa yoko le nto oonyana bakaSirayeli bengawudli umsipha wethanga, okusikrotyana welungu lethanga, unanamhla, kuba yachukumisa usikrotyana welungu lethanga likaYakobi emsipheni wethanga.
6  Kuthe bakuqala ukwanda abantu phezu komhlaba bazala neentombi,
2  baziphawula ke oonyana boTHIXO oyinyaniso iintombi zabantu, ukuba zintle ngenkangeleko; baza bazithabathela abafazi kuzo zonke abazikhethayo.
3  Emva koko wathi uYehova: “Umoya wam awusayi kusebenza ngokungenammiselo emntwini ngokuba eyinyama. Ngako oko imihla yakhe iya kuba likhulu elinamashumi amabini eminyaka.”
4  Kwaye kukho iiNefili emhlabeni ngaloo mihla, yaye emva koko, xa oonyana boTHIXO oyinyaniso baba neentlobano zokwazana neentombi zabantu zaza zabazalela oonyana, baba ngamadoda akudala anamandla, nadumileyo.
5  Ngenxa yoko uYehova wabona ukuba ububi bomntu bandile emhlabeni yaye zonke iingcamango zentliziyo yakhe zityekele ebubini ngalo lonke ixesha.
6  Waza uYehova wazisola ngokuba ebenzile abantu emhlabeni, kwaye yaba buhlungu intliziyo yakhe.
7  Ngoko uYehova wathi: “Ndiza kubasusa kuthi tu phezu komhlaba abantu endibadalileyo, ndisusele emntwini ndise kwisilwanyana sasekhaya, nakwisinambuzane kwanakwisidalwa esiphaphazelayo sasemazulwini, ngokuba ndiyazisola kuba ndibenzile.”
8  Kodwa uNowa yena wakholeka emehlweni kaYehova.
9  Yiyo le imbali kaNowa. UNowa wayeyindoda elilungisa. Wangqineka engenasiphoso phakathi kwabantu bexesha lakhe. UNowa wahamba noTHIXO oyinyaniso.
10  Ekuhambeni kwexesha uNowa wazala oonyana abathathu, uShem, uHam noYafete.
11  Umhlaba wawonakele emehlweni oTHIXO oyinyaniso yaye umhlaba wawuzaliswe lugonyamelo.
12  Ngoko uThixo wawubona umhlaba yaye, khangela! wonakele, kuba yonke inyama yayiyonakalisile indlela yayo emhlabeni.
13  Emva koko uThixo wathi kuNowa: “Isiphelo senyama yonke sifikile phambi kwam, kuba umhlaba uzele lugonyamelo oluphuma kubo; yabona ke, ndiya kubonakalisa, bona kunye nomhlaba.
14  Zenzele umkhombe ngomthi onentlaka. Uze wenze amacandelo emkhombeni, yaye umele uwugubungele ngetela ngaphakathi nangaphandle.
15  Nantsi indlela oya kuwenza ngayo: ubude bomkhombe bube ngamakhulu amathathu eekubhite, ububanzi bawo bube ngamashumi amahlanu eekubhite, kuze ukuphakama kwawo kube ngamashumi amathathu eekubhite.
16  Uze wenze itsohare [uphahla; okanye, ifestile] emkhombeni, yaye ukuyigqiba kwakho imele ibe kumlinganiselo wekubhite ukusuka phezulu, kwaye umnyango womkhombe uze uwumise ecaleni lawo; uwenze ube nomgangatho ongaphantsi, umgangatho wesibini nomgangatho wesithathu.
17  “Mna ke, uyabona, ndizisa unogumbe wamanzi emhlabeni ukuze onakalise yonke inyama asebenzayo kuyo amandla obomi phantsi kwamazulu. Yonke into esemhlabeni iya kubhubha.
18  Yaye ndikumisela umnqophiso; umele ungene emkhombeni, wena kunye noonyana bakho nomfazi wakho nabafazi boonyana bakho.
19  Yaye kwizidalwa zonke eziphilayo zalo lonke uhlobo lwenyama, uze ungenise emkhombeni ngambini kuzo, ukuze zisinde kunye nawe. Yoba yinkunzi nemazi.
20  Kuzo izidalwa eziphaphazelayo ngohlobo lwazo nakwizilwanyana zasekhaya ngohlobo lwazo, kwizinambuzane zonke zomhlaba ngohlobo lwazo, uze ungenise ngambini kuzo zibe kunye nawe ukuze zisindiswe.
21  Wena ke, zithabathele lonke uhlobo lokutya okudliwayo; ukuhlanganisele kuwe, kube kukudla kwakho nazo.”
22  Wenza ke uNowa njengako konke oko uThixo abemyalele kona. Wenza kanye njengoko.
31  Ekuhambeni kwexesha waweva amazwi oonyana bakaLabhan, besithi: “UYakobi uzithabathile zonke izinto zikabawo; yaye uyiqwebe ngezinto zikabawo yonke le ndyebo.”
2  Wathi uYakobi akubukhangela ubuso bukaLabhan, wabubona bungasafani nangaphambili.
3  Ekugqibeleni uYehova wathi kuYakobi: “Buyela ezweni looyihlo nakwizalamane zakho, yaye ndiya kuqhubeka ndinawe.”
4  Ngoko uYakobi wathumela ukuba kubizwe uRakeli noLeya, beze entsimini emhlambini wakhe,
5  waza wathi kubo: “Ndiyabubona ubuso bukayihlo, ukuba akasafani nangaphambili ngokubhekisele kum; kodwa uTHIXO kabawo ubenam.
6  Niyazi nani ukuba uyihlo ndimkhonze ngamandla am onke.
7  Ke uyihlo undikhohlisile waza nomvuzo wam wawutshintsha kalishumi, kodwa uThixo akamvumelanga ukuba andenzakalise.
8  Bekuthi xa ethe, ‘Ezinamachokoza zoba ngumvuzo wakho,’ suke umhlambi uphela uzale ezinamachokoza; kanti kwelinye icala xa ethe, ‘Ezinemizila zoba ngumvuzo wakho,’ suke umhlambi uphela uzale ezinemizila.
9  Ngoko uThixo waqhubeka ewuthabatha umhlambi kayihlo, wawunika mna.
10  Ekugqibeleni kwathi ngexesha lokudumba komhlambi wezimvu ndawaphakamisa amehlo am ndaza ndabona umbono ephupheni, nazo iinkunzi zeebhokhwe ezikhwela umhlambi zinemizila, namachokoza namabala.
11  Yaza yathi ingelosi yoTHIXO oyinyaniso kum ephupheni, ‘Yakobi!’ ndathi, ‘Ndilapha.’
12  Yaqhubeka yathi, ‘Nceda uphakamise amehlo akho, ubone ukuba zonke iinkunzi zeebhokhwe ezikhwela umhlambi zinemizila, namachokoza namabala, kuba ndikubonile konke akwenzayo uLabhan kuwe.
13  NdinguTHIXO oyinyaniso waseBheteli, apho wathambisa khona intsika nalapho wabhambathisa khona isibhambathiso kum. Suka ngoko, uphume kweli lizwe uze ubuyele ezweni lokuzalwa kwakho.’”
14  Baphendula uRakeli noLeya bathi kuye: “Sisenesabelo nelifa na thina endlwini kabawo?
15  Akangebi eneneni usigqala njengabasemzini na, ekubeni esithengisile, eqhubeka eyidla nemali esiyihlawulelweyo?
16  Ngokuba bonke ubutyebi abuthabathileyo uThixo kubawo bobethu nabantwana bethu. Ngoko ke yonk’ into uThixo ayithethileyo kuwe yenze.”
17  Wasuka uYakobi wabakhwelisa abantwana bakhe nabafazi bakhe ezinkameleni;
18  waza wawuqhuba wonke umhlambi wakhe nazo zonke iimpahla awayeziqwebile, umhlambi awawuzuza nawawuqweba ePadan-aram, ukuze aye kuIsake uyise ezweni lakwaKanan.
19  Ke kaloku uLabhan wayeye kucheba izimvu zakhe. Ngelo xesha uRakeli weba imilonde-khaya kayise.
20  Ngoko uYakobi wamoyisa ngobuqili uLabhan umSiriya, kuba ke akamxelelanga ukuba uyabaleka.
21  Wabaleka ke, wasuka, wawuwela uMlambo, yena nako konke awayenako. Emva koko wabubhekisa ubuso bakhe kummandla weentaba waseGiliyadi.
22  Kamva, ngosuku lwesithathu, waxelelwa uLabhan ukuba uYakobi ubalekile.
23  Wathabatha abantakwabo, bamsukela umgama wohambo lweentsuku ezisixhenxe baza bamfumana kummandla weentaba waseGiliyadi.
24  Ngoko uThixo weza kuLabhan umSiriya ngephupha ebusuku waza wathi kuye: “Uze ulumke, ungathethi nto kuYakobi, nokuba yelungileyo nokuba yembi.”
25  Waza wafika ke uLabhan kuYakobi, njengoko uYakobi wayemise intente yakhe entabeni kwaye yena uLabhan nabantakwabo babeyimise eyabo inkampu kummandla weentaba waseGiliyadi.
26  Wathi uLabhan kuYakobi: “Yintoni na le uyenzileyo, yokuba undoyise ngobuqili uze neentombi zam uziqhube njengabathinjwa abathatyathwe ngekrele?
27  Bekutheni na uze umke ngokufihlakeleyo uze undoyise ngobuqili, ungandixeleli, ukuze ndikundulule ngemihlali nangeengoma, ngentambula nangohadi?
28  Akukhange undinike nethuba lokwanga abantwana bam neentombi zam. Hayi, bubudenge noko obu ubenzileyo.
29  Kusemandleni esandla sam ukunenzakalisa, kodwa uTHIXO kayihlo uthethe nam phezolo, esithi, ‘Uze ulumke, ungathethi nto kuYakobi, nokuba yelungileyo nokuba yembi.’
30  Ekubeni ke ngoku umkile ngenxa yokuyilangazelela kakhulu indlu kayihlo, ubabeleni, ke ngoko, bona oothixo bam?”
31  Ekuphenduleni uYakobi wathi kuLabhan: “Kungenxa yokuba bendisoyika. Ngokuba bendizixelele ukuba, ‘Hleze uzihluthe kum iintombi zakho.’
32  Nabani na obafumene kuye oothixo bakho, makangaphili. Phambi kwabazalwana bethu aba, fanisa into yakho ekum uze uyithabathe.” Kodwa uYakobi wayengazi ukuba babebiwe nguRakeli.
33  Ngoko uLabhan wangena ententeni kaYakobi nasententeni kaLeya nasententeni yamakhobokazana omabini, kodwa akabafumana. Ekugqibeleni waphuma ententeni kaLeya waza wangena ententeni kaRakeli.
34  Ke kaloku uRakeli wayeyithabathile imilonde-khaya leyo, wayifaka engobozini yesali yabafazi yenkamela, waza wahlala phezu kwayo. ULabhan waphuthaphutha kuyo yonke intente, kodwa akayifumana.
35  Wathi ke yena kuyise: “Mawungavuthi umsindo emehlweni enkosi yam, ngokuba andinakukwazi ukusukuma phambi kwakho, kuba ndifikelwe lisiko labafazi.” Wagocagoca ngenyameko, kodwa akayifumana imilonde-khaya.
36  Waba nomsindo uYakobi, waxabana noLabhan, waza waphendula uYakobi wathi kuLabhan: “Ndikuvukele ngantoni na, siyintoni na isono sam, le nto undisukele ngokushushu kangaka?
37  Njengokuba ke uziphuthaphuthe zonke izinto zam, ufumene ntoni na yazo zonke iimpahla zendlu yakho? Yibeke apha phambi kwabazalwana bam nabazalwana bakho, ukuze bagqibe ngathi sobabini.
38  Ndibe kunye nawe iminyaka engamashumi amabini. Iimazi zakho zezimvu neemazi zakho zeebhokhwe aziphunzanga, neenkunzi zeegusha zomhlambi wakho andizidlanga.
39  Nasiphi na isilwanyana esiqwengiweyo andisizisanga kuwe. Ndandiyihlawulela ngokwam ilahleko yaso. Nokuba sibiwe emini okanye sibiwe ebusuku, wawusibiza esandleni sam.
40  Ndiye ndadliwa bubushushu emini nayingqele ebusuku, yaye amehlo am ayemkelwa bubuthongo.
41  Kwaba njalo kum le minyaka imashumi mabini ndisendlwini yakho. Ndakukhonza iminyaka elishumi elinesine ngenxa yeentombi zakho zombini neminyaka emithandathu ngenxa yomhlambi wakho, yaye uwutshintshe kalishumi umvuzo wam.
42  Ukuba uTHIXO kabawo, uTHIXO ka-Abraham noMnkwantyisi kaIsake, ebengekho kwicala lam, ngewundindulule ndilambatha. UThixo uzibonile iintsizi zam nokubulaleka kwezandla zam, waza ke wakohlwaya phezolo.”
43  Waphendula uLabhan wathi kuYakobi: “Iintombi ezi ziintombi zam nabantwana aba ngabantwana bam nomhlambi lo ngumhlambi wam, nayo yonk’ into oyibonayo apha yeyam neentombi zam. Ndingathini ke ukuzijikela namhlanje, ndijikele nabantwana bazo ezibazeleyo?
44  Yiza ngoku, senze umnqophiso, mna nawe, ube lingqina phakathi kwam nawe.”
45  Ngako oko uYakobi wathabatha ilitye waza walimisa layintsika.
46  Wandula wathi uYakobi kubazalwana bakhe: “Thabathani amatye!” Bawathabatha ke amatye baza benza imfumba. Emva koko badla khona phezu kwaloo mfumba.
47  Wathi ukuyibiza uLabhan yiYegare-sahaduta, kodwa yena uYakobi wayibiza ngokuba yiGaledi.
48  Wathi uLabhan: “Le mfumba ilingqina phakathi kwam nawe namhlanje.” Kungenxa yoko le nto wayibiza ngokuba yiGaledi,
49  neMboniselo, kuba wathi: “UYehova makabe ngumlindi phakathi kwam nawe xa singasabonani.
50  Ukuba uthe wazixhwalekisa iintombi zam waza wathabatha abafazi ukongezelela kwiintombi zam, akukho mntu unathi. Uyabona ke! UThixo woba lingqina phakathi kwam nawe.”
51  Waza waqhubeka uLabhan wathi kuYakobi: “Yiyo le imfumba, nantsi nentsika endiyimisileyo phakathi kwam nawe.
52  Le mfumba ilingqina, nale ntsika inikela ubungqina, bokuba andiyi kudlula kule mfumba ngokunxamnye nawe yaye nawe akuyi kudlula kule mfumba nakule ntsika ngokunxamnye nam ukuze senzakalisane.
53  Uthixo ka-Abraham nothixo kaNahore, uthixo wooyise, makagwebe phakathi kwethu.” Kodwa uYakobi wafunga ngoMnkwantyisi kayise uIsake.
54  Emva koko uYakobi wabingelela umbingelelo entabeni apho waza wamema abazalwana bakhe ukuba badle isonka. Badla ke isonka baza bachitha ubusuku entabeni apho.
55  Noko ke, uLabhan wavuka ekuseni, wabanga abantwana bakhe neentombi zakhe waza wabasikelela. Wandula ke uLabhan wangena endleleni, wabuyela endaweni yakhe.
21  UYehova waphethulela ingqalelo yakhe kuSara kanye njengoko wayetshilo, waza uYehova wenza kuSara kanye njengoko wayethethile.
2  Wamitha ke uSara waza wamzalela unyana uAbraham ebudaleni bakhe ngexesha elimisiweyo elo wayethethe ngalo uThixo kuye.
3  Ngako oko uAbraham wamthiya unyana wakhe awamzalelwayo, awamzalelwa nguSara, igama elinguIsake.
4  Yaye uAbraham wamalusa uIsake unyana wakhe xa wayeneentsuku ezisibhozo ubudala, kanye njengoko uThixo wamyalelayo.
5  UAbraham wayeneminyaka elikhulu ubudala ukuzalelwa kwakhe uIsake unyana wakhe.
6  Wandula uSara wathi: “UThixo undilungiselele into yokuhleka: wonke ubani okuvayo oku uya kundihleka.”
7  Waza wongeza wathi: “Ngubani na obengatsho kuAbraham ukuthi, ‘Ngokuqinisekileyo uSara uza kwanyisa abantwana,’ kanti nako ndizele unyana ebudaleni bakhe?”
8  Wakhula ke umntwana, walunyulwa; waza uAbraham walungiselela itheko elikhulu ngosuku awalunyulwa ngalo uIsake.
9  Yaye uSara wahlala ephawula ukuba unyana kaHagare umYiputakazi, awamzalela uAbraham, wenza intlekisa.
10  Ngoko wathi kuAbraham: “Ligxothe eli khobokazana nonyana walo, kuba unyana weli khobokazana akayi kuba yindlalifa kunye nonyana wam, uIsake!”
11  Kodwa le nto ayimkholisanga kwaphela uAbraham, ngokubhekisele kunyana wakhe.
12  Wandula uThixo wathi kuAbraham: “Musa ukungakholiswa yiyo nantoni na uSara ayitshoyo kuwe ngenkwenkwe le nekhobokazana lakho. Liphulaphule ilizwi lakhe, kuba iya kubizwa ngoIsake imbewu yakho.
13  Kananjalo unyana wekhobokazana, naye ndiya kumenza uhlanga, kuba eyinzala yakho.”
14  Ngoko uAbraham wavuka ekuseni, wathabatha isonka nentsuba yamanzi, wanika uHagare, ebeka egxalabeni lakhe, kunye nomntwana, waza wamndulula. Wahamba waza wabhadu-bhadula entlango yaseBher-shebha.
15  Ethubeni aphela amanzi entsubeni waza wamphosa umntwana phantsi kwetyholo.
16  Yena ke wemka waya kuzihlalela yedwa, kumgama omalunga nokudubula ngesaphetha, kuba wathi: “Mandingakuboni ukufa kwalo mntwana.” Ngoko wahlala phantsi emgama waza waphakamisa izwi lakhe, walila.
17  Waliva ke uThixo ilizwi lenkwenkwe, yaza ingelosi kaThixo yamemeza kuHagare isemazulwini, yathi kuye: “Kusuke kwathini na ngawe, Hagare? Musa ukoyika, kuba uThixo uliphulaphule ilizwi lenkwenkwe apho ikhoyo.
18  Sukuma, yiphakamise inkwenkwe uze uyibambe ngesandla, kuba ndiya kuyenza uhlanga olukhulu.”
19  Ngoko uThixo wawavula amehlo akhe waza wabona iqula lamanzi; yaye waya kulo waza wayizalisa intsuba ngamanzi, waseza nenkwenkwe.
20  UThixo waqhubeka enayo inkwenkwe leyo, yaqhubeka ikhula yaye ihlala entlango; kwaye yaba ngumtoli.
21  Yahlala kwintlango yaseParan, yaye unina wayithabathela umfazi ezweni laseYiputa.
22  Kwathi ke ngelo xesha uAbhimeleki ekunye noFikoli intloko yomkhosi wakhe wathi kuAbraham: “UThixo ukunye nawe kuyo yonk’ into oyenzayo.
23  Ngoko ndifungele ngoThixo ukuba akuyi kundixokisa mna nenzala yam nezizukulwana zam; ukuba, wothi ngokothando olunyanisekileyo endiqhubene ngalo nawe, nawe uqhubane ngalo nam nelizwe ohleli kulo njengomphambukeli.”
24  Ngoko uAbraham wathi: “Ndiya kufunga.”
25  Xa uAbraham wamgxeka ngokuqatha uAbhimeleki ngokubhekisele kwiqula lamanzi elalihluthwe ngabakhonzi baka-Abhimeleki ngogonyamelo,
26  ngoko uAbhimeleki wathi: “Andazi ukuba yenziwe ngubani na le nto, nawe akundixelelanga nto ngayo, kwaye nam andikhange ndive nto ngayo ngaphandle kwanamhlanje.”
27  Ngako oko uAbraham wathabatha izimvu neenkomo, wazinika uAbhimeleki, baza bobabini benza umnqophiso.
28  Xa uAbraham wawabeka odwa amathokazi ezimvu asixhenxe omhlambi,
29  uAbhimeleki wathi kuAbraham: “Iyintoni na intsingiselo yala mathokazi ezimvu asixhenxe owabeke odwa?”
30  Wathi ke yena: “Wowathabatha la mathokazi ezimvu asixhenxe esandleni sam, aze abe bubungqina bam bokuba eli qula lembiwa ndim.”
31  Kungenxa yoko le nto wayibiza loo ndawo ngokuthi yiBher-shebha, kuba kulapho bafungayo bobabini.
32  Ngoko benza umnqophiso eBher-shebha, ekwathi emva kwawo wasukuma uAbhimeleki noFikoli intloko yomkhosi wakhe baza babuyela ezweni lamaFilisti.
33  Emva koko watyala umthi wetamariske eBher-shebha waza wabiza khona egameni likaYehova uThixo ohlala ngokungenammiselo.
34  Yaye uAbraham wakwandisa ukuhlala kwakhe njengomphambukeli ezweni lamaFilisti iintsuku ezininzi.
25  Ngapha koko, uAbraham wathabatha umfazi kwakhona, ogama linguKetura.
2  Ekuhambeni kwexesha wamzalela uZimran noYokeshan noMedan noMidiyan noIshibhaki noShuwaha.
3  UYokeshan wazala uShebha noDedan. Oonyana bakaDedan babengama-Ashurim namaLetushim namaLewumim.
4  Oonyana bakaMidiyan yayinguEfa noEfere noHanoki noAbhida noEldaha. Bonke aba yayingoonyana bakaKetura.
5  Kamva uAbraham wanika uIsake yonk’ into awayenayo,
6  ke bona oonyana bamashweshwe awayenawo uAbraham, wabanika izipho uAbraham. Waza ke wabandulula bemka kuIsake unyana wakhe, ngoxa wayesaphila, basinga ngasempuma, kwilizwe laseMpuma.
7  Yiyo le imihla yeminyaka yokudla ubomi kuka-Abraham, iminyaka elikhulu elinamashumi asixhenxe anesihlanu.
8  Wabhubha ke uAbraham, wafa eyingwevu enkulu, aluphele yaye anelisekile, waza wahlanganiselwa kubantu bakowabo.
9  Ngoko uIsake noIshmayeli oonyana bakhe bamngcwaba emqolombeni waseMakaphela, owawungaphambi kweMamre, entsimini kaEfron unyana kaTsohare umHiti,
10  ntsimi leyo wayithengayo uAbraham koonyana bakaHeti. Wangcwatyelwa khona uAbraham, kwanoSara umfazi wakhe.
11  Kwathi emva kokufa kuka-Abraham uThixo waqhubeka emsikelela uIsake unyana wakhe, yaye uIsake wayehlala kufuphi naseBhere-lahayi-royi.
12  Yiyo le ke imbali kaIshmayeli unyana ka-Abraham awathi uHagare umYiputa, isicakakazi sikaSara, wamzalela uAbraham.
13  Ngawo la amagama oonyana bakaIshmayeli, ngamagama abo, ngokweentsapho zabo: izibulo likaIshmayeli nguNebhayoti ibe nguKedare noAdebhele noMibhesam
14  noMishma noDuma noMasa,
15  uHadadi noTema, uYeture, uNafishi noKedema.
16  Ngabo abo oonyana bakaIshmayeli, yaye ngamagama abo lawo ngokweentendelezo zabo nangokweenkampu zabo ezibiyelwe ngodonga: izikhulu ezilishumi elinesibini ngokwezizwana zazo.
17  Yiyo le iminyaka yokudla ubomi kukaIshmayeli, iminyaka elikhulu elinamashumi amathathu anesixhenxe. Waza wabhubha, wafa, wahlanganiselwa kubantu bakowabo.
18  Bamisa iminquba yabo ukususela eHavila kufuphi neShure, ephambi kweYiputa, besa eAsiriya. Wahlala phambi kwabo bonke abantakwabo.
19  Yiyo le ke imbali kaIsake unyana ka-Abraham. UAbraham wazala uIsake.
20  Yaye uIsake wayeneminyaka engamashumi amane ubudala ukuthabatha kwakhe uRebheka intombi kaBhetuweli umSiriya wasePadan-aram, udade boLabhan umSiriya, njengomfazi wakhe.
21  Kwaye uIsake wahlala embongoza uYehova ngokukodwa mayela nomfazi wakhe, kuba wayeludlolo; ngoko uYehova wasabela kwezo zibongozo zakhe, waza uRebheka umfazi wakhe wamitha.
22  Yaye basukuzana oonyana ngaphakathi kuye, ngokokude athi: “Ukuba kuza kuqhubeka ngale ndlela, ndingaba ndisaphilela ntoni ke?” Ngako oko wabuzisa kuYehova.
23  Waza wathi uYehova kuye: “Kukho iintlanga ezimbini esiswini sakho, kuya kwahlukana amaqela amabini eentlanga embilinini wakho; elinye iqela lohlanga liya komelela ngakumbi kunelinye iqela lohlanga, yaye elikhulu liya kukhonza elincinane.”
24  Zazaliseka iintsuku zakhe zokuba azale, yaye, khangela! unamawele esiswini sakhe.
25  Laphuma elokuqala libomvu lonke njengomnweba owenziwe ngoboya; baza balithiya igama elinguEsawu.
26  Kwaza emva koko kwaphuma umntakwabo ebambelele esithendeni sikaEsawu ngesandla; yena wamthiya igama elinguYakobi. Waye uIsake enamashumi amathandathu eminyaka ubudala ekuzalweni kwabo.
27  Akhula ke amakhwenkwe, waza uEsawu waba lizingela, indoda yasendle, kodwa yena uYakobi wayeyindoda engenakusoleka, ehlala ezintenteni.
28  Yaye uIsake wayemthanda uEsawu, kuba wayehlala esidla inyamakazi, ngoxa yena uRebheka wayethanda uYakobi.
29  Ngamini ithile uYakobi wayepheke isityu, ekufikeni kukaEsawu evela endle yaye ediniwe.
30  Ngoko uEsawu wathi kuYakobi: “Nceda, khawulezisa, undiphe ndiginye kule nto ibomvu—loo nto ibomvu, kuba ndidiniwe!” Kungenxa yoko le nto kwathiwa igama lakhe nguEdom.
31  Wathi uYakobi: “Ndithengisele, kuqala, ilungelo lakho lobuzibulo!”
32  Waza waqhubeka uEsawu esithi: “Yabona, ndiza kufa, yaye bunangenelo ngantoni kum ubuzibulo?”
33  Waza uYakobi wongeza wathi: “Ndifungele kuqala!” Wamfungela waza wathengisa ngelungelo lakhe lobuzibulo kuYakobi.
34  Wandula ke uYakobi wamnika uEsawu isonka nesityu seentlumayo, wadla, wasela. Waza ke wasukuma, wahamba indlela yakhe. Ngoko uEsawu wabudela ubuzibulo.
13  Emva koko wenyuka ke uAbram ephuma eYiputa, yena nomfazi wakhe nako konke awayenako, noLote ekunye naye, waya eNegebhi.
2  Yaye uAbram wayenomhlambi nesilivere negolide eninzi.
3  Wahamba emisa iinkampu ngeenkampu ekuphumeni kwakhe eNegebhi esingise eBheteli, kulaa ndawo yayikuyo kuqala intente yakhe phakathi kweBheteli neAyi,
4  ndawo leyo wenza kuyo isibingelelo ngaphambili; waza khona apho uAbram wabiza egameni likaYehova.
5  Naye uLote, owayehamba noAbram, waye enezimvu neenkomo neentente.
6  Ngoko ilizwe elo lalingabanelanga ukuba bahlale kunye kulo, kuba impahla yabo yayininzi yaye babengenakukwazi ukuhlala ndawonye.
7  Kwabakho ingxabano phakathi kwabalusi bemfuyo ka-Abram nabalusi bemfuyo kaLote; yaye ngelo xesha kwakuhlala amaKanan namaPerizi kwelo lizwe.
8  Ngoko ke uAbram wathi kuLote: “Makungabikho ngxabano kaloku, phakathi kwam nawe naphakathi kwabalusi bam nabalusi bakho, kuba siyazalana.
9  Aliphambi kwakho na ilizwe liphela? Ndincede ke ngoko, masahlukane. Ukuba uya ngasekhohlo, mna ndoya ngasekunene; kodwa ukuba uya ngasekunene, mna ndoya ngasekhohlo.”
10  Ngoko uLote wawaphakamisa amehlo akhe waza wasibona iSithili saseYordan siphela, ukuba sonke sasingummandla onamanzi amaninzi ngaphambi kokuba uYehova ayonakalise iSodom neGomora, sinjengomyezo kaYehova, sinjengelizwe laseYiputa ukuya kufikelela eTsoware.
11  Ngoko uLote wanyula iSithili saseYordan siphela, waza uLote wayifudusela ngasempuma inkampu yakhe. Bahlukana ke ngoko omnye komnye.
12  UAbram wahlala ezweni lakwaKanan, kodwa uLote yena wahlala kwizixeko zeso Sithili. Ekugqibeleni wamisa intente kufuphi neSodom.
13  Ke kaloku abantu baseSodom babengabenzi bobubi yaye babengaboni abakhulu kuYehova.
14  Wathi ke uYehova kuAbram emva kokuba uLote ahlukene naye: “Nceda, uphakamise amehlo akho kuloo ndawo ukuyo, uze ukhangele emntla nasemzantsi nasempuma nasentshona,
15  kuba lonke elo lizwe ukhangele kulo, ndolinika wena nembewu yakho ukusa kwixesha elingenammiselo.
16  Kwaye ndiya kuyenza imbewu yakho ibe ngangamasuntswana othuli lomhlaba, kuze kuthi, ukuba umntu uyakwazi ukubala amasuntswana othuli lomhlaba, abe nako ukuyibala nembewu yakho.
17  Suka ke, ulihambahambe ilizwe elo ngobude balo nangobubanzi balo, kuba ndiya kukunika lona.”
18  Ngoko uAbram waqhubeka ehlala ezintenteni. Kamva waya kuhlala phakathi kwemithi emikhulu kaMamre, eseHebron; waza wamakhela khona isibingelelo uYehova.
14  Kwathi ngemihla ka-Amrafele ukumkani waseShinare, uAriyoki ukumkani wase-Elasare, uKedolahomere ukumkani wase-Elam, noTidali ukumkani wamaGoyi,
2  benza imfazwe kunye noBhera ukumkani waseSodom, kwakunye noBhirsha ukumkani waseGomora, noShinabhi ukumkani waseAdima, noShemebhere ukumkani waseTsebhoyim, nokumkani waseBhela (oko kukuthi, eTsoware).
3  Bonke aba bahamba bemanyene ukuya eNtilini yaseSidim, oko kukuthi, uLwandle lweTyuwa.
4  Kangangeminyaka elishumi elinesibini babekhonza uKedolahomere, kodwa ngonyaka weshumi elinesithathu bavukela.
5  Ngonyaka weshumi elinesine kweza uKedolahomere, nookumkani ababekunye naye, baza bawoyisa amaRefa eAshteroti-karnayim, namaZuzi eHam, namaEma eShave-kiriyatayim,
6  namaHori entabeni yawo yeSehire, kwasa kwiEl-paran, esentlango.
7  Bajika beza e-En-mishpati, oko kukuthi, eKadeshe, baza baloyisa ilizwe lama-Amaleki liphela kwanama-Amori awayehlala eHatsatson-tamare.
8  Waphuma ke xa kulapho ukumkani waseSodom waza wamatsha, kwanokumkani waseGomora nokumkani waseAdima nokumkani waseTsebhoyim nokumkani waseBhela (oko kukuthi, eTsoware), baza bazilungiselela ukulwa idabi nxamnye nabo eNtilini yaseSidim,
9  nxamnye noKedolahomere ukumkani wase-Elam noTidali ukumkani wamaGoyi noAmrafele ukumkani waseShinare noAriyoki ukumkani wase-Elasare; ookumkani abane nxamnye nabahlanu.
10  Ke iNtili yaseSidim yayinemihadi ngemihadi yebhitumene; yaye ukumkani waseSodom nowaseGomora basaba baza beyela kuyo, baza abaseleyo basabela kummandla weentaba.
11  Abo boyisileyo bayithabatha yonke impahla yaseSodom naseGomora nako konke ukutya kwabo baza bemka.
12  Bamthabatha noLote unyana womntakwabo Abram nempahla yakhe baza bemka. Wayehlala eSodom ngoko.
13  Emva koko indoda eyayisindile yaya kuxelela uAbram umHebhere. Wayemise umnquba wakhe ngoko phakathi kwemithi emikhulu kaMamre umAmori, umntakwabo Eshkoli nomntakwabo Anere; bona babenqophisene noAbram.
14  Ngaloo ndlela uAbram weva ukuba umntakwabo wayethatyathwe njengomthinjwa. Wasuka ke wahlanganisa amadoda akhe aqeqeshiweyo, amakhoboka angamakhulu amathathu aneshumi elinesibhozo azalelwe endlwini yakhe, waza wasukela ukusa kwaDan.
15  Yaye wayahlula ngobusuku imikhosi yakhe, yena namakhoboka akhe, ngokunxamnye nabo, waza ngaloo ndlela waboyisa, wabasukela ukusa eHobha, ekumntla weDamasko.
16  Kwaye wayibuyisa yonke impahla, wabuyisa kwanoLote umntakwabo nempahla yakhe kwanabafazi nabantu.
17  Waphuma ukumkani waseSodom ukuya kumhlangabeza ekubuyeni kwakhe ekoyiseni uKedolahomere nookumkani ababekunye naye, eNtilini yaseShave, oko kukuthi, iNtili yokumkani.
18  UMelkitsedeki ukumkani waseSalem wazisa isonka newayini, yaye wayengumbingeleli wOyena Thixo Uphakamileyo.
19  Wandula ke wamsikelela wathi: “Makasikelelwe uAbram wOyena Thixo Uphakamileyo,UMvelisi wezulu nomhlaba;
20  Yaye makabongwe Oyena Thixo Uphakamileyo,Obanikele abacinezeli bakho esandleni sakho!” Ngoko uAbram wamnika isishumi sento yonke.
21  Emva koko ukumkani waseSodom wathi kuAbram: “Ndinike imiphefumlo, wena uthabathe impahla.”
22  Waza ke uAbram wathi kukumkani waseSodom: “Ndiyasiphakamisa isandla sam ukuze ndifunge kuYehova ongOyena Thixo Uphakamileyo, uMvelisi wezulu nomhlaba,
23  ukuba, andiyi kuthabatha msonto namtya wembadada, nditsho, nantoni na eyeyakho, ukuze ungathi, ‘Ndim omenze isityebi uAbram.’
24  Mna andifuni nento le! Kuphela mayibe koko abafana sele bekudlile, nesabelo samadoda abehamba nam, uAnere, uEshkoli noMamre—bona mabathabathe isabelo sabo.”
29  Emva koko uYakobi wahamba waya ezweni laseMpumalanga.
2  Wakhangela, wabona iqula endle yaye kwakukho nemihlambi emithathu yezimvu ibuthile ngakulo, kuba imihlambi yayidla ngokusezwa kwelo qula; yaye kwakukho ilitye elikhulu emlonyeni wequla.
3  Bekuthi isakuhlanganiselwa yonke imihlambi apho, baliqengqe lisuke ilitye emlonyeni wequla, baze bayiseze imihlambi, emva koko babelibuyisela ilitye elo emlonyeni wequla endaweni yalo.
4  Ngoko uYakobi wathi kubo: “Bantakwethu, nisuka phi na?” bathi: “Sivela kwaHaran.”
5  Waza wathi kubo: “Niyamazi na uLabhan umzukulwana kaNahore?” bathi: “Siyamazi.”
6  Wathi ke kubo: “Usaphila kodwa?” Bathi bona: “Usaphila. Nanku noRakeli intombi yakhe esiza nezimvu!”
7  Wathi: “Kusesemini emaqanda. Asiloxesha lokuhlanganisa imihlambi eli. Sezani izimvu ezi, nize niziyeke zidle.”
8  Bathi ke bona: “Asivumelekanga ukwenjenjalo ide ihlanganisane yonke imihlambi lize liqengqwe ilitye lisuke emlonyeni wequla. Sandule ke ukuziseza izimvu.”
9  Uthe esathetha njalo nabo, wafika uRakeli nezimvu zikayise, kuba wayengumalusikazi.
10  Wathi uYakobi akumbona uRakeli intombi kaLabhan uninalume nezimvu zikaLabhan uninalume, wasondela ngoko nangoko uYakobi waza waliqengqa lasuka ilitye emlonyeni wequla, waziseza izimvu zikaLabhan uninalume.
11  Wandula uYakobi wamanga uRakeli waza waliphakamisa izwi lakhe, walila iinyembezi.
12  UYakobi wamxelela uRakeli ukuba wayesisizalwane sikayise nokuba wayengunyana kaRebheka. Waza yena wabaleka ukuya kuxelela uyise.
13  Uthe akuyiva uLabhan le ngxelo engoYakobi unyana wodade wabo, wabaleka ukuya kumhlangabeza. Wafika wamwola waza wamanga, wamzisa endlwini yakhe. Yena ke wambalisela uLabhan zonke ezi zinto.
14  Emva koko uLabhan wathi kuye: “Eneneni ulithambo lam nenyama yam.” Ngoko wahlala naye inyanga yonke.
15  Emva koko uLabhan wathi kuYakobi: “Ngaba umele undikhonze ngelize, wakugqiba ukuba sisizalwane sam? Khawundixelele, Woba yintoni na umvuzo wakho?”
16  Ke kaloku uLabhan wayeneentombi ezimbini. Igama lenkulu lalinguLeya yaye igama lencinane lalinguRakeli.
17  Kodwa amehlo kaLeya ayenechaphothi, kanti yena uRakeli wayemhle isiqu, ekwamhle nenkangeleko.
18  UYakobi wayemthanda uRakeli. Ngoko wathi: “Ndikulungele ukukukhonza iminyaka esixhenxe ngenxa kaRakeli intombi yakho encinane.”
19  Wathi ke uLabhan: “Kulungile ukuba ndimnike wena kunokuba ndimnike enye indoda. Qhubeka ke uhlala kunye nam.”
20  Waza uYakobi wakhonza iminyaka esixhenxe ngenxa kaRakeli, kodwa yaba ngathi ziintsuku ezimbalwa emehlweni akhe ngenxa yokumthanda kwakhe.
21  Wandula ke uYakobi wathi kuLabhan: “Ndinike umfazi wam, ndibe neentlobano zokwazana naye, kuba izalisekile imihla yam.”
22  Ngoko uLabhan wabahlanganisa bonke abantu baloo ndawo waza wenza itheko.
23  Kodwa kwathi ngokuhlwa wathabatha uLeya intombi yakhe, wamzisa kuye ukuze abe neentlobano zokwazana naye.
24  Ngaphezu koko, uLabhan wayinika intombi yakhe uLeya isicakakazi sakhe uZilipa, ukuba abe sisicakakazi sayo.
25  Kwathi kwakusa wabona ukuba, tyhini, nguLeya lo! Waza ke ngoko wathi kuLabhan: “Yintoni le undenze yona? Andikukhonzanga ngenxa kaRakeli na? Kutheni ke undikhohlisile nje?”
26  Wathi uLabhan: “Akwenziwa njalo kule ndawo yakowethu, ukuthi kwendiswe ibhinqa elincinane ngaphambi kwelamazibulo.
27  Yibhiyozele ngokupheleleyo iveki yeli bhinqa. Wothi ke emva koko unikwe nelinye eli ibhinqa ngenkonzo oya kundikhonza ngayo iminyaka esixhenxe engakumbi.”
28  Ngako oko wenjenjalo uYakobi waza wayibhiyozela ngokupheleleyo iveki yebhinqa elo, ekwathi emva koko wamnika uRakeli intombi yakhe, yaba ngumfazi wakhe.
29  Ngapha koko, uLabhan wayinika intombi yakhe uRakeli isicakakazi sakhe uBhiliha, ukuba abe sisicakakazi sayo.
30  Ngoko ke waba neentlobano zokwazana kwanoRakeli yaye wabonisa uthando olungakumbi kuRakeli kunakuLeya, waza waqhubeka ekhonza iminyaka esixhenxe engakumbi.
31  Wathi akubona uYehova ukuba uLeya wayethiyiwe, wasivula isibeleko sakhe, kodwa yena uRakeli wayeludlolo.
32  Wamitha ke uLeya, wazala unyana, wamthiya igama elinguRubhen, kuba wayesithi: “Kungenxa yokuba uYehova uzikhangele iintsizi zam, yaye ngoku indoda yam iya kundithanda.”
33  Wamitha kwakhona, wazala unyana waza wathi: “Kungenxa yokuba uYehova uye waphulaphula, kuba ndandithiyiwe waza ke ngoko wandinika nalo.” Ngoko ke wamthiya igama elinguSimeyon.
34  Waphinda wamitha kwakhona, wazala unyana waza wathi: “Ngoku indoda yam iya kunamathela kum, kuba ndiyizalele oonyana abathathu.” Ngoko ke wathiywa igama elinguLevi.
35  Uphindile kwakhona wamitha, wazala unyana waza wathi: “Ngesi sihlandlo ndiya kumbonga uYehova.” Ngoko ke wamthiya igama elinguYuda. Emva koko wayeka ukuzala.
40  Kwathi emva kwezi zinto, umngcamli wokumkani waseYiputa, nombhaki, bayona inkosi yabo, ukumkani waseYiputa.
2  Yaye amcaphukisa uFaro loo magosa akhe mabini, intloko yabangcamli nentloko yababhaki.
3  Ngoko wabaphosa entolongweni, endlwini yentloko yamafanankosi, endlwini yentolongo, ndawo leyo uYosefu wayelibanjwa kuyo.
4  Intloko yamafanankosi yabela uYosefu ukuba abe kunye nabo ukuze abanyamekele; yaye zaqengqeleka iintsuku besentolongweni.
5  Baphupha iphupha bobabini, ngamnye iphupha lakhe ngabusuku bunye, ngamnye iphupha lakhe elahlukileyo kwelomnye, umngcamli nombhaki bokumkani waseYiputa ababengamabanjwa endlwini yentolongo.
6  Akufika kubo uYosefu kusasa, wababona bekhangeleka bedakumbile.
7  Waza wawabuza loo magosa kaFaro awayekunye naye entolongweni, endlwini yenkosi yakhe, esithi: “Kutheni nidakumbile nje namhlanje?”
8  Bathi kuye: “Siphuphe iphupha, yaye asinatoliki.” Ngoko uYosefu wathi kuwo: “AsikokukaThixo na ukutolika? Khanincede, nindibalisele lona.”
9  Intloko yabangcamli yambalisela uYosefu iphupha layo, yathi kuye: “Ephupheni lam, ndibone umdiliya uphambi kwam.
10  Emdiliyeni lowo kwakukho amasetyana amathathu, yaye wawungathi uhluma amathupha. Zadubula iintyatyambo zawo. Zavuthwa iidiliya zezihloko zawo.
11  Indebe kaFaro yayisesandleni sam, ndaza ndazithabatha iidiliya ezo ndazifaxangela endebeni kaFaro. Emva koko ndayinikela indebe esandleni sikaFaro.”
12  Wathi ke uYosefu kuyo: “Naku ukutolikwa kwalo: Amasetyana lawo mathathu ziintsuku ezintathu.
13  Kwiintsuku ezintathu ukususela ngoku uFaro uya kuyiphakamisa intloko yakho aze ngokuqinisekileyo akubuyisele kwisigxina sakho; kwaye uya kuyinikela ngokuqinisekileyo indebe kaFaro esandleni sakhe, ngokwesiko langaphambili xa wawusebenza njengomngcamli wakhe.
14  Noko ke, uze undikhumbule kamsinya nje usakulungelwa, yaye uze, uncede, undenzele ububele bothando, undikhankanye kuFaro, undikhuphe kule ndlu.
15  Ngokuba eneneni ndaqweqwediswa ezweni lamaHebhere; nalapha andenzanga nto konke konke, ukuba bandifake emhadini wentolongo.”
16  Yathi yakubona intloko yababhaki ukuba utolike okuthile okulungileyo, nayo, yathi kuYosefu: “Nam ndiphuphile, yaye ndibone iingobozi ezintathu zesonka esimhlophe entlokweni yam,
17  yaye kweyona ngobozi iphezulu kwakukho zonke iintlobo zezidlo zikaFaro, imveliso yombhaki, kwaye zazidliwa ziintaka engobozini phezu kwentloko yam.”
18  Waphendula ke uYosefu wathi: “Naku ukutolikwa kwalo: Iingobozi ezo zintathu ziintsuku ezintathu.
19  Kwiintsuku ezintathu ukususela ngoku uFaro uya kuyiphakamisa isuke intloko yakho kuwe aze ngokuqinisekileyo akuxhome esibondeni; zize ngokuqinisekileyo iintaka ziyidle inyama yakho.”
20  Ke kaloku ngosuku lwesithathu olo, yaba ngumhla wokuzalwa kukaFaro, yaye wabenzela itheko bonke abakhonzi bakhe, wayiphakamisa intloko yomphathi wabangcamli nentloko yomphathi wababhaki phakathi kwabakhonzi bakhe.
21  Ngako oko wayibuyisela intloko yabangcamli esikhundleni sayo sobungcamli, yaza yayinikela indebe esandleni sikaFaro.
22  Kodwa yona intloko yababhaki wayixhoma, kanye njengoko uYosefu wayebatolikele.
23  Noko ke, intloko yabangcamli ayimkhumbulanga uYosefu, yasuka yamlibala.
39  Ke kaloku uYosefu, wehliselwa eYiputa, waza uPotifare, igosa lenkundla kaFaro, intloko yamafanankosi, umYiputa, wamthenga esandleni samaIshmayeli awayemhlisele khona.
2  Kodwa uYehova waba noYosefu, waba yindoda enempumelelo waza wavelela endlwini yenkosi yakhe, engumYiputa.
3  Yaye inkosi yakhe yabona ukuba uYehova wayenaye kwanokuba yonk’ into awayeyenza uYehova wayeyiphumelelisa esandleni sakhe.
4  Wakholeka uYosefu emehlweni ayo, wayikhonza, yaza yammisela waba ngumveleli wendlu yayo, yakunikela esandleni sakhe konke okwayo.
5  Kwathi ukususela ngexesha lokummisela kwayo njengomveleli wendlu yayo nomphathi wako konke okwayo, wayisikelela uYehova indlu yomYiputa lowo ngenxa kaYosefu, yaza intsikelelo kaYehova yaba phezu kwako konke eyayinako endlwini nasentsimini.
6  Ekugqibeleni yazishiyela esandleni sikaYosefu zonke izinto eyayinazo; kwaye yayingakwazi konke konke oko yayinako ngaphandle kwesonka esidlayo. Ngaphezu koko, uYosefu wayemhle ngesiqu, emhle nangembonakalo.
7  Kwathi emva kwezi zinto, umfazi wenkosi yakhe waphosa amehlo akhe kuYosefu waza wathi: “Ndilale.”
8  Kodwa wayesala aze athi kumfazi wenkosi yakhe: “Yabona, inkosi yam ayikwazi oko ndinako apha endlwini, nezinto zonke enazo izinikele esandleni sam.
9  Akukho bani mkhulu kunam endlwini apha, kwaye ayindibandezanga nantoni na ngaphandle kwakho, kuba ungumfazi wayo. Ngoko ndingathini ukwenza obu bubi bukhulu kangaka ndize eneneni ndone kuThixo?”
10  Nakubeni wayethetha kuYosefu imihla ngemihla, akazange yena amphulaphule ukuba alale ecaleni kwakhe, aqhubeke enaye.
11  Kodwa kwathi ke ngolu suku njengakwezinye iintsuku wangena endlwini esiya kwenza umsebenzi wakhe, yaye kwakungekho nanye yamadoda endlu apho endlwini.
12  Ngoko wambamba ngesambatho sakhe, esithi: “Ndilale!” Kodwa wasishiya isambatho sakhe esandleni sakhe waza wasaba, waphumela phandle.
13  Wathi ke akubona ukuba usishiyile isambatho sakhe esandleni sakhe waza wasabela phandle,
14  wadanduluka kumadoda endlu yakhe waza wathi kuwo: “Khangelani! Usizisele indoda engumHebhere, ukuba isenze intlekisa. Izile kum isiza kundilala, kodwa ndikhale ngezwi elikhulu.
15  Yaye ithe yakuva ndiliphakamisa ilizwi lam ndikhala, yashiya isambatho sayo ecaleni kwam yaza yasaba, yaphumela phandle.”
16  Emva koko wasibeka isambatho sayo ecaleni kwakhe yada yafika inkosi yayo endlwini.
17  Ngoko wathetha kuyo ngokwaloo mazwi, esithi: “Uzile kum umkhonzi ongumHebhere, lowo usizisele yena, ukuba andenze intlekisa.
18  Kodwa ndithe ndakuliphakamisa ilizwi lam ndikhala, wasishiya isambatho sakhe ecaleni kwam waza wasabela phandle.”
19  Umphumo waba kukuba, yathi yakuweva inkosi yakhe amazwi omfazi wayo awawathethayo kuyo, esithi: “Wenze oku noku umkhonzi wakho kum,” wavutha umsindo wayo.
20  Ngoko inkosi kaYosefu yamthabatha yamfaka endlwini yentolongo, ndawo leyo ayevalelwa kuyo amabanjwa okumkani, waza wahlala apho endlwini yentolongo.
21  Noko ke, uYehova waqhubeka enoYosefu waza wamenzela ububele bothando, wamenza wakholeka emehlweni egosa eliyintloko lendlu yentolongo.
22  Ngoko igosa eliyintloko lendlu yentolongo lawanikela esandleni sikaYosefu onke amabanjwa awayesendlwini yentolongo; yaye yonk’ into awayeyenza apho, yayisenziwa nguye.
23  Igosa eliyintloko lendlu yentolongo lalingaveleli nanye into eyayisesandleni salo, kuba uYehova wayenoYosefu yaye oko wayekwenza uYehova wayekuphumelelisa.
19  Zafika ke ezo ngelosi zimbini eSodom ngokuhlwa, yaye uLote wayehleli esangweni laseSodom. Uthe akuzibona uLote, wasukuma waya kuzihlangabeza waza waqubuda ngobuso emhlabeni.
2  Wandula ke wathi: “Khanincede, kaloku, zinkosi zam, ncedani niphambukele endlwini yomkhonzi wenu nilalise khona size sinihlambe neenyawo. Nandule ke nivuke ekuseni nihambe.” Zathi ke zona: “Hayi, solalisa kwindawo yembutho.”
3  Kodwa wazingisa kakhulu, ngokokude ziphambukele kuye zize ziye endlwini yakhe. Waza ke wazenzela itheko, wabhaka namaqebengwana angenagwele, zadla.
4  Ngaphambi kokuba zilale, amadoda esixeko, amadoda aseSodom, ayingqonga indlu, kususela enkwenkweni kwesa kwindoda endala, bonke abantu belihlokondiba elinye.
5  Yaye bamemeza kuLote besithi kuye: “Aphi laa madoda angene kwakho ngobu busuku? Wakhuphele kuthi ukuze sibe neentlobano zokwazana nawo.”
6  Ekugqibeleni waphuma uLote waya kuwo esangweni, waluvala ucango emva kwakhe.
7  Waza wathi: “Khanincede, bantakwethu, musani ukwenza ububi.
8  Yini kodwa, ndineentombi ezimbini apha ezingazange zibe neentlobano zokwazana nandoda. Makhe ndinizisele zona. Nenze kuzo njengoko kulungileyo emehlweni enu. Ke kula madoda musani ukwenza nto, kuba angene ngenxa yoko emthunzini wophahla lwam.”
9  Bona ke bathi: “Buy’ umva!” Baza bongeza bathi: “Eli lolo leza apha njengomphambukeli, ngoku lizenza umgwebi wethu. Siza kwenza ububi obungakumbi kuwe kunakuwo.” Basuka bayixinanisela ngamandla indoda leyo enguLote, yaye babesele beza kuluqhekeza ucango.
10  Ngoko amadoda lawo olula izandla zawo aza amngenisa uLote kuwo endlwini, aluvala ucango.
11  Kodwa wona amadoda awayesemnyango wendlu, awabetha ngobumfama, kususela kweyona incinane kuse kweyona inkulu, khon’ ukuze azinxaphise ezama ukufumana umnyango.
12  Andula ke la madoda athi kuLote: “Kukho nabani na ongomnye apha? Umkhwenyana noonyana bakho neentombi zakho nabo bonke onabo kwesi sixeko, bakhuphe kule ndawo!
13  Siza kuyonakalisa le ndawo, kuba sikhulu isikhalo esingabo phambi kukaYehova, kangangokuba uYehova usithumele ukuba sisonakalise esi sixeko.”
14  Ngako oko uLote waphuma waza wathetha nabakhwenyana bakhe ababeza kuthabatha iintombi zakhe, esithi: “Vukani! Phumani kule ndawo, kuba uYehova uza kusonakalisa esi sixeko!” Kodwa wayebonakala njengomntu oqhulayo emehlweni abakhwenyana bakhe.
15  Noko ke, kuthe kwakuba ngesifingo, iingelosi zamngxamisa uLote, zisithi: “Vuka! Thabatha umfazi wakho neentombi zakho zombini ezikhoyo apha, hleze utshayelwe ngenxa yesiphoso sesi sixeko!”
16  Wathi akuqhubeka ezilazila, ngoko ngemfesane kaYehova kuye, la madoda abamba isandla sakhe nesandla somfazi wakhe nezandla zeentombi zakhe aza amkhupha, amsa ngaphandle kwesixeko.
17  Yaye, akuba ebakhuphele ngaphandle kwaloo mmandla, yathi: “Baleka ngenxa yomphefumlo wakho! Musa ukukhangela emva yaye uze ungemi kuso sonke esi Sithili! Balekela kummandla weentaba kuba hleze utshayelwe!”
18  Waza uLote wathi kuwo: “Hayi, khawuncede, Yehova!
19  Naku nje, kaloku, umkhonzi wakho eye wakholeka emehlweni akho ngokokude umenzele ububele bothando, obubonakalisileyo kum ngokuwusindisa umphefumlo wam, kodwa mna—andinakukwazi ukubalekela kummandla weentaba, kuba hleze ndehlelwe yintlekele ndize ndife ngokuqinisekileyo apho.
20  Khawuncede, kaloku, esi sixeko sikufuphi ukuba ndingabalekela kuso kwaye siyinto encinane. Ndiyacela, bendingenako na ukubalekela kuso—asiyonto incinane na?—uze uqhubeke uphila umphefumlo wam.”
21  Ngoko wathi kuye: “Yabona, ndinolwazelelelo ngawe ukusa nakweli nqanaba, ngokungasibhukuqi isixeko eso uthethe ngaso.
22  Khawuleza! Balekela khona, kuba andinakwenza nto de ufike khona!” Kungenxa yoko le nto wasithiya eso sixeko igama lokuba yiTsoware.
23  Lalisele liphumile ilanga kwelo lizwe ekufikeni kukaLote eTsoware.
24  Waza uYehova wanisa isalfure nomlilo ovela kuYehova, emazulwini, phezu kweSodom naphezu kweGomora.
25  Ngoko waqhubeka ezibhukuqa ezi zixeko, kwaneSithili siphela nabo bonke abemi bezo zixeko nezityalo zomhlaba.
26  Umfazi wakhe wajika wakhangela ngasemva kwakhe, waza waba yintsika yetyuwa.
27  Ke kaloku uAbraham wahamba ekuseni waya kwindawo apho wayemi khona phambi kukaYehova.
28  Wandula ke wakhangela ezantsi ngaseSodom naseGomora nakulo lonke ilizwe leso Sithili waza wabona umbono. Yabona, nako kunyuka intshinyela yomsi kwelo lizwe injengentshinyela yomsi weziko!
29  Kwathi xa uThixo wayesonakalisa izixeko zeso Sithili, uThixo wamkhumbula uAbraham ngokuthi athabathe amanyathelo okundulula uLote aphume kuloo ndawo ibhukuqwayo xa wayebhukuqa izixeko awayehlala kuzo uLote.
30  Kamva uLote wanyuka waphuma eTsoware waza wahlala kummandla weentaba, ekunye neentombi zakhe zombini, kuba wayesoyika ukuhlala eTsoware. Ngoko wahlala emqolombeni, yena neentombi zakhe zombini.
31  Eyamazibulo yathi kwencinane: “Ubawo mdala yaye akukho ndoda kweli lizwe yokuba neentlobano zokwazana nathi ngokwendlela yomhlaba uphela.
32  Yiza, simseze iwayini ubawo size silale naye, sigcine inzala ngobawo.”
33  Ngoko zaqhubeka zimseza iwayini uyise ngobo busuku; yangena eyamazibulo yaza yalala noyise, kodwa akayazanga yena ukulala kwayo nokuvuka kwayo.
34  Kwaye ngengomso eyamazibulo yathi kwencinane: “Yabona, ndilele nobawo phezolo. Masimseze iwayini nangobu busuku. Uze ke wena ungene, ulale naye, ukuze sigcine inzala ngobawo.”
35  Ngoko zaqhubeka zimseza iwayini uyise ngobo busuku; yasuka ke encinane yaya kulala naye, kodwa akayazanga yena ukulala kwayo nokuvuka kwayo.
36  Kwaye zombini iintombi zikaLote zamitha ngoyise.
37  Ekuhambeni kwexesha eyamazibulo yazala unyana yaza yamthiya igama elinguMowabhi. Yena nguyise wamaMowabhi, unanamhla.
38  Yona encinane, nayo yazala unyana yaza yamthiya igama elinguBhen-ami. Yena nguyise woonyana baka-Amoni, unanamhla.
24  Waye ke uAbraham emdala, ihambile iminyaka; kwaye uYehova wayemsikelele uAbraham kwinto yonke.
2  Ngoko ke wathi uAbraham kumkhonzi wakhe, oyena mkhulu endlwini yakhe, owayelawula konke awayenako: “Nceda, ubeke isandla sakho phantsi kwethanga lam,
3  njengoko ndimele ndikufungise ngoYehova, uThixo wamazulu noThixo womhlaba, ukuba akuyi kumthabathela umfazi unyana wam ezintombini zamaKanan endihleli phakathi kwawo,
4  kodwa woya ezweni lakowethu nakwizalamane zam, uze ngokuqinisekileyo umthabathele khona umfazi unyana wam, uIsake.”
5  Noko ke, umkhonzi lowo wathi kuye: “Kuthekani ukuba umfazi lowo akakunqweneli ukuza nam kweli lizwe? Ngaba ndimele ngokuqinisekileyo ndimbuyisele unyana wakho kwelo zwe waphuma kulo wena?”
6  Wathi ke uAbraham kuye: “Lumka ungakhe umbuyisele apho unyana wam.
7  UYehova uThixo wamazulu, owandithabathayo endlwini kabawo nasezweni lezalamane zam nowathethayo kum, wandifungela, esithi, ‘Ndolinika imbewu yakho eli lizwe,’ uya kuthumela ingelosi yakhe phambi kwakho, yaye ngokuqinisekileyo uya kumthabathela khona umfazi unyana wam.
8  Kodwa ukuba umfazi lowo akakunqweneli ukuza nawe, woba ukhululekile kwesi sifungo usenzileyo kum. Kuphela nje uze ungambuyiseli apho unyana wam.”
9  Wasuka ke umkhonzi lowo wasibeka isandla sakhe phantsi kwethanga lika-Abraham inkosi yakhe waza wamfungela ngalo mbandela.
10  Ngoko loo mkhonzi wathabatha iinkamela ezilishumi kwiinkamela zenkosi yakhe waza wahamba enalo lonke uhlobo lwezinto ezilungileyo zenkosi yakhe esandleni sakhe. Wasuka wangena endleleni eya eMesopotamiya kwisixeko sakwaNahore.
11  Ekugqibeleni waziguqisa phantsi iinkamela ngaphandle kwesixeko ngasequleni lamanzi malunga nexesha langokuhlwa, xesha elo ayeqhele ukuphuma ngalo amabhinqa ukuya kukha amanzi.
12  Waza ke wathi: “Yehova Thixo wenkosi yam uAbraham, nceda ukwenze oku ngawo lo mhla phambi kwam, uyenzele ububele bothando inkosi yam uAbraham.
13  Yabona, ndimi ngasemthonjeni wamanzi, yaye iintombi zabantu besi sixeko ziyaphuma ukuza kukha amanzi.
14  Maze kuthi ke ibhinqa eliselula endothi kulo, ‘Nceda uthobe ingqayi yakho, ndisele,’ lize ngenene lithi lona, ‘Sela, neenkamela zakho ndoziseza,’ ibe lilo olabele umkhonzi wakho, uIsake; ndize ngale ndlela ndazi mna ngoko ukuba ubonakalise uthando olunyanisekileyo kwinkosi yam.”
15  Kwathi, engekagqibi nokuthetha, gqi uRebheka, lowo wazalwa nguBhetuweli, unyana kaMilka, umfazi kaNahore, umntakwabo Abraham, enengqayi yakhe yamanzi egxalabeni lakhe.
16  Laye ke ibhinqa elo liselula linomtsalane kakhulu ngembonakalo, liyintombi enyulu, engazange ibe neentlobano zesini nandoda; lehla ke laya emthonjeni, lazalisa ingqayi yalo yamanzi, laphinda lenyuka.
17  Wabaleka ngoko nangoko umkhonzi lowo esiya kulihlangabeza waza wathi: “Nceda undirhabulise kula manzi asengqayini yakho.”
18  Lona lathi: “Sela, nkosi yam.” Latsho liyihlisa ngokukhawuleza ingqayi yalo, layibamba ngesandla laza lamseza.
19  Lakugqiba ukumseza, lathi: “Ndozikhelela amanzi nazo iinkamela zakho zide zigqibe ukusela.”
20  Ngoko lakhawuleza layiqongqotha ingqayi yalo emkhombeni wokuseza laza labaleka kaninzi-ninzi ukuya kukha amanzi equleni, lazikhelela zonke iinkamela zakhe.
21  Lonke eli xesha le ndoda yayilondele imangalisiwe, ithe cwaka ukuze yazi enoba uYehova ulwenze lwanempumelelo na uhambo lwayo okanye akunjalo.
22  Kwathi ke, zakugqiba ukusela iinkamela, indoda leyo yathabatha ikhonkco lempumlo legolide elisisiqingatha seshekele ubunzima balo nezacholo ezibini zokufaka ezandleni zalo, eziziishekele ezilishumi zegolide ubunzima bazo,
23  yaza yathi: “Uyintombi kabani? Nceda, undixelele. Ikho na indawo yokulalisa endlwini kayihlo?”
24  Lathi kuyo: “Ndiyintombi kaBhetuweli unyana kaMilka, awamzalela uNahore.”
25  Laza lahlabela mgama lathi kuye: “Sineendiza nokutya kwezilwanyana okuninzi, kwanendawo yokulalisa.”
26  Yasuka le ndoda yathoba iqubuda kuYehova
27  yaza yathi: “Makabongwe uYehova uThixo wenkosi yam uAbraham, ongabususanga ububele bakhe bothando nenkoloseko yakhe kwinkosi yam. Ndithe ndisendleleni, uYehova wandikhokelela endlwini yabantakwabenkosi yam.”
28  Labaleka ibhinqa elo liselula laya kuxelela abendlu kanina ngezi zinto.
29  URebheka waye enomntakwabo, ogama linguLabhan. Ngoko uLabhan waya ebaleka kuloo ndoda yayingaphandle emthonjeni.
30  Wathi akulibona ikhonkco lempumlo nezacholo ezandleni zodade wabo waza weva namazwi kaRebheka udade wabo, esithi: “Yenjenje indoda leyo ukuthetha kum,” waya kuloo ndoda, nantso imi ngasezinkameleni emthonjeni.
31  Ngoko nangoko wathi: “Yiza, wena usikelelweyo nguYehova. Umeleni na ngaphandle, ndakugqiba ukukulungiselela indlu nendawo yeenkamela?”
32  Yaya ke indoda leyo endlwini, waza yena wazikhulula iinkamela, wazinika iindiza nokutya kwazo iinkamela, wayinika amanzi okuhlamba iinyawo zayo neenyawo zamadoda awayekunye nayo.
33  Kwandula ke kwabekwa into edliwayo phambi kwayo, kodwa yathi yona: “Andisayi kudla de ndibe ndithethile ngombandela endize ngawo.” Ngako oko wathi: “Thetha!”
34  Yaza ke yathi: “Ndingumkhonzi ka-Abraham.
35  Yaye uYehova uyisikelele kakhulu inkosi yam ngokuthi ayenze ibe nkulu ngakumbi, wayinika izimvu neenkomo nesilivere negolide nezicaka nezicakakazi neenkamela namaesile.
36  Ngokubhekele phaya, uSara umfazi wenkosi yam wayizalela unyana inkosi yam ebudaleni bakhe; kwaye iya kumnika yonk’ into enayo.
37  Ngoko inkosi yam yandifungisa, isithi, ‘Uze ungamthabatheli umfazi unyana wam ezintombini zamaKanan endihleli ezweni lawo.
38  Suka uye endlwini kabawo nakwintsapho yakowethu, umthabathele khona umfazi unyana wam.’
39  Kodwa ndithe kwinkosi yam, ‘Kuthekani ke ukuba ibhinqa elo alifuni ukuza nam?’
40  Yathi yona kum, ‘UYehova, endihambe phambi kwakhe, wothumela ingelosi yakhe kunye nawe aze ngokuqinisekileyo ayenze ibe nempumelelo indlela yakho; uze umthabathele umfazi unyana wam kwintsapho yakowethu nasendlwini kabawo.
41  Ngelo xesha uya kuba msulwa kwesi sifungo sam ukuba ekufikeni kwakho kwintsapho yakowethu, abamnikelanga kuwe, wothi ke ukhululeke esifungweni sam.’
42  “Ndithe ndakufika emthonjeni namhlanje, ndathi, ‘Yehova Thixo wenkosi yam uAbraham, ukuba ngokwenene uyenze yanempumelelo indlela yam endihamba ngayo,
43  yabona, ndimi ngasemthonjeni wamanzi. Maze kuthi ke intombi ephumayo ukuza kukha amanzi endothi kuyo: “Nceda, undiphe ndisele intwana yamanzi kule ngqayi yakho,”
44  ize ngenene ithi kum: “Sela, neenkamela zakho ndozikhelela amanzi,” mayibe yiyo engumfazi uYehova amabele unyana wenkosi yam.’
45  “Ndathi ndingekagqibi nokuthetha entliziyweni yam, gqi uRebheka, enengqayi egxalabeni lakhe; waza wehla waya emthonjeni, wakha amanzi. Ndathi ke kuye, ‘Khawuncede, undiphe ndisele.’
46  Ngoko wayihlisa ngokukhawuleza ingqayi yakhe waza wathi, ‘Sela, neenkamela zakho ndoziseza.’ Ndasela ke, waziseza neenkamela.
47  Emva koko ndambuza ndathi, ‘Uyintombi kabani?’ waza yena wathi, ‘Ndiyintombi kaBhetuweli unyana kaNahore, awamzalelwa nguMilka.’ Ngako oko ndiye ndamfaka ikhonkco lempumlo ethatheni lakhe nezacholo ezandleni zakhe.
48  Ndandula ke ndathoba ndaqubuda kuYehova ndaza ndambonga uYehova uThixo wenkosi yam uAbraham, ondikhokeleyo endleleni eyinyaniso ukuya kuthabathela unyana wakhe intombi yomntakwabenkosi yam.
49  Ngoku ke, ukuba nibonakalisa ububele bothando nenkoloseko kwinkosi yam, ndixeleleni; kodwa ukuba akunjalo, ndixeleleni, ukuze ndijikele ekunene okanye ekhohlo.”
50  ULabhan noBhetuweli baphendula bathi: “Le nto iphuma kuYehova. Asinakuthetha nto kuwe, nokuba yembi nokuba yelungileyo.
51  Nanku uRebheka phambi kwakho. Mthabathe uhambe, abe ngumfazi wonyana wenkosi yakho, kanye njengoko ethethile uYehova.”
52  Akuweva umkhonzi ka-Abraham amazwi abo, waqubuda ngoko nangoko emhlabeni phambi koYehova.
53  Yaye lo mkhonzi wakhupha impahla yesilivere nempahla yegolide nezambatho, wazinika uRebheka; waza wanika umntakwabo nonina izinto ezintle.
54  Emva koko badla basela, yena namadoda awayekunye naye, yaye balalisa khona apho baza bavuka kusasa. Waza ke wathi: “Ndindululeni ndiye enkosini yam.”
55  Wathi umntakwabo nonina: “Malihlale nathi eli bhinqa liselula  ubuncinane iintsuku ezilishumi. Emva koko ke lingahamba.”
56  Kodwa wathi kubo: “Musani ukundibambezela, ekubeni uYehova eyenze yaba nempumelelo indlela yam. Ndindululeni, ukuze ndiye enkosini yam.”
57  Ngoko bathi: “Masilibize ibhinqa eliselula ukuze sive ngomlomo walo.”
58  Bambiza ke uRebheka baza bathi kuye: “Ngaba uza kuhamba nale ndoda?” Wathi ke yena: “Ndikulungele ukuhamba.”
59  Bamndulula ke uRebheka udade wabo nempelesi yakhe kunye nomkhonzi ka-Abraham namadoda akhe.
60  Baza ke bamsikelela uRebheka besithi kuye: “Owu, dade wethu, ngamana ungaba ngamawaka aphindwe kalishumi lamawaka, nembewu yakho ilidle ilifa isango labo bayithiyayo.”
61  Basuka ke emva koko uRebheka neempelesi zakhe bakhwela ezinkameleni baza balandela indoda leyo; yaye umkhonzi wamthabatha uRebheka waza wemka.
62  Ke kaloku uIsake wayesiza ngendlela eya eBhere-lahayi-royi, kuba wayehlala ezweni laseNegebhi.
63  Wayephumile ke uIsake ehamba-hamba ukuze acamngce entsimini xa kuhlwayo. Uthe akuphakamisa amehlo akhe wakhangela, tyhini, nazo iinkamela zisiza!
64  Wathi uRebheka akuphakamisa awakhe amehlo, wambona uIsake waza wazithi jiwu wehla enkameleni.
65  Wathi kumkhonzi: “Ngubani laa ndoda ihamba entsimini isiza kusihlangabeza?” waza umkhonzi wathi: “Yinkosi yam.” Wandula ke wathabatha isigquma-ntloko sakhe waza wazigqubuthela.
66  Yaye umkhonzi wambalisela uIsake zonke izinto azenzileyo.
67  Emva koko uIsake wamsa ententeni kaSara unina. Waba uyamthabatha ngaloo ndlela uRebheka, waba ngumfazi wakhe; wamthanda, waza wathuthuzeleka uIsake emva kokulahlekelwa ngunina.
43  Indlala yayiqatha kwelo lizwe.
2  Kwathi bakuba begqibile ukukudla ukudla okuziinkozo ababeze nako bevela eYiputa, wathi uyise kubo: “Buyelani, niye kusithengela intwana yokutya.”
3  Wathi uYuda kuye: “Indoda leyo yasinqonqozisa, isithi, ‘Anisayi kububona ubuso bam kwakhona ngaphandle kokuba umntakwenu ukunye nani.’
4  Ukuba uthe wamthumela umntakwethu kunye nathi, sikulungele ukuhla siye kukuthengela ukutya.
5  Kodwa ukuba akumthumeli, asiyi kuhla, kuba indoda leyo yathi kuthi, ‘Anisayi kububona ubuso bam kwakhona ngaphandle kokuba umntakwenu ukunye nani.’”
6  Wadanduluka uSirayeli wathi: “Yini na ukuba nindenzakalise ngokuyixelela indoda leyo ukuba ninomnye umntakwenu?”
7  Bathi bona: “Indoda leyo yabuza ngokungqalileyo ngathi nangezalamane zethu, yathi, ‘Usaphila na uyihlo? Ninaye na omnye umntakwenu?’ saza sayixelela ke ngokwezo zibakala. Besiya kwazi njani na ngokuqinisekileyo ukuba ibiza kuthi, ‘Yihlani nomntakwenu’?”
8  Ekugqibeleni uYuda wathi kuSirayeli uyise: “Mthumele kunye nam umfana, sisuke sihambe, ukuze siphile, singafi, thina, nawe, nabantwana bethu abancinane.
9  Mna ndiya kummela. Wombiza esandleni sam. Ukuba andithanga ndimzise kuwe ndize ndimmise phambi kwakho, mandibe netyala kuwe ngalo lonke ixesha.
10  Kodwa ukuba besingazilazilanga, ngesesibuya okwesibini ngoku.”
11  Ngoko uSirayeli uyise wathi kubo: “Ukuba, ke, kunjalo, yenzani oku: Fakani eyona mveliso intle yelizwe kwizikhongozelo zenu nize nihle nayo, niphathele indoda leyo njengesipho: intwana yebhalsam, nentwana yobusi, intlaka emhlophe nentlaka emnandi, iinkozo zepistasi neeamangile.
12  Kwakhona, phathani imali ngokuphindiweyo esandleni senu; naloo mali yabuyiswayo emlonyeni weengxowa zenu, buyelani nayo esandleni senu. Mhlawumbi ibe yimpazamo.
13  Nomntakwenu mthabatheni, ninduluke, nibuyele kwindoda leyo.
14  Ngamana uThixo uSomandla anganenza nisizeleke phambi kwendoda leyo, ukuze inikhululele ngokuqinisekileyo omnye umntakwenu lowo noBhenjamin. Kodwa mna, ukuba kwenzekile ndalahlekelwa ngabo, ndoba ndilahlekelwe inene!”
15  Ngako oko amadoda lawo asithabatha eso sipho, aza athabatha nemali ephindiweyo esandleni sawo kunye noBhenjamin. Asuka ehla aya eYiputa aza ema phambi koYosefu.
16  Wathi uYosefu akumbona uBhenjamin ekunye nabo, ngoko nangoko wathi kumphathi wendlu yakhe: “Ngenisa la madoda endlwini, uxhele izilwanyana uze ulungise, kuba la madoda aya kudla nam emini enkulu.”
17  Ngoko nangoko loo ndoda yenza njengoko uYosefu wayetshilo. Ngoko loo ndoda yawangenisa amadoda lawo endlwini kaYosefu.
18  Kodwa oyika amadoda lawo kuba engeniswe endlwini kaYosefu, aza athi: “Kungenxa yemali eyayisezingxoweni zethu esathi sabuya nayo ekuqaleni, le nto siziswe apha ukuze agaleleke phezu kwethu, asihlasele, aze asithabathe sibe ngamakhoboka, kwanamaesile ethu!”
19  Ngoko ke aya kumphathi wendlu kaYosefu aza athetha naye emnyangweni wendlu,
20  athi: “Uxolo, nkosi yam! Siye sehla ngokuqinisekileyo ekuqaleni ukuza kuthenga ukutya.
21  Kodwa sathi sakuzivula iingxowa zethu kwindawo yokuhlala esasifikele kuyo, suke, ngamnye wabona imali emlonyeni wengxowa yakhe, imali yethu ngomlinganiselo opheleleyo. Sithe ke masiyibuyisele ngezandla zethu.
22  Yaye siphethe imali engakumbi ezandleni zethu, ukuze sithenge ukutya. Ngokuqinisekileyo asazi ukuba ngubani na oyifakileyo imali yethu ezingxoweni zethu.”
23  Wathi yena: “Khululekani. Musani ukoyika. UThixo wenu noThixo kayihlo uninike ubuncwane ezingxoweni zenu. Imali leyo yenu ize kum kuqala.” Emva koko wabakhuphela uSimeyon.
24  Yandula ke loo ndoda yawangenisa amadoda lawo endlwini kaYosefu yaza yawanika amanzi okuhlamba iinyawo, yanika namaesile awo into yokutya.
25  Alungisa isipho awayeza kusinika uYosefu ukufika kwakhe emini enkulu, kuba ebeve kusithiwa aya kudla isonka khona.
26  Uthe akungena endlwini uYosefu, amzisela endlwini isipho esasisesandleni sawo, aza aqubuda kuye emhlabeni.
27  Emva koko wawabuza impilo waza wathi: “Uphilile na yena uyihlo, indoda eyalupheleyo enanithethe ngayo? Usadla ubomi na?”
28  Bathi: “Ubawo, umkhonzi wakho, uphilile. Usadla ubomi.” Bandula ke bathoba baqubuda.
29  Wathi akuphakamisa amehlo akhe waza wabona uBhenjamin umntakwabo, unyana kanina, wathi: “Nguye na lo umninawa wenu omncinane, ebenithethe ngaye kum?” Waza wongeza wathi: “Ngamana uThixo angakubabala, nyana wam.”
30  Wakhawuleza ke ngoku uYosefu, kuba zavuseleleka iimvakalelo zakhe ngenxa yomntakwabo, waza wakhangela indawo angalilela kuyo, wangena kwigumbi elingaphakathi, zasuka zathi waxa iinyembezi apho.
31  Emva koko wahlamba ubuso bakhe, waphuma ezibambile, waza wathi: “Bekani ukudla.”
32  Bambekela yedwa, bababekela bodwa bona, bawabekela odwa namaYiputa awayesidla naye; ngokuba amaYiputa ayengenakudla isidlo namaHebhere, kuba yinto ecekisekayo leyo kumaYiputa.
33  Bahlala phambi kwakhe, owamazibulo ngokwelungelo lakhe lobuzibulo noyena mncinane ngokobuncinane bakhe; aza ajongana amadoda lawo ethe manga.
34  Aselwa izahlulo ezisuka phambi kwakhe, kodwa wayesiphindaphinda kahlanu isahlulo sikaBhenjamin kunezahlulo zabo bonke abanye. Badla baza basela naye, bada banela.
44  Ethubeni wayalela umphathi wendlu yakhe, esithi: “Zizalise iingxowa zala madoda ngokutya kangangoko zinokukuthwala uze uyibeke imali yakhe ngamnye emlonyeni wengxowa yakhe.
2  Kodwa uze uyibeke indebe yam, indebe yesilivere, emlonyeni wengxowa yoyena mncinane kunye nemali yokudla kwakhe okuziinkozo.” Wenza ke ngokwelizwi elo wayelithethile uYosefu.
3  Kwakuthi qhiphu ukusa, andululwa loo madoda, wona namaesile awo.
4  Aphuma esixekweni. Engekayi kude, wathi uYosefu kumphathi wendlu yakhe: “Sukuma! Sukela la madoda ude uwafumane uze uthi kuwo, ‘Kutheni nibuyekeza okulungileyo ngokubi?
5  Ngaba le asinto esela ngayo ize ihlabe nezihlabo ngayo inkosi yam? Imbi le nto niyenzileyo.’”
6  Wawafumana ke waza wawathetha la mazwi kuwo.
7  Kodwa athi kuye: “Yini na ukuba inkosi yam ithethe la mazwi? Makube lee kubakhonzi bakho ukwenza nantoni na enjengale.
8  Kaloku, imali esiyifumene emlonyeni weengxowa zethu siyibuyisele kwakuwe sisuka ezweni lakwaKanan. Singathini na ke, ukuba isilivere okanye igolide endlwini yenkosi yakho?
9  Lowo ifunyenwe kuye phakathi kwamakhoboka akho, makafe, nathi ngokwethu sibe ngamakhoboka enkosi yethu.”
10  Ngoko wathi: “Makube ngokwamazwi enu kanye. Ngoko lowo ifunyenwe kuye uya kuba likhoboka lam, kodwa nina noba msulwa.”
11  Ngoko bazithoba ngokukhawuleza iingxowa zabo waza ngamnye wavula ingxowa yakhe.
12  Waza wazigocagoca ngenyameko. Waqala ngoyena mkhulu waza wagqibela ngoyena mncinane. Ekugqibeleni yafunyanwa indebe engxoweni kaBhenjamin.
13  Ngoko bazikrazula iingubo zabo zokwaleka waza ngamnye wakhwelisa umthwalo wakhe e-esileni lakhe, babuyela esixekweni.
14  Basuka uYuda nabantakwabo baya endlwini kaYosefu, yaye wayeselapho; baza bawa phambi kwakhe emhlabeni.
15  Wathi uYosefu kubo: “Sisenzo sini na esi nisenzileyo? Beningazi na ukuba indoda enjengam nje ingahlaba izihlabo?”
16  Wadanduluka ke uYuda wathi: “Siya kuthini na enkosini yam? Siya kuthetha ntoni na? Yaye singazingqina njani na singamalungisa? UTHIXO oyinyaniso usifumene isiphoso samakhoboka akho. Yabona, singamakhoboka enkosi yam, thina aba kunye nalowo ifunyenwe esandleni sakhe indebe!”
17  Noko ke, wathi yena: “Makube lee kum ukwenza oku! Indoda efunyenwe esandleni sayo indebe, yiyo eya kuba likhoboka lam. Ke nina, nyukani ngoxolo niye kuyihlo.”
18  UYuda wasondela kuye waza wathi: “Tarhu, nkosi yam, nceda ulivumele lithethe ilizwi ikhoboka lakho ezindlebeni zenkosi yam, yaye mawungavuthi umsindo wakho ngakwikhoboka lakho, kuba ungangoFaro wena.
19  Inkosi yam yawabuza amakhoboka ayo, yathi, ‘Ninaye na uyihlo okanye umntakwenu?’
20  Ngoko sathi kwinkosi yam, ‘Sinaye ubawo owalupheleyo nomntwana wasebudaleni bakhe, oyena mncinane. Kodwa umntakwabo wafa, ngoko nguye yedwa oseleyo kunina, yaye uyise uyamthanda.’
21  Wathi ke wena kumakhoboka akho, ‘Yihlani naye nimzise kum ukuze ndimbone ngamehlo.’
22  Kodwa sathi kwinkosi yam, ‘Inkwenkwe leyo ayinako ukumshiya uyise. Ukuba ithe yamshiya uyise, uya kufa ngokuqinisekileyo.’
23  Wathi wena kumakhoboka akho, ‘Ukuba umninawa wenu omncinane akathanga ehle nani, aniyi kubuya nibubone ubuso bam kwakhona.’
24  “Senyuka ke saya kwikhoboka lakho ubawo saza samxelela amazwi enkosi yam.
25  Kamva ubawo wathi, ‘Buyelani khona, niye kusithengela intwana yokutya.’
26  Kodwa sathi, ‘Asinakuhla. Ukuba umninawa wethu omncinane ukunye nathi, siya kuhla, kuba asinakububona ubuso bendoda leyo ukuba umninawa wethu omncinane akakho kunye nathi.’
27  Lathi ke ikhoboka lakho ubawo kuthi, ‘Niyazi kakuhle into yokuba umfazi wam wandizalela oonyana ababini.
28  Kamva omnye ndaphulukana naye ndaza ndadanduluka ndathi: “Owu, umele ukuba ngokuqinisekileyo uqwengiwe!” yaye andikamboni nangoku.
29  Ukuba ningamthabatha naye lo, ndingamboni, aze ahlelwe yingozi ebulalayo, ngokuqinisekileyo ke ngoko nozihlisela izimvi zam eShiyol ndisentlungwini.’
30  “Ngoko ke, ukuba ndithe ndafika kwikhoboka lakho ubawo, inkwenkwe ingekho kunye nathi, njengoko umphefumlo wakhe ubotshiwe nomphefumlo wayo,
31  uya kuthi ngokuqinisekileyo akubona nje ukuba inkwenkwe ayikho, asuke afe, yaye amakhoboka akho aya kuba ngenene azihlisele eShiyol izimvi zekhoboka lakho ubawo, esentlungwini.
32  Kuba ikhoboka lakho layimela inkwenkwe leyo ekumkeni kwayo kuyise, lisithi, ‘Ukuba andithanga ndimbuyisele kuwe, ndoba netyala kubawo ngonaphakade.’
33  Ngoko ke, khawuncede, ulivumele ikhoboka lakho lihlale esikhundleni senkwenkwe leyo njengekhoboka lenkosi yam, ukuze yona ihambe nabantakwayo.
34  Ngokuba ndingathini na ukunyuka ndiye kubawo, ngaphandle kwale nkwenkwe, kuba hleze ndiyibone intlekele eya kumehlela ubawo?”
47  Ngako oko uYosefu waya kumxelela uFaro, wathi: “Ufikile ubawo nabantakwethu nemihlambi yabo yezimvu nemihlambi yabo yeenkomo nako konke abanako, bevela ezweni lakwaKanan, yaye ngoku baphaya ezweni laseGoshen.”
2  Kwinani liphela labantakwabo wathabatha amadoda amahlanu, wawamisa phambi koFaro.
3  Wathi ke uFaro kubantakwabo: “Uyintoni na umsebenzi wenu?” Ngoko bathi kuFaro: “Abakhonzi bakho bangabalusi bezimvu, thina nookhokho bethu.”
4  Emva koko bathi kuFaro: “Size kuhlala njengabaphambukeli kweli lizwe, kuba abakhonzi bakho abanawo amadlelo omhlambi, kuba indlala iqatha ezweni lakwaKanan. Khawuncede, ke ngoko, ubavumele abakhonzi bakho bahlale ezweni laseGoshen.”
5  Wathi ke uFaro kuYosefu: “Uyihlo nabantakwenu beze kuwe apha.
6  Ilizwe laseYiputa liselungelweni lakho. Mhlalise uyihlo nabantakwenu kweyona ndawo intle yelizwe. Mabahlale ezweni laseGoshen. Yaye ukuba uyazi ukuba kukho kubo amadoda anesibindi, uze uwamisele abe ngabaphathi beenkomo zam.”
7  Wandula ke uYosefu wangenisa uYakobi uyise waza wamazisa kuFaro, waza uYakobi wamsikelela uFaro.
8  Wathi uFaro kuYakobi: “Zingaphi na iintsuku zeminyaka yobomi bakho?”
9  Ngoko uYakobi wathi kuFaro: “Iintsuku zeminyaka yokuhlala kwam njengomphambukeli zilikhulu elinamashumi amathathu eminyaka. Zimbalwa kwaye zizele kukubandezeleka iintsuku zeminyaka yobomi bam, yaye azifikanga kwiintsuku zeminyaka yobomi boobawo ngemihla yokuhlala kwabo njengabaphambukeli.”
10  Emva koko uYakobi wamsikelela uFaro waza waphuma, wemka phambi koFaro.
11  Ngaloo ndlela uYosefu wabahlalisa waza wabanika ilifa uyise nabantakwabo ezweni laseYiputa, kweyona ndawo intle yelizwe, ezweni laseRameses, kanye njengoko wayeyalele uFaro.
12  Yaye uYosefu wambonelela uyise nabantakwabo nendlu kayise iphela, ngesonka, ngokwenani labantwana babo.
13  Kwaye kungekho sonka kulo lonke ilizwe, kuba indlala yayiqatha kakhulu; yaye ilizwe laseYiputa nelizwe lakwaKanan laphelelwa ngamandla ngenxa yendlala.
14  Wayiqokelela ke uYosefu yonke imali eyafunyanwayo ezweni laseYiputa nasezweni lakwaKanan, yokudla okuziinkozo ababekuthenga abantu; waza uYosefu wayisa imali leyo endlwini kaFaro.
15  Ekuhambeni kwexesha yaphela imali ezweni laseYiputa nasezweni lakwaKanan, yaye onke amaYiputa eza kuYosefu, esithi: “Sinike isonka! Ungathini ukusiyeka sife phambi kwakho kuba iphelile imali?”
16  Waza ke uYosefu wathi: “Nikelani ngemfuyo yenu yaye ndoninika isonka esikhundleni semfuyo yenu, ukuba imali iphelile.”
17  Yaye aqalisa ukuzisa imfuyo yawo kuYosefu; uYosefu waqhubeka ewanika isonka esikhundleni samahashe, nemfuyo, nomhlambi, namaesile awo, yaye waqhubeka ewanika isonka esikhundleni sayo yonke imfuyo yawo ngaloo nyaka.
18  Loo nyaka wafikelela ekupheleni, yaye eza kuye nangonyaka olandelayo aza athi kuye: “Asinakukufihla enkosini yam, ukuba imali nemfuyo yezilwanyana zasekhaya iphelele enkosini yam. Akukho nto iseleyo phambi kwenkosi yam ngaphandle kwemizimba yethu nomhlaba wethu.
19  Yini na ukuba sife phambi kwamehlo akho, thina nomhlaba wethu? Sithenge thina nomhlaba wethu ngesonka, ukuze thina nomhlaba wethu sibe ngamakhoboka kaFaro; yaye sinike imbewu ukuze siphile, singafi, nomhlaba wethu ungaphanzi.”
20  Ngoko uYosefu wawuthengela uFaro wonke umhlaba wamaYiputa, ngokuba ngamnye kumaYiputa wathengisa ngentsimi yakhe, kuba indlala yayinamandla phezu kwawo; umhlaba ke waba ngokaFaro.
21  Ke bona abantu, wabafudusela ezixekweni ukusuka kwesinye isiphelo sommandla waseYiputa ukusa kwesinye isiphelo sawo.
22  Ngumhlaba wababingeleli kuphela angawuthenganga, kuba bona ababingeleli babewufumana umxhesho wabo kuFaro yaye babesidla isabelo eso babesinikwa nguFaro. Kungenxa yoko le nto bengathengisanga ngomhlaba wabo.
23  Wathi ke uYosefu ebantwini: “Yabonani, namhlanje nina nomhlaba wenu ndinithengele uFaro. Nantsi ke imbewu yenu, hlwayelani umhlaba ngayo.
24  Nothi ke kwimveliso yenu, ninike uFaro isihlanu sayo, kodwa izahlulo ezine zoba zezenu, zibe yimbewu yentsimi, nezokudliwa nini nangabasezindlwini zenu, nezokudliwa ngabantwana benu.”
25  Ngenxa yoko bathi: “Ubulondolozile ubomi bethu. Ngamana singakholeka emehlweni enkosi yam, yaye soba ngamakhoboka kaFaro.”
26  Wayenza ke uYosefu yaba ngummiselo loo nto unanamhla emhlabeni waseYiputa, ukuba isahlulo sesihlanu sibe sesikaFaro. Ngumhlaba wababingeleli kuphela njengeqela elikhethekileyo ongazange ube ngokaFaro.
27  Wahlala uSirayeli ezweni laseYiputa, ezweni laseGoshen; bazinza kulo, baqhama baza banda kakhulu.
28  Yaye uYakobi waphila iminyaka elishumi elinesixhenxe ezweni laseYiputa, yaza imihla kaYakobi, iminyaka yobomi bakhe, yaba yiminyaka elikhulu elinamashumi amane anesixhenxe.
29  Yasondela imihla yokufa kukaSirayeli. Ngoko wambiza unyana wakhe uYosefu waza wathi kuye: “Ukuba, kaloku, ndikholekile emehlweni akho, nceda ubeke isandla sakho phantsi kwethanga lam, uze ubonakalise ububele bothando nenkoloseko kum. (Uze uncede, ungandingcwabeli eYiputa.)
30  Ndimele ndilale noobawo, ngoko umele undithwalele ngaphandle kweYiputa uze undingcwabe engcwabeni labo.” Ngako oko wathi yena: “Ndiya kwenza ngokwelizwi lakho.”
31  Wandula ke wathi: “Ndifungele.” Ngoko wamfungela. Waza ke waqubuda uSirayeli emantla esingqengqelo.
48  Kwathi emva kwezi zinto kwathiwa kuYosefu: “Khangela, uyihlo uya esiba buthathaka.” Ngoko wathabatha oonyana bakhe bobabini, uManase noEfrayim.
2  Waxelelwa ke uYakobi kwathiwa: “Nanku unyana wakho uYosefu uze kuwe.” Ngoko uSirayeli wazomeleza waza wahlala nkqo esingqengqelweni sakhe.
3  Waza wathi uYakobi kuYosefu: “UThixo uSomandla wabonakala kum eLuzi ezweni lakwaKanan waza wandisikelela.
4  Yaye wathi kum, ‘Yabona, ndiya kukuqhamisa, ndikwandise ndize ndikwenze ube libandla lezizwana kwaye ndiya kulinika imbewu yakho emva kwakho eli lizwe ukuze ilidle ilifa ixesha elingenammiselo.’
5  Ngako oko oonyana bakho ababini abazalelwe ezweni laseYiputa ngaphambi kokuza kwam kuwe apha eYiputa, ngabam. UEfrayim noManase baya kuba ngabam njengoRubhen noSimeyon.
6  Kodwa othe wabazala emva kwabo baya kuba ngabakho. Elabo ilifa bolizuza egameni labantakwabo.
7  Ke mna, ekumkeni kwam ePadan, uRakeli wafa ecaleni kwam ezweni lakwaKanan, endleleni, ngoxa kwakusasele umgama omde ngaphambi kokufika e-Efrata, ndaza ndamngcwaba apho endleleni yase-Efrata, oko kukuthi, eBhetelehem.”
8  Wababona ke uSirayeli oonyana bakaYosefu waza wathi: “Ngoobani na aba?”
9  Ngoko uYosefu wathi kuyise: “Ngoonyana bam endibaphiwe nguThixo kule ndawo.” Waza wathi yena: “Nceda, ubazise kum, ukuze ndibasikelele.”
10  Aye ke amehlo kaSirayeli enorhatyazo bubudala. Wayengasaboni. Wabasondeza ke kuye, waza yena wabanga, wabawola.
11  Wathi ke uSirayeli kuYosefu: “Ndandingacingi ukuba ndingaze ndibubone ubuso bakho, kodwa naku uThixo endenze ndabona kwanenzala yakho.”
12  Emva koko uYosefu wabasusa emadolweni akhe, waza waqubuda ngobuso bakhe emhlabeni.
13  UYosefu wabathabatha ke bobabini, uEfrayim ngesandla sakhe sokunene, wamnikela kwesasekhohlo sikaSirayeli, noManase ngesandla sakhe sasekhohlo, wamnikela kwesasekunene sikaSirayeli, waza wabasondeza kuye.
14  Noko ke, uSirayeli wasolula isandla sakhe sasekunene waza wasibeka phezu kwentloko kaEfrayim, nangona wayengomncinane, saza isandla sakhe sasekhohlo saphezu kwentloko kaManase. Wazibeka ngenjongo izandla zakhe ngaloo ndlela, ekubeni uManase wayengowamazibulo.
15  Wamsikelela uYosefu, wathi: “UTHIXO oyinyaniso abahamba phambi kwakhe oobawo uAbraham noIsake,UTHIXO oyinyaniso ondalusileyo ebudeni babo bonke ubukho bam kwada kwangalo mhla,
16  Ingelosi endihlanguleyo kuyo yonke intlekele, ngamana ingawasikelela la makhwenkwe.Igama lam malibizwe phezu kwawo negama loobawo, uAbraham noIsake,Mawande abe maninzi emhlabeni.”
17  Wathi uYosefu akubona ukuba uyise uqhubeka ebeke isandla sakhe sasekunene entlokweni kaEfrayim, akakholiswa koko, waza wazama ukusibamba isandla sikayise ukuze asishenxise entlokweni kaEfrayim, asibeke entlokweni kaManase.
18  Ngoko ke uYosefu wathi kuyise: “Makungabi njalo, bawo, kuba ngulo owamazibulo. Beka isandla sakho sasekunene entlokweni yakhe.”
19  Kodwa uyise wala waza wathi: “Ndiyazi, nyana wam, ndiyazi. Naye uya kuba sisizwana yaye naye uya kuba mkhulu. Kodwa ke, nangona kunjalo, yena umninawa wakhe uya kuba mkhulu kunaye, nenzala yakhe ibe ziintlanga ezininzi.”
20  Waqhubeka ebasikelela ngaloo mini, esithi: “Ngawe makavakalise intsikelelo ngokuphindaphindiweyo uSirayeli, esithi,‘Ngamana uThixo angakwenza ube njengoEfrayim nanjengoManase.’” Ngaloo ndlela wambeka uEfrayim phambi koManase.
21  Emva koko uSirayeli wathi kuYosefu: “Khangela, sele ndiza kufa, kodwa ngokuqinisekileyo uThixo uya kuqhubeka enani aze anibuyisele ezweni lookhokho benu.
22  Mna ke, ndikunika isiqwenga somhlaba esingakumbi kunabantakwenu, eso ndasithabatha esandleni sama-Amori ngekrele lam nangesaphetha sam.”
5  Yiyo le incwadi engembali ka-Adam. Mhla uThixo wadala uAdam wamenza ngokufana noThixo.
2  Wadala indoda nebhinqa. Emva koko wabasikelela waza wababiza ngegama elithi uMntu ngomhla wokudalwa kwabo.
3  UAdam waphila iminyaka elikhulu elinamashumi amathathu. Wazala unyana ngokufana naye, ngokomfanekiso wakhe, waza wambiza ngegama elinguSete.
4  Imihla ka-Adam emva kokuzala kwakhe uSete yaba ngamakhulu asibhozo eminyaka. Ngelo thuba wazala oonyana neentombi.
5  Ngoko iyonke imihla awayiphilayo uAdam yaba ngamakhulu asithoba anamashumi amathathu eminyaka waza wafa.
6  Yena uSete waphila iminyaka elikhulu elinantlanu. Wazala uEnoshi.
7  Yaye emva kokuzala kwakhe uEnoshi uSete waphila iminyaka engamakhulu asibhozo anesixhenxe. Ngelo thuba wazala oonyana neentombi.
8  Ngoko iyonke imihla kaSete yaba ngamakhulu asithoba aneshumi elinesibini leminyaka waza wafa.
9  Yena uEnoshi waphila iminyaka engamashumi asithoba. Wazala uKenan.
10  Yaye emva kokuzala kwakhe uKenan uEnoshi waphila iminyaka engamakhulu asibhozo aneshumi elinesihlanu. Ngelo thuba wazala oonyana neentombi.
11  Ngoko iyonke imihla kaEnoshi yaba ngamakhulu asithoba anesihlanu eminyaka waza wafa.
12  Yena uKenan waphila iminyaka engamashumi asixhenxe. Wazala uMahalaleli.
13  Yaye emva kokuzala kwakhe uMahalaleli uKenan waphila iminyaka engamakhulu asibhozo anamashumi amane. Ngelo thuba wazala oonyana neentombi.
14  Ngoko iyonke imihla kaKenan yaba ngamakhulu asithoba aneshumi leminyaka waza wafa.
15  Yena uMahalaleli waphila iminyaka engamashumi amathandathu anesihlanu. Wazala uYaredi.
16  Yaye emva kokuzala kwakhe uYaredi uMahalaleli waphila iminyaka engamakhulu asibhozo anamashumi amathathu. Ngelo thuba wazala oonyana neentombi.
17  Ngoko iyonke imihla kaMahalaleli yaba ngamakhulu asibhozo anamashumi asithoba anesihlanu eminyaka waza wafa.
18  Yena uYaredi waphila iminyaka elikhulu elinamashumi amathandathu anesibini. Wazala uEnoki.
19  Yaye emva kokuzala kwakhe uEnoki uYaredi waphila iminyaka engamakhulu asibhozo. Ngelo thuba wazala oonyana neentombi.
20  Ngoko iyonke imihla kaYaredi yaba ngamakhulu asithoba anamashumi amathandathu anesibini eminyaka waza wafa.
21  Yena uEnoki waphila iminyaka engamashumi amathandathu anesihlanu. Wazala uMethusela.
22  Yaye emva kokuzala kwakhe uMethusela uEnoki waqhubeka ehamba noTHIXO oyinyaniso iminyaka engamakhulu amathathu. Ngelo thuba wazala oonyana neentombi.
23  Ngoko iyonke imihla kaEnoki yaba ngamakhulu amathathu anamashumi amathandathu anesihlanu eminyaka.
24  Yaye uEnoki wahlala ehamba noTHIXO oyinyaniso. Wandula ke wanyamalala, kuba uThixo wamthabatha.
25  Yena uMethusela waphila iminyaka elikhulu elinamashumi asibhozo anesixhenxe. Wazala uLameki.
26  Yaye emva kokuzala kwakhe uLameki uMethusela waphila iminyaka engamakhulu asixhenxe anamashumi asibhozo anesibini. Ngelo thuba wazala oonyana neentombi.
27  Ngoko iyonke imihla kaMethusela yaba ngamakhulu asithoba anamashumi amathandathu anesithoba eminyaka waza wafa.
28  Yena uLameki waphila iminyaka elikhulu elinamashumi asibhozo anesibini. Wazala unyana.
29  Wambiza ngegama elinguNowa, esithi: “Lo uya kusithuthuzela emsebenzini wethu nasekuveni ubuhlungu kwezandla zethu ngenxa yomhlaba awuqalekisileyo uYehova.”
30  Yaye emva kokuzala kwakhe uNowa uLameki waphila iminyaka engamakhulu amahlanu anamashumi asithoba anesihlanu. Ngelo thuba wazala oonyana neentombi.
31  Ngoko iyonke imihla kaLameki yaba ngamakhulu asixhenxe anamashumi asixhenxe anesixhenxe eminyaka waza wafa.
32  Ke uNowa waba neminyaka engamakhulu amahlanu ubudala. Emva koko uNowa wazala uShem, uHam noYafete.
36  Yiyo le ke imbali kaEsawu, oko kukuthi, uEdom.
2  UEsawu wabathabatha abafazi bakhe ezintombini zakwaKanan: uAda intombi kaElon umHiti no-Oholibhama intombi ka-Anahi, umzukulwana kaTsibheyon umHivi,
3  noBhasemati, intombi kaIshmayeli, udade boNebhayoti.
4  UAda wamzalela uEsawu uElifazi, waza uBhasemati wazala uRehuweli,
5  yena uOholibhama wazala uYewushe noYalam noKora. Ngabo abo oonyana bakaEsawu awabazalelwa ezweni lakwaKanan.
6  Emva koko uEsawu wabathabatha abafazi bakhe noonyana bakhe neentombi zakhe nemiphefumlo yonke eyayisendlwini yakhe nomhlambi wakhe nazo zonke ezinye izilo zakhe nayo yonke indyebo yakhe awayeyiqwebe ezweni lakwaKanan, waza waya ezweni elikude noYakobi umntakwabo,
7  kuba impahla yabo yaba ninzi kakhulu ukuba bangahlala ndawonye yaye ilizwe ababephambukele kulo lalingenakubathwala ngenxa yemihlambi yabo.
8  Ngoko uEsawu wahlala kummandla weentaba wakwaSehire. UEsawu ke lowo nguEdom.
9  Yiyo le ke imbali kaEsawu uyise wamaEdom kummandla weentaba wakwaSehire.
10  Ngawo la amagama oonyana bakaEsawu: nguElifazi unyana ka-Ada, umfazi kaEsawu; noRehuweli unyana kaBhasemati, umfazi kaEsawu.
11  Yaye oonyana bakaElifazi nguTeman, uOmare, uTsefo noGatam noKenazi.
12  UTimna ebelishweshwe likaElifazi, unyana kaEsawu. Ekuhambeni kwexesha wamzalela uElifazi uAmaleki. Ngoonyana baka-Ada ke abo, umfazi kaEsawu.
13  Ngabo aba oonyana bakaRehuweli: nguNahati noZera, uShamaha noMiza. Ngoonyana bakaBhasemati ke abo, umfazi kaEsawu.
14  Oonyana bakaOholibhama intombi ka-Anahi, umzukulwana kaTsibheyon, umfazi kaEsawu, awathi wabazalela uEsawu, nguYewushe noYalam noKora.
15  Zizo ezi iinkosana zoonyana bakaEsawu: Oonyana bakaElifazi, izibulo likaEsawu: Yinkosana uTeman, inkosana uOmare, inkosana uTsefo, inkosana uKenazi,
16  inkosana uKora, inkosana uGatam, inkosana uAmaleki. Ziinkosana zikaElifazi ke ezo ezweni lakwaEdom. Ngoonyana baka-Ada abo.
17  Ngabo aba oonyana bakaRehuweli, unyana kaEsawu: Yinkosana uNahati, inkosana uZera, inkosana uShamaha, inkosana uMiza. Ziinkosana zikaRehuweli ke ezo ezweni lakwaEdom. Ngoonyana bakaBhasemati abo, umfazi kaEsawu.
18  Ngabo aba oonyana bakaOholibhama, umfazi kaEsawu: Yinkosana uYewushe, inkosana uYalam, inkosana uKora. Ziinkosana zikaOholibhama ke ezo, intombi ka-Anahi, umfazi kaEsawu.
19  Ngabo abo oonyana bakaEsawu, neenkosana zabo. NguEdom ke lowo.
20  Bona aba ngoonyana bakaSehire umHori, ummi welo lizwe: nguLotan noShobhali noTsibheyon noAnahi
21  noDishon noEtsere noDishan. Ziinkosana zamaHori ezo, oonyana bakaSehire, ezweni lakwaEdom.
22  Oonyana bakaLotan yayinguHori noHemam; yaye udade boLotan yayinguTimna.
23  Ngabo aba oonyana bakaShobhali: NguAlvan noManahati noEbhali, uShefo no-Onam.
24  Ngabo aba oonyana bakaTsibheyon: NguAya noAnahi. Ngulo Anahi owafumana umthombo oshushu entlango ngoxa wayesalusa amaesile kaTsibheyon uyise.
25  Ngabo aba abantwana baka-Anahi: NguDishon no-Oholibhama intombi Anahi.
26  Ngabo aba oonyana bakaDishon: NguHemdan noEshibhani noItran noKeran.
27  Ngabo aba oonyana bakaEtsere: NguBhilehan noZavan noAkhan.
28  Ngabo aba oonyana bakaDishan: Ngu-Utse noAran.
29  Zizo ezi iinkosana zamaHori: Yinkosana uLotan, inkosana uShobhali, inkosana uTsibheyon, inkosana uAnahi,
30  inkosana uDishon, inkosana uEtsere, inkosana uDishan. Ziinkosana zamaHori ke ezo ngokweenkosana zawo ezweni lakwaSehire.
31  Naba ke ookumkani ababelawula ezweni lakwaEdom ngaphambi kokuba kulawule nawuphi na ukumkani phezu koonyana bakaSirayeli.
32  UBhela unyana kaBhehore walawula kwaEdom, yaye igama lesixeko sakhe laliyiDinabha.
33  Wathi akufa uBhela, kwalawula uYobhabhi unyana kaZera waseBhotsera esikhundleni sakhe.
34  Wathi akufa uYobhabhi, kwalawula uHusham wasezweni lamaTeman esikhundleni sakhe.
35  Wathi akufa uHusham, kwalawula uHadadi unyana kaBhedadi esikhundleni sakhe, lowo woyisa amaMidiyan emhlabeni wakwaMowabhi, yaye igama lesixeko sakhe laliyiAviti.
36  Wathi akufa uHadadi, kwalawula uSamla waseMasereka esikhundleni sakhe.
37  Wathi akufa uSamla, kwalawula uShawule waseRehobhoti engaseMlanjeni esikhundleni sakhe.
38  Wathi akufa uShawule, kwalawula uBhahali-hanan unyana ka-Akebhore esikhundleni sakhe.
39  Wathi akufa uBhahali-hanan unyana ka-Akebhore, kwalawula uHadare esikhundleni sakhe; yaye igama lesixeko sakhe laliyiPawu, lona igama lomfazi wakhe lalinguMehetabheli intombi kaMatrede, intombi kaMezahabhi.
40  Ngawo la amagama eenkosana zikaEsawu ngokweentsapho zazo, ngokweendawo zazo, nangamagama azo: Yinkosana uTimna, inkosana uAlva, inkosana uYetete,
41  inkosana uOholibhama, inkosana uElaha, inkosana uPinon,
42  inkosana uKenazi, inkosana uTeman, inkosana uMibhetsare,
43  inkosana uMagediyeli, inkosana uIram. Ziinkosana zakwaEdom ezo ngokokuhlala kwazo ezweni lazo. NguEsawu ke lowo uyise wamaEdom.
41  Kwathi ekupheleni kweminyaka emibini, uFaro waphupha emi ngakuMlambo umNayile.
2  Nanko kunyuka kuMlambo umNayile iimazi zeenkomo ezisixhenxe zintle ngembonakalo, zityebile, yaye zazisidla engceni yomNayile.
3  Nanko kunyuka ezinye iimazi zeenkomo ezisixhenxe emva kwazo kuMlambo umNayile, zimbi ngembonakalo, zibhityile, zaza zema ecaleni kwezinye iimazi zeenkomo ngaseludongeni loMlambo umNayile.
4  Zasuka iimazi zeenkomo ezazimbi ngembonakalo yaye zibhityile zazidla ezo mazi zeenkomo zisixhenxe zazintle ngembonakalo yaye zityebile. Kuthe xa kulapho, wavuka uFaro.
5  Noko ke, waphinda walala waza waphupha okwesibini. Wabona izikhwebu ezisixhenxe ziphuma eludizeni olunye, zityebile kwaye zizihle.
6  Wabona nezikhwebu ezisixhenxe, ezingcakacileyo, ezitshileyo ngumoya wasempuma, zikhula emva kwazo.
7  Zaza izikhwebu ezingcakacileyo zaziginya ezo zikhwebu zisixhenxe zityebileyo nezichumileyo. Kuthe xa kulapho, wavuka uFaro, waza waziqonda ukuba ubephupha.
8  Kwathi kusasa, waphazamiseka emoyeni. Ngoko wathumela ukuba kubizwe bonke ababingeleli abaqhelisela umlingo baseYiputa nazo zonke izilumko zakhona, waza uFaro wababalisela amaphupha akhe. Kodwa akubangakho namnye uwatolikileyo kuFaro.
9  Ngoko intloko yabangcamli yathetha kuFaro, isithi: “Ndiyazikhankanya namhlanje izono zam.
10  Bamcaphukisa uFaro abakhonzi bakhe. Ngoko wandiphosa entolongweni, endlwini yentloko yamafanankosi, mna nentloko yababhaki.
11  Emva koko sobabini saphupha iphupha ngabusuku bunye, mna naye. Ngamnye kuthi waphupha iphupha lakhe elahlukileyo.
12  Yaye sasinomfana womHebhere apho, umkhonzi wenkosi yamafanankosi. Sathi sakumxelela, wasitolikela amaphupha ethu. Watolikela ngamnye ngokwephupha lakhe.
13  Yaye kwenzeka kanye njengoko wayesitolikele. Mna wandibuyisela kwisigxina sam, kodwa yena wamxhoma.”
14  Waza ke uFaro wathumela ukuba kubizwe uYosefu, akhutshwe ngokukhawuleza emhadini wentolongo. Ngoko ke wacheba, watshintsha neengubo zakhe zokwaleka waza waya kuFaro.
15  Wathi uFaro kuYosefu: “Ndiphuphe iphupha, kodwa akukho toliki yalo. Ndive kusithiwa ngawe, wena uyaliva iphupha uze ulitolike.”
16  UYosefu wamphendula uFaro, esithi: “Ungandigqali nganto! UThixo uya kumazisa okuhle uFaro.”
17  Waza uFaro wathetha kuYosefu wathi: “Ndiphuphe ndimi eludongeni loMlambo umNayile.
18  Ndaza ndabona kunyuka kuMlambo umNayile iimazi zeenkomo ezisixhenxe, zityebile yaye zintle ngembonakalo, zaza zaqalisa ukudla engceni yomNayile.
19  Ndabona nezinye iimazi zeenkomo ezisixhenxe zinyuka emva kwazo, zinqinile, zimbi kakhulu ngembonakalo yaye zibhityile. Andizange ndizibone ezimbi njengazo kulo lonke ilizwe laseYiputa.
20  Kwaye iimazi zeenkomo ezinqinileyo nezimbi zazidla zazigqiba iimazi zeenkomo ezisixhenxe zokuqala ezityebileyo.
21  Zangena eziswini zazo, kodwa akwazeka ukuba zazingene eziswini zazo, njengoko imbonakalo yazo yayisembi kanye njengasekuqaleni. Ndivuke xa kulapho.
22  “Emva koko ndabona ephupheni izikhwebu ezisixhenxe ziphuma eludizeni olunye, zichumile yaye zizihle.
23  Ndabona nezikhwebu ezisixhenxe zibunile, zingcakacile, zitshile ngumoya wasempuma, zikhula emva kwazo.
24  Zaza izikhwebu ezingcakacileyo zaziginya ezo zikhwebu zisixhenxe zihle. Ndiye ndathetha nababingeleli abaqhelisela umlingo, kodwa akubangakho namnye undixelelayo.”
25  Wathi ke uYosefu kuFaro: “Linye eli phupha likaFaro. UTHIXO oyinyaniso umxelele uFaro oko aya kukwenza.
26  Iimazi zeenkomo ezisixhenxe ezintle yiminyaka esixhenxe. Ngokunjalo nezikhwebu ezisixhenxe ezintle yiminyaka esixhenxe. Iphupha eli linye.
27  Neemazi zeenkomo ezisixhenxe ezinqinileyo nezimbi ezinyukileyo emva kwazo ziyiminyaka esixhenxe; nezikhwebu ezisixhenxe ezingenanto, ezitshileyo ngumoya wasempuma, ziya kuba yiminyaka esixhenxe yendlala.
28  Yiyo ke le nto bendiyithetha kuFaro, yokuba: UTHIXO oyinyaniso umbonisile uFaro oko aya kukwenza.
29  “Yabona, kuza iminyaka esixhenxe yendyebo enkulu kulo lonke ilizwe laseYiputa.
30  Kodwa ngokuqinisekileyo kuya kuvela iminyaka esixhenxe yendlala emva kwayo, ilityalwe ngokuqinisekileyo yonke indyebo ezweni laseYiputa ize indlala iligqibe ilizwe.
31  Ayisayi kwaziwa indyebo ebikhe yakho ezweni ngenxa yaloo ndlala iya kulandela emva kwayo, kuba ngokuqinisekileyo iya kuba qatha kakhulu.
32  Yaye isibakala sokuba eli phupha liphindwe kabini kuFaro sithetha ukuba le nto imiswe ngokuqinileyo nguTHIXO oyinyaniso, yaye uTHIXO oyinyaniso uya kukhawuleza ukuyenza.
33  “Ngoko uFaro makakhangele indoda eyingqondi nesisilumko aze ayimise phezu kwelizwe laseYiputa.
34  Makenjenjalo uFaro, amisele abaveleli elizweni, aze athabathe isihlanu selizwe laseYiputa ebudeni beminyaka esixhenxe yendyebo.
35  Mabaqokelele konke ukudla kwale minyaka mihle izayo, bafumbe ukudla okuziinkozo phantsi kwesandla sikaFaro, kube kukudla kwezixeko, yaye bamele bakulondoloze.
36  Yaye oko kudla kumele kube sisixa selizwe ngaloo minyaka isixhenxe yendlala, eya kubakho ezweni laseYiputa, ukuze ilizwe lingathwaxwa yindlala.”
37  Ke kaloku, oko kwabonakala kulungile emehlweni kaFaro nawabo bonke abakhonzi bakhe.
38  Ngoko uFaro wathi kubakhonzi bakhe: “Singamfumana na omnye umntu onjengalo, onomoya kaThixo?”
39  Emva koko uFaro wathi kuYosefu: “Ekubeni uThixo ekwazisile konke oku, akukho bani uyingqondi nosisilumko njengawe.
40  Wena uqobo uya kuba phezu kwendlu yam, yaye bonke abantu bam baya kukuthobela ngokupheleleyo. Kusetroneni kuphela endiya kuba mkhulu kunawe.”
41  Waza uFaro wongeza wathi kuYosefu: “Yabona, ndikumisa phezu kwalo lonke ilizwe laseYiputa.”
42  Wasuka uFaro wawukhulula umsesane wakhe wokutywina esandleni sakhe, wawufaka esandleni sikaYosefu waza wamambesa isambatho selinen ecikizekileyo, wafaka nentsimbi yomqala yegolide entanyeni yakhe.
43  Ngaphezu koko, wamkhwelisa kwinqwelo yembeko yesibini awayenayo, ukuze bamemeze phambi kwakhe bathi, “Avrekh!” ngaloo ndlela emmisa phezu kwalo lonke ilizwe laseYiputa.
44  Waza ngokubhekele phaya uFaro wathi kuYosefu: “NdinguFaro, kodwa akukho mntu uya kuphakamisa sandla sakhe, nalunyawo lwakhe, ezweni lonke laseYiputa, ngaphandle kokugunyaziswa nguwe.”
45  Emva koko uFaro wamthiya uYosefu igama elinguTsafenati-paneha waza wamnika uAsenati intombi kaPotifera umbingeleli waseOni ukuba abe ngumfazi wakhe. Wandula ke uYosefu walijikeleza ilizwe laseYiputa.
46  Waye uYosefu enamashumi amathathu eminyaka ubudala ukuma kwakhe phambi koFaro ukumkani waseYiputa. Ngoko uYosefu wemka phambi koFaro waza walihambahamba lonke ilizwe laseYiputa.
47  Yaye ebudeni beminyaka esixhenxe yendyebo umhlaba wavelisa intabalala.
48  Wakuqokelela konke ukudla kwaloo minyaka isixhenxe yalifikelayo ilizwe laseYiputa waza wakubeka ukudla oko ezixekweni. Ukudla kwamasimi awayejikeleze isixeko wakubeka phakathi kwaso.
49  Waqhubeka uYosefu efumba ukudla okuziinkozo ngezixa ezikhulu kakhulu, njengentlabathi yaselwandle, bada ekugqibeleni bayeka nokuzibala, kuba zazingenakubalwa.
50  Yaye ngaphambi kokufika konyaka wendlala, uYosefu wazala oonyana ababini, ebazalelwa nguAsenati intombi kaPotifera umbingeleli waseOni.
51  Ngoko uYosefu wamthiya owamazibulo igama elinguManase, kuba wayesithi, “UThixo undenze ndazilibala zonke iinkathazo zam nayo yonke indlu kabawo.”
52  Waza owesibini wamthiya igama elinguEfrayim, kuba wayesithi, “UThixo undenze ndaqhama ezweni leentsizi zam.”
53  Yaphela iminyaka esixhenxe yendyebo eyayikho ezweni laseYiputa,
54  yaza yaqala ukufika iminyaka esixhenxe yendlala, kanye njengoko wayetshilo uYosefu. Indlala leyo yabakho kumazwe onke, kodwa ezweni lonke laseYiputa kwakukho isonka.
55  Ekugqibeleni lonke ilizwe laseYiputa labhuqwa yindlala baza abantu bakhala kuFaro ngesonka. Wathi ke uFaro kuwo onke amaYiputa: “Yiyani kuYosefu. Nantoni na ayitshoyo kuni, nize niyenze.”
56  Indlala yaba semhlabeni wonke. Wandula ke uYosefu wabavula bonke oovimba bokudla okuziinkozo ababephakathi kwabo waza wathengisela amaYiputa, njengoko indlala yayinamandla ezweni laseYiputa.
57  Ngaphezu koko, abantu bomhlaba wonke beza eYiputa ukuza kuthenga kuYosefu, kuba indlala yayinamandla emhlabeni wonke.
15  Emva kwezi zinto kwafika ilizwi likaYehova kuAbram embonweni, lisithi: “Musa ukoyika, Abram. Ndilikhaka lakho. Umvuzo wakho uya kuba mkhulu kakhulu.”
2  Waza uAbram wathi: “Nkosi enguMongami Yehova, uya kundinika ntoni na, njengokuba ndingenabantwana nje yaye nendlu yam iya kuba lilifa lendoda yaseDamasko, uEliyezere?”
3  Waza uAbram wongeza wathi: “Khangela! Akundinikanga mbewu, kwaye, khangela! lo nyana ongowendlu yam uya kuba yindlalifa yam.”
4  Kodwa, khangela! nalo ilizwi likaYehova lifika kuye lisithi: “Akayi kuba yindlalifa yakho lo mntu, kodwa ngophuma ezibilinini zakho oya kuba yindlalifa yakho.”
5  Ngoku ke wamsa phandle waza wathi: “Khawuncede ukhangele phezulu, emazulwini uze ubale iinkwenkwezi, ukuba uyakwazi ukuzibala.” Waza ke wathi kuye: “Iya kuba ngangazo imbewu yakho.”
6  Wakholwa ke yena kuYehova; yaye wakubalela kuye oko njengobulungisa.
7  Wongeza ke wathi kuye: “NdinguYehova, owakukhuphayo eUre yamaKhaledi ukuba ndikunike eli lizwe, ulidle ilifa.”
8  Wathi yena: “Nkosi enguMongami Yehova, ndiya kwazi ngantoni na ukuba ndiya kulidla ilifa?”
9  Wathi kuye: “Ndithabathele ithokazi eliminyaka mithathu ubudala nemazi yebhokhwe eminyaka mithathu ubudala nenkunzi yegusha eminyaka mithathu ubudala nehobe lasendle nentshontsho levukuthu.”
10  Wazithabatha ke zonke ezo zinto, wazisika kubini waza wabeka icala lajongana nelinye, kodwa zona iintaka akazinqunqanga.
11  Zehla iintaka ezidla inyama phezu kwezidumbu ezo, kodwa uAbram wazigxotha.
12  Kwathi xa litshonayo ilanga, wafikelwa bubuthongo obunzulu uAbram, kwaye, khangela! nako efikelwa bubumnyama obukhulu ngokothusayo.
13  Waza wathi kuAbram: “Yazi ngokuqinisekileyo ke ukuba imbewu yakho iya kuba ngumphambukeli ezweni elingelolayo, yaye iya kubakhonza, baze bona bayixhwalekise ngokuqinisekileyo iminyaka emakhulu mane.
14  Kodwa uhlanga eya kulukhonza ndiya kulugweba, ize emva koko iphume nempahla eninzi.
15  Ke wena, uya kuya kookhokho bakho unoxolo; uya kungcwatywa ukubudala obupheleleyo.
16  Kodwa kwesesine isizukulwana iya kubuyela apha, kuba isiphoso sama-Amori asikapheleli.”
17  Latshona ilanga, kwaba yintsunguzi yobumnyama kwaye, khangela! nako kudlula iziko eliqhumayo nesikhuni somlilo phakathi kwamacala lawo enyama.
18  Ngolo suku uYehova wenza umnqophiso noAbram, esithi: “Imbewu yakho ndiya kuyinika eli lizwe, ukususela kumlambo waseYiputa kuse kumlambo omkhulu, umlambo umEfrate:
19  amaKeni namaKenizi namaKadimon
20  namaHiti namaPerizi namaRefa
21  nama-Amori namaKanan namaGirgashi namaYebhusi.”
20  Ke kaloku uAbraham wayifudusa inkampu yakhe apho waya kwilizwe laseNegebhi waza wahlala phakathi kweKadeshe neShure, wahlala njengomphambukeli eGerare.
2  Waphinda wathi uAbraham ngoSara umfazi wakhe: “Ngudade wethu.” Ngoko uAbhimeleki ukumkani waseGerare wathumela ukuba athatyathelwe uSara.
3  Emva koko uThixo wafika kuAbhimeleki ephupheni ngobusuku waza wathi kuye: “Yabona, ungofileyo ngenxa yomfazi omthabathileyo, ekubeni engumkamntu.”
4  Noko ke, uAbhimeleki akasondelanga kuye. Ngoko ke wathi: “Yehova, uya kulubulala kusini na uhlanga olunobulungisa ngokwenene?
5  Akatshongo na yena kum ukuthi, ‘Ngudade wethu’? naye—akatshongo na ukuthi, ‘Ngumntakwethu’? Oku ndikwenze ngentliziyo enyanisekileyo nangezandla ezimsulwa.”
6  Ngoko uTHIXO oyinyaniso wathi kuye ephupheni: “Nam ndiyazi ukuba ukwenze ngentliziyo enyanisekileyo oku, ndaza ke ndakunqanda ukuba ungoni kum. Kungenxa yoko le nto ndingakuvumelanga ukuba umchukumise.
7  Ngoko ke mbuyisele umfazi wale ndoda, kuba ingumprofeti, kwaye iya kukwenzela isikhungo. Ngoko qhubeka uphila. Kodwa ukuba akumbuyisi, yazi ukuba uya kufa ngokuqinisekileyo, wena nabo bonke abanawe.”
8  Ngoko uAbhimeleki wavuka ekuseni waza wabiza bonke abakhonzi bakhe, wazithetha zonke ezi zinto ezindlebeni zabo. Yaye amadoda lawo oyika kakhulu.
9  Wandula ke uAbhimeleki wabiza uAbraham waza wathi kuye: “Yintoni na le uyenzileyo kuthi, kwaye ndikone ngantoni na, ukuba undizisele mna nobukumkani bam isono esikhulu kangaka? Ibingafanele kwenziwa ke noko le nto undenze yona.”
10  Waza wahlabela mgama uAbhimeleki esithi kuAbraham: “Ibiyintoni na injongo yokwenza kwakho le nto?”
11  Wathi uAbraham: “Kungenxa yokuba ndizixelele ukuba, ‘Ngaphandle kwamathandabuzo akukho ukoyika uThixo kule ndawo, yaye ngokuqinisekileyo baya kundibulala ngenxa yomfazi wam.’
12  Kwaye eneneni, ngudade wethu, intombi kabawo, kuphela nje akayiyo intombi kamama; waza ke waba ngumfazi wam.
13  Yaye kwathi, uThixo akundindulula endlwini kabawo, ndathi kuye, ‘Nabu ububele bothando owondenzela bona: Kuzo zonke iindawo esiya kufika kuzo uze uthi ngam: “Ngumntakwethu.”’”
14  Emva koko uAbhimeleki wathabatha izimvu neenkomo nezicaka nezicakakazi wazinika uAbraham waza wambuyisela kuye nomfazi wakhe uSara.
15  Ngokubhekele phaya uAbhimeleki wathi: “Nali ilizwe lam liphambi kwakho. Hlala apho kulungileyo emehlweni akho.”
16  Waza wathi kuSara: “Yabona, umntakwenu ndimnike imali eliwaka lamaqhosha esilivere. Yona isisigqubuthelo samehlo kubo bonke abakunye nawe, naphambi kwakhe wonke ubani, kwaye lususiwe ungcikivo kuwe.”
17  Yaye uAbraham wenza isikhungo kuTHIXO oyinyaniso; uThixo ke wamphilisa uAbhimeleki nomfazi wakhe namakhobokazana akhe, baza baqalisa ukuzala abantwana.
18  Kuba uYehova wayezivale vingci zonke izibeleko endlwini ka-Abhimeleki ngenxa kaSara, umfazi ka-Abraham.
1  Ekuqaleni uThixo wadala amazulu nomhlaba.
2  Ke emhlabeni kwakusenyanyeni, kusenkangala, kukho nobumnyama  phezu kwamanzi anzongonzongo; yaye amandla kaThixo asebenzayo ayezula-zula phezu kwamanzi lawo.
3  Wandula ke uThixo wathi: “Makubekho ukukhanya.” Kwabakho ke ukukhanya.
4  Emva koko uThixo wakubona ukukhanya ukuba kulungile, waza ke uThixo wakwahlukanisa ukukhanya nobumnyama.
5  Wakubiza uThixo ukukhanya ngokuthi yiMini, kodwa bona ubumnyama wabubiza ngokuthi buBusuku. Kwahlwa, kwasa, yaba lusuku lokuqala.
6  Wahlabela mgama ke uThixo wathi: “Makubekho isibhakabhaka phakathi kwamanzi size sahlule amanzi kumanzi.”
7  Wasenza ke uThixo isibhakabhaka waza wawahlula amanzi angaphantsi kwesibhakabhaka kumanzi angaphezu kwesibhakabhaka. Kwaza kwaba njalo.
8  Waza uThixo wasibiza isibhakabhaka ngokuthi liZulu. Kwahlwa, kwasa, yaba lusuku lwesibini.
9  Wahlabela mgama ke uThixo wathi: “Amanzi angaphantsi kwamazulu makabuthelane ndawonye kuze kuvele indawo eyomileyo.” Kwaza kwaba njalo.
10  Waza uThixo wayibiza indawo eyomileyo ngokuthi nguMhlaba, kodwa amanzi abuthelene ndawonye wawabiza ngokuthi ziiLwandle. Ngoko ke, uThixo wabona ukuba kulungile.
11  Wahlabela mgama ke uThixo wathi: “Umhlaba mawuhlume ingca, utyani obuvelisa imbewu, imithi yeziqhamo evelisa iziqhamo ngohlobo lwayo, embewu yayo ekuyo, emhlabeni.” Kwaza kwaba njalo.
12  Waza umhlaba waqalisa ukuntshula ingca, utyani obuvelisa imbewu ngohlobo lwabo nemithi evelisa iziqhamo, embewu yayo ekuyo ngohlobo lwayo. Wabona ke uThixo ukuba kulungile.
13  Kwahlwa, kwasa, yaba lusuku lwesithathu.
14  Wahlabela mgama ke uThixo wathi: “Makubekho izikhanyiso esibhakabhakeni samazulu ukuze zahlukanise imini nobusuku; yaye zimele zibe yimiqondiso yamaxesha nemihla neminyaka.
15  Kwaye zimele zibe zizikhanyiso esibhakabhakeni samazulu zikhanyise emhlabeni.” Kwaza kwaba njalo.
16  Waza uThixo wenza izikhanyiso ezibini ezikhulu, isikhanyiso esikhulu ngakumbi sokulawula imini nesikhanyiso esincinane kunaso sokulawula ubusuku, kwakunye neenkwenkwezi.
17  Ngoko uThixo wazibeka esibhakabhakeni samazulu ukuba zikhanyise emhlabeni,
18  nokuba zilawule emini nasebusuku zize zahlukanise ukukhanya nobumnyama. Wabona ke uThixo ukuba kulungile.
19  Kwahlwa, kwasa, yaba lusuku lwesine.
20  Wahlabela mgama ke uThixo wathi: “Amanzi makanyakazele inyakanyaka yemiphefumlo ephilayo yaye makuphaphazele izidalwa eziphaphazelayo phezu komhlaba ebusweni besibhakabhaka samazulu.”
21  Waza uThixo wadala izilo ezikhulu zaselwandle nayo yonke imiphefumlo ephilayo enambuzelayo, enyakazela emanzini ngohlobo lwayo, nazo zonke izidalwa eziphaphazelayo ezinamaphiko ngohlobo lwazo. Waza uThixo wabona ukuba kulungile.
22  Wazisikelela uThixo esithi: “Qhamani, nande, niwazalise amanzi aselwandle, zande nezidalwa eziphaphazelayo emhlabeni.”
23  Kwahlwa, kwasa, yaba lusuku lwesihlanu.
24  Wahlabela mgama ke uThixo wathi: “Umhlaba mawuvelise imiphefumlo ephilayo ngohlobo lwayo, izilwanyana zasekhaya nezinambuzane namarhamncwa omhlaba ngohlobo lwawo.” Kwaza kwaba njalo.
25  Waza uThixo wawenza amarhamncwa omhlaba ngohlobo lwawo nezilwanyana zasekhaya ngohlobo lwazo nazo zonke izinambuzane emhlabeni ngohlobo lwazo. Waza uThixo wabona ukuba kulungile.
26  Wahlabela mgama ke uThixo wathi: “Masenze umntu ngokomfanekiso wethu, ngokufana nathi, yaye makabe nobukhosi kwiintlanzi zolwandle nakwizidalwa eziphaphazelayo emazulwini nakwizilwanyana zasekhaya nakuwo wonke umhlaba nakuzo zonke izinambuzane ezinambuzelayo emhlabeni.”
27  Waza uThixo wamdala umntu ngokomfanekiso wakhe, wamdala ngokomfanekiso kaThixo; wadala indoda nebhinqa.
28  Ngoko ke, uThixo wabasikelela waza wathi kubo uThixo: “Qhamani, nande, niwuzalise umhlaba nize niwoyise, nibe nobukhosi kwiintlanzi zolwandle nakwizidalwa eziphaphazelayo emazulwini nakuzo zonke izidalwa eziphilayo ezinambuzelayo emhlabeni.”
29  Wahlabela mgama ke uThixo wathi: “Yabonani, ndibunikele kuni bonke utyani obuvelisa imbewu obuphezu komhlaba uphela nayo yonke imithi eneziqhamo zemithi evelisa imbewu. Mayibe kukutya kuni.
30  Yaye onke amarhamncwa omhlaba nazo zonke izidalwa eziphaphazelayo emazulwini nazo zonke izinto ezinambuzelayo emhlabeni ezinobomi njengomphefumlo [ndizinike] bonke utyani obuluhlaza njengokutya kwazo.” Kwaza kwaba njalo.
31  Emva koko uThixo wazibona zonke izinto awayezenzile, khangela! zilunge gqitha. Kwahlwa, kwasa, yaba lusuku lwesithandathu.
2  Agqitywa ke amazulu nomhlaba nawo wonke umkhosi wawo.
2  Yaye ngosuku lwesixhenxe uThixo wawugqiba umsebenzi wakhe awayewenzile, waza ke waphumla ngosuku lwesixhenxe kuwo wonke umsebenzi wakhe awayewenzile.
3  Wandula ke uThixo walusikelela usuku lwesixhenxe waza walungcwalisa, kuba uThixo waphumla ngalo kuwo wonke umsebenzi wakhe awudalileyo, wawenza.
4  Yiyo ke le imbali yamazulu nomhlaba ngexesha lokudalwa kwawo, ngosuku uYehova uThixo awenza ngalo umhlaba nezulu.
5  Ke kaloku ayengekaveli amatyholo asendle emhlabeni yaye bungekahlumi utyani basendle, kuba uYehova uThixo wayengekanisi mvula emhlabeni yaye kwakungekho mntu wakuwulima umhlaba.
6  Kodwa kwakunyuka inkungu emhlabeni ize ikunyakamise konke okuphezu komhlaba.
7  Wandula ke uYehova uThixo wabumba umntu ngothuli lomhlaba waza wavuthela impefumlo yobomi emathatheni akhe, umntu ke waba ngumphefumlo ophilayo.
8  Ngokubhekele phaya, uYehova uThixo watyala umyezo e-Eden, ngasempuma, waza wambeka khona umntu abembumbile.
9  Ngoko uYehova uThixo wantshulisa emhlabeni yonke imithi enqwenelekayo emehlweni nelungele ukudliwa kwanomthi wobomi emyezweni phakathi nomthi wokwazi okulungileyo nokubi.
10  Ke kaloku kwaye kukho umlambo ophuma e-Eden wokuwunyakamisa umyezo, yaye ukusuka apho wawusahlukana ube ziimbaxa ezine.
11  Igama lowokuqala yiPishon; nguwo lowo ujikeleze ilizwe laseHavila liphela, apho kukho igolide.
12  Igolide yelo lizwe intle. Kukwakho nentlaka yebhideliyu nelitye leanikis.
13  Yaye igama lomlambo wesibini yiGihon; nguwo lowo ujikeleze ilizwe lakwaKushe liphela.
14  Yaye igama lomlambo wesithathu yiHidekeli; nguwo lowo uya ngasempuma kwaseAsiriya. Yaye umlambo wesine ngumEfrate.
15  Wandula ke uYehova uThixo wamthabatha umntu waza wambeka emyezweni wase-Eden ukuba awulime aze awunyamekele.
16  Kwaye uYehova uThixo wamwisela lo myalelo umntu: “Kuyo yonke imithi yomyezo ungadla wanele.
17  Kodwa wona umthi wokwazi okulungileyo nokubi uze ungadli kuwo, kuba mhla uthe wadla kuwo uya kufa ngokuqinisekileyo.”
18  Wahlabela mgama ke uYehova uThixo wathi: “Akulungile ukuba umntu aqhubeke eyedwa. Ndiza kumenzela umncedi oza kuba ngumphelelisi wakhe.”
19  Ke kaloku uYehova uThixo wabumba ngomhlaba onke amarhamncwa asendle nazo zonke izidalwa eziphaphazelayo zasemazulwini, waza wazizisa emntwini ukuze abone ukuba wothini na ukuthiya ngasinye sazo; yaye oko umntu awuthiye ngako, mphefumlo ngamnye ophilayo, yaba ligama lawo elo.
20  Ngoko umntu wazithiya amagama zonke izilwanyana zasekhaya nezidalwa eziphaphazelayo zasemazulwini nawo onke amarhamncwa asendle, kodwa yena umntu akafunyanelwanga mncedi wokuba ngumphelelisi wakhe.
21  Ngoko ke uYehova uThixo wawisa ubuthongo obunzulu emntwini, waza ngoxa elele, wathabatha lwalunye ezimbanjeni zakhe waza wavala ngenyama endaweni yalo.
22  Walwakha ke uYehova uThixo ubambo abeluthabathe endodeni lwaba ngumfazi waza wamzisa endodeni.
23  Yandula ke indoda yathi:“Ekugqibeleni eli ke lithambo lasemathanjeni amNenyama yasenyameni yam.Lo yena ukubizwa kothiwa nguMfazi,Kuba uthatyathwe endodeni.”
24  Kungenxa yoko le nto indoda iya kumshiya uyise nonina, inamathele emfazini wayo baze babe nyama-nye.
25  Baye bobabini behamba ze, indoda leyo nomfazi wayo, ukanti babengenazintloni.
3  Ke kaloku inyoka yaba yeyona ilumkileyo kunawo onke amarhamncwa asendle awayewenzile uYehova uThixo. Ngoko yathi kumfazi: “Utshilo ngokwenene na uThixo ukuba nize ningadli kuyo yonke imithi yomyezo?”
2  Wathi ke umfazi kwinyoka: “Kwiziqhamo zemithi yomyezo singadla.
3  Kodwa mayela nokudla kwiziqhamo zomthi osemyezweni phakathi, uThixo uthe, ‘Nize ningadli kuzo, ningazichukumisi, ukuze ningafi.’”
4  Yathi ke inyoka kumfazi: “Ngokuqinisekileyo anisayi kufa.
5  Kuba uThixo uyazi ukuba mhla nithe nadla kuzo aya kuvuleka amehlo enu nize nibe njengoThixo, nazi okulungileyo nokubi.”
6  Ngenxa yoko umfazi wabona ukuba umthi wawulungele ukudliwa kwanokuba wawulangazeleleka emehlweni, ewe, kwakunqweneleka ukuwujonga umthi lowo. Ngoko wathabatha eziqhameni zawo waza wadla. Emva koko wanika nendoda yakhe isakuba kunye naye yaza nayo yadla.
7  Avuleka ke amehlo abo bobabini baza baqonda ukuba bahamba ze. Ngoko ke bathunga amagqabi omkhiwane baza bazenzela imibhinqo.
8  Kamva beva ilizwi likaYehova uThixo ehamba emyezweni kwimpepho yasemini, yaza indoda nomfazi wayo bazifihla ebusweni bukaYehova uThixo phakathi kwemithi yomyezo.
9  Waza uYehova uThixo waqhubeka eyibiza indoda leyo esithi kuyo: “Uphi na?”
10  Ekugqibeleni yathi: “Ndive ilizwi lakho emyezweni, kodwa ndoyika kuba bendihamba ze ndaza ke ndazifihla.”
11  Wathi ke yena: “Uxelelwe ngubani na ukuba ubuhamba ze? Udlile na kuwo umthi ebendikuyalele ukuba ungadli kuwo?”
12  Yaza ke indoda leyo yahlabela mgama yathi: “Umfazi owandinikayo ukuba abe nam, nguye ondinikileyo isiqhamo somthi ndaza ndadla.”
13  Ngako oko uYehova uThixo wathi kumfazi: “Yintoni na le uyenzileyo?” Waphendula ke umfazi wathi: “Inyoka—indikhohlisile ndaza ndadla.”
14  Waza uYehova uThixo wathi kwinyoka: “Ngenxa yokuba uyenzile le nto, uqalekisiwe wena ngaphezu kwazo zonke izilwanyana zasekhaya nangaphezu kwawo onke amarhamncwa asendle. Uya kuhamba ngesisu uze udle uthuli yonke imihla yobomi bakho.
15  Yaye ndiya kubeka ubutshaba phakathi kwakho nomfazi naphakathi kwembewu yakho nembewu yakhe. Yona iya kukutyumza intloko uze wena uyityumze isithende.”
16  Wathi kumfazi: “Ndiya kuyandisa kakhulu intlungu ekumitheni kwakho; uya kuzala abantwana unenimba, ize inkanuko yakho ibe sendodeni yakho, yona ikulawule.”
17  Waza wathi kuAdam: “Ngenxa yokuba uphulaphule ilizwi lomfazi wakho waza wadla kuwo umthi endakunika umyalelo ngawo ndathi, ‘Uze ungadli kuwo,’ uqalekisiwe umhlaba ngenxa yakho. Uya kuyidla imveliso yawo usiva ubuhlungu yonke imihla yobomi bakho.
18  Uya kukuntshulela ameva nenkunzane, yaye umele udle umfuno wasendle.
19  Uya kudla isonka sokubila kobuso bakho ude ubuyele emhlabeni, kuba uthatyathwe kuwo. Ngokuba uluthuli, uya kubuyela kwaseluthulini.”
20  Emva koko uAdam walibiza igama lomfazi wakhe ngokuthi nguEva, ngenxa yokuba wayeza kuba ngunina wabo bonke abaphilayo.
21  UYehova uThixo wabenzela izambatho ezinde zezintsu uAdam nomfazi wakhe waza wabambesa.
22  Wahlabela mgama ke uYehova uThixo wathi: “Yabona, umntu usuke waba njengomnye wethu ukwazi okulungileyo nokubi, ngoku ke ukuze angoluli isandla sakhe aze athabathe nakwisiqhamo somthi wobomi, adle aze aphile ixesha elingenammiselo,—”
23  Ngako oko uYehova uThixo wamkhupha emyezweni wase-Eden ukuba alime umhlaba abethatyathwe kuwo.
24  Wamgxotha ke umntu waza wamisa ngasempuma komyezo wase-Eden iikherubhi nencakuba yekrele enelangatye nejikajikayo ukuba iqhubeke ilinde indlela eya emthini wobomi.
33  Ekuhambeni kwexesha uYakobi wawaphakamisa amehlo akhe wakhangela, wabona uEsawu esiza namadoda angamakhulu amane. Ngenxa yoko wabahlulahlula abantwana phakathi koLeya noRakeli nezicakakazi zakhe zozibini,
2  wabeka izicakakazi nabantwana bazo phambili, uLeya nabantwana bakhe emva kwabo, baza bona uRakeli noYosefu baba sekugqibeleni.
3  Ke yena wadlulela phambi kwabo waza waqubuda emhlabeni kasixhenxe wada wasondela kumntakwabo.
4  Yaye uEsawu wabaleka ukuya kumhlangabeza, waza wamwola, wawa entanyeni yakhe, wamanga, baziphalaza iinyembezi.
5  Wandula waphakamisa amehlo akhe, wababona abafazi nabantwana, wathi: “Ngoobani na aba banawe?” waza yena wathi: “Ngabantwana athe uThixo wambabala ngabo umkhonzi wakho.”
6  Zasondela ke izicakakazi ezo, zona nabantwana bazo, baqubuda;
7  wasondela noLeya, nabantwana bakhe, baqubuda, kwaza emva koko kwasondela uYosefu, noRakeli, baqubuda.
8  Wandula ke wathi: “Ngawantoni na la maqela ndiye ndahlangana nawo?” Wathi yena: “Injongo ibikukuze ndikholeke emehlweni enkosi yam.”
9  Wathi ke uEsawu: “Ndinokuninzi kakhulu, mntakwethu. Okwakho makube kokwakho.”
10  Noko ke, uYakobi wathi: “Hayi kaloku. Ukuba ndikholekile emehlweni akho, umele ke ngoko usithabathe isipho sam esandleni sam, kuba kungenxa yaso le nto ekuboneni kwam ubuso bakho kube ngathi ndibone ubuso bukaThixo ekubeni undamkele ngenkoliseko.
11  Khawuncede ke, usithabathe isipho sam sentsikelelo esiziswe kuwe, ngenxa yokuba uThixo ukholisiwe ndim nangenxa yokuba ndinento yonke.” Yaye waqhubeka embongoza, wada wasithabatha.
12  Kamva wathi: “Masinduluke sihambe, yaye mna ndohamba phambi kwakho.”
13  Kodwa wathi kuye: “Inkosi yam iyazi ukuba abantwana babuthathaka yaye kufuneka ndicingele nezimvu kwaneenkomo ezanyisayo, yaye ukuba zikhe zaxheshwa usuku nje olunye, ngokuqinisekileyo ungafa wonke lo mhlambi.
14  Mayincede ke ngoko, inkosi yam, idlulele ngaphambi komkhonzi wayo, kodwa mna ndothi chu kuhle nohambo ngokwesantya semfuyo ephambi kwam nangokwesantya sabantwana ndide ndifike enkosini yam eSehire.”
15  Wathi uEsawu: “Xa kunjalo ke, mandikunike abathile kwaba bantu bakunye nam.” Wathi yena: “Ngani na? Ngamana ndingakholeka emehlweni enkosi yam.”
16  Ngoko ngaloo mini uEsawu wangena endleleni ebuyela eSehire.
17  Wanduluka ke uYakobi waya eSukoti, waza wazakhela indlu, wenzela nomhlambi wakhe iminquba. Kungenxa yoko le nto walibiza igama laloo ndawo ngokuthi yiSukoti.
18  Ekuhambeni kwexesha uYakobi wafika enqabisekile kwisixeko sakwaShekem, esisezweni lakwaKanan, evela ePadan-aram; yaye wamisa inkampu phambi kweso sixeko.
19  Wandula ke wazuza isiqwenga sentsimi esandleni soonyana bakaHamore uyise kaShekem, ngekhulu lamaqhosha emali, waza wayimisa khona intente yakhe.
20  Emva koko wamisa khona isibingelelo waza wasibiza ngokuba nguThixo, uTHIXO kaSirayeli.
12  Wathi ke uYehova kuAbram: “Hamba umke ezweni lakowenu nakwizalamane zakho nasendlwini kayihlo, uye ezweni endiya kukubonisa lona;
2  yaye ndiya kukwenza ube luhlanga olukhulu ndize ndikusikelele, ndilenze libe likhulu igama lakho; ube yintsikelelo.
3  Yaye ndiya kubasikelela abo bakusikelelayo, ndize ndimqalekise lowo ukuqalekisayo, kwaye ngokuqinisekileyo ziya kuzisikelela ngawe zonke iintsapho zasemhlabeni.”
4  Wahamba ke uAbram kanye njengoko wathethayo uYehova kuye, noLote wahamba naye. UAbram wayeneminyaka engamashumi asixhenxe anesihlanu ubudala ekuphumeni kwakhe kwaHaran.
5  Ngoko uAbram wathabatha uSarayi umfazi wakhe noLote unyana womntakwabo nayo yonke impahla ababeyiqwebile nemiphefumlo ababeyizuzile kwaHaran, baza banduluka besiya ezweni lakwaKanan. Ekugqibeleni bafika ezweni lakwaKanan.
6  Walityhutyha ke uAbram ilizwe elo wada waya kufikelela kwindawo yakwaShekem, kufuphi nemithi emikhulu kaMore; yaye ngelo xesha kwakukho amaKanan kwelo lizwe.
7  Wabonakala ke ngoko uYehova kuAbram waza wathi: “Imbewu yakho ndiya kuyinika eli lizwe.” Emva koko wamakhela khona isibingelelo uYehova, owayebonakele kuye.
8  Kamva wasuka apho waya kummandla weentaba ongakwimpuma yeBheteli waza wamisa intente yakhe, iBheteli ingasentshona, iAyi yona ingasempuma. Waza ke wamakhela khona isibingelelo uYehova, wabiza egameni likaYehova.
9  Emva koko uAbram wayichitha inkampu, wahamba emisa iinkampu ngeenkampu esingise eNegebhi.
10  Kwabakho indlala ezweni waza uAbram wehlela ngaseYiputa ukuze ahlale khona njengomphambukeli, kuba indlala yayiqatha elizweni.
11  Kwathi akusondela ukuba angene eYiputa, wathi kuSarayi umfazi wakhe: “Khawuncede, kaloku! Ndazi kakuhle ukuba ungumfazi omhle ngembonakalo.
12  Ngokuqinisekileyo kothi akukubona amaYiputa, athi, ‘Ngumfazi wakhe lo.’ Kwaye aya kundibulala ngokuqinisekileyo, kodwa wena aya kukugcina uphila.
13  Uze uncede uthi ungudade wethu, ukuze kulunge kum ngenxa yakho, uze uphile umphefumlo wam ngenxa yakho.”
14  Kwathi akungena uAbram eYiputa, amaYiputa ambona umfazi lowo, ukuba wayemhle kakhulu.
15  Nazo iinkosana zikaFaro zambona zaza zamncoma kuFaro, waza wasiwa umfazi lowo endlwini kaFaro.
16  Yaye wamphatha kakuhle uAbram ngenxa yakhe, waza waba nezimvu neenkomo namaesile nezicaka nezicakakazi neemazi zamaesile neenkamela.
17  Ke ngoko uYehova wambetha uFaro nendlu yakhe ngezibetho ezikhulu ngenxa kaSarayi, umfazi ka-Abram.
18  UFaro wambiza uAbram waza wathi: “Yintoni na le undenze yona? Kutheni ungandixelelanga nje ukuba ngumfazi wakho?
19  Bekutheni ze uthi, ‘Ngudade wethu,’ njengokuba nje ngoku ndiphantse ndamthabatha ndamenza umfazi wam? Nanko ke umfazi wakho. Mthabathe uhambe!”
20  Waza uFaro wawamisela umyalelo amadoda ngaye, aza ampheleka yena nomfazi wakhe nako konke awayenako.
