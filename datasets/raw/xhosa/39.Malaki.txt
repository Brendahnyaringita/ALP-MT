4  “Kuba, khangela! iyeza imini evutha njengeziko, yaye bonke abakhukhumeleyo nabo bonke abo benza ubungendawo bamele babe njengeendiza. Kwaye imini leyo izayo ngokuqinisekileyo iya kubaqwenga,” utsho uYehova wemikhosi, “kangangokuba ayiyi kubashiyela nokuba yingcambu okanye isebe.
2  Kuni ke baloyikayo igama lam ilanga lobulungisa ngokuqinisekileyo liya kukhanyisa, linokuphilisa emaphikweni alo; yaye okunene niya kuphuma nize nidlobe njengamathole eenkomo atyetyisiweyo.”
3  “Yaye ngokuqinisekileyo niya kubanyathela abangendawo, kuba baya kuba njengomgubo phantsi kweentende zeenyawo zenu ngemini yokukwenza kwam oku,” utsho uYehova wemikhosi.
4  “Khumbulani umthetho kaMoses umkhonzi wam endamyalela wona eHorebhe ngokuphathelele uSirayeli wonke, kwanemimiselo nezigwebo.
5  “Khangelani! Ndithumela kuni uEliya umprofeti ngaphambi kokufika kwemini kaYehova enkulu neyoyikekayo.
6  Kwaye umele abuyisele intliziyo yooyise koonyana, nentliziyo yoonyana kooyise; ukuze ndingezi ndize okunene ndiwubethe umhlaba ngokuwutshabalalisa.” (Iyaphela apha inguqulelo yeZibhalo ZesiHebhere nesiAramiki, iza kulandelwa yeyeZibhalo ZamaKristu ZesiGrike)
1  Isibhengezo: Ilizwi likaYehova ngokuphathelele uSirayeli ngoMalaki:
2  “Ndinithandile,” utsho uYehova. Nina nithe: “Usithande ngayiphi na indlela?” “UEsawu wayengengomntakwabo Yakobi na?” utsho uYehova. “Kodwa ndathanda uYakobi,
3  yena uEsawu ndamthiya; yaye ekugqibeleni iintaba zakhe ndazenza inkangala ephanzileyo nelifa lakhe laba leloodyakalashe basentlango.”
4  “Ngenxa yokuba uEdom uqhubeka esithi, ‘Siqotyiwe, kodwa siya kubuya size sizakhe iindawo eziphanzileyo,’ utsho uYehova wemikhosi, ‘Bona baya kwakha; kodwa mna ndiya kudiliza. Yaye ngokuqinisekileyo abantu baya kubabiza ngokuba “ngummandla wobungendawo” nangokuba “ngabantu uYehova abaqalekisileyo ukusa kwixesha elingenammiselo.”
5  Namehlo enu aya kukubona oku, yaye nina niya kuthi: “Ngamana uYehova angenziwa mkhulu phezu kommandla wakwaSirayeli.”’”
6  “‘Unyana, yena, uyambeka uyise; nomkhonzi, inkosi yakhe ezukileyo. Ngoko ukuba ndinguyihlo, kuphi na ukubekwa kwam? Yaye ukuba ndiyiNkosi Ezukileyo, kuphi na ukoyikwa kwam?’ utsho uYehova wemikhosi kuni, nina babingeleli abadelela igama lam. “‘Kwaye nina nithe: “Silidelele ngayiphi na indlela igama lakho?”’
7  “‘Ngokunikela esibingelelweni sam isonka esingcolileyo.’ “‘Nathi ke nina: “Sikungcolise ngayiphi na indlela?”’ “‘Ngokuthi oku kwenu: “Itafile kaYehova iyinto edelekileyo.”
8  Naxa ninikela isilwanyana esiyimfama ukuba sibingelelwe: “Akunto imbi oko.” Naxa ninikela isilwanyana esisisiqhwala okanye esigulayo: “Akunto imbi oko.”’” “Khawuncede, usisondeze kwirhuluneli yakho. Iya kukholiswa na nguwe, okanye iya kukwamkela ngobubele na?” utsho uYehova wemikhosi.
9  “Ke kaloku, ncedani, nimbongoze uThixo, ukuze asibabale. Oku kwenzeke esandleni senu. Ngaba uya kwamkela nabaphi na kuni ngobubele?” utsho uYehova wemikhosi.
10  “Ngubani na phakathi kwenu oya kuvala iingcango? Yaye nina aniyi kukhanyisa isibingelelo sam—ngento elilize. Andiyoliswa nini,” utsho uYehova wemikhosi, “andikholiswa nangumnikelo osisipho osesandleni senu.”
11  “Kuba ukususela ekuphumeni kwelanga kuse ekutshoneni kwalo igama lam liya kuba likhulu phakathi kweentlanga, nasezindaweni zonke kuya kuqhunyiswa umbingelelo, kuya kwenziwa umnikelo egameni lam, ube sisipho esihlambulukileyo; ngenxa yokuba igama lam liya kuba likhulu phakathi kweentlanga,” utsho uYehova wemikhosi.
12  “Kodwa nina niyandihlambela ngokuthi kwenu, ‘Itafile kaYehova iyinto engcolileyo, nesiqhamo sayo siyinto edelekileyo, ukudla kwayo.’
13  Nithe, ‘Khangela! Enjani yona into eyindinisa!’ yaye niyinyevulele,” utsho uYehova wemikhosi. “Kwaye nizise into ephangiweyo, nesisiqhwala, negulayo; ewe, nizise yona njengesipho. Ndingakholiswa na yiyo esandleni senu?” utsho uYehova.
14  “Yaye uqalekisiwe lowo wenza ngobuqhokolo xa kukho iduna emhlambini wakhe, esenza isibhambathiso aze abingelele ngento eyonakeleyo kuYehova. Kuba ndinguKumkani omkhulu,” utsho uYehova wemikhosi, “negama lam liyoyikeka phakathi kweentlanga.”
2  “Ke kaloku lo myalelo ngowenu, babingeleli.
2  Ukuba aniyi kuphulaphula, yaye ukuba aniyi kukubeka entliziyweni yenu ukunika igama lam uzuko,” utsho uYehova wemikhosi, “ngokuqinisekileyo ndiya kuthumela kuni isiqalekiso, kwaye ndiza kuziqalekisa iintsikelelo zenu. Ewe, nentsikelelo ndiyiqalekisile, ngenxa yokuba anikubeki entliziyweni oku.”
3  “Khangela! Ngenxa yenu ndikhalimela imbewu ehlwayelweyo, kwaye ndiza kuchithachitha umswane ebusweni benu, umswane wemithendeleko yenu; yaye okunene uthile uya kunithwalela kuwo.
4  Kuya kufuneka ke nazi ukuba ndithumele lo myalelo kuni, ukuze umnqophiso wam noLevi uqhubeke,” utsho uYehova wemikhosi.
5  “Wona ke umnqophiso wam, ubunaye, lowo wobomi nowoxolo, yaye ndamnika oko, kunye noloyiko. Kwaye waqhubeka endoyika; ewe, ngenxa yegama lam wangenwa lunkwantyo.
6  Wona kanye umthetho wenyaniso waba semlonyeni wakhe, yaye akuzange kufumaneke ntswela-bulungisa emilebeni yakhe. Wahamba nam ngoxolo nangokuthe tye, yaye babebaninzi nabo wababuyisayo kwisiphoso sabo.
7  Kuba imilebe yombingeleli ifanele igcine ukwazi, nomthetho bafanele bawufune emlonyeni wakhe abantu; kuba ungumthunywa kaYehova wemikhosi.
8  “Kodwa nina—niphambukile endleleni. Nibakhubekisile abaninzi emthethweni. Niwonakalisile umnqophiso kaLevi,” utsho uYehova wemikhosi.
9  “Nam ke ngokuqinisekileyo ndiya kunenza nideleke nize nithotywe ebantwini bonke, ngokuba ningazigcinanga iindlela zam, kodwa nakhetha ubuso emthethweni.”
10  “Asinabawo omnye sonke na? AsingoThixo omnye na osidalileyo? Kutheni na ukuze siqhubane ngobuqhophololo, sihlambela umnqophiso wookhokho bethu?
11  UYuda wenze ngobuqhophololo, kwaza kwenziwa into ecekisekayo kwaSirayeli naseYerusalem; kuba uYuda ubuhlambele ubungcwele bukaYehova, obo Yena abuthandileyo, kwaye uthabathe intombi yothixo wasemzini njengomtshakazi.
12  UYehova uya kumnqumla ngamnye okwenzayo oko, ovukileyo nophendulayo, ezintenteni zikaYakobi, nonikela umnikelo osisipho kuYehova wemikhosi.”
13  “Kwaye yinto yesibini le niyenzayo, ethi iphumele ekugutyungelweni kwesibingelelo sikaYehova ngeenyembezi, ngokulila nokuncwina, ukuze angabi sawunanza umnikelo wenu osisipho yaye ingakholeki nantoni na evela esandleni senu.
14  Yaye nithe, ‘Ngenxa yantoni na?’ Ngenxa yokuba uYehova enikele ubungqina phakathi kwakho nomfazi wobutsha bakho, lowo wena uqhubene naye ngobuqhophololo, nangona eliqabane lakho nomfazi womnqophiso wakho.
15  Kukho lowo ungazange akwenze oko, njengoko wayenako okuseleyo komoya. Wayefuna ntoni na lowo? Imbewu kaThixo. Yaye nimele nizilinde ngokuphathelele umoya wenu, ungaqhubani ngobuqhophololo nomfazi wobutsha bakho.
16  Kuba uluthiyile uqhawulo-mtshato,” utsho uYehova uTHIXO kaSirayeli; “nalowo ugubungele isambatho sakhe ngogonyamelo,” utsho uYehova wemikhosi. “Nimele nizilinde ngokuphathelele umoya wenu, yaye nimele ningenzi ngobuqhophololo.
17  “Nimtyhafisile uYehova ngamazwi enu, naza nathi, ‘Simtyhafise ngayiphi na indlela?’ Ngokuthi kwenu, ‘Wonk’ ubani owenza okubi ulungile emehlweni kaYehova, yaye yena uyayoliswa ngabanjalo’; okanye nithi, ‘Uphi na uTHIXO wokusesikweni?’”
3  “Khangela! Ndithumela umthunywa wam, yaye umele ahlahle indlela phambi kwam. Iya kuza ngequbuliso etempileni Yayo, iNkosi yokwenyaniso, leyo niyifunayo, engumthunywa womnqophiso eniyoliswayo nguye. Khangela! Ngokuqinisekileyo uya kuza,” utsho uYehova wemikhosi.
2  “Kodwa ngubani na oya kuyinyamezela imini yokuza kwakhe, yaye ngubani na oya kuma xa ebonakala? Kuba uya kuba njengomlilo womsulungekisi nanjengesoda yomcoci weempahla.
3  Umele ahlale njengomsulungekisi nomcoci wesilivere yaye umele abahlambulule oonyana bakaLevi; kwaye umele abacikize njengegolide nanjengesilivere, yaye ngokuqinisekileyo kuYehova baya kuba ngabantu abanikela umnikelo osisipho ngobulungisa.
4  Kwaye umnikelo osisipho wakwaYuda nowaseYerusalem okunene uya kuba ngokholisayo kuYehova, njengakwimihla yakudala nanjengakwiminyaka yamhlamnene.
5  “Ndiza kusondela kuni ukuba ndigwebe, yaye ndiza kuba lingqina elikhawulezayo nxamnye nabakhafuli, nabakrexezi, nabo bafunga ubuxoki, nabo baqhatha umqeshwa emvuzweni, nomhlolokazi nenkwenkwe engenayise, nabo bamgxothayo umphambukeli, ngoxa bengandoyiki mna,” utsho uYehova wemikhosi.
6  “Kuba ndinguYehova, anditshintshanga. Yaye nina ningoonyana bakaYakobi; anigqitywanga naphela.
7  Ukususela kwimihla yookhokho benu niye naphambuka kwimimiselo yam naza anayigcina. Buyelani kum, nam ndiza kubuyela kuni,” utsho uYehova wemikhosi. Naza nina nathi: “Siya kubuyela ngayiphi na indlela?”
8  “Umntu wasemhlabeni angamphanga na uThixo? Kodwa nina niyandiphanga.” Nathi ke nina: “Sikuphange ngayiphi na indlela?” “Kwizishumi nakwiminikelo.
9  Nindiqalekisa ngesiqalekiso, yaye mna niyandiphanga—uhlanga luphela.
10  Zisani zonke izishumi kuvimba, ukuze kubekho ukutya endlwini yam; yaye khanincede, nindivavanye, kule nkalo,” utsho uYehova wemikhosi, “enoba andiyi kunivulela kusini na amasango ezikhukula emazulwini ndize okunene ndiqongqothele phezu kwenu intsikelelo kude kungasweleki nto.”
11  “Ngenxa yenu ndiza kuyikhalimela into eqwengayo, yaye ayiyi kunonakalisela isiqhamo somhlaba, nomdiliya awuyi kungqineka ungenasiqhamo kuni,” utsho uYehova wemikhosi.
12  “Kwaye zonke iintlanga kuya kufuneka zinibhengeze ninoyolo, kuba niya kuba lilizwe loyolo,” utsho uYehova wemikhosi.
13  “Amazwi enu ebeqatha nxamnye nam,” utsho uYehova. Nathi ke nina: “Sithethe sathini nxamnye nawe?”
14  “Nithe, ‘Akunaxabiso ukukhonza uThixo. Yaye kube nayiphi ingenelo ukugcina kwethu imfanelo yakhe, nokuhamba kwethu sidakumbile ngenxa kaYehova wemikhosi?
15  Nangoku sibabhengeza benoyolo abantu abakhukhumeleyo. Abenzi bobungendawo bakhekile. Bamvavanyile uThixo baza bamana besinda.’”
16  Ngelo xesha abo bamoyikayo uYehova bathetha omnye komnye, ngamnye neqabane lakhe, yaye uYehova wanikela ingqalelo ephulaphule. Kwaye incwadi yokukhumbuza yabhalwa phambi kwakhe ngenxa yabo bamoyikayo uYehova nangenxa yabo bacinga ngegama lakhe.
17  “Yaye ngokuqinisekileyo baya kuba ngabam,” utsho uYehova wemikhosi, “ngemini yokuvelisa kwam inqobo. Kwaye ndiza kubabonisa imfesane, kanye njengomntu obonisa imfesane kunyana wakhe omkhonzayo.
18  Ngokuqinisekileyo nina niya kuwubona kwakhona umahluko phakathi kwelungisa nongendawo, phakathi kwalowo ukhonza uThixo nalowo ungamkhonzanga.”
