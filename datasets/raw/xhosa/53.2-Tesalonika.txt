1  UPawulos noSilvano noTimoti, babhalela ibandla labaseTesalonika elimanyene noThixo uBawo wethu neNkosi uYesu Kristu:
2  Ngamana ningaba nobubele obungasifanelanga noxolo oluvela kuThixo uBawo nakwiNkosi uYesu Kristu.
3  Kufanelekile ukuba sihlale simbulela uThixo ngenxa yenu, bazalwana, kuba ukholo lwenu lukhula ngokugqithiseleyo yaye ukuthandana kwenu kuyanda.
4  Kangangokuba siyaqhayisa ngani phakathi kwamabandla kaThixo ngenxa yonyamezelo nokholo lwenu kuzo zonke iintshutshiso neembandezelo enizinyamezelayo.
5  Oku kububungqina bomgwebo wobulungisa kaThixo, okhokelela ekubalelweni kwenu ekuthini nifanelwe bubukumkani bukaThixo, enibandezeleka ngenxa yabo.
6  Oku kuzis’ engqalelweni ukuba kububulungisa kuye uThixo ukubabuyekeza ngembandezelo abo banibandezelayo,
7  aze nina babandelwayo, anikhulule  kunye nathi ekutyhilekeni kweNkosi uYesu ivela ezulwini kunye neengelosi zayo ezinamandla
8  isemlilweni odangazelayo, ibaphindezela abo bangamaziyo uThixo nabo bangazithobeliyo iindaba ezilungileyo ezingeNkosi yethu uYesu.
9  Bona aba baya kuva isohlwayo sesigwebo sentshabalalo engunaphakade bemke phambi kweNkosi nakuzuko lwamandla ayo,
10  ekufikeni kwayo ukuze izukiswe ngabangcwele bayo nokuze ngaloo mini bamangaliswe yiyo bonke ababonisa ukholo, kuba nabamkela ngokholo ubungqina esabunikelayo kuni.
11  Ngoko ke sihlala sinithandazela, ukuba uThixo wethu anibalele ekuthini nilufanelekele ubizo lwakhe aze ngamandla akhe akuphelelise konke ukulunga nomsebenzi wokholo;
12  ukuze igama leNkosi yethu uYesu lizukiswe kuni, nani nizukiswe kuye, ngokobubele obungasifanelanga bukaThixo wethu nobeNkosi uYesu Kristu.
2  Noko ke, bazalwana, ngokuphathelele ubukho beNkosi yethu uYesu Kristu nokuhlanganiselwa kwethu ndawonye kuyo, siyanicela
2  ukuba ningagungqiswa ngokukhawuleza kwingqiqo yenu okanye nivuselelwe nokuba kungamazwi aphefumlelweyo okanye kungesigidimi somlomo okanye kungencwadi ngokungathi ivela kuthi, ngokusingisele ekuthini imini kaYehova ilapha.
3  Makungabikho namnye unilukuhlayo nangaluphi na uhlobo, ngenxa yokuba ayiyi kuza ngaphandle kokuba kufike uwexuko kuqala, atyhileke umchasi-mthetho, unyana wentshabalalo.
4  Uchasile yaye uziphakamisa ngaphezu kwayo nantoni na ekuthiwa “nguthixo” okanye ehlonelwayo, ade athabathe isihlalo etempileni kaTHIXO, ezigwagwisa ngokuthi unguthixo.
5  Anikhumbuli na ukuba, ngoxa ndandisenani, ndandiye ndinixelele ezi zinto?
6  Yaye ke ngoku niyayazi into emthintelayo, ukuba angatyhileki ngaphambi kwexesha elililo.
7  Enyanisweni, oku kuchas’ umthetho sele kusebenza ngokufihlakeleyo; kodwa kuphela de lowo usisithintelo ngoku asuke endleleni.
8  Uya kwandula ke ngoko umchasi-mthetho atyhileke, lowo iNkosi uYesu eya kumbhangisa ngomoya womlomo wayo ize imtshitshise ngembonakaliso yobukho bayo.
9  Sekude kubekho umchasi-mthetho nje kungenxa yemisebenzi yamandla kaSathana nemiqondiso yobuxoki nemihlola
10  nayo yonke inkohliso engeyoyabulungisa kwabo batshabalalayo, njengempindezelo ngenxa yokuba bengalwamkelanga uthando lwenyaniso ukuze basindiswe.
11  Ngoko ke uThixo ubayekele ekulahlekisweni nasekukholelweni ubuxoki,
12  ukuze bagwetywe bonke ngenxa yokuba bengayikholelwanga inyaniso, basuka bakholiswa yintswela-bulungisa.
13  Noko ke, simelwe kukuhlala simbulela uThixo ngenxa yenu, bazalwana, abathandiweyo nguYehova, kuba uThixo waninyula kwasekuqaleni ukuze nisindiswe ngokungcwaliswa ngomoya nangokholo lwenu enyanisweni.
14  Nguwo lowo umvuzo wobizo lwenu esaluvakalisa kuni ngeendaba ezilungileyo, ukuba nizuze uzuko lweNkosi yethu uYesu Kristu.
15  Ngoko ke, bazalwana, yimani niqinile, nizigcine izithethe esanifundisa zona ngomlomo nangencwadi.
16  Ngaphezu koko, iNkosi yethu uYesu Kristu ngokwayo noThixo uBawo wethu, owasithandayo waza wasinika intuthuzelo engunaphakade nethemba elilungileyo ngobubele obungasifanelanga,
17  wanga angazithuthuzela iintliziyo zenu aze aniqinise kuso sonke isenzo esilungileyo nelizwi.
3  Okokugqibela, bazalwana, qhubekani nisithandazela, ukuze ilizwi likaYehova liqhubeke lihamba ngokukhawuleza yaye lizukiswa kanye njengoko enyanisweni linjalo kuni;
2  nokuze sihlangulwe kubantu abenzakalisayo nabangendawo, kuba ukholo asinto banayo bonke abantu.
3  Kodwa iNkosi ithembekile, yaye iya kuniqinisa ize inigcine kulowo ungendawo.
4  Ngaphezu koko, sinentembelo eNkosini, ukuba niyazenza kwaye niya kuqhubeka nizenza izinto esiziyalelayo.
5  Yanga iNkosi ingaqhubeka izalathisa ngokunempumelelo iintliziyo zenu ekuthandeni uThixo nakunyamezelo ngenxa kaKristu.
6  Ke kaloku siyaniyala, bazalwana, egameni leNkosi uYesu Kristu, ukuba nizikhwebule nakuwuphi na umzalwana ohamba ngokungalungelelananga kungekhona ngokuvumelana nesithethe enasamkela kuthi.
7  Kuba niyayazi ngokwenu indlela enifanele nisixelise ngayo, ngenxa yokuba asizange siziphathe ngokungalungelelananga phakathi kwenu
8  singazange sitye kutya kuvela nakubani na ngesisa. Kunoko, besisebenza sibulaleka ubusuku nemini ukuze singabi luxanduva nakubani na kuni.
9  Asikuko ukuba asinagunya, kodwa kukuze sizinikele njengomzekelo kuni ukuba nisixelise.
10  Kaloku, naxa sasikunye nani, saninika umyalelo wokuba: “Ukuba umntu akafuni kusebenza, makanganikwa kutya.”
11  Kuba siva ukuba abathile bahamba ngokungalungelelananga phakathi kwenu, bengasebenzi konke konke kodwa begxuphuleka koko kungafuni bona.
12  Abo banjalo siyabayala, sibabongoza ngayo iNkosi uYesu Kristu ukuba basebenze ngokuzolileyo, batye ukutya abazizuzele ngokwabo.
13  Ke nina, bazalwana, ningayeki ukwenza okulungileyo.
14  Kodwa ukuba kukho nabani na ongawathobeliyo amazwi ethu akule ncwadi, mphawuleni onjalo, ninganxulumani naye, ukuze abe neentloni.
15  Noko ke ningamgqali njengotshaba, kodwa qhubekani nimluleka njengomzalwana.
16  Ngamana iNkosi yoxolo ngokwayo inganinika uxolo rhoqo ngandlela zonke. INkosi mayibe nani nonke.
17  Nguwo ke lo umbuliso wam, mna Pawulos, ngesandla sam; ndiwubhala njengomqondiso kuzo zonke iincwadi.
18  Ububele obungasifanelanga beNkosi yethu uYesu Kristu mabube nani nonke.
