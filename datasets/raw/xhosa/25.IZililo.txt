4  Owu hayi indlela efiphala ngayo igolide ekhanyayo, igolide elungileyo!Owu hayi indlela aphalazwe ngayo amatye angcwele emantloko ezitrato zonke!
2  Bona ke oonyana abaxabisekileyo baseZiyon abo balinganiswe ngegolide esulungekisiweyo,Owu hayi indlela ababalelwe ngayo ekubeni ziingqayi ezinkulu zodongwe, umsebenzi wezandla zombumbi!
3  Kwanoodyakalashe banikele ngebele. Banyisa amathole abo.Intombi yabantu bam ikhohlakele, njengeenciniba zasentlango.
4  Ulwimi lowanyayo lunamathele enkalakahleni yakhe ngenxa yonxano.Abantwana bacele isonka. Akukho bani ubabelayo.
5  Bona kanye abo babesidla izinto ezithandekayo bangenwe kukukhwankqiswa ezitratweni.Bona kanye abo babekhuliswa ngezingqombela kuye kwafuneka bawole iimfumba zothuthu.
6  Isohlwayo sesiphoso sentombi yabantu bakowethu sibe sikhulu ngakumbi kunesohlwayo sesono seSodom,Yona yabhukuqwa ngephanyazo, nekungekho zandla zayincedayo.
7  AmaNaziri ayo ayesulungeke ngakumbi kunekhephu; ayemhlophe ngakumbi kunobisi.Enyanisweni ayebubomvurha kuneekorale; ukukhazimla kwawo kwakunjengesafire.
8  Inkangeleko yawo imnyama ngakumbi kunesithokothoko. Awaqondakalanga ezitratweni.Ulusu lwawo lwashwabana emathanjeni awo. Lube kanye njengomthi owomileyo.
9  Bebelunge ngakumbi abo babulewe ngekrele kunabo babulewe yindlala,Ngenxa yokuba aba betha amandla, behlatyiwe ngokungabi namveliso yentsimi.
10  Zona kanye izandla zabafazi abanemfesane zibilise abantwana babo.Banjengesonka sentuthuzelo kubani ebudeni bokuwa kwentombi yabantu bakowethu.
11  UYehova ubufezile ubushushu bakhe. Uphalaze umsindo wakhe ovuthayo.Yaye uvuthisa umlilo eZiyon, odla ugqibe iziseko zayo.
12  Ookumkani bomhlaba nabo bonke abemi belizwe elinemveliso abazange bakholweUkuba kungafika utshaba nomchasi emasangweni aseYerusalem.
13  Ngenxa yezono zabaprofeti bayo, iziphoso zababingeleli bayo,Phakathi kwayo kwakukho abo baphalaza igazi lamalungisa.
14  Babhadu-bhadula njengeemfama ezitratweni. Bangcoliswe ligazi,Kangangokuba akukho bakwaziyo ukuchukumisa izambatho zabo.
15  “Sukani! Anihlambulukanga!” bamemeze batsho njalo kubo. “Sukani! Sukani! Ningachukumisi!”Kuba abanamakhaya. Baye babhadu-bhadula. Abantu baye bathi phakathi kweentlanga: “Abayi kuhlala kwakhona njengabaphambukeli.
16  Ubuso bukaYehova bubahlulile. Akayi kubajonga kwakhona.Ngokuqinisekileyo abantu abayi kunikela ngqalelo nangababingeleli. Ngokuqinisekileyo abayi kuwababala namadoda amadala.”
17  Ngoxa sisekho, amehlo ethu ahlala ekhangele uncedo olungekhoyo.Ebudeni bokukhangakhangela kwethu siye sakhangela kuhlanga olungenakuzisa lusindiso.
18  Bazingele amanyathelo ethu ukuze kungahanjwa kwiindawo zethu zembutho.Sisondele isiphelo sethu. Imihla yethu izalisekile, kuba sifikile isiphelo sethu.
19  Abo basisukelayo bakhawuleza ngakumbi kuneenkozi zasemazulwini.Baye basisukela ngokushushu ezintabeni. Baye basilalela entlango.
20  Yona kanye impefumlo yamathatha ethu, lowo uthanjisiweyo kaYehova, ithinjiwe kumhadi wabo omkhulu,Lowo sithe ngaye: “Siya kuphila emthunzini wakhe phakathi kweentlanga.”
21  Khawugcobe uze ube nemihlali, ntombi yakwaEdom, njengoko uhleli kwilizwe lakwaUtse.Indebe iya kudlulela nakuwe. Uya kunxila uhambe ze.
22  Isiphoso sakho, ntombi yaseZiyon, sifikelele esiphelweni saso. Akayi kukuthabathela ekuthinjweni kwakhona.Uphethulele ingqalelo yakhe kwisiphoso sakho, ntombi yakwaEdom. Uzityhilile izono zakho.
5  Kukhumbule, Yehova, oko kwenzekileyo kuthi. Khangela uze ulubone ungcikivo lwethu.
2  Ilifa lethu linikelwe kwabasemzini, izindlu zethu kwabolunye uhlanga.
3  Siziinkedama ezingenayise. Ooma banjengabahlolokazi.
4  Amanzi ethu kuye kwafuneka siwasele ngemali. Iinkuni zethu ziza kuthi ngexabiso.
5  Intshutshiso iphezu kwentamo yethu. Sityhafile. Akukho kuphumla kuthi.
6  Isandla sisinika iYiputa; iAsiriya, ukuze sifumane ulwaneliseko ngesonka.
7  Ookhokho bethu bonile. Abasekho. Thina ke, kuye kwafuneka sithwale iziphoso zabo.
8  Silawulwa ngabakhonzi nje. Akukho bani usikhululayo esandleni sabo.
9  Isonka sethu sisizuza ngokubeka umphefumlo wethu esichengeni, ngenxa yekrele lasentlango.
10  Ulusu lwethu luvutha njengeziko, ngenxa yenimba yokulamba.
11  Abafazi eZiyon bathotyiwe, iintombi ezinyulu kwizixeko zakwaYuda.
12  Iinkosana zixhonyiwe ngesandla nje sazo. Ubuso bamadoda amadala abubekwa.
13  Nabafana baphakamise ilitye lokuguba, namakhwenkwe nje akhubeke phambi kweenkuni.
14  Amadoda amadala ayekile esangweni, abafana emculweni wabo wezinto ezibethwayo.
15  Kuphelile ukugcoba kwentliziyo yethu. Ukungqungqa kwethu kutshintshwe kwaba kukuzila nje.
16  Siwile isithsaba sentloko yethu. Yeha, ke kaloku, kuthi, ngenxa yokuba sonile!
17  Ngenxa yoku intliziyo yethu iyagula. Ngenxa yezi zinto amehlo ethu anorhatyazo,
18  Ngenxa yentaba yaseZiyon ephanzileyo; iimpungutye zihambe kuyo.
19  Wena ke, Yehova, uya kuhlala ukusa kwixesha elingenammiselo. Itrone yakho ikwisizukulwana ngesizukulwana.
20  Kutheni na ukuze usilibale ngonaphakade, ukuze usishiye imihla emide?
21  Sibuyisele kuwe, Yehova, yaye siya kukulungela ukubuya. Sizisele imihla emitsha njengakudala.
22  Noko ke, ngokuqinisekileyo usigatyile. Ucaphuke kakhulu kuthi.
1  Owu sisele sodwa, isixeko esasikade sinabantu abaninzi!Siye saba njengomhlolokazi, owayemkhulu phakathi kweentlanga!Eso sasiyinkosazana phakathi kwephondo saba sesisebenza ngokuqhutywa ngebhaxa!
2  Silila kakhulu ebudeni bobusuku, neenyembezi zaso zisezidleleni zaso.Asinabani wokusithuthuzela phakathi kwabo bonke abo basithandayo.Wona kanye onke amaqabane aso aqhubene naso ngobuqhophololo. Aye aziintshaba zaso.
3  UYuda uye ekuthinjweni ngenxa yenkxwaleko nangenxa yobukhoboka obuninzi.Kuye kwafuneka yena ahlale phakathi kweentlanga. Akafumananga ndawo yokuphumla.Bonke abo bamtshutshisayo bamfikele esekubandezelekeni.
4  Iindlela zeZiyon zizilile, ngenxa yokuba akukho bani uzayo emthendelekweni.Onke amasango ayo aphanzile; ababingeleli bayo bayancwina.Iintombi zayo ezinyulu zisentlungwini, yaye yona inobukrakra.
5  Iintshaba zayo ziye zaba yintloko. Abo baziintshaba zayo abaxhalele nto.Ngenxa yokuba uYehova uyizisele intlungu ngenxa yobuninzi bokunxhaxha kwayo,Abantwana bayo bahambe bengabathinjwa phambi kotshaba.
6  Yaye buphumile entombini yaseZiyon bonke ubungangamsha bayo.Iinkosana zayo zibe njengamaxhama angafumani dlelo;Kwaye zihamba zingenamandla phambi kwabo bazisukelayo.
7  IYerusalem ikhumbule ngemihla yokuxhwaleka kwayo neyabantu bayo abangenamakhayaZonke izinto zayo ezinqwenelekayo ezazikho ukususela kwimihla yakudala.Xa abantu bayo bawela ezandleni zotshaba ibe ingenamncedi,Iintshaba zayibona. Zahleka ngenxa yokuwa kwayo.
8  IYerusalem yone ngokucacileyo. Kungenxa yoko le nto iye yaba yinto eyenyanyekayo.Bonke ababeyiphatha ngembeko bayicukucezile, kuba babubonile ubuze bayo.Kanjalo iyancwina ize ijike.
9  Ukungahlambuluki kwayo kusemibhinqweni yayo. Ayilikhumbulanga ikamva layo,Kwaye ihla ngendlela emangalisayo. Ayinamthuthuzeli.Owu Yehova, khawubone ukuxhwaleka kwam, kuba utshaba luzigwagwisile.
10  Utshaba lolulele isandla salo kuzo zonke izinto zayo ezinqwenelekayo.Kuba izibonile iintlanga ezingene engcweleni yayo,Owawuyalele ukuba zingangeni ebandleni lakho.
11  Bonke abantu bayo bayancwina; bafuna isonka.Banikele izinto zabo ezinqwenelekayo ngenxa yento edliwayo, ukuze bahlaziye umphefumlo.Khawubone, Yehova, ukhangele, kuba ndibe njengomfazi ongenaxabiso.
12  Akunto na oku kuni nonke nina nidlula ngendlela? Khangelani nize nibone.Ikho na intlungu enjengentlungu eye yenziwa yaqatha kum,Athe uYehova wandibangela intlungu ngayo ngemini yokuvutha komsindo wakhe?
13  Ekwindawo ephakamileyo uthumele umlilo emathanjeni am, yaye woyise ngalinye.Uzanekele umnatha iinyawo zam. Undibuyisele umva.Undenze umfazi ophanzisiweyo. Imini yonke ndiyagula.
14  Uhleli ekuphaphele ukunxaxha kwam. Kubhijelene esandleni sakhe.Zinyuke zaba sentanyeni yam. Amandla am akhubekile.UYehova undinikele esandleni sabo ndingakwaziyo ukuphakama nxamnye nabo.
15  Bonke abanamandla bam uYehova ubalahlile ngaphakathi kwam.Undibizele intlanganiso, ukuze abaqhekeze abafana bam.UYehova usixovule isixovulelo sewayini sentombi enyulu yakwaYuda.
16  Ndingumfazi olilayo ngenxa yezi zinto. Iliso lam, iliso lam lihla amanzi.Kuba umthuthuzeli ukude kum, uthile wokuhlaziya umphefumlo wam.Oonyana bam baphanzile, kuba utshaba luzigwagwisile.
17  IZiyon izolulile izandla zayo. Ayinamthuthuzeli.UYehova unikele umyalelo ngokuphathelele uYakobi kubo bonke abo bamjikelezileyo njengeentshaba zakhe.IYerusalem iye yaba yinto eyenyanyekayo phakathi kwabo.
18  UYehova ulilungisa, kuba ndivukele umlomo wakhe.Phulaphulani, ke, nonke zizwana, nize nibone intlungu yam.Iintombi zam ezinyulu nabafana bam baye ekuthinjweni.
19  Ndibabizile abo bandithanda kakhulu. Bona bandikhohlisile.Esixekweni ababingeleli bam namadoda amadala akwam abhubhile,Ngokuba kwakufuneka ezifunele into edliwayo ukuze ahlaziye umphefumlo wawo.
20  Khawubone, Yehova, kuba ndisezingxakini ezinkulu. Amathumbu am ayabila.Intliziyo yam ibhukuqiwe ngaphakathi kum, kuba bendinemvukelo ngokupheleleyo.Ngaphandle ikrele lindihluthe abantwana. Ngaphakathi endlwini kunjengokufa.
21  Abantu bayivile indlela endincwina ngayo njengomfazi. Andinamthuthuzeli.Zonke iintshaba zam zivile ngentlekele yam. Ziye zagcoba, ngenxa yokuba wena uyenzile.Ngokuqinisekileyo uya kuyizisa imini oyibhengezileyo, ukuze zibe njengam.
22  Ngamana bonke ububi bazo bungafika phambi kwakho, uze uqhubane nazo ngokuqatha,Kanye njengoko uqhubene nam ngokuqatha ngenxa yokunxaxha kwam konke.Kuba kuninzi ukuncwina kwam, nentliziyo yam iyagula.
2  Owu hayi indlela uYehova ayisibekele ngayo intombi yaseZiyon ngomsindo wakhe!Ubuphose phantsi emhlabeni busuka ezulwini ubuhle bukaSirayeli.Yaye akasikhumbulanga isihlalo seenyawo zakhe ngemini yomsindo wakhe.
2  UYehova uziginyile, akabonisanga mfesane kuzo naziphi na iindawo zokuhlala zakwaYakobi.Ngokuvutha komsindo wakhe uzichithile iindawo ezinqatyisiweyo zentombi yakwaYuda.Uzingqule emhlabeni, ubuhlambele ubukumkani neenkosana zayo.
3  Ngokuvutha komsindo unqumle zonke iimpondo zakwaSirayeli.Usibuyisele emva isandla sakhe sasekunene sesuka phambi kotshaba;NakwaYakobi uyaqhubeka evutha njengomlilo odangazelayo oqwenge macala onke.
4  Usigobile isaphetha sakhe njengotshaba. Isandla sakhe sasekunene usimisileNjengotshaba, yaye wababulala bonke abo banqwenelekayo emehlweni.Ententeni yentombi yaseZiyon uphalazele umsindo wakhe, kanye njengomlilo.
5  UYehova uye wanjengotshaba. Umginyile uSirayeli.Uziginyile zonke iinqaba zakhe zokuhlala; uzonakalisile iindawo zakhe ezinqatyisiweyo.Nasentombini yakwaYuda ukwenze kwaphuphuma ukuzila nokwenza isijwili.
6  Yaye uwuphatha ngogonyamelo umnquba wakhe njengalowo usemyezweni. Uwonakalisile umthendeleko wakhe.UYehova wenze ukuba ulityalwe eZiyon umthendeleko nesabatha,Ngesiqalekiso somsindo wakhe akabonisi ntlonelo ngokumkani nombingeleli.
7  UYehova usilahlile isibingelelo sakhe. Uyicekisile ingcwele yakhe.Esandleni sotshaba unikele iindonga zeenqaba zayo zokuhlala.Bakhuphe ilizwi labo endlwini kaYehova, njengakwimini yomthendeleko.
8  UYehova ucinge ukonakalisa udonga lwentombi yaseZiyon.Ulolule ulutya lokulinganisa. Akasibuyisanga isandla sakhe ekuginyeni.Yaye ubangela ukuba ungqameko nodonga zizile. Xa zonke ziya kuphelelwa.
9  Amasango ayo atshone emhlabeni. Uyitshabalalisile waza wayiqhekeza imivalo yayo.Ukumkani wayo neenkosana zayo ziphakathi kweentlanga. Akukho mthetho.Nabaprofeti bayo abafumananga mbono uvela kuYehova.
10  Amadoda amakhulu entombi yaseZiyon ahleli phantsi emhlabeni, apho athe cwaka.Azigalele ngothuli entloko. Abhinqe amarhonya.Iintombi ezinyulu zaseYerusalem zihlisele phantsi emhlabeni intloko yazo.
11  Amehlo am aphelile ziinyembezi. Amathumbu am ayabila.Isibindi sam siphalalele emhlabeni kanye, ngenxa yokuwa kwentombi yabantu bam,Ngenxa yokutyhafa komntwana nowanyayo kwiindawo zembutho zedolophu leyo.
12  Bamana ukuthi koonina: “Kuphi na ukudla okuziinkozo newayini?”Ngenxa yokutyhafa kwabo njengalowo ubuleweyo kwiindawo zembutho zesixeko,Ngenxa yokuphalazwa komphefumlo wabo esifubeni soonina.
13  Ndiya kukusebenzisa njengengqina lantoni na? Ndiya kukufanisa nantoni na, ntombi yaseYerusalem?Ndiya kukulinganisa nantoni na, ukuze ndikuthuthuzele, ntombi enyulu yaseZiyon?Kuba ukuwa kwakho kukhulu kanye njengolwandle. Ngubani na onokukuphilisa?
14  Abaprofeti bakho bakubonele izinto ezingento yanto nezinganelisiyo,Kwaye abasityhilanga isiphoso sakho ukuze ubuye ekuthinjweni,Kodwa bakubonela izibhengezo ezingento yanto nezilahlekisayo.
15  Bonke abo badlula ngendlela bakuqhwabela izandla.Bayibethel’ umlozi yaye bamana behlunguzela iintloko ngentombi yaseYerusalem, besithi:“Sesi sixeko na esi babefudula besithi ngaso, ‘Bubuhle obugqibeleleyo, ukugcoba komhlaba wonke’?”
16  Zonke iintshaba zakho zikuvulele umlomo.Zibeth’ umlozi yaye zimana zitshixiza amazinyo. Zithe: “Siza kuyiginya.Eneneni le yile mini besiyithembile. Sifumene! Sibonile!”
17  UYehova ukwenzile oko wayenako engqondweni. Ulifezile ilizwi lakhe,Oko wayekuyalele kwakwimihla yakudala. Uchithile yaye akabonisanga mfesane.Yaye ubangela utshaba lube nemihlali ngenxa yakho. Ulwenze lwaphakama uphondo lweentshaba zakho.
18  Intliziyo yabo iye yadanduluka kuYehova, ludonga lwentombi yaseZiyon.Mazihle iinyembezi kanye njengomsinga imini nobusuku.Ungaziniki ukuba ndindisholo. Ngamana ukhozo lweliso lakho lungangaphezi.
19  Vuka! Khwina ebudeni bobusuku ekuqaleni kwemilindo yakusasa.Phalaza intliziyo yakho phambi kobuso bukaYehova kanye njengamanzi.Mphakamisele izandla zakho ngenxa yomphefumlo wabantwana bakho,Abatyhafileyo ngenxa yendlala emantloko ezitrato zonke.
20  Khawubone, Yehova, uze ukhangele kulowo uqhubene naye ngokuqatha ngale ndlela.Ngaba abafazi bafanele baqhubeke besidla isiqhamo sabo, abantwana abazelwe beyileke ngokupheleleyo,Okanye engcweleni kaYehova ufanele abulawe na umbingeleli nomprofeti?
21  Inkwenkwe nendoda endala balele emhlabeni ezitratweni.Iintombi zam ezinyulu nabafana bam bawile likrele.Ubulele ngemini yomsindo wakho. Ubulele ngogonyamelo; akubanga namfesane.
22  Njengakwimini yomthendeleko umemeze iindawo endiphambukele kuzo macala onke.Nangemini yengqumbo kaYehova akubangakho ubalekileyo okanye usindileyo;Abo ndabazala beyileke ngokupheleleyo ndaza ndabakhulisa, utshaba lwam lubatshabalalisile.
3  Ndiyindoda eyomeleleyo ebone inkxwaleko ngenxa yomsimelelo wokuvutha komsindo wakhe.
2  Undikhokele waza wandihambisa ebumnyameni kungekhona ekukhanyeni.
3  Eneneni, ngokuphindaphindiweyo undiphethulela isandla sakhe imini yonke.
4  Uyonakalisile inyama yam nolusu lwam. Uwaphule amathambo am.
5  Undakhele, ukuze andirhawule ngesityalo esinetyhefu nobunzima.
6  Undihlalise kwiindawo ezimnyama njengamadoda afileyo kangangexesha elide.
7  Undithintele ngokungathi kungodonga lwamatye, ukuze ndingaphumi. Uwenze aba nzima amakhamandela am obhedu.
8  Xa ndimemeza ndicela uncedo, okunene uyawuthintela umthandazo wam.
9  Uzithintele iindlela zam ngelitye eliqingqiweyo. Uzijijile iindlela zam.
10  Kum unjengebhere elalelayo, njengengonyama kwiindawo ezifihlakeleyo.
11  Uzityekisile iindlela zam, yaye undenza ndibe lifusi. Undenze ndaba ngophanzileyo.
12  Usigobile isaphetha sakhe, yaye undimisa njengento ajolisa kuyo utolo.
13  Uzise ezintsweni zam oonyana bomphongolo wakhe.
14  Ndisuke ndayintlekisa kubo bonke abantu abanxamnye nam, umxholo wengoma yabo imini yonke.
15  Undinike okulingeneyo kwezinto ezikrakra. Undanelise ngomhlonyane.
16  Waphula amazinyo am ngohlalutye. Undenze ndarhwaqela ngothuthu.
17  Kanjalo uyalahla ukuze umphefumlo wam ungabi naluxolo. Ndiphelelwe yinkumbulo yoko kulungileyo.
18  Yaye ndiqhubeka ndisithi: “Ukubalasela kwam kutshabalele, nolindelo lwam kuYehova.”
19  Khumbula inkxwaleko yam nemo yam yokungabi nakhaya, umhlonyane nesityalo esinetyhefu.
20  Nakanjani na umphefumlo wakho uya kukhumbula uze uthobe phezu kwam.
21  Oku koko ndiya kukubuyisela entliziyweni yam. Kungenxa yoko le nto ndiya kulinda.
22  Zizenzo zobubele bothando bukaYehova ukuba sibe asifikanga esiphelweni sethu, ngenxa yokuba iinceba zakhe ngokuqinisekileyo aziyi kuphela.
23  Zintsha ntsasa nganye. Kukhulu ukuthembeka kwakho.
24  “UYehova sisabelo sam,” utsho njalo umphefumlo wam, “ngenxa yoko ndiya kulindela kuye.”
25  Ulungile uYehova kulowo uthembele kuye, kumphefumlo oqhubeka umfuna.
26  Kulungile ukuba ubani alulindele, ethe cwaka, usindiso lukaYehova.
27  Kulungile ukuba indoda eyomeleleyo ifanele iyithwale idyokhwe ebudeni bobutsha bayo.
28  Mayihlale yodwa ize ithi cwaka, ngenxa yokuba ebeke okuthile phezu kwayo.
29  Mayibeke umlomo wayo eluthulini. Mhlawumbi kukho ithemba.
30  Mayisinikele isidlele sayo kulowo kanye uyibethayo. Mayibe nongcikivo oluyilingeneyo.
31  Kuba uYehova akayi kuqhubeka elahla ukusa kwixesha elingenammiselo.
32  Kuba nangona ebangele intlungu, ngokuqinisekileyo uya kwenza inceba ngokobuninzi bobubele bakhe bothando.
33  Kuba akabaxhwalekisi okanye abenze babe buhlungu ngokuphuma entliziyweni yakhe oonyana babantu.
34  Ngokutyumza ngaphantsi kweenyawo zikabani onke amabanjwa omhlaba,
35  Ngokuwujika umgwebo wendoda eyomeleleyo phambi kobuso boYena Uphakamileyo,
36  Ngokumenza abe gwenxa umntu etyaleni lakhe, uYehova akakuvumelanga oko.
37  Ngubani, ke, othe okuthile kufanele kubekho xa uYehova engakuyalelanga oko?
38  Akuphumi okubi nokulungileyo emlonyeni wOyena Uphakamileyo.
39  Unokukhalaza njani na umntu ophilayo, indoda eyomeleleyo ngenxa yesono sayo?
40  Masihlole iindlela zethu size sizikhangele, kwaye masibuyele kuYehova.
41  Masiphakamise intliziyo yethu kunye neentende zethu kuThixo emazulwini:
42  “Thina sinxaxhile, yaye siziphethe ngemvukelo. Wena akuxolelanga.
43  Ngomsindo ukuthintele ukusondela, yaye uyasisukela. Ubulele; akubonisanga mfesane.
44  Ngengqimba yelifu ukuthintele ukusondela kuwe, ukuze umthandazo ungadluli.
45  Usenza inkuthu nje nenkunkuma phakathi kwezizwana.”
46  Zonke iintshaba zethu zivule umlomo wazo nxamnye nathi.
47  Kuye kwaba kokwethu ukunkwantya nomgongxo, ukuphanziswa nokuwa.
48  Iliso liqhubeka lisihla imisinga yamanzi ngenxa yokuwa kwentombi yabantu bam.
49  Lona kanye iliso lam liyatyityizela yaye aliyi kuyeka, ukuze kungabikho kunqumama,
50  De uYehova akhangele phantsi aze abone esezulwini.
51  Iliso lam liqhubene ngokuqatha nomphefumlo wam, ngenxa yazo zonke iintombi zesixeko sakowethu.
52  Iintshaba zam ngokuqinisekileyo ziye zandizingela kanye njengentaka, ngaphandle kwesizathu.
53  Zibuthulisile ubomi bam emhadini, yaye zimana ziphosa amatye kum.
54  Amanzi aphalele phezu kwentloko yam. Ndithe: “Ngokuqinisekileyo ndiya kunqunyulwa!”
55  Ndimemeze igama lakho, Yehova, ndisenzulwini yomhadi.
56  Umele ulive ilizwi lam. Musa ukuyifihla indlebe yakho ekukhululekeni kwam, ekukhaleleni kwam uncedo.
57  Usondele ngemini yokuqhubeka kwam ndikubiza. Uthe: “Musa ukoyika.”
58  Uzithabathile,  Yehova, iimbambano zomphefumlo wam. Uwuhlawulele umphefumlo wam.
59  Ububonile, Yehova, ububi obenziweyo kum. Ligwebe ityala lam.
60  Uyibonile yonke impindezelo yabo, zonke iingcamango zabo nxamnye nam.
61  Uluvile ungcikivo lwabo, Yehova, zonke iingcamango zabo nxamnye nam,
62  Imilebe yabo bandivukelayo nokusebeza kwabo nxamnye nam imini yonke.
63  Khangela ukuhlala kwabo nokuvuka kwabo. Ndiyingoma yabo.
64  Uya kubuyekeza kubo impatho, Yehova, ngokomsebenzi wezandla zabo.
65  Uya kubanika intliziyo esileyo, isiqalekiso sakho kubo.
66  Uya kusukela unomsindo uze ubabhubhise phantsi kwamazulu kaYehova.
