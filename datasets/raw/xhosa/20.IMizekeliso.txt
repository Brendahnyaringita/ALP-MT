10  Imizekeliso kaSolomon. Unyana olumkileyo umenza abe nemihlali uyise, unyana osisiyatha uyintlungu kanina.
2  Ubuncwane bongendawo abuyi kuba yingenelo, kodwa ubulungisa buya kusindisa ekufeni.
3  UYehova akayi kubangela umphefumlo welungisa ulambe, kodwa umqweno wabangendawo uya kuwushenxisa.
4  Osebenza ngesandla esidangeleyo uya kuswela, kodwa isandla sokhutheleyo siya kumenza atyebe.
5  Unyana owenza ngengqiqo uyabutha ehlotyeni; unyana owenza okuziintloni ulala yoyi ngexesha lokuvuna.
6  Iintsikelelo zisentlokweni yelungisa, kodwa umlomo wabangendawo, ugubungela ugonyamelo.
7  Ukukhunjulwa kwelungisa kuyintsikelelo, kodwa igama labakhohlakeleyo liya kubola.
8  Ontliziyo ilumkileyo uya kuyamkela imiyalelo, kodwa osisidenge ngemilebe yakhe uya kunyathelwa.
9  Ohamba ngengqibelelo uya kuhamba ngokunqabiseka, kodwa ozenza gwenxa iindlela zakhe uya kuzazisa.
10  Oqoba iliso lakhe uya kubangela intlungu, yaye osisidenge ngemilebe yakhe uya kunyathelwa.
11  Umlomo welungisa ngumthombo wobomi; kodwa umlomo wabangendawo, ugubungela ugonyamelo.
12  Intiyo ixhokonxa usukuzwano, kodwa uthando lugubungela konke ukunxaxha.
13  Emilebeni yomntu onokuqonda kufunyanwa ubulumko, kodwa intonga yeyomhlana woswele intliziyo.
14  Izilumko ziyalugcina ulwazi, kodwa umlomo wesidenge ukufuphi nokuzonakalisa.
15  Izinto ezixabisekileyo zesityebi ziyidolophu yaso enqabisekileyo. Ukonakala kwezisweli bubuhlwempu bazo.
16  Umsebenzi welungisa usingisa ebomini; imveliso yongendawo isingisa esonweni.
17  Obamba uqeqesho ukumendo wobomi, kodwa olahla isohlwayo uyabhadula.
18  Apho kukho ogubungela intiyo kukho imilebe yobuxoki, yaye ozisa ingxelo embi usisiyatha.
19  Ebuninzini bamazwi akusweleki kunxaxha, kodwa oyinqandayo imilebe yakhe wenza ngokunengqiqo.
20  Ulwimi lwelungisa yisilivere esulungekileyo; intliziyo yongendawo ixabisa kancinane.
21  Imilebe yelungisa iqhubeka isondla abaninzi, kodwa izidenge ziqhubeka zisifa ngokuswela intliziyo.
22  Intsikelelo kaYehova—yiyo etyebisayo, yaye akongezi ntlungu kuyo.
23  Kosisiyatha ukuqhubeka nehambo evakalala kunjengomdlalo, kodwa ubulumko bobomntu onokuqonda.
24  Into eyothusayo kongendawo—iya kuza kuye; kodwa oko akunqwenelayo amalungisa aya kukunikwa.
25  Njengokudlula komoya osisaqhwithi, kunjalo ukudlula kongendawo angabikho; kodwa ilungisa lisisiseko ukusa kwixesha elingenammiselo.
26  Njengeviniga emazinyweni nanjengomsi emehlweni, unjalo umntu olivila kwabo bamthumayo.
27  Ukoyika uYehova kuya kongeza imihla, kodwa iminyaka yabangendawo iya kunqunyulwa.
28  Ulindelo lwamalungisa luluvuyo, kodwa ithemba labangendawo liya kutshabalala.
29  Indlela kaYehova iligwiba kwabangenakusoleka, kodwa ukonakala kukwabo baqhelisela okwenzakalisayo.
30  Ke lona ilungisa, aliyi kushukunyiswa ukusa kwixesha elingenammiselo; kodwa ke abangendawo, abayi kuwuhlala umhlaba.
31  Umlomo welungisa—uthwala isiqhamo sobulumko, kodwa ulwimi olugwenxa luya kunqunyulwa.
32  Imilebe yelungisa—iyakwazi okukholekileyo, kodwa umlomo wabangendawo ububugwenxa.
4  Yiphulaphuleni, bonyana, ingqeqesho kayihlo nize ninikele ingqalelo, khon’ ukuze nikwazi ukuqonda.
2  Kuba ngokuqinisekileyo ndiya kuninika uyalelo olulungileyo. Musani ukuwushiya umyalelo wam.
3  Kuba ndaba ngunyana wokwenene kubawo, othambileyo nokuphela kwakhe phambi koma.
4  Wayendifundisa aze athi kum: “Ngamana intliziyo yakho ingawabamba nkqi amazwi am. Gcina imiyalelo yam uze uqhubeke uphila.
5  Zuza ubulumko, zuza ukuqonda. Musa ukulibala, uze ungathi gu bucala emazwini omlomo wam.
6  Musa ukubushiya, buya kukugcina. Buthande, buya kukulondoloza.
7  Ubulumko yinto eyintloko. Zuza ubulumko; kunye nako konke oko ukuzuzayo, zuza ukuqonda.
8  Buhloniphe kakhulu, kwaye buya kukuphakamisa. Buya kukuzukisa ngenxa yokuba uyabuwola.
9  Buya kunika intloko yakho isidanga esinomtsalane; buya kukujizeka ngesithsaba sobuhle.”
10  Yiva, nyana wam, uze wamkele amazwi am. Iya kwandula ke ibe mininzi iminyaka yobomi bakho.
11  Ndiza kukuyalela ngendlela yobulumko; ndiza kukunyathelisa emkhondweni othe tye.
12  Ekuhambeni kwakho, amanyathelo akho akayi kuxinana; nokuba uyabaleka, akuyi kukhubeka.
13  Bamba ingqeqesho; musa ukuyiyeka. Yilondoloze, kuba yona ibubomi bakho.
14  Musa ukungena emendweni wabangendawo, ungahambi ngqo uye endleleni yababi.
15  Yiphephe, ungadluli ngakuyo; phambuka kuyo, uze udlule.
16  Kuba abalali ukuba abenzanga bubi, nobuthongo babo abuhli ukuba abakhubekisanga uthile.
17  Kuba badle isonka sobungendawo, basela iwayini yezenzo zogonyamelo.
18  Kodwa umendo wamalungisa unjengokukhanya okuqaqambileyo okuya kukhanya ngokukhanya de kube semini emaqanda.
19  Indlela yabangendawo injengesithokothoko; abakwazi oko bakhubeka kuko.
20  Nyana wam, nikela ingqalelo emazwini am. Iintetho zam uzithobele indlebe yakho.
21  Ngamana azingemki emehlweni akho. Zigcine ngaphakathi entliziyweni yakho.
22  Kuba zibubomi kwabo bazifumanayo nempilo enyameni yabo yonke.
23  Ngaphezu kwako konke okunye okumele kulondolozwe, londoloza intliziyo yakho, kuba iphuma kuyo imithombo yobomi.
24  Yishenxise kuwe intetho egwenxa; nokutenxa kwemilebe ukudedisele kude kuwe.
25  Wona ke amehlo akho, afanele akhangele ngqo phambili, ewe, amehlo akho aqaqambileyo afanele athi ntsho phambi kwakho.
26  Wugudise umkhondo wonyawo lwakho, yaye ngamana zonke iindlela zakho zingamiselwa ngokuqinileyo.
27  Musa ukutyekela ngasekunene okanye ngasekhohlo. Lushenxise unyawo lwakho kokubi.
26  Njengekhephu ehlotyeni nanjengemvula ngexesha lokuvuna, lunjalo ukungasifaneli isinyabi uzuko.
2  Kanye njengokuba intaka inesizathu sokubhabha nenkonjane inesizathu sokuphaphazela, ngokunjalo isiqalekiso asibikho ngaphandle kwesizathu sokwenene.
3  Isabhokhwe sesehashe, umkhala ngowe-esile, yaye intonga yeyomhlana wabantu abaziziyatha.
4  Musa ukusiphendula isiyatha ngokobudenge baso, ukuze nawe ungalingani naso.
5  Siphendule isiyatha ngokobudenge baso, ukuze singabi sisilumko emehlweni aso.
6  Unjengosika unyawo lwakhe, njengoziselela nje ugonyamelo, ofaka imibandela esandleni sesiyatha.
7  Ngaba imilenze yesiqhwala iyawakha amanzi? Ngoko kukho umzekeliso emlonyeni wabantu abaziziyatha.
8  Njengovala ilitye kwimfumba yamatye, unjalo olunika isiyatha uzuko.
9  Njengokhula olunameva oluphume esandleni senxila, unjalo umzekeliso emlonyeni wabantu abaziziyatha.
10  Unjengomtoli ohlaba yonk’ into ubani oqesha isiyatha okanye oqesha odlulayo.
11  Kanye njengenja ibuyela emhlanzweni wayo, sinjalo isiyatha ukubuphinda ubudenge baso.
12  Ngaba ukhe wambona umntu osisilumko kwawakhe amehlo? Kukho ithemba ngakumbi kosisiyatha kunaye.
13  Ivila lithi: “Kukho ingonyama entsha endleleni, ingonyama iphakathi kweendawo zembutho.”
14  Ucango lujinga kwiihenjisi zalo, linjalo nevila phezu kwesingqengqelo salo.
15  Ivila lifihla isandla salo kwisitya sesidlo; likutyhafele kakhulu ukusibuyisela emlonyeni walo.
16  Ivila lilumke ngakumbi kwawalo amehlo ngaphezu kunabasixhenxe abaphendula ngengqiqo.
17  Unjengobamba inja ngeendlebe odlulayo aze avuthe ngumsindo ngengxabano engeyoyakhe.
18  Kanye njengobani ophambeneyo otola imijukujelwa yomlilo, iintolo nokufa,
19  unjalo umntu okhohlisa idlelane lakhe aze athi: “Bendingaziyolisi na?”
20  Apho kungekho nkuni uyacima umlilo, nalapho kungekho mnyelisi usukuzwano luyadamba.
21  Njengamalahle eenkuni avuthayo neenkuni zomlilo, unjalo umntu onosukuzwano ukuphemba ingxabano.
22  Amazwi omnyelisi anjengezinto eziginywa ngokubawa, ehlela embilinini wesisu.
23  Injengokubengezela kwesilivere eyalekwe phezu kweceba lengqayi imilebe evuthayo kunye nentliziyo embi.
24  Ngemilebe yakhe othiyayo uzenza angaqondakali, kodwa ngaphakathi ubeka inkohliso.
25  Nangona elenza libe mnandi ilizwi lakhe, musa ukumkholelwa, kuba kukho izinto ezisixhenxe ezicekisekayo entliziyweni yakhe.
26  Intiyo igutyungelwa ngenkohliso. Ububi bakhe buya kutyhilwa ebandleni.
27  Owemba umhadi uya kuwela kuwo, yaye oqengqa ilitye lisuke—liya kubuyela kuye.
28  Ulwimi oluxokayo luyamthiya otyunyuziweyo lulo, yaye umlomo onkwalambisayo ubangela ubhukuqo.
11  Izikali eziqhathayo ziyinto ecekisekayo kuYehova, kodwa ilitye lokulinganisa elipheleleyo uyakholiswa lilo.
2  Kufikile na ukukhukhumala? Ngoko ihlazo liyeza; kodwa bunabathozamileyo ubulumko.
3  Ingqibelelo yabathe tye iyabakhokela, kodwa ubugqwetha babo benza ngobuqhophololo buya kubaphanga.
4  Izinto ezixabisekileyo aziyi kuba yingenelo ngemini yokuvutha komsindo, kodwa ubulungisa buya kuhlangula ekufeni.
5  Ubulungisa bongenakusoleka buya kuyenza ithi tye indlela yakhe, kodwa ongendawo uya kuwa ngobungendawo bakhe.
6  Ubulungisa babathe tye buya kubahlangula, kodwa ngomnqweno wabo abo benza ngobuqhophololo baya kubanjiswa.
7  Xa umntu ongendawo esifa, liyatshabalala ithemba lakhe; kwanolindelo olusekelwe emandleni lutshabalele.
8  Ilungisa liyahlangulwa ekubandezelekeni, kuze kufike ongendawo esikhundleni salo.
9  Ngomlomo wakhe umwexuki uyalonakalisa idlelane lakhe, kodwa ngokwazi amalungisa ayahlangulwa.
10  Ngenxa yokulunga kwamalungisa idolophu iyachulumanca, kodwa xa abangendawo betshabalala kubakho intswahla yovuyo.
11  Ngenxa yentsikelelo yabangamalungisa idolophu iyaphakanyiswa, kodwa ngenxa yomlomo wabangendawo iyachithwa.
12  Oswele intliziyo uyalidelela idlelane lakhe, kodwa umntu onokuqonda okuphangaleleyo uthi cwaka.
13  Ohambahamba njengomnyelisi utyhila igqugula, kodwa omoya uthembekileyo uyawugubungela umbandela.
14  Xa kungekho lwalathiso lobuchule, bayawa abantu; kodwa kukho usindiso ebuninzini babacebisi.
15  Ubani uya kuhlelwa bububi ngenxa yokuba emela owasemzini, kodwa okuthiyayo ukuxhawulana akakhathazeki.
16  Ibhinqa elinomtsalane libamba uzuko; kodwa oozwilakhe babamba ubutyebi.
17  Umntu onobubele bothando uqhubana ngokunomvuzo nomphefumlo wakhe, kodwa umntu okhohlakeleyo uyizisela ishwangusha inyama yakhe.
18  Ongendawo wenza umvuzo wobuxoki, kodwa ohlwayela ubulungisa, unomvuzo oyinyaniso.
19  Obumela ngokuqinileyo ubulungisa usingise ebomini, kodwa lowo usukela okubi usingise ekufeni kwakhe.
20  Abo bantliziyo zigwenxa bayinto ecekisekayo kuYehova, kodwa abo bangenakusoleka endleleni yabo uyakholiswa ngabo.
21  Nangona isandla sibambana nesandla, akayi kungohlwaywa onobubi; kodwa inzala yamalungisa ngokuqinisekileyo iya kusinda.
22  Njengekhonkco legolide empumlweni yehagu, linjalo ibhinqa elihle kodwa lingenangqiqo.
23  Umnqweno wamalungisa ngokuqinisekileyo ulungile; ithemba labangendawo kukuvutha komsindo.
24  Kukho ochithachithayo kodwa abe esanda; ukwakho ozinqandayo kokulungileyo, kodwa umphumo kukuswela kuphela.
25  Umphefumlo onesisa uya kutyetyiswa, yaye oseza abanye ngesisa naye uya kusezwa ngesisa.
26  Owala nokudla okuziinkozo—uluntu luya kumshwabulela, kodwa kukho intsikelelo entlokweni yalowo uthengisayo.
27  Ofuna okulungileyo uya kuqhubeka efuna inkoliseko; kodwa lowo ufuna ububi, buya kumfikela.
28  Okholosa ngobutyebi bakhe—uya kuwa; kodwa kanye njengamahlamvu amalungisa aya kuchuma.
29  Ke ozisa ishwangusha endlwini yakhe, uya kudla ilifa elingumoya; yaye umntu osisidenge uya kuba ngumkhonzi wonentliziyo elumkileyo.
30  Isiqhamo selungisa ngumthi wobomi, nozuza imiphefumlo sisilumko.
31  Khangela! Ilungisa—emhlabeni liya kuvuzwa. Kukangakanani na ke kongendawo nomoni!
8  Abumemezi na ubulumko, nokuqonda akulivakalisi na ilizwi lako?
2  Buzimisa phezulu, ekudibaneni komendo, kwiindawo eziphakamileyo.
3  Ecaleni kwamasango, emasangweni edolophu, ekungeneni emasangweni budanduluka kakhulu busithi:
4  “Kuni, madoda, ndiyabiza, yaye ilizwi lam lisingiswa koonyana babantu.
5  Owu nina bangenamava, buqondeni ubuqili; nani baziziyatha, yiqondeni intliziyo.
6  Phulaphulani, ngokuba ndithetha izinto ezibalaseleyo, nokuvula imilebe yam kuthe tye.
7  Ngokuba inkalakahla yam ithetha inyaniso ngesandi esiphantsi; nobungendawo buyinto ecekisekayo emilebeni yam.
8  Onke amazwi omlomo wam abubulungisa. Phakathi kwawo akukho nto ijijekileyo okanye igwenxa.
9  Onke acacile koqondayo, yaye athe tye kwabo bafumana ukwazi.
10  Thabathani ingqeqesho yam kunesilivere, nokwazi kunegolide.
11  Ngokuba ubulumko bulunge ngakumbi kuneekorale, nazo zonke ezinye izinto eziyolisayo azinakulinganiswa nabo.
12  “Mna, bulumko, ndihleli nobuqili ndaza ndafumana kwanolwazi lwamandla okucinga.
13  Ukoyika uYehova kuthetha ukuthiya okubi. Ukuziphakamisa nekratshi nendlela embi nomlomo onobugwenxa ndikuthiyile.
14  Ndinecebo nobulumko bobuqili. Mna—ndinokuqonda; ndinamandla.
15  Ookumkani balawula ngam, namagosa aphakamileyo amisela ubulungisa.
16  Iinkosana zilawula ngam njengeenkosana, nazo zonke izidwangube zigweba ngobulungisa.
17  Abo bandithandayo ndiyabathanda nam, nabo bandifunayo bayandifumana.
18  Ubutyebi nozuko, lilifa lezinto ezixabisekileyo nobulungisa zezam.
19  Isiqhamo sam silunge ngakumbi kunegolide, kwanangaphezu kwegolide esulungekileyo, nemveliso yam ngaphezu kwesilivere esulungekileyo.
20  Ndihamba kumendo wobulungisa, phakathi kwiindlela zomgwebo,
21  ukuze abo bandithandayo ndibadlise ilifa; ndize ndibagcine bezele oovimba babo.
22  “UYehova wandivelisa njengentlahlela yendlela yakhe, oyena ungaphambili kwizinto awazifezayo kwakudala.
23  Ndamiswa ukususela kwixesha elingenammiselo, ukususela ekuqaleni, ukususela kumaxesha angaphambi komhlaba.
24  Engekabikho amanzi anzongonzongo ndazalwa ngenimba, ingekabikho imithombo enamanzi amaninzi.
25  Ngaphambi kokuzinziswa kweentaba, ngaphambi kweenduli, ndazalwa ngenimba,
26  engekawenzi umhlaba nezithuba ezivulekileyo nenxalenye yokuqala yothuli yelizwe elinemveliso.
27  Ekuwalungiseni kwakhe amazulu ndandikho; ekumiseleni kwakhe isazinge phezu kwamanzi anzongonzongo,
28  ekuqiniseni kwakhe iingqimba zamafu phezulu, ekomelezeni kwakhe imithombo yamanzi anzongonzongo,
29  ekumiseleni kwakhe ulwandle ummiselo ukuba amanzi afanele angawugqithi umyalelo wakhe, ekumiseleni kwakhe iziseko zehlabathi,
30  ngoko ndandisecaleni kwakhe njengomsebénzi onobuchule, yaye wayendithanda ngokukhethekileyo imihla ngemihla, ndichulumanca phambi kwakhe amaxesha onke,
31  ndichulumanca kwilizwe elinemveliso lomhlaba wakhe, nezinto endazithandayo zazikoonyana babantu.
32  “Ke kaloku, bonyana, ndiphulaphuleni; ewe, banoyolo abazigcinayo kanye iindlela zam.
33  Phulaphulani ingqeqesho nize nilumke, yaye ningabonisi ukungakhathali.
34  Unoyolo umntu ondiphulaphulayo ngokuhlala ephaphile eminyangweni yam imihla ngemihla, ngokulinda emigubasini yeminyango yam.
35  Ngokuba ondifumanayo mna uya kufumana ubomi ngokuqinisekileyo, azuze nenkoliseko kaYehova.
36  Kodwa lowo undiphosayo ugonyamela umphefumlo wakhe; bonke abo bandithiya kakhulu bathanda ukufa.”
30  Amazwi ka-Agure unyana kaYake, isigidimi esinzima. Ilizwi lendoda eyomeleleyo kuItiyeli, kuItiyeli noUkali.
2  Kuba ndingongaqiqiyo kunaye nabani na omnye, yaye andiluqondi uluntu;
3  andifundanga bulumko; nokwazi kwaLowo Ungoyena Ungcwele andikwazi.
4  Ngubani na onyukileyo waya ezulwini ukuze ehle? Ngubani na ohlanganisa umoya kumphakathi wezandla zozibini? Ngubani na osonga amanzi ngengubo yokwaleka? Ngubani na omise zonke iziphelo zomhlaba? Lingubani na igama lakhe yaye lingubani na igama lonyana wakhe, ukuba uyalazi?
5  Lonke ilizwi likaThixo lisulungekile. Ulikhaka kwabo basabela kuye.
6  Musa ukongeza kumazwi akhe, ukuze angakohlwayi, nokuze ungangqineki ulixoki.
7  Ndicele kuwe izinto ezimbini. Musa ukwala nazo kum ngaphambi kokuba ndife.
8  Ukungabi nenyaniso nelizwi elixokayo zishenxisele kude kum. Musa ukundinika ubuhlwempu okanye ubutyebi. Mandidle ukutya endikumiselweyo,
9  ukuze ndingabi nakwanela ndize ndikukhanyele ndithi: “Ngubani na uYehova?” nokuze ndingabi nakuhlwempuzeka ndize ndibe, ndilihlasele igama loThixo wam.
10  Musa ukumnyelisa umkhonzi enkosini yakhe, ukuze angakuqalekisi, uze ungagqalwa unetyala.
11  Kukho isizukulwana esiqalekisa uyise size singambongi unina.
12  Kukho isizukulwana esisulungekileyo emehlweni aso kodwa esingahlanjwanga kwilindle laso.
13  Kukho isizukulwana esimehlo aso aphakamileyo! yaye amehlo aso aqaqambileyo aphakanyisiwe.
14  Kukho isizukulwana esimazinyo aso angamakrele namathambo aso emihlathi azizitshetshe zokuxhela, ukuze sibadle sibagqibe abaxhwalekileyo emhlabeni namahlwempu phakathi koluntu.
15  Isimungunyi-gazi sineentombi ezimbini ezidanduluka zisithi: “Siphe! Siphe!” Kukho izinto ezintathu ezinganeliyo, zine ezingatshoyo ukuthi: “Kwanele!”
16  YiShiyol nesibeleko esithintelweyo, ngumhlaba onganeliyo ngamanzi, nomlilo ongatshoyo ukuthi: “Kwanele!”
17  Iliso eligculela uyise nelicekisa ukuthobela unina—aya kulikrukra amahlungulu asentlanjeni, alidle amathole okhozi.
18  Kukho izinto ezintathu ezingqineke zimangalisa gqitha kum, yaye ezine andizazanga:
19  yindlela yokhozi emazulwini, yindlela yenyoka eliweni, yindlela yenqanawa esazulwini solwandle nendlela yendoda eyomeleleyo kunye nentombi.
20  Inje indlela yomfazi okrexezayo: uyadla, asule umlomo aze athi: “Andenzanga bubi.”
21  Ngaphantsi kwezinto ezintathu umhlaba uyaphazamiseka, yaye ngaphantsi kwezine awukwazi ukunyamezela:
22  phantsi kwekhoboka xa lilawula njengokumkani, nongenangqiqo xa esiba nokutya okulingeneyo;
23  phantsi kwebhinqa elithiyiweyo xa lithatyathwa njengomfazi, nesicakakazi xa sihlutha inkosikazi yaso.
24  Kukho izinto ezine ezizezona zincinane emhlabeni, kodwa ngethuku lemvelo zilumkile:
25  iimbovane zisisizwana esingomelelanga, kanti zilungisa ukutya kwazo ehlotyeni;
26  iimbila zisisizwana esingenamandla, kanti zimisa indlu yazo phezu kwengxondorha;
27  iinkumbi azinakumkani, kanti zonke zizahlukanisa zibe ngamaqela;
28  iqungequ libambelela ngezandla zalo yaye likwibhotwe elizukileyo lokumkani.
29  Zintathu ezenza kakuhle ukunyathela kwazo, yaye ezine zithi chu kuhle:
30  yingonyama, eyona inamandla phakathi kwezilo yaye ayibuyi mva kuzo zonke;
31  yinja elingesi okanye inkunzi yebhokhwe, nokumkani onebutho lamajoni labantu bakhe.
32  Ukuba uthe wenza ngokungenangqiqo ngokuziphakamisa, yaye ukuba uthe wamilisela ingqalelo yakho koko, beka isandla emlonyeni.
33  Kuba ukuphehla ubisi kuvelisa ibhotolo, yaye ukucudisa impumlo kuvelisa igazi, yaye ukucudisa umsindo kuvelisa ingxabano.
16  Ngawomntu wasemhlabeni amalungiselelo entliziyo, kodwa impendulo yolwimi ivela kuYehova.
2  Zonke iindlela zomntu zisulungekile emehlweni akhe, kodwa uYehova uyawucikida umoya.
3  Qengqela kuYehova imisebenzi yakho yaye amacebo akho aya kumiselwa ngokuqinileyo.
4  Yonk’ into uYehova uyenzele injongo yakhe, ewe, kwanongendawo umenzele imini yobubi.
5  Wonk’ ubani onekratshi entliziyweni uyinto ecekisekayo kuYehova. Isandla singabambana nesandla, kanti ubani akanakukhululeka esohlwayweni.
6  Ngobubele bothando nenyaniso isiphoso siyacanyagushelwa, yaye ngokoyika uYehova ubani uyemka ebubini.
7  Xa uYehova ekholiswa ziindlela zomntu ubangela kwaiintshaba zakhe zibe seluxolweni naye.
8  Ilunge ngakumbi intwana encinane enobulungisa kunemveliso eyintabalala nokungekho sikweni.
9  Intliziyo yomntu wasemhlabeni isenokucinga ngendlela yakhe, kodwa nguYehova owalathisa amanyathelo akhe.
10  Isigqibo esiphefumlelweyo sifanele sibe semilebeni kakumkani; ekugwebeni umlomo wakhe awufanele ungqineke ungathembekanga.
11  Isalathisi esisesikweni nezikali zezikaYehova; onke amatye okulinganisa asengxoweni angumsebenzi wakhe.
12  Siyinto ecekisekayo kukumkani isenzo sobungendawo, kuba itrone imiselwe ngokuqinileyo ngobulungisa.
13  Imilebe yobulungisa iyamkholisa ukumkani ozukileyo; yaye othetha izinto ezithe tye uyamthanda.
14  Umsindo kakumkani uthetha abathunywa bokufa, kodwa umntu osisilumko uyawunqanda.
15  Ekukhanyeni kobuso bukakumkani kukho ukuphila, yaye inkoliseko yakhe injengelifu lemvula yasentwasahlobo.
16  Hayi indlela ekulunge ngakumbi ngayo ukufumana ubulumko kunegolide! Yaye kunyulwa ukufumana ukuqonda kunesilivere.
17  Uhola wendlela wabathe tye kukusuka ebubini. Olondoloza indlela yakhe ugcina umphefumlo wakhe.
18  Ikratshi liphambi kokuwa, yaye umoya wekratshi uphambi kokukhubeka.
19  Kulunge ngakumbi ukuba nomoya othobekileyo kunye nabalulamileyo kunokwahlula ixhoba nabaziphakamisileyo.
20  Obonakalisa ingqiqo kumbandela uya kufumana okulungileyo, yaye unoyolo okholosa ngoYehova.
21  Osisilumko entliziyweni kuya kuthiwa uyaqonda, yaye onemilebe emnandi wongeza ubuciko.
22  Liqula lobomi ingqiqo kubaniniyo; yaye ingqeqesho yabazizidenge ibubudenge.
23  Intliziyo yesilumko ibangela umlomo ubonakalise ingqiqo, yaye kwimilebe yakhe yongeza ubuciko.
24  Linqatha lobusi amazwi athandekayo, amnandi emphefumlweni yaye ayimpiliso emathanjeni.
25  Kukho indlela ethe tye phambi komntu, kodwa ukuphela kwayo ziindlela zokufa.
26  Umphefumlo womsebénzi okhutheleyo umsebenzela nzima, ngenxa yokuba umlomo wakhe uyamnyanzela.
27  Umntu olitshivela umba okubi, kwaye emilebeni yakhe, ngokungathi kunjalo, kukho umlilo otshisayo.
28  Umntu oliqhophololo uhlala ebangela usukuzwano, yaye umnyelisi wahlukanisa abo bazanayo.
29  Umntu onogonyamelo uyalilukuhla idlelane lakhe, aze ngokuqinisekileyo alihambise ngendlela engalunganga.
30  Oqhwanyazisa amehlo akhe uceba ubuqhophololo. Oluma imilebe yakhe, ngokuqinisekileyo wenza ububi ngokupheleleyo.
31  Isithsaba sokuhomba zizimvi xa sifunyanwa endleleni yobulungisa.
32  Ozeka kade umsindo ulunge ngakumbi kunendoda enamandla, yaye owulawulayo umoya wakhe ungaphezu kothimba isixeko.
33  Iqashiso liphoswa esondweni lengubo, kodwa sonke isigqibo sivela kuYehova.
18  Ozahlulayo uya kufuna ulangazelelo lwakhe lokuzingca; uya kuphambuka kubo bonke ubulumko bobuqili.
2  Nabani na osisiyatha akayoliswa kukuqonda, ngaphandle kokutyhila okusentliziyweni yakhe.
3  Xa ongendawo efika, kwanokudelwa kumele kufike; ukungcikiva kuhambisana nehlazo.
4  Amazwi omlomo womntu ngamanzi anzulu. Iqula lobulumko ngumsinga ompompozayo.
5  Akulunganga ukukhetha ubuso bongendawo, nokugqwetha isigwebo selungisa.
6  Imilebe yesiyatha ingena engxabanweni, yaye umlomo waso kanye ubiza imivumbo.
7  Umlomo wesiyatha uyasitshabalalisa, yaye imilebe yaso ingumgibe emphefumlweni waso.
8  Amazwi omnyelisi anjengento eginywa ngokubawa, eyehlela embilinini wesisu.
9  Obonakalisa ukudangala emsebenzini wakhe—ungumzalwana walowo wonakalisayo.
10  Yinqaba eyomeleleyo igama likaYehova. Ilungisa libalekela kulo lize likhuseleke.
11  Izinto zexabiso zesityebi ziyidolophu yaso eyomeleleyo, yaye zinjengodonga olukhuselayo kwingcamango yaso.
12  Phambi kokuwa intliziyo yomntu iphakamile, yaye phambi kozuko kukho intobeko.
13  Ukuba nabani na uphendula umbandela ngaphambi kokuwuva, bubudenge obo kuye nokuthotywa.
14  Umoya womntu unokusinyamezela isifo sakhe; kodwa umoya oxhwalekileyo, ngubani na onokuwunyamezela?
15  Intliziyo yoqondayo izuza ukwazi, nendlebe yezilumko ifuna ukufumana ukwazi.
16  Isipho somntu simvulela indawo enkulu, size simkhokele ebusweni babantu abakhulu.
17  Othetha kuqala kwelakhe ityala ulilungisa; yaye idlelane lakhe ngokuqinisekeliyo lifika limgocagoce.
18  Iqashiso liphelisa usukuzwano, yaye lahlukanisa abanamandla.
19  Umzalwana ekunxaxhwe nxamnye naye ungaphezu kwedolophu eyomeleleyo; yaye kukho usukuzwano olunjengomvalo wenqaba yokuhlala.
20  Ngesiqhamo somlomo wakhe umntu isisu sakhe siya kwanela; uya kwanela kwanayimveliso yemilebe yakhe.
21  Ukufa nobomi kusemandleni olwimi, noluthandayo uya kudla isiqhamo salo.
22  Kukho bani na ufumene umfazi olungileyo? Ufumene into elungileyo, yaye uzuze inkoliseko kaYehova.
23  Osweleyo uthetha ngezibongozo, kodwa isityebi siphendula ngendlela erhabaxa.
24  Wambi amaqabane ayonakalisana, kodwa kukho umhlobo onamathela ngokusondele ngakumbi kunomntakwenu.
17  Lilunge ngakumbi iqhekeza lesonka elomileyo kunye nokuzola kunendlu ezele yimibingelelo kunye nengxabano.
2  Umkhonzi obonakalisa ingqiqo uya kumlawula unyana owenza okuziintloni, yaye uya kuba nesabelo selifa phakathi kwabantakwabo.
3  Imbiza yokusulungekisa yeyesilivere neziko lelegolide, kodwa uYehova ungumgocagoci weentliziyo.
4  Umenzi-bubi unikela ingqalelo kumlebe wokwenzakalisa. Oxokayo ulubekela indlebe ulwimi olubangela iinkxwaleko.
5  Ogculela osweleyo ungcikiva uMenzi wakhe. Ovuyela intlekele eyehlela omnye akayi kukhululeka esohlwayweni.
6  Isithsaba samadoda amadala ngabazukulwana, nobuhle boonyana ngooyise.
7  Awumfanele ongenangqiqo umlebe othe tye. Ubeka phi na ke ukungasifaneli isidwangube umlebe oxokayo!
8  Isipho sililitye elikholekileyo emehlweni omniniso ozukileyo. Kuyo yonk’ indawo ajika kuyo uyaphumelela.
9  Ogubungela ukunxaxha ufuna uthando, yaye oqhubeka ethetha ngombandela wahlukanisa abazanayo.
10  Ukukhalinyelwa kungena nzulu ngakumbi konokuqonda kunokubetha isiyatha izihlandlo ezilikhulu.
11  Onemvukelo ufuna ububi kuphela, ngoko ke uthunyelelwa umthunywa okhohlakeleyo.
12  Kulunge ngakumbi ukuba umntu aqubisane nebhere ehluthwe amathole ayo kunokuqubisana nesiyatha ebudengeni baso.
13  Ke obuyekeza okubi endaweni yokulungileyo, ububi abuyi kumka endlwini yakhe.
14  Ukuqala kosukuzwano kunjengovulela amanzi; ngoko ngaphambi kokuba kuvele ingxabano, rhoxa.
15  Nabani na ovakalisa ongendawo elilungisa novakalisa ilungisa lingendawo—bobabini bayinto ecekisekayo kuYehova.
16  Kutheni kukho ixabiso lokuzuza ubulumko esandleni sesiyatha, ekubeni singenantliziyo?
17  Iqabane lokwenyaniso lithanda ngamaxesha onke, yaye lingumzalwana ozalelwe ixesha lokubandezeleka.
18  Umntu oswele intliziyo uxhawula ngesandla, esiba ngummeli weqabane lakhe.
19  Nabani na othanda ukunxaxha uthanda usukuzwano. Nabani na ophakamisa isango ufuna ukuwa.
20  Onentliziyo egwenxa akayi kufumana kulunga, yaye olujikajikayo ulwimi lwakhe uya kuwela entlekeleni.
21  Nabani na ozala umntwana osisiyatha—yintlungu kuye; yaye uyise womntwana ongenangqiqo akabi nemihlali.
22  Intliziyo evuyayo iyaphilisa, kodwa umoya oxhwalekileyo womisa amathambo.
23  Ongendawo uyasithabatha isinyobo esifubeni aze agqwethe isigwebo.
24  Ubulumko buphambi kobuso boqondayo, kodwa amehlo esiyatha aseziphelweni zomhlaba.
25  Unyana osisiyatha yingqumbo kuyise nobukrakra komzeleyo.
26  Ngapha koko, ukuhlawuliswa kwelungisa akulunganga. Ukubetha izidwangube kunxamnye nokuthe tye.
27  Nabani na owabambayo amazwi akhe unolwazi, nomntu oqondayo unomoya opholileyo.
28  Kwanesidenge, xa sithe cwaka, siya kugqalwa njengesilumko; novala imilebe yakhe, unjengoqondayo.
9  Ubulumko bokwenyaniso buyakhile indlu yabo; buzimbele iintsika zabo zosixhenxe.
2  Buyilungisile inyama exheliweyo; buyiphithikezile iwayini yabo; ngaphezu koko buyimise ngolungelelwano itafile yabo.
3  Buthumele iimpelesi zabo, ukuze bumemeze phezu kweendawo eziphakamileyo zedolophu, busithi:
4  “Nabani na ongenamava, makaphambukele apha.” Nabani na oswele intliziyo—buthe kuye:
5  “Yizani, nidle isonka sam nize nabelane ngokusela iwayini endiyiphithikezileyo.
6  Yekani abangenamava nize niphile, yaye hambani ngqo endleleni yokuqonda.”
7  Olungisa umgculeli uzizisela ihlazo, nowohlwaya ongendawo—uzizisela isiphene.
8  Musa ukumohlwaya umgculeli, ukuze angakuthiyi. Nika umntu osisilumko isohlwayo yaye uya kukuthanda.
9  Nika umntu osisilumko uya kulumka ngakumbi. Nika ilungisa ukwazi liya kwandisa ukuqonda.
10  Ukoyika uYehova kukuqala kobulumko, nokwaziwa kwaLowo Ungoyena Ungcwele kukuqonda.
11  Ngokuba ngam imihla yakho iya kuba mininzi, yaye uya kongezelelwa iminyaka yobomi.
12  Ukuba uthe walumka, uzilumkela kwawena; nokuba uye wagculela, oko uya kukuthwala, kanye wedwa.
13  Ibhinqa elinobuyatha liyaphithizela. Limathile yaye alazi nto konke konke.
14  Yaye lihleli emnyangweni wendlu yalo, esihlalweni, kwiindawo eziphakamileyo zedolophu,
15  ukuze limemeze kwabo badlula ngendlela, abahamba ngqo ngomendo wabo, lisithi:
16  “Nabani na ongenamava, makaphambukele apha.” Yaye nabani na oswele intliziyo—lithi kuye:
17  “Amanzi abiweyo amnandi, nesonka esidlelwa emfihlekweni—siyathandeka.”
18  Kodwa akazi ukuba abo bangenamandla basekufeni apho, ukuba abo babizwa lilo basezinzulwini zeShiyol.
28  Abangendawo bayasaba kungekho ubasukelayo, kodwa amalungisa anjengengonyama entsha enentembelo.
2  Ngenxa yokunxaxha kwelizwe zininzi iinkosana ezilandelelanayo, kodwa ngomntu oqondayo onolwazi lokulungileyo inkosana iya kuhlala ithuba elide.
3  Indoda eyomeleleyo esweleyo ize iqhathe abasweleyo injengemvula ekhukulisayo ukuze kungabikho kutya.
4  Abo bashiya umthetho badumisa ongendawo, kodwa abo bawugcinayo umthetho bayazivuselela nxamnye nabo.
5  Abantu ababi abanakusiqonda isigwebo, kodwa abo bafuna uYehova banokuqonda yonk’ into.
6  Ulunge ngakumbi osweleyo ohamba ngengqibelelo yakhe kunaye nabani na oneendlela ezigwenxa, nangona esisityebi.
7  Unyana oqondayo ugcina umthetho, kodwa oneqabane elilidla-kudla uthoba uyise.
8  Owandisa izinto zakhe zexabiso ngenzala nangenzuzo enkulu uziqokelelela lowo ubabala abasweleyo.
9  Oyisusayo indlebe yakhe ekuveni umthetho—kwanomthandazo wakhe uyinto ecekisekayo.
10  Obangela abathe tye bahambe bebhadula ngendlela enobubi uya kuwela emhadini wakhe, kodwa abangenasiphoso baya kukudla ilifa okulungileyo.
11  Umntu osisityebi ulumkile kwawakhe amehlo, kodwa isisweli esiqondayo siyamgocagoca.
12  Xa amalungisa egcoba, ubuhle buyanda; kodwa xa abangendawo bephakama, umntu uzenza mntu wumbi.
13  Okugubungelayo ukunxaxha kwakhe akayi kuphumelela, kodwa okuvumayo aze akushiye uya kwenzelwa inceba.
14  Unoyolo umntu onkwantya rhoqo, kodwa oyenza lukhuni intliziyo yakhe uya kuwela kwintlekele.
15  Unjengengonyama ebhavumayo nebhere esukelayo umlawuli ongendawo kwisizwana esisweleyo.
16  Inkokeli eswele ukuqonda kokwenyaniso iqhelisela inkqatho, kodwa othiya ingeniso yokungekho sikweni uya kuyolula imihla yakhe.
17  Umntu osindwa lityala legazi lomphefumlo uya kusabela nasemhadini. Mabangambambi.
18  Ohamba ngokungenasiphoso uya kusindiswa, kodwa ozenza gwenxa iindlela zakhe uya kuwa kwaoko.
19  Owulimayo umhlaba wakhe uya kuba nesonka esilingeneyo, yaye osukela izinto ezingenaxabiso uya kuba nobuhlwempu obulingeneyo.
20  Umntu wezenzo zokuthembeka uya kufumana iintsikelelo ezininzi, kodwa ongxamela ukuzuza ubutyebi akayi kuhlala emsulwa.
21  Ukukhetha ubuso akulunganga, nendoda eyomeleleyo iyanxaxha nje liqhekeza lesonka.
22  Nomntu oneliso elinomona ungxamela izinto zexabiso, kodwa akazi ukuba uya kufikelwa kukuswela.
23  Owohlwaya umntu uya kuthi emva koko akholeke ngakumbi kunalowo unkwalambisayo ngolwimi lwakhe.
24  Ophanga uyise nonina aze athi: “Asikokunxaxha,” uliqabane lomntu obangela ukonakala.
25  Omphefumlo ukhukhumeleyo uxhokonxa usukuzwano, kodwa othembela ngoYehova uya kutyetyiswa.
26  Okholosa ngentliziyo yakhe usisiyatha, kodwa ohamba ngobulumko uya kusinda.
27  Opha osweleyo akayi kuswela, kodwa ofihla amehlo akhe uya kufumana iziqalekiso ezininzi.
28  Xa abangendawo bephakama, umntu uyazifihla; kodwa xa betshabalala, amalungisa ayanda.
27  Musa ukuqhayisa ngemini elandelayo, kuba akukwazi okuya kuzalwa yiloo mini.
2  Mawudunyiswe ngowasemzini, ingabi ngowakho umlomo; mayibe ngowasemzini, ingabi yeyakho imilebe, eyenjenjalo.
3  Ubunzima belitye nomthwalo wentlabathi—kodwa ingqumbo yesidenge inzima ngaphezu kwazo zombini.
4  Kukho inkohlakalo yomsindo, kukwakho nomkhukula womsindo, kodwa ngubani na onokuma phambi kwekhwele?
5  Silunge ngakumbi isohlwayo esityhilekileyo kunothando olufihliweyo.
6  Amanxeba othandayo athembekile, kodwa ukwanga kothiyayo zizinto zokubongozwa.
7  Umphefumlo owanelisekileyo uya kunyathela inqatha lobusi, kodwa kumphefumlo olambileyo yonke into ekrakra imnandi.
8  Kanye njengentaka ibhabha isimka kwindlwane yayo, unjalo umntu osaba kwindawo yakhe.
9  Ioli nesiqhumiso zenza intliziyo ibe nemihlali, nobumnandi beqabane likabani buvela ekucebeni komphefumlo.
10  Musa ukulilahla iqabane lakho okanye iqabane likayihlo, yaye musa ukungena endlwini yomzalwana wakho ngemini yentlekele yakho. Ulunge ngakumbi ummelwane okufuphi kunomzalwana okude.
11  Yiba nobulumko, nyana wam, uze uyenze ibe nemihlali intliziyo yam, ukuze ndimphendule ondingcikivayo.
12  Onobuqili uyayibona intlekele azifihle; ke abangenamava badlula kuyo bafumane isohlwayo.
13  Thabatha isambatho sikabani, ukuba kunokwenzeka abe umele owasemzini; yaye kwimeko yomfazi wasemzini, mthimbele isibambiso.
14  Obonga idlelane lakhe ngelizwi elikhulu ekuseni, oko kuya kugqalwa njengesiqalekiso kuye.
15  Umfazi onosukuzwano ufana nophahla oluvuzayo olugxotha ubani ngemini yemvula enganqumamiyo.
16  Omkhuselayo ukhusela umoya, yaye isandla sakhe sokunene siqubisene neoli.
17  Intsimbi, ilolwa ngentsimbi. Ngoko umntu ulola ubuso bomnye.
18  Olondoloza umkhiwane uya kutya isiqhamo sawo, yaye olinda inkosi yakhe uya kubekwa.
19  Njengasemanzini ubuso buyelelene nobuso, injalo intliziyo yomntu kweyomnye umntu.
20  IShiyol nendawo yentshabalalo azaneli; namehlo omntu akaneliswa.
21  Imbiza yokusulungekisa yeyesilivere, neziko lelegolide; nomntu uvumelana nokudunyiswa kwakhe.
22  Enoba uthe wasiguba sacoleka isidenge ngentsimbi esingqushweni, phakathi kokudla okuziinkozo okungqushiweyo, ubudenge baso abuyi kumka kuso.
23  Umele uyazi imbonakalo yomhlambi wakho. Beka intliziyo yakho emihlambini yakho;
24  kuba ubuncwane abuyi kuba bobexesha elingenammiselo, nesithsaba asiyi kuba kuzo zonke izizukulwana.
25  Ingca eluhlaza iyemka, ize ingca entsha ibonakale, buze buhlanganiswe utyani beentaba.
26  Amatakane eegusha aziinkunzi asisinxibo sakho, yaye iinkunzi zebhokhwe zilixabiso lentsimi.
27  Kukho ubisi lweebhokhwe olulingene ukutya kwakho, ukutya kwendlu yakho, nokuphila kwamantombazana akho.
7  Nyana wam, gcina amazwi am, uze uyigcine kuwe imiyalelo yam.
2  Gcina imiyalelo yam uze uqhubeke uphila, nomthetho wam njengokhozo lwamehlo akho.
3  Yibophe eminweni yakho, uze uyibhale elucwecweni lwentliziyo yakho.
4  Yithi kubulumko: “Ungudade wethu”; uze uthi kukuqonda “usisiZalwane,”
5  ukuze kukulinde emfazini wasemzini onelizwi eligudileyo.
6  Ngokuba ngefestile yendlu yam, ndakroba ndakhangela phantsi,
7  ndaqondela phezu kwabangenamava. Ndandinomdla ekuqondeni phakathi koonyana umfana oswele intliziyo,
8  edlula esitratweni esikufuphi nembombo yakhe, waza wahamba ngendlela ngasendlwini yakhe,
9  ngorhatya, ngokuhlwa kwemini, ekusondeleni kobusuku nesithokothoko.
10  Yaye, khangela! kwakukho umfazi esiya kumhlangabeza, enesambatho sikanongogo nentliziyo enobuqhokolo.
11  Uyaphithizela yaye unenkani. Azihlali endlwini yakhe iinyawo zakhe.
12  Uthi ephandle, abe ekwiindawo zembutho, elalela kufuphi nazo zonke iimbombo.
13  Yaye wambamba waza wamanga. Wazenza okhaliphileyo, waza wathi kuye:
14  “Imibingelelo yobudlelane ibiphezu kwam. Namhlanje ndizifezekisile izibhambathiso zam.
15  Kungenxa yoko le nto ndiye ndaphuma ndeza kukuhlangabeza, ukufuna ubuso bakho, ukuze ndikufumane.
16  Sendiwuhombisile umandlalo wam ngesigqubuthelo, ngezinto ezinemibala emininzi, ilinen yaseYiputa.
17  Ndifefe umandlalo wam ngemore, ngekhala nangesinamon.
18  Yiza ke, sizanelise ngothando kude kuse; masiziyolise ngezincokoliso zothando.
19  Ngokuba indoda ayikho endlwini yayo; ihambe uhambo olude.
20  Ingxowa yemali isesandleni sayo. Ngomhla wokuhlangana kwenyanga yobuya ize endlwini yayo.”
21  Umlahlekisile ngobuciko bakhe obuninzi. Wamlukuhla ngokuguda kwemilebe yakhe.
22  Ngequbuliso uyamlandela, njengenkunzi yenkomo isiya ekuxhelweni, nangokungathi ufakwe amakhamandela njengaxa kuqeqeshwa umntu osisidenge,
23  lude utolo lusicande sivuleke isibindi sakhe, kanye njengentaka ingxamela esibatheni, ingazi ukuba oko kuchaphazela kanye umphefumlo wayo.
24  Ke kaloku, bonyana, ndiphulaphuleni nize nilinikele ingqalelo ilizwi lomlomo wam.
25  Ngamana intliziyo yakho ingangaphambukeli kwiindlela zakhe. Ungaphambukeli emendweni wakhe.
26  Ngokuba baninzi abawisileyo wababulala, yaye bonke abo babulewe nguye baninzi.
27  Indlu yakhe ziindlela zeShiyol; ezihlela kumagumbi angaphakathi okufa.
23  Ukuba kunokwenzeka uhlale phantsi ukuba udle nokumkani, ufanele uqwalasele ngenkuthalo oko kuphambi kwakho,
2  yaye umele ubeke isitshetshe emqaleni wakho ukuba unolangazelelo.
3  Musa ukukunqwenela ukutya kwakhe okunencasa, njengoko ikukutya kobuxoki.
4  Musa ukubulalekela ukuzuza ubutyebi. Yeka okwakho ukuqonda.
5  Ngaba uya kubukrwaqula ngamehlo akho na, ekubeni bungeyonto? Kuba bona buzenzela amaphiko njengokhozi buze buphaphazele businge emazulwini.
6  Musa ukudla ukutya kwakhe nabani na oneliso elingenasisa, ungakunqweneli ukutya kwakhe okunencasa.
7  Kuba njengoko anjalo ocinga yedwa, unjalo yena. “Yidla usele,” utsho njalo kuwe, kodwa intliziyo yakhe ayikho kuwe.
8  Iqhekeza olidlileyo, uya kulihlanza liphume, ube uwalahlile amazwi akho athandekayo.
9  Musa ukuthetha endlebeni yesiyatha, kuba siya kuwadelela amazwi akho anengqondo.
10  Musa ukuwunciphisa umda wakudala, ungangeni entsimini yamakhwenkwe angenayise.
11  Kuba uMkhululi wawo womelele; yena ngokwakhe uya kugweba ityala lawo kuwe.
12  Yinikele intliziyo yakho kwingqeqesho nendlebe kumazwi okwazi.
13  Musa ukuluyeka uqeqesho enkwenkweni. Ukuba uthe wayibetha ngentonga, ayisayi kufa.
14  Ufanele uyibethe ngentonga, ukuze uwuhlangule umphefumlo wayo eShiyol.
15  Nyana wam, ukuba ithe yalumka intliziyo yakho, iya kuba nemihlali intliziyo yam, eyam kanye.
16  Yaye izintso zam ziya kugcoba xa imilebe yakho ithetha okuthe tye.
17  Intliziyo yakho mayingabamoneli aboni, kodwa yoyika uYehova imini yonke.
18  Ngaloo ndlela uya kuba nekamva, yaye ithemba lakho aliyi kunqunyulwa.
19  Wena ke, nyana wam, yiva uze ube nobulumko, ukhokele intliziyo yakho endleleni.
20  Musa ukuba phakathi kwabasela iwayini kakhulu, phakathi kwabadli benyama abangamadla-kudla.
21  Kuba inxila nedla-kudla baya kuhlwempuzeka, yaye ukozela kuya kumambesa amadlavu ubani.
22  Mphulaphule uyihlo okuzeleyo, yaye ungamdeleli unyoko ngenxa nje yokuba emdala.
23  Thenga inyaniso, ungathengisi ngayo—ubulumko, ingqeqesho nokuqonda.
24  Uyise welungisa ngaphandle kwamathandabuzo uya kuvuya; nalowo uzala isilumko uya kuba nemihlali ngaso.
25  Uyihlo nonyoko baya kuba nemihlali, yaye lowo ukuzeleyo uya kuvuya.
26  Nyana wam, ndinike intliziyo yakho, yaye ngamana amehlo akho angakholiswa ziindlela zam.
27  Kuba unongogo ngumhadi onzulu yaye umfazi wasemzini liqula elimxinwa.
28  Ngokuqinisekileyo, kanye njengomphangi, uyalalela; yaye phakathi kwabantu uyawandisa amaqhophololo.
29  Ngubani na othi yeha? Ngubani na onokungakhululeki? Ngubani na onosukuzwano? Ngubani na oxhalabileyo? Ngubani na onamanxeba ngaphandle kwesizathu? Ngubani na onorhatyazo emehlweni?
30  Ngabo bahlala ixesha elide ewayinini, abo bafika befuna iwayini ephithikeziweyo.
31  Musa ukuyikhangela iwayini xa ivelisa umbala obomvu, xa ibengezela endebeni, xa isihla ngokulula.
32  Ukuphela kwayo iluma njengenyoka, yaye ikhupha ityhefu njengerhamba.
33  Amehlo akho aya kubona izinto ezingaqhelekanga, yaye intliziyo yakho iya kuthetha izinto ezigwenxa.
34  Yaye ngokuqinisekileyo uya kuba njengolele esazulwini solwandle, kwananjengolele phezu kwemasti.
35  “Bandibethile, kodwa andagula; bandintlithile, kodwa andakwazi oko. Ndiya kuvuka nini na? Ndiya kufuna engakumbi.”
22  Igama elilungileyo linokunyulwa ngaphezu kobutyebi obuninzi; ubabalo lulunge ngakumbi kunesilivere negolide.
2  Osisityebi nosweleyo bayahlangabezana. UMenzi wabo bonke nguYehova.
3  Onobuqili ubona intlekele azifihle, kodwa abangenamava bayadlula baze bafumane isohlwayo.
4  Umphumo wentobeko nokoyika uYehova bubutyebi, uzuko nobomi.
5  Ameva nezibatha zisendleleni yonobugwenxa; olinda umphefumlo wakhe uhlalela kude kuzo.
6  Yiqeqeshe inkwenkwe ngokwendlela yayo; naxa indala ayisayi kuphambuka kuyo.
7  Isityebi siyabalawula abo basweleyo, yaye obolekayo ngumkhonzi kumntu obolekisayo.
8  Ohlwayela intswela-bulungisa uya kuvuna okwenzakalisayo, kodwa kanye intonga yokuphuphuma kwakhe umsindo iya kuphela.
9  Oneliso elinobubele uya kusikelelwa, kuba ukunika isisweli ukutya kwakhe.
10  Gxotha umgculeli, nokuze kuphele usukuzwano nembambano yomthetho nehlazo.
11  Othanda ukusulungeka kwentliziyo—ngomtsalane wolwimi lwakhe uya kuba liqabane likakumkani.
12  Amehlo kaYehova alondoloza ukwazi, kodwa uyawabhukuqa amazwi eqhophololo.
13  Ivila lithi: “Kukho ingonyama phandle! Phakhathi kweendawo zembutho ndiya kubulawa!”
14  Umlomo womfazi wasemzini ngumhadi onzulu. Oqalekiswa nguYehova uya kuwela kuwo.
15  Ubudenge bubotshiwe entliziyweni yenkwenkwe; intonga yengqeqesho iya kubushenxisela kude kuyo.
16  Oqhatha isisweli ukuze azongeze izinto ezininzi, kwanonika isityebi, ngokuqinisekileyo umiselwe ukuswela.
17  Thoba indlebe yakho uze uve amazwi ezilumko, ukuze uyinikele kanye intliziyo yakho ukwazi kwam.
18  Kuba kuyathandeka ukuba uwagcine esiswini sakho, ukuze amiselwe ngokuqinileyo kunye phezu kwemilebe yakho.
19  Ukuze intembelo yakho ibe kuYehova ndikunike ukwazi namhlanje, wena kanye.
20  Andikubhalelanga na ngaphambili ngamacebiso nokwazi,
21  ukuze ndikubonise amazwi enyaniso, ukuba uphendule ngamazwi enyaniso—kokuthumayo?
22  Musa ukusiphanga isisweli ngenxa yokuba siswele, yaye ungamtyumzi oxhwalekileyo esangweni.
23  Kuba uYehova uya kuligweba ibango labo, yaye ngokuqinisekileyo uya kuwuphanga umphefumlo wabo babaphangayo.
24  Musa ukuba liqabane lakhe nabani na onomsindo; yaye ungahlali nomntu obhabhama ngumsindo,
25  khon’ ukuze ungaqhelani nomendo wakhe kuze oko kube ngumgibe emphefumlweni wakho.
26  Musa ukuba phakathi kwabo baxhawulana ngezandla, phakathi kwabo baba zizibambiso zeemboleko.
27  Ukuba akunanto yakuhlawula, kutheni ethabatha umandlalo wakho ngaphantsi kwakho?
28  Musa ukuwunciphisa umda wakudala, abawenzayo ookhokho bakho.
29  Uyambona na umntu onobuchule emsebenzini wakhe? Uya kuma phambi kookumkani; akayi kuma phambi kwabantu abaqhelekileyo.
6  Nyana wam, ukuba uye walimela idlelane lakho, ukuba uye wamxhawula owasemzini,
2  ukuba uye warhintyelwa ngamazwi omlomo wakho, ukuba uye wabanjiswa ngamazwi omlomo wakho,
3  thabatha eli nyathelo ke, nyana wam, uze uzihlangule, kuba usentendeni yesandla sedlelane lakho: Hamba uzithobe uze ulithukuthezele ngokulicenga idlelane lakho.
4  Musa ukuwanika ubuthongo nokozela amehlo akho aqaqambileyo.
5  Zihlangule njengebhadi esandleni nanjengentaka esandleni sombambisi weentaka.
6  Yiya embovaneni, vilandini; ubone iindlela zayo uze ulumke.
7  Nangona ingenamphathi, igosa okanye umlawuli,
8  ilungisa ukutya kwayo ehlotyeni; ibuthe ukutya kwayo ngexesha lokuvuna.
9  Kuya kude kube nini na ulele, vilandini? Uya kuvuka nini na ebuthongweni bakho?
10  Ngenxa yentwana engakumbi yobuthongo, intwana engakumbi yokozela, intwana engakumbi yokusonga izandla uze ulale,
11  buya kukufikela ubuhlwempu bakho ngokuqinisekileyo kanye njengesibhadubhadu, nokuswela kwakho njengendoda exhobileyo.
12  Umntu olitshivela, umntu owenzakalisayo, uhamba ngentetho enobugwenxa,
13  uqoba iliso, wenza imiqondiso ngonyawo, enze imbonakaliso ngeminwe.
14  Bubugwenxa entliziyweni yakhe. Uyila ububi ngalo lonke ixesha. Ubangela usukuzwano kuphela.
15  Kungenxa yoko le nto iya kufika ngequbuliso intlekele yakhe; ngephanyazo uya kwaphulwa, kungabikho kuphiliswa.
16  Kukho izinto ezintandathu uYehova azithiyileyo; ewe, zisixhenxe izinto ezicekisekayo emphefumlweni wakhe:
17  ngamehlo aziphakamisayo, lulwimi oluxokayo, nezandla eziphalaza igazi elimsulwa,
18  yintliziyo eyila amacebo enkohlakalo, ziinyawo ezikhawulezayo ukubalekela ebubini,
19  lingqina elixokayo elifutha ubuxoki, naye nabani na obangela usukuzwano phakathi kwabazalwana.
20  Owu nyana wam, gcina umyalelo kayihlo, ungawushiyi umthetho kanyoko.
21  Wubophe entliziyweni yakho rhoqo; uwunxibe emqaleni wakho.
22  Ekuhambahambeni kwakho uya kukukhokela; ekulaleni kwakho, uya kukulinda; nasekuvukeni kwakho, uya kuzixhalabisa ngawe.
23  Ngokuba usisibane umyalelo, nomthetho ulukhanyiso, yaye izohlwayo zengqeqesho ziyindlela yobomi,
24  ukuze zikugcine kumfazi onobubi, kumfazi wasemzini onolwimi olugudileyo.
25  Musa ukubunqwenela ubuhle bakhe ngentliziyo yakho, yaye ungathabatheki ngamehlo akhe akhazimlayo,
26  kuba ngenxa yomfazi ongunongogo ubani wehlela kwisonka esibusazinge; kodwa ngokuphathelele umfazi wenye indoda, uzingela umphefumlo oxabisekileyo.
27  Ngaba umntu unokuwufumba na umlilo esifubeni sakhe zize izambatho zakhe zingatshi?
28  Okanye ngaba umntu unokuhamba phezu kwamalahle zize iinyawo zakhe zingatshi?
29  Kunjalo ngomntu oba neentlobano zokwazana nomfazi wedlelane lakhe, akukho bani umchukumisayo uya kungohlwaywa.
30  Abantu abalideleli isela ngenxa nje yokuba libela ukwanelisa umphefumlo walo xa lilambile.
31  Kodwa, xa lifunyanwa, liya kukubuyekeza oko ngokuphindwe kasixhenxe; liya kurhola zonke izinto ezixabisekileyo zendlu yalo.
32  Nabani na okrexeza nomfazi uswele intliziyo; owenza oko wonakalisa umphefumlo wakhe.
33  Uya kufumana isibetho nehlazo, yaye aluyi kususwa ungcikivo lwakhe.
34  Ngokuba umsindo wendoda eyomeleleyo likhwele, yaye ayiyi kubonisa mfesane ngomhla wempindezelo.
35  Ayiyi kunikela ngqalelo kulo naluphi na uhlobo lwentlawulelo, kwaye ayiyi kucengeka, kungakhathaliseki ukuba usenza sikhulu kangakanani na isipho.
31  Amazwi kaLemuweli ukumkani, isigidimi esinzima awasinikwa ngunina ukumlungisa:
2  Ndithetha ntoni na, nyana wam, yini na, nyana wesisu sam, nyana wezibhambathiso zam?
3  Musa ukuwanika amabhinqa amandla akho, neendlela zakho koko kukhokelela ekubhangiseni ookumkani.
4  Akubafanelanga ookumkani, Lemuweli, akubafanelanga ookumkani ukusela iwayini okanye amagosa aphakamileyo ukuthi: “Siphi na isiselo esinxilisayo?”
5  akafanele asele kuba hleze akulibale okumiselweyo aze aligqwethe ibango lakhe nawuphi na koonyana benkxwaleko.
6  Isiselo esinxilisayo, sinikeni otshabalalayo newayini yinikeni abo bamphefumlo ukrakra.
7  Makasele ubani aze alibale ubuhlwempu bakhe, yaye angabi sazikhumbula iinkathazo zakhe.
8  Wuvulele ongathethiyo umlomo wakho, ngebango labo bonke abo badlulayo.
9  Wuvule umlomo wakho, ugwebe ngobulungisa uze ugwebe ityala loxhwalekileyo nolihlwempu.
10  Umfazi ofanelekileyo ngubani na onokumfumana? Ixabiso lakhe lingaphezulu lee kwelekorale.
11  Ikholose ngaye ntliziyo yomnini wakhe, yaye akusweleki nzuzo.
12  Umvuza ngokulungileyo, kungabi kakubi, yonke imihla yobomi bakhe.
13  Ufuna uboya nelinen, yaye usebenza nantoni na eziyoliswa yiyo izandla zakhe.
14  Unjengeenqanawa zomrhwebi. Ukutya kwakhe ukungenisa kuvela kude.
15  Uvuka kwasebusuku, aze ayinike ukutya indlu yakhe nezabelo zawo amabhinqa akhe aselula.
16  Ucinga ngentsimi aze ayizuze; ngeziqhamo zezandla zakhe utyala isidiliya.
17  Ubhinqa amandla emanqeni akhe, azomeleze iingalo zakhe.
18  Uyaqonda ukuba ukurhweba kwakhe kulungile; isibane sakhe asicimi ebusuku.
19  Uzibeka entongeni yokuluka izandla zakhe, yaye izandla zakhe zibamba intonga yokusonta.
20  Isandla sakhe usolulela oxhwalekileyo, aze azolulele olihlwempu izandla zakhe.
21  Indlu yakhe akayoyikeli ngenxa yekhephu, kuba yonke indlu yakhe yambatha izambatho ngambini.
22  Izigqubuthelo zomandlalo uzenza ngokwakhe. Isinxibo sakhe seselinen noboya obudaywe bamfusa bubomvu.
23  Umnini wakhe uyaziwa emasangweni, xa ehlala phantsi namadoda amakhulu elizwe.
24  Wenza kwanezambatho zangaphantsi aze azithengise, neebhanti uzinika umrhwebi.
25  Ngamandla nobungangamsha isinxibo sakhe, yaye usuka ahleke ngemini ezayo.
26  Umlomo wakhe uwuvula ngobulumko, nomthetho wobubele bothando uselulwimini lwakhe.
27  Uyayondela ihambo yendlu yakhe, yaye akasidli isonka sobuvila.
28  Oonyana bakhe bayaphakama bambhengeze enoyolo; umnini wakhe uyaphakama, aze amdumise.
29  Zininzi iintombi ezibonakala zifanelekile, kodwa wena—wena uzigqwesa zonke.
30  Umtsalane usenokuba yinkohliso, nobuhle busenokuba lilize; kodwa ngumfazi owoyika uYehova oya kudunyiswa.
31  Mnikeni kwiziqhamo zezandla zakhe, imdumise emasangweni imisebenzi yakhe.
21  Intliziyo yokumkani injengomsinga wamanzi esandleni sikaYehova. Uyisa apho athanda ukuyisa khona.
2  Zonke iindlela zendoda zithe tye emehlweni ayo, kodwa uYehova ucikida iintliziyo.
3  Ukuqhuba ubulungisa nesigwebo uyakukhetha ngakumbi uYehova kunombingelelo.
4  Amehlo anekratshi nentliziyo ekhukhumeleyo, isibane sabangendawo, zisisono.
5  Amacebo okhutheleyo ngokuqinisekileyo ayingenelo, kodwa wonk’ ubani ongxamayo ngokuqinisekileyo usingisa ekusweleni.
6  Ukufumana ubuncwane ngolwimi oluxokayo ngumphunga ophephethekayo, kwimeko yabo bafuna ukufa.
7  Ukuphanga kanye kwabangendawo kuya kubarhuqa bemke, kuba balile ukwenza okusesikweni.
8  Umntu, kwanowasemzini, indlela yakhe igwenxa; kodwa osulungekileyo uthe tye emsebenzini wakhe.
9  Kulunge ngakumbi ukuhlala phezu kwembombo yophahla, kunokuhlala ndlwini-nye nomfazi onosukuzwano.
10  Umphefumlo wongendawo unqwenela okubi; idlelane lakhe aliyi kukholeka emehlweni akhe.
11  Ngokuhlawuliswa komgculeli ongenamava uba nobulumko; yaye xa ubani enika isilumko ingqiqo sifumana ukwazi.
12  Lowo Ulilungisa uyinikela ingqalelo indlu yongendawo, ubhukuqela abangendawo kwintlekele yabo.
13  Ke nabani na ovingca indlebe yakhe kwisikhalo esimangalayo sesisweli, naye uya kukhala aze angaphendulwa.
14  Isipho esenziwa emfihlekweni sithoba umsindo; nesinyobo esifubeni, sithoba umsindo omkhulu.
15  Kuyimihlali kwilungisa ukwenza okusesikweni, kodwa kukho nto ithile inkwantyisayo kwabo baqhelisela okwenzakalisayo.
16  Ke umntu ophambukayo endleleni yengqiqo, uya kuphumla kanye kwibandla labo bangenamandla ekufeni.
17  Othanda iziyunguma uya kuba ngumntu osweleyo; othanda iwayini neoli akayi kubuzuza ubutyebi.
18  Ongendawo uyintlawulelo yelungisa; yaye owenza ngobuqhophololo uthabatha indawo yabathe tye.
19  Kulunge ngakumbi ukuhlala kwilizwe elisentlango kunokuhlala  nomfazi onosukuzwano kunye nengqumbo.
20  Ubuncwane obunqwenelekayo neoli zisendaweni ehlala isilumko, kodwa umntu osisiyatha uyaziginya.
21  Osukela ubulungisa nobubele bothando uya kufumana ubomi, ubulungisa nozuko.
22  Isilumko sinyukela kwanakwisixeko sendoda eyomeleleyo, sihlise amandla entembelo yaso.
23  Ogcina umlomo wakhe nolwimi lwakhe ugcina umphefumlo wakhe ekubandezelekeni.
24  Igama lalowo uzivuthisa ngomsindo wokuzikhukhumalisa ngumgwagwisi onekratshi nozidlayo.
25  Umnqweno wevila uya kulibulala, ngokuba izandla zalo ziyala ukusebenza.
26  Imini yonke lizibonakalisa linqwenela ngolangazelelo, kodwa ilungisa liyapha, alivimbi.
27  Umbingelelo wabangendawo yinto ecekisekayo. Kobeka phi na xa ubani ewuzisa kunye nehambo evakalala.
28  Ingqina elixokayo liya kutshabalala, kodwa umntu ophulaphulayo uya kuthetha ngonaphakade.
29  Umntu ongendawo uzenze okhaliphileyo, kodwa othe tye uya kuzimisela ngokuqinileyo iindlela zakhe.
30  Akukho bulumko, akukho kuqonda, akukho cebo ngokuchasene noYehova.
31  Ihashe lilungiselelwa imini yedabi, kodwa usindiso lolukaYehova.
25  Nale yimizekeliso kaSolomon eyakhutshelwa ngamadoda kaHezekiya ukumkani wakwaYuda:
2  Uzuko lukaThixo kukugcina umbandela oyimfihlelo, yaye uzuko lookumkani kukugocagoca umbandela.
3  Ukuphakama kwamazulu nobunzulu bomhlaba, nentliziyo yookumkani, oko akuphengululeki.
4  Shenxisa intlenge kwisilivere, kwaye yonke iya kusulungeka.
5  Mabashenxiswe abangendawo phambi kokumkani, ize itrone yakhe imiselwe ngokuqinileyo ngobulungisa.
6  Musa ukuzibeka ezimbekweni phambi kokumkani, yaye musa ukuma endaweni yezikhulu.
7  Ngokuba kulunge ngakumbi ngaye ukuthi kuwe: “Yiza apha,” kunokuba akuthobe phambi kwesidwangube esibonwe ngamehlo akho.
8  Musa ukungxama ngokuya kuchophela ityala, ukuze kungabuzwa nto ngoko uya kukwenza ekuqoshelisweni kwalo xa idlelane lakho likuthoba.
9  Gweba ibango lakho kunye nedlelane lakho, uze ungalityhili igqugula lomnye;
10  ukuze angakuhlazisi okuphulaphuleyo yaye ingxelo embi ngawe ingabi nakukhunjulwa.
11  Linjengama-apile egolide kwinto yesilivere ekroliweyo ilizwi elithethwe ngexesha elifanelekileyo.
12  Licici legolide, nesihombo segolide esikhethekileyo, umohlwayi kwindlebe evayo.
13  Unjengokuphola kwekhephu ngomhla wesivuno umthunywa kwabo bamthumayo, kuba ubuyisela kanye umphefumlo weenkosi zakhe.
14  Ungamafu anomoya nomoya ongenazantyalantyala zemvula umntu oqhayisa ngesipho sobuxoki.
15  Ngomonde umphathi uyacengeka, yaye ngolwimi olunobulali unokwaphula ithambo.
16  Ngaba ufumene ubusi? Yidla obukulingeneyo, uze ungathabathi obuninzi kakhulu uze ubuhlanze.
17  Lunqabise unyawo lwakho kwindlu yedlelane lakho, ukuze lingadikwa nguwe lize likuthiye.
18  Unjengegqudu lokulwa nekrele notolo oluloliweyo umntu ongqina ubugqina bobuxoki ngedlelane lakhe.
19  Injengezinyo elaphukileyo, nonyawo oluxengaxengayo intembelo kozingqina eliqhophololo ngemini yokubandezeleka.
20  Okhulula isambatho ngemini yengqele unjengeviniga phezu kwealkali nanjengemvumi yeengoma kwintliziyo edakumbileyo.
21  Ukuba okuthiyayo ulambile, mnike isonka adle; yaye ukuba unxaniwe, mnike amanzi asele.
22  Kuba ufumba amalahle phezu kwentloko yakhe, yaye uYehova uya kukuvuza.
23  Umoya ovela emntla uzisa izantyalantyala zemvula ngokungathi kungenimba; yaye ulwimi oludiza imfihlelo, bubuso obuqalekisiweyo.
24  Kulunge ngakumbi ukuhlala phezu kwembombo yophahla kunokuhlala endlwini nomfazi onosukuzwano.
25  Njengamanzi abandayo emphefumlweni odiniweyo, injalo ingxelo elungileyo evela kwilizwe elikude.
26  Ngumthombo ongcolileyo nequla elonakeleyo olungileyo xa ehexa phambi kongendawo.
27  Ukudla ubusi obuninzi akulunganga; nabantu xa befuna uzuko lwabo, ngaba luzuko?
28  Unjengesixeko esityhoboziweyo, esingenaludonga, umntu ongenakuwuthintela umoya wakhe.
13  Unyana usisilumko apho kukho ingqeqesho kayise, kodwa umgculeli akeva kukhalinyelwa.
2  Ngesiqhamo somlomo wakhe umntu uya kudla okulungileyo, kodwa umphefumlo wabo benza ngobuqhophololo lugonyamelo.
3  Olinda umlomo wakhe ugcina umphefumlo wakhe. Oyivula ibe banzi imilebe yakhe—uya konakala.
4  Ivila liyanqwenela, kodwa umphefumlo walo awunanto. Noko ke, umphefumlo wabakhutheleyo uya kutyetyiswa.
5  Ilizwi lobuxoki liyathiywa lilungisa, kodwa abangendawo benza okuziintloni baze bazihlazise.
6  Ubulungisa buyamlondoloza ongenzakalisiyo kwindlela yakhe, kodwa ongendawo uyambhukuqa umoni.
7  Kukho ozenza ngathi usisityebi engenanto konke konke; kukho ozenza osweleyo kanti unezinto ezininzi ezixabisekileyo.
8  Intlawulelo yomphefumlo womntu bubutyebi bakhe, kodwa osweleyo akeva kukhalinyelwa.
9  Ukukhanya kwamalungisa kuya kuba nemihlali; kodwa isibane sabangendawo—siya kucinywa.
10  Ngokukhukhumala ubani ubangela usukuzwano kuphela, kodwa kwabo babhunga kunye kukho ubulumko.
11  Izinto ezixabisekileyo zamampunge ziba mbalwa, kodwa oqokelela ngesandla uyandisa.
12  Ulindelo olubanjezelweyo lugulisa intliziyo, kodwa ingumthi wobomi into enqwenelekayo xa ifika.
13  Odelela ilizwi, kuya kuthinjwa kuye isibambiso sonetyala; kodwa owoyikayo umyalelo uya kuvuzwa.
14  Umthetho wesilumko ngumthombo wobomi, ukuze kususwe ubani kwimigibe yokufa.
15  Ingqiqo elungileyo inika ubabalo, kodwa indlela yabo benza ngobuqhophololo inamagingxi-gingxi.
16  Wonk’ ubani onobuqili uya kwenza ngokwazi, kodwa osisidenge uya kusasaza ngokubanzi ubudenge.
17  Umthunywa ongendawo uya kuwela ebubini, kodwa umthunywa othembekileyo uyaphilisa.
18  Ongayikhathalelanga ingqeqesho ufikelwa bubuhlwempu nehlazo, kodwa osigcinayo isohlwayo uyazukiswa.
19  Umnqweno ophunyeziweyo uyayolisa emphefumlweni; kodwa kuyinto ecekisekayo kwiziyatha ukusuka ebubini.
20  Ohamba nezilumko uya kuba sisilumko naye, kodwa osebenzisana neziyatha uya kuhlelwa bububi.
21  Aboni basukelwa yintlekele, kodwa amalungisa avuzwa ngokulungileyo.
22  Olungileyo ushiyela oonyana boonyana ilifa, ubutyebi bomoni bugcinelwa ilungisa.
23  Umhlaba olinyiweyo wabantu abasweleyo uvelisa ukutya okuninzi, kodwa kukho otshayelwayo ngokuswela isigwebo.
24  Oyiyekileyo intonga yakhe umthiyile unyana wakhe, kodwa omthandayo umfunela ingqeqesho.
25  Ilungisa lidlela ukwanelisa umphefumlo walo, kodwa isisu sabangendawo siya kulamba.
14  Umfazi osisilumko ngokwenene uyayakha indlu yakhe, kodwa osisidenge uyayichitha ngezandla zakhe.
2  Ohamba ngokuthe tye woyika uYehova, kodwa oneendlela ezigwenxa uyamdelela.
3  Intonga yekratshi isemlonyeni wesidenge, kodwa imilebe yezilumko iya kuzilinda.
4  Apho kungekho nkomo umkhumbi uyacoceka, kodwa izilimo eziyintabalala ziza ngenxa yamandla enkunzi yenkomo.
5  Ingqina elithembekileyo aliyi kuxoka, kodwa ingqina lobuxoki lifutha ubuxoki.
6  Umgculeli ufuna ubulumko, aze angabufumani; kodwa konokuqonda ukwazi yinto elula.
7  Mka phambi komntu osisiyatha, ngokuba ngokuqinisekileyo akuyi kuyiphawula imilebe yolwazi.
8  Ubulumko bonobuqili bukukuyiqonda indlela yakhe, kodwa ubudenge beziyatha buyinkohliso.
9  Bazizidenge abo bagculela ityala, kodwa phakathi kwabathe tye kukho ukuvumelana.
10  Intliziyo iyabuqonda ubukrakra bomphefumlo kabani, yaye ngemihlali yayo akakho owasemzini oya kuzibandakanya.
11  Indlu yabantu abangendawo iya kubhujiswa, kodwa intente yabathe tye iya kuchuma.
12  Kukho indlela ethe tye phambi komntu, kodwa emva koko ziindlela zokufa.
13  Kwasekuhlekeni intliziyo inokuba buhlungu; kodwa nokuphela kwayo imihlali kuba yintlungu.
14  Ongenalukholo entliziyweni yakhe uya kwanela ziindlela zakhe, kodwa umntu olungileyo wanela zizenzo zakhe.
15  Nabani na ongenamava ukholwa ngamazwi onke, kodwa onobuqili uyawaqwalasela amanyathelo akhe.
16  Isilumko siyoyika size simke ebubini, kodwa isiyatha siyavutha ngumsindo sizithembile.
17  Okhawuleza abe nomsindo uya kwenza ubudenge, kodwa indoda enamandla okucinga ithiyekile.
18  Abangenamava ngokuqinisekileyo baya kufumana ilifa lobudenge, kodwa abanobuqili baya kuthwala ukwazi njengesigqubuthelo sentloko.
19  Abantu abanobubi baya kuqubuda phambi kwabalungileyo, baze bona abantu abangendawo bame emasangweni elungisa.
20  Osweleyo uthiywa nalidlelane lakhe, kodwa zininzi izihlobo zesityebi.
21  Odelela idlelane lakhe uyona, kodwa unoyolo obabala abaxhwalekileyo.
22  Abayi kubhadu-bhadula na abo bayila ububi? Kodwa kukho ububele bothando nenyaniso kwabo bayila okulungileyo.
23  Kulo lonke uhlobo lokubulaleka kubakho ingenelo, kodwa ilizwi nje lemilebe likhokelela ekusweleni.
24  Busisithsaba sezilumko ubutyebi bazo; ubudenge beziyatha bubudenge.
25  Ingqina lenyaniso lihlangula umphefumlo, kodwa elinenkohliso lifutha nje ubuxoki.
26  Ekoyikeni uYehova kukho intembelo eyomeleleyo, yaye koonyana bakhe kuya kubakho indawo yokusabela.
27  Ukoyika uYehova kuliqula lobomi, kukumka kwimigibe yokufa.
28  Ubuninzi babantu busisihombo sokumkani, kodwa liyawa igosa eliphakamileyo ngokuswela abantu.
29  Ozeka kade umsindo unokuqonda okuninzi, kodwa ongenamonde uphakamisa ubudenge.
30  Intliziyo ezolileyo ibubomi kumzimba wenyama, kodwa ikhwele likukubola emathanjeni.
31  Oqhatha osweleyo uyamngcikiva uMenzi wakhe, kodwa obabala ihlwempu uyamzukisa.
32  Ngenxa yobubi bakhe ongendawo uya kutyhalwa awe, kodwa ilungisa liya kufumana indawo yokusabela kwingqibelelo yalo.
33  Entliziyweni yalowo unokuqonda kukho ubulumko, yaye phakathi kweziyatha buyaziwa.
34  Ubulungisa buyaluphakamisa uhlanga, kodwa isono silihlazo kumaqela eentlanga.
35  Inkoliseko yokumkani ikumkhonzi owenza ngengqiqo, kodwa ukuvutha kwakhe ngumsindo kukwabo benza okuziintloni.
29  Umntu owohlwaywa ngokuphindaphindiweyo kodwa ayenze lukhuni intamo yakhe uya kwaphulwa ngequbuliso, aze angaphiliswa.
2  Xa esiba maninzi amalungisa, abantu baba nemihlali; kodwa xa kulawula ongendawo, abantu bayancwina.
3  Umntu othanda ubulumko umenza abe nemihlali uyise, kodwa oliqabane noonongogo utshabalalisa izinto zexabiso.
4  Ukumkani ulimisa ngokusesikweni ilizwe, kodwa umntu owamkela isinyobo uyalichitha.
5  Indoda eyomeleleyo ekhohlisa iqabane layo yaneka umnatha emanyathelweni ayo.
6  Ekunxaxheni komntu onobubi kukho umgibe, kodwa olilungisa umemelela ngovuyo aze achulumance.
7  Ilungisa liyalazi ibango elisemthethweni lezisweli. Ongendawo akakuqwalaseli ukwazi okunjalo.
8  Abantu bentetho yokuqhayisa baxokozelisa idolophu, kodwa abo bazizilumko bayawubuyisa umsindo.
9  Umntu osisilumko omangalelana nomntu osisidenge—uyavuseleleka aze ahleke, yaye akaphumli.
10  Umntu onxanelwe igazi uyamthiya ongenakusoleka; yaye abathe tye, baqhubeka befuna umphefumlo wakhe ngamnye.
11  Isiyatha sikhupha wonke umoya waso, kodwa isilumko siwugcina uzolile kude kuse ekupheleni.
12  Apho umlawuli anikela ingqalelo kwintetho yobuxoki, bonke abo bamnyamekelayo baya kuba ngabangendawo.
13  Osweleyo nomntu ongumcinezeli bayahlangabezana; kodwa uYehova uyawakhanyisela amehlo abo bobabini.
14  Apho ukumkani agweba abasweleyo ngenyaniso, itrone yakhe iya kumiselwa ngokuqinileyo lonke ixesha.
15  Intonga nesohlwayo zinika ubulumko; kodwa inkwenkwe eyekelelwayo iya kumhlazisa unina.
16  Xa besiba baninzi abangendawo, ukunxaxha kuyaphuphuma; kodwa abo bangamalungisa baya kukubona ukuwa kwabo.
17  Mbethe unyana wakho yaye uya kukuzisela ukuphumla awuyolise umphefumlo wakho.
18  Apho kungekho mbono abantu abathintelwa, kodwa banoyolo abo bawugcinayo umthetho.
19  Umkhonzi akayi kuzivumela alungiswe ngamazwi nje, ngokuba uyaqonda kodwa akanikeli ngqalelo.
20  Uyambona na umntu ongxamayo ngamazwi akhe? Kukho ithemba ngakumbi kumntu osisiyatha kunaye.
21  Ukuba ubani umtefisa kwasebutsheni umkhonzi wakhe, kamva ekuphileni kwakhe uya kuba ngongenambulelo.
22  Umntu onomsindo uxhokonxa usukuzwano, yaye nabani na otyekele emsindweni unokunxaxha okuninzi.
23  Ikratshi lomntu wasemhlabeni liya kumthoba, kodwa onomoya othobekileyo uya kufumana uzuko.
24  Olidlelane nesela uthiya umphefumlo wakhe. Uyasiva isiqalekiso esifungelweyo, kodwa angaxeli.
25  Ukungcangcazela ngumntu kubeka umgibe, kodwa okholosa ngoYehova uya kukhuselwa.
26  Baninzi abo bafuna ubuso bomlawuli, kodwa umgwebo womntu uvela kuYehova.
27  Umntu wokungekho sikweni uyinto ecekisekayo kwabangamalungisa, yaye othe tye endleleni yakhe uyinto ecekisekayo kongendawo.
19  Nabani na osweleyo ohamba engqibelelweni yakhe ulunge ngakumbi kunalowo unemilebe egwenxa, nalowo usisiyatha.
2  Umphefumlo ongenakwazi awulunganga, yaye ongxamayo ngeenyawo zakhe uyona.
3  Bubudenge bomntu wasemhlabeni obugqwetha indlela yakhe, ize nentliziyo yakhe ibe nomsindo nxamnye noYehova.
4  Indyebo yongeza amaqabane amaninzi, kodwa osweleyo uyahlukana neqabane lakhe.
5  Ingqina elixokayo aliyi kukhululeka esohlwayweni, nofutha ubuxoki akayi kusinda.
6  Baninzi ababongoza isidwangube, yaye wonke ubani uliqabane lomntu onikela izipho.
7  Abazalwana bosweleyo bamthiyile bonke. Babeka phi na ke abahlobo bakhe bobuqu ukudedela mgama ngakumbi kuye! Ufuna ukubacenga; kodwa abakho.
8  Ozuza intliziyo uthanda umphefumlo wakhe. Olinda ukuqonda uya kufumana okulungileyo.
9  Ingqina elixokayo aliyi kukhululeka esohlwayweni, nofutha ubuxoki uya kutshabalala.
10  Ubunewunewu abusifanele isiyatha. Kubeke phi na ke ngomkhonzi ukulawula iinkosana!
11  Ingqiqo yomntu ngokuqinisekileyo imenza azeke kade umsindo, yaye kuyinto entle kuye ukukubetha ngoyaba ukunxaxha.
12  Umsindo wokumkani unjengokubhavuma kwengonyama entsha enesingci, kodwa inkoliseko yakhe injengombethe phezu kotyani.
13  Unyana osisiyatha yinkxwaleko kuyise, yaye usukuzwano lomfazi lunjengophahla oluvuzayo olumgxothayo ubani.
14  Lilifa elivela kooyise indlu nobutyebi, kodwa umfazi oyingqondi uvela kuYehova.
15  Ubuvila buwisa ubuthongo obunzulu, yaye umphefumlo odangeleyo uyalamba.
16  Ogcina umyalelo ugcina umphefumlo wakhe; odela iindlela zakhe uya kubulawa.
17  Obabala isisweli uboleka uYehova, yaye impatho yakhe uya kumbuyekeza ngayo.
18  Mbethe unyana wakho ngoxa kusekho ithemba; uze ungakunqweneli ngomphefumlo wakho ukumbulala.
19  Onomsindo omkhulu uya kuthwala isohlwayo; kuba ukuba uyamhlangula, uya kuhlala usenjenjalo kaninzi-ninzi.
20  Phulaphula icebiso uze wamkele ingqeqesho, ukuze ube nobulumko kamva.
21  Maninzi amacebo entliziyweni yomntu, kodwa isigqibo sikaYehova siso esiya kuma.
22  Into enqwenelekayo kumntu wasemhlabeni bububele bakhe bothando; yaye osweleyo ulunge ngakumbi kunomntu oxokayo.
23  Ukoyika uYehova kusa ebomini, yaye onako uya kuchitha ubusuku anelisekile; akayi kuhlelwa bububi.
24  Ivila lifihla isandla salo kwisitya sesidlo; alinakusibuyisela kwasemlonyeni walo.
25  Mbethe umgculeli, ukuze ongenamava abe nobuqili; yaye mohlwaye onokuqonda, ukuze akuqonde ukwazi.
26  Odlakazelisa uyise nogxotha unina ungunyana owenza okuziintloni nokulihlazo.
27  Nyana wam, ukuba uthe wayeka ukuphulaphula ingqeqesho, oko kuya kuthetha ukulahlekana kwakho namazwi okwazi.
28  Ingqina elilitshivela ligculela okusesikweni, yaye kanye umlomo wabantu abangendawo uginya okwenzakalisayo.
29  Izigwebo zimiselwe ngokuqinileyo ngenxa yabagculeli, yaye imivumbo ilungiselelwe umhlana weziyatha.
24  Musa ukubamonela abantu abanobubi, uze ungakunqweneli ukuhlala nabo.
2  Kuba intliziyo yabo icamngca ukuphanga, yaye imilebe yabo iqhubeka ithetha inkathazo.
3  Indlu iya kwakhiwa ngobulumko, imiselwe ngokuqinileyo ngokuqonda.
4  Yaye amagumbi angaphakathi aya kuzaliswa kukwazi nazo zonke izinto ezixabisekileyo nezithandekayo zexabiso.
5  Osisilumko ngamandla yindoda eyomeleleyo, yaye umntu wokwazi uqinisa amandla.
6  Kuba ngolwalathiso lwakho lobuchule uya kulwa imfazwe yakho, yaye ebuninzini babacebisi kukho usindiso.
7  Kuba kwisidenge ubulumko bokwenyaniso buphakame kakhulu; esangweni asiyi kuwuvula umlomo waso.
8  Ke nabani na oceba ukwenza okubi, uya kubizwa ngokuba yinkosi yeengcinga ezimbi nje kuphela.
9  Ihambo evakalala yobudenge sisono, yaye umgculeli yinto ecekisekayo eluntwini.
10  Ngaba uzibonakalise udimazekile ngomhla wokubandezeleka? Uya kuphelelwa ngamandla.
11  Hlangula abo bathatyathwa basiwe ekufeni; nabo bagxadazelela ekubulaweni ngogonyamelo, khawubanqande.
12  Ukuba kunokwenzeka uthi: “Khangela! Besingakwazi oku,” akayi kuthi na ocikida iintliziyo akuqonde, aze yena ogcina umphefumlo wakho azi yaye ngokuqinisekileyo abuyisele kumntu wasemhlabeni ngokomsebenzi wakhe?
13  Nyana wam, yidla ubusi, kuba bulungile; nenqatha lobusi libe senkalakahleni yakho.
14  Ngendlela efanayo, bazi ubulumko emphefumlweni wakho. Ukuba uthe wabufumana, ngoko kukho ikamva, yaye ithemba lakho aliyi kunqunyulwa.
15  Musa, wena ungendawo, ukulalela indawo yokuhlala yelungisa; ungayiphangi indawo yalo yokuphumla.
16  Kuba ilungisa lisenokuwa kasixhenxe, yaye ngokuqinisekileyo liya kuvuka; kodwa abangendawo baya kwenziwa bakhubeke ngentlekele.
17  Xa utshaba lwakho lusiwa, musa ukuba nemihlali; yaye xa lukhutyekiswa, ngamana ingangavuyi intliziyo yakho,
18  ukuze uYehova angakuboni oko kuze kube kubi emehlweni akhe aze ngokuqinisekileyo awubuyise umsindo wakhe kulo.
19  Musa ukuzivuthisa ngumsindo ngabenzi-bubi. Ungabamoneli abantu abangendawo.
20  Kuba kuya kungqineka kungekho kamva ngaye nabani na ombi; isibane sabantu abangendawo siya kucinywa.
21  Nyana wam, yoyika uYehova nokumkani. Ungazibandakanyi nabo batshintsha-tshintshayo.
22  Kuba intlekele yabo iya kubakho ngequbuliso, ngubani na okuqondayo ukuphela kwabo batshintsha-tshintshayo?
23  Nala amazwi ngawezilumko: Ukukhetha ubuso ekugwebeni akulunganga.
24  Othi kongendawo: “Ulilungisa,” izizwana ziya kumshwabulela, amaqela ohlanga aya kumqalekisa.
25  Kodwa kwabo bamohlwayayo kuyathandeka, yaye phezu kwabo kuya kubakho intsikelelo yokulungileyo.
26  Wanga imilebe ophendula ngokuthe tye.
27  Lungisa umsebenzi wakho ngaphandle, yaye wulungiselele wena entsimini. Wandule ukwakha indlu yakho.
28  Musa ukuba lingqina nxamnye nedlelane lakho ngaphandle kwesizathu. Ube sisidenge ngemilebe yakho.
29  Musa ukuthi: “Kanye njengoko enjenjalo kum, ndiya kwenjenjalo nam kuye. Ndiya kumbuyekeza ngamnye ngokwezenzo zakhe.”
30  Ndadlula entsimini yomntu olivila nangasesidiliyeni somntu oswele intliziyo.
31  Yaye, khangela! sonke sasinokhula. Ngaphezulu sasigutyungelwe ngamarhawu, nodonga lwamatye lwaludilikile.
32  Ngoko ndasikhangela, mna; ndachukumiseka entliziyweni; ndabona, ndamkela uqeqesho, lokuba:
33  Ngenxa yentwana yobuthongo, nokozela kancinane, nokusonga izandla ukuze ulale,
34  buya kukufikela ngokuqinisekileyo njengesihange ubuhlwempu nokuswela kwakho njengomntu oxhobileyo.
5  Nyana wam, nikela ingqalelo kubulumko bam. Iindlebe zakho uzithobele ukuqonda kwam,
2  khon’ ukuze ulondoloze amandla okucinga; yaye ngamana imilebe yakho ingakulondoloza ukwazi.
3  Kuba ivuza njengenqatha lobusi imilebe yomfazi wasemzini, nenkalakahla yakhe igude ngakumbi kuneoli.
4  Kodwa umphumo ukrakra njengomhlonyane; ubukhali njengekrele elintlangothi-mbini.
5  Iinyawo zakhe zihlela ekufeni. Amanyathelo akhe abambelela eShiyol.
6  Umendo wobomi akawondeli. Umkhondo wakhe uyabhadula engazi nokuba uya phi na.
7  Ngoko ke, bonyana, ndiphulaphuleni nize ningemki emazwini omlomo wam.
8  Mayibe kude kuye indlela yakho, ungasondeli nasemnyangweni wendlu yakhe,
9  ukuze unganikeli ngesidima sakho kwabanye, nangeminyaka yakho koko kukhohlakeleyo;
10  ukuze abasemzini bangazanelisi ngamandla akho, nezinto ozizuze kabuhlungu zingabi sendlwini yowasemzini,
11  kungafuneki ugcume kwikamva lakho ekupheleni kwenyama yakho nomzimba wakho.
12  Kuya kufuneka uthi: “Hayi indlela ebendiyithiye ngayo ingqeqesho nentliziyo yam ayabi nantlonelo ngesohlwayo!
13  Andiliphulaphulanga ilizwi labayaleli bam, nendlebe yam andiyithobelanga kubafundisi bam.
14  Ngokulula nje ndibe kulo lonke uhlobo lobubi phakathi kwebandla nendibano.”
15  Sela amanzi kwelakho iqula, namanzi aqukuqelayo kowakho umthombo.
16  Imithombo yakho ifanele ichithachitheke ngaphandle na, imisinga yakho yamanzi kwiindawo zembutho na?
17  Mayibe yeyakho kuphela, ingabi yeyabasemzini kunye nawe.
18  Mawusikelelwe umthombo wakho wamanzi, ube nemihlali ngumfazi wobutsha bakho,
19  ixhamakazi elithandekayo nebhokhwe yasezintabeni enomtsalane. Amabele akhe makakuyobe ngamaxesha onke. Uthabatheke rhoqo luthando lwakhe.
20  Ngoko, kutheni na, nyana wam, ufanele uthabatheke ngumfazi wasemzini okanye uwole isifuba somfazi wasemzini?
21  Kuba iindlela zomntu ziphambi kwamehlo kaYehova, yaye uyayondela yonke imikhondo yakhe.
22  Ongendawo uya kubanjwa ziziphoso zakhe, abanjwe ziintsontelo zesono sakhe.
23  Uya kufa ngenxa yokungabikho kwengqeqesho, nangenxa yokuba uhamba ebhadula ebuninzini bobudenge bakhe.
15  Impendulo, xa inobulali, isusa umsindo, kodwa ilizwi elibangela intlungu linyusa umsindo.
2  Ulwimi lwezilumko lulusebenzisa kakuhle ulwazi, kodwa umlomo weziyatha umpompoza ubudenge.
3  Amehlo kaYehova akuzo zonke iindawo, ahlala ekhangele ababi nabalungileyo.
4  Ukuzola kolwimi ngumthi wobomi, kodwa ubugqwetha buyawaphula umoya.
5  Nabani na osisidenge akabi nantlonelo ngengqeqesho kayise, kodwa nabani na osihlonelayo isohlwayo unobuqili.
6  Endlwini yelungisa kukho intabalala kuvimba, kodwa imveliso yongendawo iba lishwangusha.
7  Imilebe yezilumko ichithachitha ukwazi, kodwa intliziyo yeziyatha ayinjalo.
8  Umbingelelo wabangendawo yinto ecekisekayo kuYehova, kodwa umthandazo wabathe tye uyakholiswa nguwo.
9  Indlela yongendawo yinto ecekisekayo kuYehova, kodwa osukela ubulungisa uyamthanda.
10  Ingqeqesho imbi koshiya umendo; nabani na othiya isohlwayo uya kufa.
11  IShiyol nendawo yentshabalalo ziphambi koYehova. Kukangakanani na ke ngeentliziyo zoonyana boluntu!
12  Umgculeli akamthandi omohlwayayo. Akayi kuya kwizilumko.
13  Intliziyo evuyayo iba nomphumo omhle kwinkangeleko, kodwa ngenxa yobuhlungu bentliziyo umoya uyaxhwaleka.
14  Intliziyo enokuqonda ifuna ukwazi, kodwa umlomo wabantu abaziziyatha unqwenela ubudenge
15  Yonke imihla yoxhwalekileyo mibi; kodwa onentliziyo echwayitileyo uba netheko rhoqo.
16  Ilunge ngakumbi intwana encinane kunye nokoyika uYehova kunesixa esiyintabalala kunye nesiphithiphithi.
17  Silunge ngakumbi isidlo semifuno apho kukho uthando kunenkunzi yenkomo eyondliwe emkhumbini kunye nentiyo.
18  Indoda enomsindo ixhokonxa usukuzwano, kodwa ozeka kade umsindo udambisa ingxabano.
19  Indlela yevila injengothango lwamakhakakhaka, kodwa umendo wabathe tye yindlela ebiyelweyo.
20  Unyana osisilumko umenza abe nemihlali uyise, kodwa umntu osisiyatha udelela unina.
21  Ubudenge yimihlali koswele intliziyo, kodwa indoda enokuqonda ithi ngqo phambili.
22  Amacebo ayatshitsha apho kungekho gqugula, kodwa ngobuninzi babacebisi kukho okufezwayo.
23  Umntu uba nemihlali ngempendulo yomlomo wakhe, yaye hayi indlela elilunge ngayo ilizwi elithethwa ngexesha elifanelekileyo!
24  Umendo wobomi usinga phezulu kowenza ngengqiqo, ukuze emke eShiyol engaphantsi.
25  Indlu yabaziphakamisileyo uYehova uyayichitha, kodwa uya kuwuzinzisa umda womhlolokazi.
26  Amacebo ababi yinto ecekisekayo kuYehova, kodwa amazwi athandekayo ahlambulukile.
27  Owenza ingeniso ngokungekho sikweni uyizisela ishwangusha indlu yakhe, kodwa othiya izipho uya kuhlala ephila.
28  Intliziyo yelungisa iyayicamngca impendulo, kodwa umlomo wabangendawo umpompoza izinto ezimbi.
29  UYehova ukude nabangendawo, kodwa umthandazo wamalungisa uyawuva.
30  Amehlo aqaqambileyo avuyisa intliziyo; ingxelo elungileyo ityebisa amathambo.
31  Indlebe esiphulaphulayo isohlwayo sobomi ihlala phakathi kwabantu abazizilumko.
32  Ocezela ingqeqesho ugatya umphefumlo wakhe, kodwa ophulaphula isohlwayo uzuza intliziyo.
33  Ukoyika uYehova kuyingqeqesho esa ebulumkweni, yaye ngaphambi kozuko kukho intobeko.
20  Ingumgculeli iwayini, singumxokozelisi isiselo esinxilisayo, yaye wonk’ ubani ohamba ebhaduliswa yiyo akalumkanga.
2  Umothuso wokumkani unjengokubhavuma kwengonyama entsha enesingci. Nabani na omenza avuthe ngumsindo wona nxamnye nomphefumlo wakhe.
3  Kuluzuko emntwini ukuyicezela impikiswano, kodwa wonk’ ubani osisidenge uyagqabhuka kuyo.
4  Ebusika ivila aliyi kulima; liya kungqiba ngexesha lokuvuna, kodwa kungabikho nto.
5  Icebo entliziyweni yomntu linjengamanzi anzulu, kodwa umntu wokuqonda ulitsala linyuke.
6  Abantu abaninzi babhengeza ngamnye ububele bakhe bothando, kodwa umntu othembekileyo ngubani onokumfumana?
7  Ilungisa lihamba ngengqibelelo yalo. Banoyolo oonyana balo emva kwalo.
8  Ukumkani uhleli etroneni yokugweba, uchithachitha bonke ububi ngamehlo akhe.
9  Ngubani onokuthi: “Ndiyihlambulule intliziyo yam; ndisulungekile esonweni sam”?
10  Iintlobo ezimbini zemilinganiselo neentlobo ezimbini zemilinganiselo ye-efa—zombini ziyinto ecekisekayo kuYehova.
11  Kwangoqheliselo lwayo inkwenkwe izenza iqondwe enoba usulungekile na yaye uthe tye na umsebenzi wayo.
12  Indlebe evayo neliso elibonayo—uYehova uzenzile zombini.
13  Musa ukuthanda ubuthongo, ukuze ungahlwempuzeki. Vula amehlo akho; yaneliseka sisonka.
14  “Imbi, imbi!” utsho umthengi, aze ahambe. Andule aqhayise ngesiqu sakhe.
15  Kukho igolide, kukwakho nentabalala yeekorale; kodwa imilebe yokwazi izizitya ezixabisekileyo.
16  Ukuba ubani umela owasemzini, thabatha isambatho sakhe; yaye ukuba ngumfazi wasemzini lowo ammelayo, zithabathele isibambiso kuye.
17  Siyayolisa emntwini isonka esizuzwe ngobuxoki, kodwa emva koko umlomo wakhe uya kuzaliswa luhlalutye.
18  Amacebo ayamiselwa ngokuqinileyo ngengcebiswano, yaye ngolwalathiso lobuchule qhuba nemfazwe yakho.
19  Ohamba njengomnyelisi utyhila igqugula; yaye olukuhlwa yimilebe ungabi nabudlelane naye.
20  Ke oqalekisa uyise nonina, isibane sakhe siya kucinywa ekusondeleni kobumnyama.
21  Ilifa lifunyanwa ngokubawa ekuqaleni, kodwa ikamva lalo aliyi kusikelelwa.
22  Musa ukuthi: “Ndiya kububuyekeza ububi!” Thembela kuYehova, yaye uya kukusindisa.
23  Iintlobo ezimbini zemilinganiselo ziyinto ecekisekayo kuYehova, nesikali esiqhathayo asilunganga.
24  Kuvela kuYehova ukunyathela kwendoda eyomeleleyo. Ke yena umntu wasemhlabeni, angayiqonda njani indlela yakhe?
25  Kungumgibe emntwini wasemhlabeni ukudanduluka ngobutyhuthu-tyhuthu athi, “Ingcwele!” yaye emva kwesibhambathiso atyekele ekwenzeni uhlolisiso.
26  Ukumkani olumkileyo uchithachitha abantu abangendawo, aze ajikele phezu kwabo ivili.
27  Impefumlo yomntu wasemhlabeni sisibane sikaYehova, ugocagoca ngenyameko umbilini wesisu.
28  Ububele bothando nenyaniso—ziyamlondoloza ukumkani; yaye ngobubele bothando uyayixhasa itrone yakhe.
29  Ubuhle babafana ngamandla abo, yaye ubungangamsha bamadoda amadala zizimvi.
30  Amanxeba okugruzuka akhucula ububi; nemivumbo, umbilini wesisu.
1  Imizekeliso kaSolomon unyana kaDavide, ukumkani wakwaSirayeli,
2  yokuba ubani azi ubulumko nengqeqesho, kuqondwe amazwi okuqonda,
3  kufunyanwe ingqeqesho enika ingqiqo, ubulungisa nomgwebo nokuthe tye,
4  kunikwe abangenamava ubuqili, nomfana ukwazi namandla okucinga.
5  Umntu osisilumko uya kuphulaphula aze angenise uyalelo olungakumbi, kwaye umntu onokuqonda ngulowo uzuza ulwalathiso lobuchule,
6  ukuze aqonde umzekeliso nelizwi eliyinkohla, amazwi abantu abazizilumko namaqhina abo.
7  Ukoyika uYehova kukuqalisa kolwazi. Ubulumko nengqeqesho koko izidenge nje zikudelileyo.
8  Yiphulaphule, nyana wam, ingqeqesho kayihlo, ungawushiyi umthetho kanyoko.
9  Kuba ezo zizidanga ezinomtsalane entlokweni yakho nentsimbi yomqala entle emqaleni wakho.
10  Nyana wam, ukuba aboni bazama ukukulukuhla, ungavumi.
11  Ukuba bathi: “Hamba nathi. Masilalele igazi. Masilalele ngokufihlakeleyo abantu abamsulwa ngaphandle kwesizathu.
12  Masibaginye bephila kanye njengeShiyol, bephela, njengabo behla baye emhadini.
13  Masifumane zonke iintlobo zezinto zexabiso. Masizalise izindlu zethu ngamaxhoba.
14  Ufanele wenze iqashiso lakho phakathi kwethu. Mayibe nye kuphela ingxowa yethu sonke”—
15  nyana wam, musa ukuhamba nabo endleleni. Lunqande unyawo lwakho endleleni yabo.
16  Kuba iinyawo zabo zibalekela ngqo ebubini, yaye zingxamela ukuphalaza igazi.
17  Kuba wanekelwa ilize umnatha phambi kwamehlo ayo nantoni na enamaphiko.
18  Ke bona balalela lona kanye igazi laba; balalela ngokufihlakeleyo imiphefumlo yabo.
19  Unjalo umendo wakhe wonk’ ubani owenza ingeniso ngokungekho sikweni. Isusa umphefumlo womniniyo.
20  Ubulumko bokwenyaniso buhlala budanduluka kakhulu esitratweni. Kwiindawo zembutho buvakalisa ilizwi labo.
21  Kwisiphelo esisemantla sezitrato ezinengxolo buyamemeza. Ekungeneni emasangweni esixeko buthetha amazwi abo busithi:
22  “Kuya kude kube nini na nina bangenamava nithanda ukungabi namava, yaye kuya kude kube nini na nina bagculeli ninqwenela ukugculela ngokuphandle, ibe kuya kude kube nini na nina ziyatha nikuthiyile ukwazi?
23  Buyani ngokohlwaya kwam. Ngoko ndiza kumpompozisa kuni umoya wam; ndiza kunazisa amazwi am.
24  Ngenxa yokuba ndimemezile kodwa nala, ndolule isandla sam kodwa akukho bani unikela ingqalelo,
25  nesuka analikhathalela lonke icebo lam, nesohlwayo sam anisamkelanga,
26  nam ke ndiya kuyihleka intlekele yenu, ndiya kuhleka ekufikeni koko kuninkwantyisayo,
27  xa oko kuninkwantyisayo kufika kanye njengesaqhwithi, nentlekele yenu ifika apha kanye njengomoya osisaqhwithi, xa nifikelwa kukubandezeleka namaxesha anzima.
28  Ngelo xesha baya kundibiza, kodwa andiyi kuphendula; baya kumana bendifuna, kodwa abayi kundifumana,
29  ngenxa yokuba bekuthiyile ukwazi, bengakunyulanga nokoyika uYehova.
30  Abalivumanga icebo lam; abasihlonelanga isohlwayo sam sonke.
31  Ngoko baya kudla isiqhamo seendlela zabo, yaye baya kuhlutha ngamacebo abo.
32  Kuba ukukreqa kwabangenamava kuko okuya kubabulala, nokungabi nankathalo kweziyatha kuko okuya kuzibulala.
33  Yena ke ondiphulaphulayo, uya kuhlala ngonqabiseko aze angaphazamiseki ekunkwantyiseni kwentlekele.”
2  Nyana wam, ukuba uya kuwamkela amazwi am uze uyigcine kuwe imiyalelo yam,
2  khon’ ukuze unikele ingqalelo kubulumko ngendlebe yakho, ukuba uyithobele ukuqonda intliziyo yakho;
3  ukuba uthe, ngaphezu koko, wabiza ukuqonda, nelizwi lakho walisa ekuqondeni,
4  ukuba uyaqhubeka ubufuna njengesilivere, ubuphande njengobuncwane obufihliweyo,
5  uya kwandula ukukuqonda ukoyika uYehova, ukufumane ukumazi uThixo.
6  Kuba uYehova unika ubulumko; emlonyeni wakhe kuphuma ukwazi nokuqonda.
7  Abathe tye uya kubagcinela ubulumko bobuqili; ulikhaka kwabo bahamba ngengqibelelo,
8  ngokugcina umendo womgwebo, kwaye uya kuyigcina indlela yabanyanisekileyo bakhe.
9  Uya kwandula ke ukubuqonda ubulungisa nomgwebo nokuthe tye, ikhondo lokulungileyo liphela.
10  Xa ubulumko bungena entliziyweni yakho nolwazi luthandeka emphefumlweni wakho,
11  amandla okucinga aya kukulinda, ukuqonda kuya kukulondoloza,
12  ukuze kukuhlangule endleleni embi, emntwini othetha izinto ezigwenxa,
13  kwabo bashiya umendo wokuthe tye ukuze bahambe ngeendlela zobumnyama,
14  kwabo baba nemihlali ngokwenza okubi, abavuyiswa zizinto ezigwenxa zobubi;
15  abo bamendo ugwenxa nabatenxayo kwikhondo eliqhelekileyo;
16  ukuze kukuhlangule kumfazi wasemzini, omazwi akhe agudileyo,
17  oshiya umhlobo osenyongweni wobutsha bakhe nowulibeleyo umnqophiso woThixo wakhe.
18  Kuba indlu yakhe yehlela ekufeni umkhondo wakhe wehlela kwabo bangenamandla ekufeni.
19  Akukho namnye kwabo baneentlobano zokwazana naye oya kubuya, bengayi kuwufumana kwakhona nomendo wabo baphilayo.
20  Injongo kukuba uhambe endleleni yabantu abalungileyo nokuba ugcine umendo wabo bangamalungisa.
21  Kuba abathe tye bona baya kuhlala emhlabeni, nabangenakusoleka baya kusala kuwo.
22  Bona ke abangendawo, baya kunqunyulwa emhlabeni; ke wona amaqhophololo, aya kuncothulwa kuwo.
3  Nyana wam, musa ukuwulibala umthetho wam, yaye ngamana intliziyo yakho ingayigcina imiyalelo yam,
2  ngenxa yokuba kuya kongezelelwa kuwe imihla emide neminyaka yobomi noxolo.
3  Ngamana ububele bothando nenyaniso zingangakushiyi. Zibophelele kuwe emqaleni. Zibhale elucwecweni lwentliziyo yakho,
4  ukuze ufumane ubabalo nengqiqo elungileyo emehlweni kaThixo nawomntu wasemhlabeni.
5  Kholosa ngoYehova ngayo yonke intliziyo yakho, ungayami ngokwakho ukuqonda.
6  Uze umgqale yena ezindleleni zakho zonke, kwaye uya kuwenza uthi tye umendo wakho.
7  Musa ukuba sisilumko kwawakho amehlo. Yoyika uYehova, usuke ebubini.
8  Ngamana oko kungaba kukuphilisa enkabeni yakho nokuhlaziyeka emathanjeni akho.
9  Beka uYehova ngezinto zakho zexabiso nangentlahlela yemveliso yakho yonke.
10  Baya kwandula ke oovimba bakho bazaliswe yindyebo; neefatyi zakho zesixovulelo ziphuphume iwayini entsha.
11  Ingqeqesho kaYehova, nyana wam, musa ukuyigatya; ungasenyanyi isohlwayo sakhe,
12  ngenxa yokuba lowo amthandayo uYehova uyamohlwaya, njengoko noyise esenjenjalo kunyana akholiswayo nguye.
13  Unoyolo umntu ofumene ubulumko, nomntu ozuze ukuqonda,
14  kuba inzuzo yabo ilunge ngakumbi kunenzuzo yesilivere nemveliso yabo kunegolide.
15  Buxabiseke ngakumbi kuneekorale, nazo zonke ezinye izinto oyoliswa zizo azinakulinganiswa nabo.
16  Imihla emide isesandleni sabo sasekunene; esandleni sabo sasekhohlo bubutyebi nozuko.
17  Iindlela zabo ziyathandeka, nawo wonke umendo wabo uluxolo.
18  Bungumthi wobomi kwabo babubambayo, nabo babubamba nkqi kuya kuthiwa banoyolo.
19  UYehova wawuseka umhlaba ngobulumko. Wawazinzisa ngokuqinileyo amazulu ngokuqonda.
20  Ngokwazi kwakhe amanzi anzongonzongo ahlukaniswa, nesibhakabhaka samafu sithontsiza umkhwitsho.
21  Nyana wam, ngamana ezi zinto zingangemki emehlweni akho. Londoloza ubulumko bobuqili namandla okucinga,
22  yaye oko kuya kuba bubomi emphefumlweni wakho nomtsalane emqaleni wakho.
23  Ngaloo ndlela uya kuhamba ngonqabiseko endleleni yakho, nonyawo lwakho aluyi kubetheka kuyo nantoni na.
24  Xa sukuba ulala akuyi kunkwantya; yaye ngokuqinisekileyo uya kulala, ibe ubuthongo bakho buya kukuyolisa.
25  Akuyi kufuneka woyike nantoni na enkwantyisayo yequbuliso, okanye isaqhwithi phezu kwabo bangendawo, ngenxa yokuba sisiza.
26  Kuba uYehova uya kuba yintembelo yakho, yaye ngokuqinisekileyo uya kulugcina unyawo lwakho ekuthinjweni.
27  Musa ukwala nokulungileyo kwabo kuselungelweni labo ukukufumana, xa kusemandleni esandla sakho ukukwenza.
28  Musa ukuthi kwidlelane lakho: “Hamba, ubuye uze, ndiya kukunika ngomso,” xa ikho into onayo.
29  Musa ukuyila nantoni na embi ngedlelane lakho, xa lona lihleli nawe ngemvo yonqabiseko.
30  Musa ukuxabana nomntu ngaphandle kwesizathu, ukuba akakwenzanga bubi.
31  Musa ukuyimonela indoda enogonyamelo, unganyuli nayiphi na kwiindlela zayo.
32  Kuba umntu otenxayo uyinto ecekisekayo kuYehova, kodwa ukusondelelana naye kokwabo bathe tye.
33  Isiqalekiso sikaYehova sisendlwini yongendawo, kodwa indawo yokuhlala yabo bangamalungisa uyayisikelela.
34  Ukuba kunokuthanani nabagculeli, yena uya kubagculela; kodwa abalulamileyo uya kubababala.
35  Izilumko ziya kuyidla ilifa imbeko, kodwa iziyatha zona ziphakamisa ihlazo.
12  Othanda ingqeqesho uthanda ukwazi, kodwa umthiyi wesohlwayo akaqiqi.
2  Olungileyo uzuza inkoliseko kaYehova, kodwa umntu weengcinga ezingendawo umvakalisa engongendawo.
3  Akukho mntu uya kumiselwa ngokuqinileyo bubungendawo; kodwa yona ingcambu yamalungisa, ayisayi kushukunyiswa.
4  Umfazi ofanelekileyo usisithsaba kumnini wakhe, kodwa owenza okuziintloni unjengokubola emathanjeni akhe.
5  Iingcamango zamalungisa zisisigwebo; ukulawulwa ngabangendawo yinkohliso.
6  Amazwi abangendawo alalela igazi, kodwa umlomo wabathe tye uya kubahlangula.
7  Abangendawo bayabhukuqwa bangabikho, kodwa indlu yamalungisa iya kuqhubeka imile.
8  Ngokuba umntu omlomo unengqiqo uya kudunyiswa, kodwa ontliziyo ijijekileyo uya kudelwa.
9  Ulunge ngakumbi ojongelwe phantsi enomkhonzi ngaphezu kozizukisayo kodwa eswele isonka.
10  Ilungisa liyawunyamekela umphefumlo wesilwanyana sasekhaya, kodwa inceba yabangendawo iyinkohlakalo.
11  Owulimayo umhlaba wakhe uya kwanela sisonka, kodwa osukela izinto ezingenaxabiso uswele intliziyo.
12  Ongendawo unqwenela ixhoba elibanjiswe ngomnatha womntu onobubi; kodwa ke ingcambu yamalungisa, iyavelisa.
13  Ngokunxaxha kwemilebe umntu onobubi uyarhintyelwa, kodwa ilungisa liyaphuma embandezelweni.
14  Ngesiqhamo somlomo wayo indoda iyanela kokulungileyo, nesenzo sezandla zomntu siya kubuyela kuye.
15  Indlela yesidenge ilungile emehlweni aso, kodwa ophulaphula icebiso sisilumko.
16  Ngumntu osisidenge owazisa ingqumbo yakhe kwangaloo mini, kodwa onobuqili ugubungela ihlazo.
17  Ophefumla ukuthembeka uya kuxela ubulungisa, kodwa ingqina elixokayo, lixela inkohliso.
18  Kukho othetha engacinganga njengokuhlaba kwekrele, kodwa ulwimi lezilumko luyaphilisa.
19  Ngumlebe wenyaniso oya kumiselwa ngokuqinileyo ngonaphakade, kodwa ulwimi lobuxoki luya kuba lolwephanyazo.
20  Inkohliso isentliziyweni yabo bayila ububi, kodwa abo baceba uxolo banemihlali.
21  Ilungisa aliyi kuhlelwa yinto eyenzakalisayo, kodwa abangendawo ngokuqinisekileyo baya kuzaliswa yintlekele.
22  Imilebe exokayo iyinto ecekisekayo kuYehova, kodwa abo bathembekileyo uyakholiswa ngabo.
23  Umntu onobuqili ugubungela ukwazi, kodwa intliziyo yeziyatha imemeza ubudenge.
24  Isandla sabakhutheleyo siya kulawula, kodwa isandla esidangeleyo siya kusebenza ngokuqhutywa ngebhaxa.
25  Inyameko yokuxhalaba esentliziyweni yendoda iya kuyibangela ukuba iqubude, kodwa ilizwi elilungileyo liyenza ibe nemihlali.
26  Ilungisa lihlola idlelo lalo, kodwa indlela yabangendawo ibabangela babhadule.
27  Odangeleyo akayi kuzisukela iinyamakazi, kodwa okhutheleyo yindyebo yomntu exabisekileyo.
28  Busemendweni wobulungisa ubomi, nokuhamba emendweni wabo kuthetha ukungafi.
