4  Ke yena uBhohazi, waya esangweni waza wahlala apho. Kwaye nanko, umhlawuleli edlula, lowo uBhohazi wayemkhankanyile. Waza wathi: “Khawujike, uze uhlale phantsi apha, Zibani-bani.” Ngenxa yoko wajika waza wahlala phantsi.
2  Emva koko wathabatha amadoda alishumi kumadoda amakhulu esixeko waza wathi: “Hlalani phantsi apha.” Ngoko ahlala.
3  Ngoko wathi kumhlawuleli: “Isiziba somhlaba womntakwethu uElimeleki, uNahomi, obuyileyo kwilizwe lakwaMowabhi, umele asithengise.
4  Ke mna, ndiye ndacinga ukuba ndikutyhile kuwe oku, ndisithi, ‘Sithenge phambi kwabemi namadoda amakhulu abantu bakowethu. Ukuba uza kusihlawulela, sihlawulele; kodwa ukuba akuyi kusihlawulela, ndixelele, ukuze ndazi, kuba akukho bani uza kwenza intlawulelo ngaphandle kwakho, kwaye ndim emva kwakho.’” Yena wathi: “Ndim oza kusihlawulela.”
5  Wandula ke uBhohazi wathi: “Ngemini othenga ngayo umhlaba esandleni sikaNahomi, nakuRute umMowabhikazi, umfazi wendoda efileyo, umele uwuthenge ukuze uvuse igama lendoda efileyo kwilifa layo.”
6  Umhlawuleli wathi: “Andikwazi ukuwuhlawulela mna, kuba ndoyikela ukuba ndiya konakalisa elam ilifa. Zihlawulele wona ngelungelo lam lentlawulelo, ngenxa yokuba andikwazi ukwenza intlawulelo.”
7  Ke kaloku yayilisiko lamaxesha angaphambili kwaSirayeli ngokuphathelele ilungelo lentlawulelo nangokuphathelele ulwananiso, ukumisela lonke uhlobo lwento: Indoda kwakufuneka ikhulule imbadada yayo ize iyinike idlelane layo, yaye oko yayibubungqina kwaSirayeli.
8  Ngoko xa umhlawuleli wathi kuBhohazi: “Zithengele wona,” wakhulula imbadada yakhe.
9  Wandula ke uBhohazi wathi kumadoda amakhulu nakubo bonke abantu: “Ningamangqina namhlanje ukuba ndithenga konke okwakukokukaElimeleki nako konke okwakukokukaKiliyon noMahalon esandleni sikaNahomi.
10  KwanoRute umMowabhikazi, umfazi kaMahalon, ndiyamthenga ukuba abe ngumfazi wam ukuze kuvuke igama lendoda efileyo elifeni layo nokuze igama lendoda efileyo lingabi nakunqunyulwa phakathi kwabantakwayo nakwisango lendawo yayo. Ningamangqina namhlanje.”
11  Bonke abantu ababesesangweni namadoda amakhulu bathi: “Singamangqina! Wanga uYehova angamnika umfazi oza endlwini yakho ukuba abe njengoRakeli noLeya, bobabini abakha indlu kaSirayeli; nawe ulingqine ixabiso lakho kwaEfratha uze uzenzele igama eBhetelehem.
12  Kwaye yanga indlu yakho ingaba njengekaPeretse, uTamare awamzalela uYuda, kwinzala aya kukunika yona uYehova ngalo mfazana.”
13  Ngako oko uBhohazi wamthabatha uRute waba ngumfazi wakhe, waba neentlobano zokwazana naye. Ngoko uYehova wamenza ukuba akhawule waza wazala unyana.
14  Yaye abafazi bathi kuNahomi: “Makabongwe uYehova, ongakuyekelanga umondli ukuba uswele umhlawuleli namhlanje; ukuze igama lakhe libe nokubhengezwa kwaSirayeli.
15  Yaye uye waba ngumhlaziyi womphefumlo wakho nalowo uza kukondla ebudaleni bakho, ngenxa yokuba umolokazana wakho okuthandayo, olunge ngakumbi kuwe kunoonyana abasixhenxe, umzalele.”
16  Yaye uNahomi wamthabatha umntwana wambeka esifubeni sakhe, waba yimpelesi yakhe.
17  Aza amanenekazi angabamelwane amnika igama, esithi: “UNahomi uzalelwe unyana.” Yaye ambiza ngokuba nguObhedi igama lakhe. Nguyise kaYese, uyise kaDavide.
18  Ke kaloku ezi zizizukulwana zikaPeretse: UPeretse wazala uHetseron;
19  uHetseron wazala uRam; uRam wazala uAminadabhi;
20  uAminadabhi wazala uNashon; uNashon wazala uSalmon;
21  uSalmon wazala uBhohazi; uBhohazi wazala uObhedi;
22  uObhedi wazala uYese; waza uYese wazala uDavide.
1  Ke kaloku kwathi ngemihla abagwebi babesenza okusesikweni kwabakho indlala elizweni, kwaye indoda yasuka eBhetelehem yelakwaYuda yaya kuhlala njengomphambukeli kumhlaba wakwaMowabhi, yona nomfazi wayo noonyana bayo ababini.
2  Kwaye igama lendoda yayinguElimeleki, igama lomfazi wayo inguNahomi, namagama oonyana bayo ababini inguMahalon noKiliyon, amaEfrata aseBhetelehem yelakwaYuda. Ekugqibeleni bafika kumhlaba wakwaMowabhi baza baqhubeka belapho.
3  Ekuhambeni kwexesha uElimeleki indoda kaNahomi wafa, kangangokuba wasala noonyana bakhe ababini.
4  Kamva la madoda azithabathela abafazi, abafazi bakwaMowabhi. Igama lomnye yayinguOrpa, yaye igama lomnye linguRute. Kwaye baqhubeka behleli apho iminyaka elishumi.
5  Ekuhambeni kwexesha bobabini, uMahalon noKiliyon, bafa nabo, kangangokuba loo mfazi wasala engenabo abantwana bakhe ababini nendoda yakhe.
6  Yaye wasuka noomolokazana bakhe wabuya kumhlaba wakwaMowabhi, kuba wayevile emhlabeni wakwaMowabhi ukuba uYehova wayephethulele ingqalelo yakhe ebantwini bakhe ngokubanika isonka.
7  Waphuma kwindawo awayeqhubeke ekuyo, bekunye naye oomolokazana bakhe bobabini, yaye baqhubeka behamba endleleni ukubuyela kwilizwe lakwaYuda.
8  Ekugqibeleni uNahomi wathi kubo bobabini oomolokazana bakhe: “Hambani, buyelani, ngamnye kwindlu kanina. Wanga uYehova anganenzela ububele bothando, kanye njengoko niye nabenza kula madoda afileyo ngoku nakum.
9  Wanga uYehova anganinika isipho, nize nifumane indawo yokuphumla ngamnye kwindlu yendoda yakhe.” Waza wabanga, yaye baphakamisa amazwi abo balila.
10  Kwaye baqhubeka besithi kuye: “Hayi, siza kubuyela nawe ebantwini bakowenu.”
11  Kodwa uNahomi wathi: “Buyelani, zintombi zam. Kutheni nifanele nihambe nam? Ndisenabo na oonyana ezibilinini zam, yaye ngaba baya kuba ngamadoda enu na?
12  Buyelani, zintombi zam, hambani, kuba ndimdala kakhulu ukuba ndingaba nendoda. Ukuba bendithe ndinethemba nokuba ngokuqinisekileyo bendiza kuba ngowendoda ngobu busuku nokuba ngokuqinisekileyo bendiza kuzala oonyana,
13  beniza kubalinda na de bakhule? Beniza kuhlala nizigcinele bona ningabi namadoda? Hayi, zintombi zam, kuba kukrakra kakhulu kum ngenxa yenu, kuba isandla sikaYehova siphume nxamnye nam.”
14  Akutsho baphakamisa amazwi abo baza balila ngakumbi, emva koko uOrpa wamanga uninazala. Ke yena uRute, wanamathela kuye.
15  Ngoko wathi: “Khangela! Umninawakazi wakho ongumhlolokazi ubuyele ebantwini bakowabo nakoothixo bakhe. Buyela nomninawakazi wakho ongumhlolokazi.”
16  Yaye uRute wathi: “Musa ukundibongoza ukuba ndikushiye, ndijike ekukuphelekeni; kuba apho uya khona ndiya kuya, nalapho uchitha ubusuku khona ndiya kuchitha ubusuku. Abantu bakowenu baya kuba ngabantu basekhaya, noThixo wakho abe nguThixo wam.
17  Apho ufela khona ndiya kufela khona, ndingcwatyelwe khona. Wanga uYehova angenjenjalo kum aze ongeze kuko ukuba kungabikho nantoni na enokusahlula ngaphandle kokufa.”
18  Akubona ukuba uyazingisa ufuna ukuhamba naye, wandula ke wayeka ukuthetha naye.
19  Kwaye bobabini bahamba de baya kufika eBhetelehem. Kwathi kamsinya bakufika eBhetelehem, saxokozela sonke isixeko ngenxa yabo, yaye abafazi baqhubeka besithi: “NguNahomi lo?”
20  Kwaye wayesithi kwabo bafazi: “Musani ukundibiza ngokuba ndinguNahomi. Ndibizeni ngokuba ndinguMara, kuba uSomandla wenze ukuba kube krakra kakhulu kum.
21  Ndandizele ukuhamba kwam, yaye uYehova undibuyise ndilambatha. Kutheni nandibiza ngokuthi Nahomi, ekubeni inguYehova ondithobileyo kwaye inguSomandla ondibangele intlekele?”
22  Ngaloo ndlela uNahomi wabuya, uRute umfazi womMowabhi, umolokazana wakhe, ekunye naye ekubuyeni kwakhe kumhlaba wakwaMowabhi; yaye bafika eBhetelehem ekuqalisweni kokuvunwa kwerhasi.
2  Ke kaloku uNahomi wayenesizalwane sendoda yakhe, indoda eyayinendyebo eninzi, yentsapho kaElimeleki, yaye igama layo yayinguBhohazi.
2  Ekuhambeni kwexesha uRute umfazi womMowabhi wathi kuNahomi: “Nceda undivumele ndihambe, ndiye entsimini ndize ndibhikice phakathi kwezikhwebu emva kwakhe nabani na endiya kufumana ubabalo emehlweni akhe.” Ngoko wathi kuye: “Hamba, ntombi yam.”
3  Ngoko wahamba waza wangena, wabhikica emasimini emva kwabavuni. Ngaloo ndlela wazibhaqa ekwisiqwenga sentsimi kaBhohazi, owayengowentsapho kaElimeleki.
4  Yaye, khangela! uBhohazi wafika evela eBhetelehem wathi kubavuni: “UYehova abe nani.” Babesithi kuye: “UYehova akusikelele.”
5  UBhohazi wathi kumfana owayebekwe phezu kwabavuni: “Ngumfazana kabani lo?”
6  Ngoko umfana owayebekwe phezu kwabavuni waphendula wathi: “Lo mfazana ngumMowabhikazi, obuye noNahomi kwilizwe lakwaMowabhi.
7  Wandula ke wathi, ‘Ndicela ukubhikica, yaye ngokuqinisekileyo ndiya kuhlanganisa phakathi kwezithungu emva kwabavuni.’ Ngoko wangena wema ukususela ngelo xesha kusasa de wahlala phantsi ngoku endlwini okwethutyana.”
8  Kamva uBhohazi wathi kuRute: “Uvile, akunjalo na, ntombi yam? Ungahambi uye kubhikica kwenye intsimi, yaye akumele uwele kule ndawo, kodwa uze unamathele kubafazana bam.
9  Amehlo akho makabe sentsimini abaya kuyivuna, uhambe nabo. Andibayalelanga na abafana ukuba bangakuchukumisi? Xa unxaniwe, umele uye ezityeni uze usele koko kuya kukhiwa ngabafana.”
10  Ngoko wawa ngobuso waza waqubuda emhlabeni wathi kuye: “Kwenzeka njani ukuba ndikholeke emehlweni akho kangangokuba ndiphawuleke, ekubeni ndingowasemzini?”
11  Waza uBhohazi waphendula wathi kuye: “Kunikelwe ingxelo kum ngako konke oko ukwenzele unyokozala emva kokufa kwendoda yakho, nendlela oye wamshiya ngayo uyihlo nonyoko nelizwe lezalamane zakho nokuya kwisizwana owawungasazi ngaphambili.
12  Wanga uYehova angayivuza indlela owenza ngayo, yaye kwanga unganomvuzo ogqibeleleyo ovela kuYehova uThixo kaSirayeli, oye wafuna indawo yokusabela phantsi kwamaphiko akhe.”
13  Waza wathi: “Mandikholeke emehlweni akho, nkosi yam, ngenxa yokuba undithuthuzele nangenxa yokuba uthethe ngokuqinisekisayo kwisicakakazi sakho, nangona mna ngokwam ndisenokungabi njengomnye wezicakakazi zakho.”
14  Wathi kuye uBhohazi ngexesha lokudla: “Sondela apha, uze udle isonka ulithi nkxu iqhekeza lakho lesonka kwiviniga.” Ngoko wahlala phantsi ecaleni kwabavuni, yaye wayemnika iinkozo ezigcadiweyo, wadla, wanela, kwada kwakho nokuthile okusalayo.
15  Ngoko waphakama ukuze abhikice. Ke kaloku uBhohazi wayalela abafana bakhe, esithi: “Myekeni abhikice naphakathi kwezithungu, yaye ningamkhathazi.
16  Kwaye nifanele niqiniseke ukuba nimtsalela okuthile kwizithungu, nize nizishiye ngasemva ukuze abe nokuzibhikica, yaye ningamkhalimeli.”
17  Waqhubeka ebhikica emasimini de kwangokuhlwa, emva koko wabhula oko wayekubhikicile, yaye kwaba malunga ne-efa yerhasi.
18  Wandula ke wayithabatha waza waya esixekweni, yaye uninazala wakubona oko wayekubhikicile. Emva koko wakhupha oko kutya wayekushiyile emva kokuzanelisa waza wakunika uninazala.
19  Uninazala wathi kuye: “Ububhikica phi namhlanje, yaye ubusebenza phi? Kwanga angasikelelwa lowo uye wakuphawula.” Ngoko wamxelela uninazala ukuba usebenze nabani na; yaye wahlabela mgama wathi: “Igama lendoda endisebenze nayo namhlanje nguBhohazi.”
20  UNahomi wathi kumolokazana wakhe: “Makasikelelwe nguYehova, ongabushiyanga ububele bakhe bothando kwabaphilayo nabafileyo.” Yaye uNahomi wahlabela mgama wathi kuye: “Le ndoda ihlobene nathi. Ngomnye wabahlawuleli bethu.”
21  Waza uRute umMowabhikazi wathi: “Nayo ithe kum, ‘Ufanele uhlale kufuphi nabantu bam abaselula de basigqibe isivuno endinaso siphela.’”
22  Ngoko uNahomi wathi kuRute umolokazana wakhe: “Kulunge ngakumbi, ntombi yam, ukuba uphume namabhinqa akhe aselula, ukuze bangakucaphukisi kwenye intsimi.”
23  Yaye waqhubeka enamathele kumabhinqa aselula kaBhohazi wabhikica de saphela isivuno serhasi nesivuno sengqolowa. Kwaye waqhubeka ehlala noninazala.
3  Ke kaloku uNahomi uninazala wathi kuye: “Ntombi yam, ndingakufuneli indawo yokuphumla na, ukuze kulunge kuwe?
2  Ke kaloku, akasosizalwana sethu na uBhohazi, oye waqhubeka ukunye namabhinqa akhe aselula? Khangela! Wela irhasi esandeni ngobu busuku.
3  Kwaye umele uzihlambe uze uzithambise ngeoli yaye ubeke ingubo yakho yokwaleka uze uhle uye esandeni. Ungazazisi endodeni leyo de igqibe ukudla nokusela.
4  Yaye kuya kuthi xa ilala, nawe uyiphawule indawo elala kuyo; uze uye kuyityhila iinyawo ulale; yaye yona iya kukuxelela oko umele ukwenze.”
5  Wathi kuye: “Konke oko ukutshoyo kum ndiya kukwenza.”
6  Kwaye waya esandeni waza wenza ngokuvisisana nako konke oko uninazala wayemyalele kona.
7  Ngelo xesha uBhohazi wayesidla, esela, yaye intliziyo yakhe yayichwayitile. Waza wahamba waya kulala ekupheleni kwezala. Emva koko weza echwechwa waza wamtyhila iinyawo walala.
8  Kwathi ezinzulwini zobusuku indoda leyo yaqalisa ukungcangcazela. Ngoko yagobela ngaphambili, yaye, khangela! umfazi ulele ezinyaweni zayo!
9  Ngoko yathi: “Ungubani na?” Wathi: “NdinguRute ikhobokazana lakho, yaye umele wolulele umbhinqo wakho kwikhobokazana lakho, kuba ungumhlawuleli.”
10  Ngoko wathi: “Ngamana uYehova angakusikelela, ntombi yam. Ububele bakho bothando uye wabubonisa kakuhle ngakumbi ekugqibeleni kunasekuqaleni, ngokungalandeli emva kwabafo abaselula enoba bazizisweli okanye bazizityebi.
11  Yaye ke, ntombi yam, musa ukoyika. Ndiya kukwenzela konke oko ukutshoyo, kuba wonk’ ubani osemasangweni abantu bam uyakuqonda ukuba ungumfazi obalaseleyo.
12  Yaye ke ngoxa liyinyaniso elokuba ndingumhlawuleli, ukwakho omnye umhlawuleli ohlobene ngokusondeleyo ngakumbi kunoba mna ndinjalo.
13  Hlala apha ngobu busuku, yaye kusasa ukuba uyakuhlawulela, kulungile! Makahlawulele. Kodwa ukuba akayoliswa kukukuhlawulela, ndiya kwandula ke ndikuhlawulele, mna ngokwam, ngokuqinisekileyo njengoko ephila uYehova. Qhubeka ulale de kube kusasa.”
14  Kwaye waqhubeka elele ezinyaweni zakhe de kwakusasa waza wavuka ngaphambi kokuba nabani na abe nokuqonda omnye. Ke wathi: “Makungaziwa ukuba bekuze umfazi esandeni.”
15  Kwaye wahlabela mgama wathi: “Zisa ingubo yakho yokwaleka, uze ukhongozele.” Ngoko wakhongozela, walinganisela imilinganiselo emithandathu yerhasi waza wamnika yona, emva koko waya esixekweni.
16  Yaye wahamba indlela yakhe waya kuninazala, owathi: “Ungubani na, ntombi yam?” Ngako oko wamxelela yonke into eyenziwe yindoda leyo kuye.
17  Kwaye wahlabela mgama wathi: “Indinike le milinganiselo mithandathu yerhasi, kuba ithe kum, ‘Ungafiki ulambatha kunyokozala.’”
18  Yaye wathi: “Hlala uzole, ntombi yam, de wazi ukuba lo mbandela uya kuphelela phi na, kuba le ndoda ayiyi kuphumla ngaphandle kokuba iwuphelise lo mbandela namhlanje.”
