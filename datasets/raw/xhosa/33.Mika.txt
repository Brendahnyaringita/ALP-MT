4  Kuya kuthi ke ekupheleni kwemihla intaba yendlu kaYehova imiselwe ngokuqinileyo encotsheni yeentaba, yaye ngokuqinisekileyo iya kuphakanyiswa ngaphezu kweenduli; kwaye zonke izizwana zimele zibe ngumsinga ukuya kuyo.
2  Ngokuqinisekileyo iintlanga ezininzi ziya kuhamba zize zithi: “Yizani, masinyuke siye entabeni kaYehova nasendlwini kaTHIXO kaYakobi; yaye uya kusiyalela ngeendlela zakhe, kwaye siza kuhamba emendweni wakhe.” Kuba kuya kuphuma umthetho eZiyon, nelizwi likaYehova eYerusalem.
3  Ngokuqinisekileyo uya kunikela umgwebo phakathi kwezizwana ezininzi, alungelelanise imicimbi ngokuphathelele iintlanga ezinamandla ezikude. Ziwakhande amakrele azo abe ngamakhuba nemikhonto yazo ibe zizikere zokuthena imithi. Uhlanga aluyi kuphakamisela uhlanga ikrele, zingayi kuphinda zifunde nemfazwe kwakhona.
4  Kwaye okunene baya kuhlala, ngamnye phantsi komdiliya wakhe naphantsi komkhiwane wakhe, yaye akuyi kubakho bani ubangcangcazelisayo; kuba wona kanye umlomo kaYehova wemikhosi ukuthethile oko.
5  Kuba zonke izizwana ziya kuhamba ngasinye egameni lothixo waso; kodwa thina siya kuhamba egameni likaYehova uThixo wethu ukusa kwixesha elingenammiselo, ewe ngonaphakade.
6  “Ngaloo mini,” utsho uYehova, “ndiza kuhlanganisa lowo wayejingxela; nalowo wayesasazekile ndiza kumqokelela ndawonye, kwanalowo ndandimphethe kakubi.
7  Ngokuqinisekileyo owayejingxela ndiya kumenza intsalela, nalowo washenxiselwa kude abe luhlanga olunamandla; yaye uYehova okunene uya kulawula njengokumkani phezu kwabo eNtabeni yeZiyon, ukususela ngoku kuse phambili nakwixesha elingenammiselo.
8  “Wena ke, nqabandini yomhlambi, ndulana yentombi yaseZiyon, luya kuza lufikelele kuwe, ewe, ngokuqinisekileyo ulawulo lokuqala luya kuza, ubukumkani bentombi yaseYerusalem.
9  “Ke kaloku kutheni na wamana ukhwaza kakhulu? Akukho kumkani na kuwe, okanye utshabalele na umcebisi wakho, ukuze nje ubanjwe yinimba enjengeyomfazi ozalayo?
10  Yiba sezintlungwini eziqatha uze ugqabhuke, ntombi yaseZiyon, njengomfazi ozalayo, kuba ngoku uya kuphuma edolophini, uhlale endle. Yaye kuya kufuneka uye kufika naseBhabhiloni. Apho uya kuhlangulwa. Apho uYehova uya kukuthenga entendeni yesandla seentshaba zakho.
11  “Ke kaloku ngokuqinisekileyo kuya kuhlanganiselwa kuwe iintlanga ezininzi, ezo zithi, ‘Mayingcoliswe, namehlo ethu ngamana angakhangela eZiyon.’
12  Kodwa ke zona, azizazi iingcamango zikaYehova, aziliqondi icebo lakhe; ngenxa yokuba ngokuqinisekileyo uya kuziqokelela ndawonye njengezithungu ezisandul’ ukusikwa esandeni.
13  “Suka uze ubhule, ntombi yaseZiyon; kuba uphondo lwakho ndiya kulutshintsha lube yintsimbi, neempuphu zakho ndiya kuzitshintsha zibe lubhedu, kwaye ngokuqinisekileyo uya kucola izizwana ezininzi; kwaye ngokwahlulela uya kunikela kuYehova ingeniso yazo yokungekho sikweni, nobuncwane bazo kuyo iNkosi eyinyaniso yomhlaba uphela.”
7  Yeha ke mna, kuba ndiye ndanjengokuhlanganiswa kwesiqhamo sasehlotyeni, njengokubhikicwa kweediliya! Akukho sihloko seediliya sokudliwa, akukho khiwane lasekuqaleni, nto leyo umphefumlo wam ubuya kuyinqwenela!
2  Onyanisekileyo utshabalele emhlabeni, naphakathi koluntu akukho uthe tye. Bonke, balalele ukuphalaza igazi. Bayazingela, wonk’ ubani umntakwabo, ngomnatha orhuqwayo.
3  Izandla zabo ziphezu kobubi, ukuba bakwenze kakuhle; inkosana icela okuthile, nogwebayo wenjenjalo ngomvuzo, nomkhulu uthetha okunqwenelwa ngumphefumlo wakhe, owakhe kanye; benjenjalo ke ukuyiphotha.
4  Oyena ulungileyo wabo unjengekhakakhaka, oyena uthe tye kubo mbi kunothango lwameva. Imele ifike imini yabalindi bakho, yokunikelwa kwakho ingqalelo. Ngoku kuya kubakho ukuqungaqungwa kwabo.
5  Musa ukukholwa liqabane lakho. Musa ukukholosa ngumhlobo osenyongweni. Nakulowo olala esifubeni sakho kulinde ukuvuleka komlomo wakho.
6  Kuba unyana udelela uyise; intombi ivukela unina; umolokazana nxamnye noninazala; iintshaba zomntu ngabantu bendlu yakhe.
7  Kodwa mna ke, ndiza kuhlala ndikhangele kuYehova. Ndiza kubonisa isimo sengqondo sokulindela kuThixo wosindiso lwam. UThixo wam uya kundiva.
8  Musa ukuba nemihlali ngam, mfazindini olutshaba lwam. Nangona ndiwile, ngokuqinisekileyo ndiya kuvuka; nangona ndihlala ebumnyameni, uYehova uya kuba kukukhanya kwam.
9  Umsindo kaYehova ndiya kuwuthwala—kuba ndimonile—de achophele ityala lam aze okunene aphumeze okusesikweni ngenxa yam. Uya kundizisa ekukhanyeni; ndiya kukhangela ebulungiseni bakhe.
10  Notshaba lwam luya kubona, lugutyungelwe lihlazo, olwalusithi kum: “Uphi na, uYehova uThixo wakho?” Amehlo am aya kukhangela kulo. Ke kaloku luya kuba yindawo yokunyathelwa, njengodaka lwezitrato.
11  Imini yokwakhiwa kweendonga zakho zamatye, ngaloo mini ummiselo uya kuba kude.
12  Ngaloo mini baya kuza kuwe bevela naseAsiriya nakwizixeko zaseYiputa, ukususela eYiputa ukuya kutsho kuwo uMlambo; nokususela elwandle ukusa elwandle, nokususela entabeni ukusa entabeni.
13  Ilizwe limele libe yinkangala ephanzileyo ngenxa yabemi balo, ngenxa yesiqhamo sezenzo zabo.
14  Yalusa abantu bakho ngomsimelelo wakho, umhlambi welifa lakho, lowo ubuhlala wodwa ehlathini—phakathi kwebhoma. Mayidle eBhashan naseGiliyadi njengakwimihla yexesha lakudala.
15  “Njengakwimihla yokuphuma kwakho kwilizwe laseYiputa ndiya kumbonisa izinto ezimangalisayo.
16  Iintlanga ziya kubona zize zibe neentloni ngamandla azo onke. Ziya kubeka isandla emlonyeni; zona kanye iindlebe zazo aziyi kuva.
17  Ziya kukhotha uthuli njengeenyoka; njengezirhubuluzi zomhlaba ziya kuphuma ziphazamisekile kwiindonga zokuzikhusela. Ziya kuza kuYehova uThixo wethu zigubha, yaye ziya kukoyika.”
18  Ngubani na onguThixo onjengawe, oxolela isiphoso nodlulayo ekunxaxheni kwentsalela yelifa lakhe? Ngokuqinisekileyo akayi kubambelela kumsindo wakhe ngonaphakade, kuba uyoliswa bububele bothando.
19  Uya kusenzela inceba kwakhona; uya kuzinyathelela phantsi iziphoso zethu. Kwaye uya kuziphosa ezinzulwini zolwandle zonke izono zabo.
20  Uya kumnika inyaniso uYakobi, umnike ububele bothando uAbraham, obo wabufungela ookhokho bethu ukususela kwimihla yakudala.
6  Khanincede, nive oko akutshoyo uYehova. Suka, uchophele ityala kunye neentaba, ngamana iinduli zingaliva ilizwi lakho.
2  Yivani, nina zintaba, ityala likaYehova, nani zinto eziluqilima, nina ziseko zomhlaba; kuba uYehova umangalelene nabantu bakhe, yaye uya kuxoxa noSirayeli:
3  “Owu bantu bam, ndenze ntoni na kuni? Ndinidinise ngantoni na? Ngqinani nxamnye nam.
4  Kuba ndaninyusa kwilizwe laseYiputa, ndanikhulula nasendlwini yamakhoboka; ndathumela phambi kwenu uMoses, uAron noMiriyam.
5  Owu bantu bam, khanincede, nikhumbule oko uBhalaki ukumkani wakwaMowabhi wakucebayo, noko uBhileham unyana kaBhehore wamphendula ngako. KwakuseShitim, ukuya kutsho eGiligali, ukuze izenzo zikaYehova zobulungisa zaziwe.”
6  Ndiya kumkhawulela ndinantoni na uYehova? Ndiya kuqubuda ndinantoni na kuThixo ophezulu? Ndiya kumkhawulela ndineminikelo etshiswa kuphele na, ngamathole amnyaka mnye na?
7  Uya kukholiswa na uYehova ngamawaka eenkunzi zeegusha, ngamashumi amawaka emisinga yeoli? Ndiya kunikela ngonyana wam olizibulo na ngenxa yokuvukela kwam, isiqhamo sesisu sam na ngenxa yesono somphefumlo wam?
8  Ukuxelele, mntundini wasemhlabeni, okulungileyo. Kwaye yintoni ayibizayo kuwe uYehova ngaphandle kokuqhelisela okusesikweni nokuthanda ububele nokuthozama ekuhambeni noThixo wakho?
9  Lona kanye ilizwi likaYehova liyamemeza kuso isixeko, yaye umntu onobulumko bobuqili uya kuloyika igama lakho. Yivaniintonga nalowo uyityumbileyo.
10  Kusekho ubuncwane bobungendawo na endlwini yongendawo, nomlinganiselo we-efa edlekileyo eqalekisiweyo?
11  Ndingaba ngohlambulukileyo na ngokuziphatha ndinezikali zokungendawo nengxowa yamatye okulinganisa enkohliso?
12  Kuba izityebi zaso zizele lugonyamelo, nabemi baso bathethe ubuxoki, nolwimi lwabo lunenkohliso emlonyeni wabo.
13  “Mna ngokuqinisekileyo ndiya kukugulisa ngokukubetha; uya kuphanziswa, ngenxa yezono zakho.
14  Wena uya kudla uze unganeli, ukulambatha kwakho kube phakathi kwakho. Uya kushenxisa izinto, kodwa akuyi kuzithwala ngokukhuselekileyo; nakuphi na oko uya kukuthwala ngokukhuselekileyo, ndiya kukunikela ekreleni.
15  Uya kuhlwayela imbewu, kodwa akuyi kuvuna. Uya kuxovula iziqhamo zomnquma, kodwa akuyi kuzithambisa ngeoli; kwanewayini enencasa, kodwa akuyi kusela wayini.
16  Imimiselo kaOmrinawo wonke umsebenzi wendlu ka-Ahabhi uyagcinwa, yaye nina nihamba ngamacebo abo; ukuze ndinenze into yokukhwankqisa nabemi baso into yokubethelwa umlozi; niya kuthwala ihlazo lezizwana.”
5  “Ngesi sihlandlo uyazicenta, wena ntombi engenelwayo; usingqingile. Baya kumbetha ngentonga esidleleni umgwebi wakwaSirayeli.
2  “Nawe, Bhetelehem Efrata, wena umncinane gqitha ukuba ube phakathi kwamawaka akwaYuda, kuwe ndiya kuphunyelwa ngulowo uza kuba ngumlawuli wakwaSirayeli, omvelaphi yakhe isusela kumaxesha angaphambili, ukususela kwimihla yexesha elingenammiselo.
3  “Ngoko ke uya kubanikela de kube lixesha lokuba lowo uzalayo okunene azale. Nabanye babantakwabo baya kubuyela koonyana bakaSirayeli.
4  “Ngokuqinisekileyo uya kuma aze aluse ngamandla kaYehova, ngokongama kwegama likaYehova uThixo wakhe. Kwaye ngokuqinisekileyo baya kuhlala, kuba ngoku uya kuba mkhulu ukuya kufikelela kwiziphelo zomhlaba.
5  Lo umele abe luxolo. Yena ke umAsiriya, xa engena kwilizwe lethu naxa enyathela iinqaba zethu zokuhlala, kuya kufuneka simvusele abalusi abasixhenxe, ewe, iindwalutho ezisibhozo eluntwini.
6  Okunene baya kulalusa ilizwe laseAsiriya ngekrele, nelizwe likaNimrodi emasangweni alo. Yaye ngokuqinisekileyo uya kusihlangula kumAsiriya, xa engena kwilizwe lethu naxa enyathela kummandla wethu.
7  “Nabaseleyo kwaYakobi bamele babe phakathi kwezizwana ezininzi njengombethe ovela kuYehova, njengomvumbi phezu kotyani, obungathembele mntwini okanye bulindele koonyana bomntu wasemhlabeni.
8  Nabaseleyo bakwaYakobi bamele phakathi kweentlanga, phakathi kwezizwana ezininzi, babe njengengonyama phakathi kwezilo zehlathi, njengengonyama entsha enesingci phakathi kwemihlambi yezimvu, ethi, xa okunene idlula, ngokuqinisekileyo inyathele yaye iqwenge; kungabikho mhlanguli.
9  Isandla sakho siya kuphakama phezu kwabachasi bakho, nazo zonke iintshaba zakho ziya kunqunyulwa.”
10  “Kuya kuthi ngaloo mini,” utsho uYehova, “ndinqumle amahashe akho phakathi kwakho ndize nditshabalalise iinqwelo zakho.
11  Ndiza kuzinqumla izixeko zelizwe lakho ndize ndizichithe zonke iindawo zakho ezinqatyisiweyo.
12  Ndiza kunqumla ukukhafula esandleni sakho, yaye akukho baqheliseli bomlingo uya kuqhubeka unabo.
13  Ndiza kuyinqumla imifanekiso yakho eqingqiweyo neentsika zakho phakathi kwakho, yaye akuyi kuphinda uqubude kumsebenzi wezandla zakho.
14  Ndiza kuzincothula izibonda zakho ezingcwele phakathi kwakho ndize ndizibhubhise izixeko zakho.
15  Ndiza kuphumeza impindezelo ndinomsindo nobushushu kwiintlanga ezingathobeliyo.”
1  Ilizwi likaYehova elafika kuMika waseMoresheti, ngemihla kaYotam, ka-Ahazi, kaHezekiya, ookumkani bakwaYuda, awalibonayo ngokuphathelele iSamariya neYerusalem:
2  “Yivani nonke, nina zizwana; nikela ingqalelo, mhlaba nenzaliseko yakho, yaye iNkosi enguMongami uYehova mayibe lingqina nxamnye nani, uYehova esetempileni yakhe engcwele.
3  Kuba, khangela! uYehova uyaphuma endaweni yakhe, yaye ngokuqinisekileyo uya kuhla aze anyathele kwiindawo eziphakamileyo zomhlaba.
4  Iintaba zimele zinyibilike phantsi kwakhe, neentili ziya kwahluka phakathi, njengomthwebeba emlilweni, njengamanzi ephalazwe kwindawo engumnqantsa.
5  “Konke oku kungenxa yemvukelo kaYakobi, ngenxa kanye yezono zendlu kaSirayeli. Iyintoni na imvukelo kaYakobi? AsiyoSamariya na? Ziyintoni na zona iindawo eziphakamileyo zakwaYuda? AziyoYerusalem na?
6  Ngokuqinisekileyo iSamariya ndiya kuyenza imfumba yamanxuwa asendle, iindawo zokutyala izidiliya; kwaye amatye ayo ndiza kuwaphosa entlanjeni, neziseko zayo ndiya kuzityhila.
7  Yonke imifanekiso yayo eqingqiweyo iya kutyunyuzwa ibe ziingceba, nazo zonke izipho ezinikwe njengomvuzo wayo ziya kutshiswa emlilweni; nezithixo zayo zonke ndiya kuzenza inkangala ephanzileyo. Kuba yaziqokelela kwizinto ezanikelwa njengomvuzo kanongogo, kwaye ziya kubuyela kwinto eyanikelwa njengomvuzo kanongogo.”
8  Ngenxa yoku ndiza kwenza isijwili, ndibhomboloze; ndiza kuhamba ndinganxibanga nto ezinyaweni kwaye ndize. Ndiya kwenza isijwili njengoodyakalashe, ndizile njengeemazi zeenciniba.
9  Kuba umvumbo wayo awunakuphiliswa; kuba ufikelele nakwaYuda, isibetho sifikelele nasesangweni labantu bam, ukuya kufikelela eYerusalem.
10  “Musani ukukuxela oku eGati; ngokuqinisekileyo musani ukulila. “Zibhuqabhuqeni eluthulini endlwini ka-Afra.
11  Wena mmi olibhinqa waseShafire, dlula uhamba ze ngokuziintloni. Ummi olibhinqa waseTsanan akaphumanga. Isijwili saseBhete-etsele siya kuma phakathi kwenu.
12  Kuba ummi olibhinqa waseMaroti ulindele okulungileyo, kodwa kuye kwehla okubi kweza esangweni laseYerusalem kuvela kuYehova.
13  Bopha iqela lamahashe enqwelweni, wena mmi olibhinqa waseLakishe. Wayekukuqala kwesono kwintombi yaseZiyon, kuba kufumaneke kuwe imvukelo kaSirayeli.
14  Ngoko ke uya kunika iMoresheti-gati izipho zokwahlukana. Izindlu zaseAkezibhi zaziyinto enenkohliso kookumkani bakwaSirayeli.
15  Ndiya kuzisa umhluthi kuwe, mmi olibhinqa waseMareshaha. Uzuko lukaSirayeli luya kufikelela naseAdulam.
16  Yiba nempandla, uchebe iinwele zakho ngenxa yoonyana bakho boyolo olugqibeleleyo. Yenze banzi impandla yakho njengaleyo yokhozi, ngenxa yokuba bemkile kuwe basiwa ekuthinjweni.”
2  “Yeha abo baceba okwenzakalisayo, nabo baqhelisela ububi, kwiimandlalo zabo! Ngokukhanya kwakusasa bakwenze, ngenxa yokuba kusemandleni esandla sabo.
2  Banqwenele amasimi baza bawahlutha; nezindlu, baza bazithabatha; yaye baqhathe indoda eyomeleleyo nendlu yayo, indoda nelifa layo.
3  “Ngoko ke utsho uYehova ukuthi, ‘Yabonani, ndicinga intlekele ngale ntsapho leyo ningayi kuzishenxisa iintamo zenu kuyo, ukuze ningahambi ngekratshi; ngenxa yokuba lixesha lentlekele.
4  Ngaloo mini kuya kwenziwa umzekeliso ngani yaye ngokuqinisekileyo kuya kwenziwa isijwili, isijwili kanye. Umntu uya kuthi: “Ngokuqinisekileyo siphangiwe! Sona kanye isahlulo sabantu bam uyasijika. Hayi indlela asishenxisa ngayo kum! Amasimi ethu uwabela ongathembekanga.”
5  Ngoko ke akuyi kuba naye ophosa intambo, ngeqashiso, ebandleni likaYehova.
6  Musani ukuphosa mazwi. Baphosa amazwi. Abayi kuphosa mazwi ngokuphathelele ezi zinto. Ukuthotywa akuyi kumka.
7  “‘Kuthiwa, ndlu kaYakobi: “Umoya kaYehova awanelisekanga na, okanye zizenzo zakhe na ezi?” Akenzi okulungileyo na amazwi am kwimeko yalowo uhamba ngokuthe tye?
8  “‘Izolo eli abantu bam basuke njengotshaba olucacileyo. Ngaphambili kwisambatho nihluba ingubo ende yokwaleka, kwabo badlula ngentembelo, njengabo babuya emfazweni.
9  Abafazi babantu bam niyabagxotha ezindlwini zoyolo olugqibeleleyo lomfazi. Ebantwaneni bakhe nisusa ubungangamsha bam, ukusa kwixesha elingenammiselo.
10  Sukani nihambe, ngenxa yokuba asiyondawo yokuphumla le. Ngenxa yokuba uye waba ngongahlambulukanga, waphulwe; yaye ukwaphulwa oko kubuhlungu.
11  Ukuba umntu, ohamba ngomoya nobuxoki, uxokile wathi: “Ndiya kuphosa amazwi kuwe ngokuphathelele iwayini nangokuphathelele isiselo esinxilisayo,” ngokuqinisekileyo uya kuba ngulowo uphosa amazwi kwesi sizwana.
12  “‘Ngokuqinisekileyo ndiya kumhlanganisa uYakobi, wonke; nakanjani na ndiya kubaqokelela ndawonye abo baseleyo bakwaSirayeli. Ndiya kubabeka bemanyene, njengomhlambi ebuhlanti, njengomhlambi phakathi kwedlelo lawo; kuya kubakho ingxokozelo ngenxa yobuninzi babantu.’
13  “Ngokuqinisekileyo otyhobozayo uya kunyuka phambi kwabo: okunene baya kutyhoboza. Kwaye baya kudlula ngesango, yaye baya kuphuma ngalo. Nokumkani wabo uya kudlula phambi kwabo, noYehova esentloko kubo.”
3  Ndathi: “Khanincede, nive, nina zintloko zakwaYakobi nani baphathi bendlu kaSirayeli. Asikokwenu na ukwazi okusesikweni?
2  Nina bathiyi bokulungileyo nabathandi bobubi, nihlinza ulusu lwabantu nenyama yabo emathanjeni abo;
3  nina badle nenyama yabantu bam, nibahlube nolusu olu lwabo, namathambo abo nawakroboza aziingceba, nabatyumza baziingceba njengento esembizeni emlomo ubanzi nanjengenyama phakathi embizeni yokupheka.
4  Ngelo xesha baya kumemeza kuYehova becela uncedo, kodwa akayi kubaphendula. Uya kubufihla ubuso bakhe kubo ngelo xesha, ngenxa yobubi ababenzileyo.
5  “Utsho uYehova nxamnye nabaprofeti ababangela abantu bam babhadule, abaluma ngamazinyo abo baze okunene bamemeze bathi, ‘Uxolo!’ abathi, xa nabani na engafaki nto emilonyeni yabo, okunene bamngcwalisele imfazwe, ukuthi,
6  ‘Ngoko ke niya kuba nobusuku, ukuze kungabikho mbono; niya kuba nobumnyama, ukuze ningavumisi. Nelanga ngokuqinisekileyo liya kutshona kubaprofeti, nemini ibe mnyama kubo.
7  Iimboni ziya kuba neentloni, nabavumisi ngokuqinisekileyo baya kudana. Baya kugqubuthela amabhovu bonke, kuba akukho mpendulo ivela kuThixo.’”
8  Yaye, kwelinye icala, mna ndizele ngamandla, ngomoya kaYehova, nowokusesikweni nowamandla, ukuze ndimxelele uYakobi imvukelo yakhe noSirayeli isono sakhe.
9  Khanincede, nive oku, nina zintloko zendlu kaYakobi nani baphathi bendlu kaSirayeli, abo bakucekisayo okusesikweni nabo benza yonk’ into ethe tye ibe gwenxa;
10  abakha iZiyon ngezenzo zophalazo-gazi neYerusalem ngentswela-bulungisa.
11  Abo baziintloko zayo bagweba nje ngenxa yokunyotywa, nababingeleli bayo bayalela nje ngenxa yexabiso, nabaprofeti bakhe bavumisa nje ngenxa yemali; kanti bazixhasa ngoYehova, besithi: “Akakho phakathi kwethu na uYehova? Asiyi kufikelwa ntlekele.”
12  Ngoko ke ngenxa yenu iZiyon iya kulinywa njengentsimi nje, neYerusalem iya kuba yimfumba nje yamanxuwa, nentaba yendlu iya kuba njengeendawo eziphakamileyo zehlathi.
