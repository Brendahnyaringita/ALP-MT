10  Kuba ekubeni uMthetho unesithunzi sezinto ezilungileyo eziza kuza, kodwa ungenawo owona mongo wezinto, abantu abanakuze babe nako ukubenza bagqibelele abo basondela ukuza kunikela imibingelelo efanayo ngokuqhubekayo unyaka nonyaka.
2  Kungenjalo, ngekwakungasele kuyekiwe na ukunikelwa kwemibingelelo, kuba abo banikela inkonzo engcwele abaye bahlanjululwa kwaba kanye bebengayi kubuye babe nasazela sazono kwakhona?
3  Ngokwahlukileyo koko, ngale mibingelelo kukhunjuzwa ngezono unyaka nonyaka,
4  kuba akunakwenzeka ukuba igazi leenkunzi zeenkomo neleebhokhwe lisuse izono.
5  Ngoko ke xa engena ehlabathini uthi: “‘Akufunanga mbingelelo namnikelo, kodwa undilungiselele umzimba.
6  Akukholiswanga yiminikelo etshiswa kuphele nangumnikelo wesono.’
7  Ndandula ke ndathi, ‘Khangela! Ndiyeza (emqulwini wencwadi kubhaliwe ngam) ukuza kwenza intando yakho, Thixo.’”
8  Emva kokuba eqale wathi: “Akuzange uyifune yaye ungazange ukholiswe yimibingelelo neminikelo kwanayiminikelo etshiswa kuphele neminikelo yesono”—mibingelelo leyo enikelwa ngokuvumelana noMthetho—
9  wandula ke okunene athi: “Khangela! Ndiyeza ukuza kwenza intando yakho.” Uyakubhangisa okokuqala ukuze amisele okwesibini.
10  Kungenxa yale “ntando” yakhe le nto siye sangcwaliswa ngokunikelwa komzimba kaYesu Kristu kwaba kanye.
11  Kanjalo, wonke umbingeleli usuka eme imihla ngemihla ukuze anikele inkonzo kawonke-wonke nokuze anikele imibingelelo efanayo ngokufuthi, njengoko yona ingakwazi nangaliphi na ixesha ukususa izono ngokupheleleyo.
12  Kodwa yena lo mntu wanikela umbingelelo omnye wezono ngokungapheliyo waza wahlala phantsi ngasekunene kukaThixo,
13  elindele ukuba zide iintshaba zakhe zibekwe njengesihlalo seenyawo zakhe.
14  Kuba ngomnikelo omnye wombingelelo ubenze bagqibelela ngokungapheliyo abo bangcwalisiweyo.
15  Ngaphezu koko, nomoya oyingcwele uyasingqinela, kuba emva kokuba uthe:
16  “‘Nguwo lo umnqophiso endiya kunqophisana ngawo nabo emva kwaloo mihla,’ utsho uYehova. ‘Ndiza kuyibeka imithetho yam ezintliziyweni zabo, ndize ndiyibhale ezingqondweni zabo,’”
17  uthi emva koko: “Ibe andisayi kuze ndizikhumbule kwakhona izono zabo nezenzo zabo zokuchas’ umthetho.”
18  Zakuba ke zixolelwe, akubi sabakho mnikelo wesono.
19  Ngoko ke, bazalwana, ekubeni sinenkalipho yokungena kwindawo engcwele ngegazi likaYesu,
20  leyo ayisungule ngenxa yethu njengendlela entsha nephilayo ngalo ikhuselo, oko kukuthi, inyama yakhe,
21  yaye ekubeni sinombingeleli omkhulu kwindlu kaThixo,
22  masisondele ngeentliziyo ezinyanisekileyo siqiniseke ngokupheleleyo ngokholo, iintliziyo zethu zifefiwe sasuswa isazela esingendawo nemizimba yethu ihlanjwe ngamanzi ahlambulukileyo.
23  Masilubambe nkqi uvumo lwasesidlangalaleni lwethemba lethu ngaphandle kokuxengaxenga, kuba uthembekile lowo uthembisileyo.
24  Kanjalo masinyamekelane, sivuselelane eluthandweni nasemisebenzini emihle,
25  singakutyesheli ukuhlanganisana kwethu ndawonye, njengoko kulisiko labathile ukwenjenjalo, kodwa masikhuthazane, ngokungakumbi njengoko nibona ukuba imini iyasondela.
26  Ukuba siqhelisela isono ngabom emva kokufumana ulwazi oluchanileyo lwenyaniso, akusekho mbingelelo wezono useleyo,
27  kodwa siya kulindelwa ngumgwebo owoyikekayo nekhwele lomlilo eliya kubadla abo bachasayo.
28  Nawuphi na umntu oye wagatya umthetho kaMoses ufa ngaphandle kwemfesane, ngobungqina bababini okanye abathathu.
29  Nicinga ukuba, uya kubalelwa ekuthini ufanelwe sisohlwayo esiqatha ngakumbi kangakanani na ke yena umntu oye wanyathela uNyana kaThixo noye walibalela ekuthini lelexabiso eliqhelekileyo igazi lomnqophiso awangcwaliswa ngalo, noye wawucaphukisa ngendelelo umoya wobubele obungasifanelanga?
30  Kuba siyamazi lowo wathi: “Impindezelo yeyam; kuya kubuyekeza mna”; nowathi kwakhona: “UYehova uya kubagweba abantu bakhe.”
31  Kuyinto eyoyikekayo ukuwela ezandleni zoThixo ophilayo.
32  Noko ke, hlalani niyikhumbula imihla yangaphambili enithe kuyo, nakuba nikhanyiselwe, nanyamezela imbambano enkulu phantsi kweembandezelo,
33  nisesichengeni sengcikivo neembandezelo ngokungathi nikwindawo yokubonela, nibandezeleka kunye nabo babephethwe kakubi.
34  Kuba nabonakalisa uvelwano ngabo basentolongweni naza nakwamkela ngovuyo ukuphangwa kwempahla yenu, nisazi ukuba nina ngokwenu ninokuthile eninako okulunge ngakumbi nokuhlala kuhleli.
35  Musani, ke ngoko, ukuyilahla inkululeko yenu yokuthetha, enothi ngayo nihlawulwe umvuzo omkhulu.
36  Kuba kufuneka ninyamezele, ukuze, nakuba nikwenzile ukuthanda kukaThixo, namkele inzaliseko yesithembiso.
37  Kuba “sekulithuba elincinane kakhulu,” ukuba athi “lowo uzayo afike yaye akayi kulibala.”
38  “Kodwa owam yena lowo ulilungisa uya kuphila ngenxa yokholo,” yaye, “ukuba uthe wahlehla, umphefumlo wam awukholiswa nguye.”
39  Ke thina asingabahlehla baye entshabalalweni, kodwa siluhlobo olunokholo olugcina umphefumlo uphila.
4  Ngoko ke, ekubeni kusele isithembiso sokungena ekuphumleni kwakhe, lumkani kungabikho bani kuni uphoswayo siso.
2  Kuba sineendaba ezilungileyo ezavakaliswayo nakuthi, nanjengoko kwakwenziwe njalo nakubo; kodwa ilizwi elaviwayo alizange libe yingenelo kubo, ngenxa yokuba babengamanyananga ngokholo kunye nabo bevayo.
3  Kuba thina babonisa ukholo siyangena ekuphumleni, kanye njengoko ethe: “Ngoko ndafunga ndinomsindo ndathi, ‘Abayi kungena ekuphumleni kwam,’” nangona imisebenzi yakhe yagqitywayo kwasekusekweni kwehlabathi.
4  Kuba wakha wathi kwenye indawo ngokuphathelele usuku lwesixhenxe: “Waphumla uThixo ngosuku lwesixhenxe kuyo yonke imisebenzi yakhe,”
5  yaye uyaphinda athi kule indawo: “Abayi kungena ekuphumleni kwam.”
6  Ekubeni kusekho abathile ekusafuneka bengenile kuko, njengoko abo zavakaliswa kubo kuqala iindaba ezilungileyo bengazange bangene ngenxa yokungathobeli,
7  ngoko ke uphindile emva kwexesha elide kangaka wamisa umhla othile, lowo abhekisela kuwo kwindumiso kaDavide ngokuthi “Namhlanje”; kanye njengoko kutshiwo ngasentla ukuthi: “Namhlanje ukuba niyaliphulaphula ilizwi lakhe, musani ukuzenza lukhuni iintliziyo zenu.”
8  Kuba ukuba uYoshuwa wabakhokelela kwindawo yokuphumla, uThixo ngengathanga kamva wathetha ngomnye umhla.
9  Ngoko abantu bakaThixo basasalelwe luphumlo lwesabatha.
10  Kuba umntu ongene ekuphumleni kukaThixo naye uphumle kwimisebenzi yakhe, kanye njengoko noThixo wenjenjalo kweyakhe.
11  Ngoko ke masenze unako-nako wokungena koko kuphumla, ukuze kungabikho namnye ubuya eyele kwakuloo mzekelo wokungathobeli.
12  Kuba ilizwi likaThixo liphilile, linamandla yaye libukhali ngaphezu kwalo naliphi na ikrele elintlangothi-mbini, lihlaba lide lahlule umphefumlo nomoya, kwanamalungu nomongo wawo, yaye liyakwazi ukuphicotha iingcamango notyekelo lwentliziyo.
13  Akukho sidalwa singabonakaliyo emehlweni akhe, kodwa zonke izinto zize yaye zibhencekile emehlweni alowo simele siphendule kuye.
14  Ekubeni, ke ngoko, sinombingeleli omkhulu kakhulu odlule kuwo amazulu, uYesu uNyana kaThixo, masibambelele kuvumo lwethu ngaye.
15  Umbingeleli omkhulu esinaye uyavelana nobuthathaka bethu, kuba naye wavavanywa ngandlela zonke njengathi, kodwa engenasono.
16  Ngoko ke, masisondele sinenkululeko yokuthetha kwitrone yobubele obungasifanelanga, ukuze sizuze inceba,  sifumane ububele obungasifanelanga noncedo ngexesha elifanelekileyo.
11  Ukholo lululindelo oluqinisekisiweyo lwezinto ezithenjiweyo, ubungqina obucacileyo bezinto zokwenene nangona zingabonwa.
2  Kuba abantu bamaxesha akudala baye bangqinelwa ngalo.
3  Ngokholo siyaqonda ukuba iinkqubo zezinto zalungelelaniswa ngelizwi likaThixo, khon’ ukuze oko kubonwayo kube kokuphuma kwizinto ezingabonakaliyo.
4  Ngokholo uAbheli wanikela kuThixo umbingelelo oxabiso likhulu ngakumbi kunokaKayin, kholo olo awathi ngalo wangqinelwa ukuba ulilungisa, uThixo enikela ubungqina ngokuphathelele izipho zakhe; yaye ngalo, nangona wafayo, usathetha.
5  Ngokholo uEnoki wafuduswa khon’ ukuze angaboni kufa, yaye akafunyanwanga ndawo ngenxa yokuba uThixo wayemfudusile; kuba ngaphambi kokufuduswa kwakhe wayenobungqina bokuba wayemkholise kakuhle uThixo.
6  Ngaphezu koko, ngaphandle kokholo akunakwenzeka ukumkholisa kakuhle, kuba lowo uzayo kuThixo umele akholwe ukuba ukho nokuba ungumvuzi wabo bamfuna ngenyameko.
7  Ngokholo uNowa, emva kokunikwa isilumkiso sobuthixo sezinto ezingekabonwa, wabonisa uloyiko lobuthixo waza wakha umkhombe wokusindisa indlu yakhe; yaye ngalo olo kholo waligwebela isohlwayo ihlabathi, waza waba yindlalifa yobulungisa bokholo.
8  Ngokholo uAbraham, xa wabizwayo, wathobela waphuma waya kwindawo awayemiselwe ukuyifumana njengelifa; waphuma, nangona wayengazi apho aya khona.
9  Ngokholo wahlala njengomphambukeli kwilizwe lesithembiso njengakwilizwe lasemzini, waza wahlala ezintenteni kunye noIsake noYakobi, iindlalifa kunye naye zesithembiso esikwasinye.
10  Kuba wayelindele isixeko esineziseko zokwenene, sixeko eso esimakhi nomenzi waso unguThixo.
11  Ngokholo noSara ngokwakhe wafumana amandla okukhawula imbewu, nakuba wayesele edlule kumda wobudala, ekubeni wambalela ekuthini uthembekile lowo wayethembisile.
12  Ngoko ke kumntu omnye, naye owayefana nofileyo, kwazalwa inkitha yabantwana abangangeenkwenkwezi zezulu nentlabathi engaselunxwemeni lolwandle, bengenakubalwa.
13  Bonke aba bafela elukholweni, nangona bengazange bayifumane inzaliseko yazo izithembiso, kodwa bazibona zisekude, bazithakazelela baza bavakalisa esidlangalaleni ukuba babengabasemzini nabemi bokwexeshana elizweni elo.
14  Kuba abo batsho izinto ezinjalo banikela ubungqina bokuba bafuna ngenyameko indawo eyeyabo.
15  Ukanti, ukuba eneneni babehleli beyikhumbula loo ndawo babesuka kuyo, ngebaba nethuba lokubuyela kuyo.
16  Kodwa ngoku bazabalazela indawo elunge ngakumbi, oko kukuthi, leyo yasezulwini. Ngoko ke uThixo akanazintloni ngabo, ukuba abizwe ngokuba unguThixo wabo, kuba ubalungiselele isixeko.
17  Ngokholo uAbraham, xa wavavanywayo, kwafana nokuba wayemnikele uIsake, yaye njengoko wayezamkele ngochulumanco izithembiso walinga ukunikela ngonyana wakhe okuphela kwamzeleyo,
18  nangona kwakuthiwe kuye: “Oko kuya kubizwa ngokuba ‘yimbewu yakho’ kuya kuba ngoIsake.”
19  Kodwa wakubalela ekuthini uThixo wayekwazi ukumvusa kwanakwabafileyo; yaye khona apho wamzuza ngokomzekeliso.
20  Ngokholo noIsake wamsikelela uYakobi noEsawu ngokuphathelele izinto eziza kuza.
21  Ngokholo uYakobi, xa wayesele eza kufa, wasikelela ngamnye woonyana bakaYosefu waza wanqula ayame ngencam yomsimelelo wakhe.
22  Ngokholo uYosefu, esondela kwisiphelo sakhe, wakhankanya imfuduko yoonyana bakaSirayeli; yaye wanikela umyalelo ngokuphathelele amathambo akhe.
23  Ngokholo uMoses wafihlwa kangangeenyanga ezintathu ngabazali bakhe emva kokuzalwa kwakhe, ngenxa yokuba bambona emhle lo mntwana oselula baza abawoyika umyalelo wokumkani.
24  Ngokholo uMoses, xa wayekhulile, wala ukubizwa ngokuba ungunyana wentombi kaFaro,
25  enyula ukuphathwa kabuhlungu kunye nabantu bakaThixo kunokuziyolisa ngesono okwexeshana,
26  ngenxa yokuba walubalela ungcikivo lukaKristu ekuthini lububutyebi obukhulu ngakumbi kunobuncwane baseYiputa; kuba wayekhangele ngenyameko emvuzweni.
27  Ngokholo wayishiya iYiputa, kodwa engawoyiki umsindo wokumkani, kuba waqhubeka eqinile ngokungathi uyambona Lowo ungabonakaliyo.
28  Ngokholo wabhiyozela ipasika nokutshizwa kwegazi, ukuze umtshabalalisi angabi nakuwachukumisa amazibulo abo.
29  Ngokholo badlula kuLwandle Olubomvu ngokungathi kukumhlaba owomileyo, kodwa wona amaYiputa xa alinga ukwenjenjalo aginywa.
30  Ngokholo iindonga zaseYeriko zawa phantsi emva kokuba zazirhawulwe kangangeentsuku ezisixhenxe.
31  Ngokholo uRahabhi ihenyukazi akazange abhangiswe kunye nabo bangathobeliyo, ngenxa yokuba wazamkela iintlola ngoxolo.
32  Ndingathetha ndithini na? Lingaphela ixesha ndibalisa ngoGidiyon, uBharaki, uSamson, uYifeta, uDavide noSamuweli nabanye abaprofeti,
33  abathi ngokholo boyisa izikumkani kungquzulwano, baphumeza ubulungisa, bazuza izithembiso, bavingca imilomo yeengonyama,
34  baphelisa amandla omlilo, basinda kuhlangothi lwekrele, bathi bekwimo yobuthathaka basuka benziwa baba namandla, baba nobukroti emfazweni, baphanzisa imikhosi yabasemzini.
35  Abafazi babamkela abafileyo babo bevukile; kodwa abanye abantu bathuthunjiswa ngenxa yokuba bengafumananga kukhululwa ngentlawulelo, ukuze bafikelele uvuko olulunge ngakumbi.
36  Ewe, abanye basifumana isilingo sabo ngokwenziwa intlekisa nokutyakatywa, eneneni, ngokungakumbi kunoko, ngemixokelelwane neentolongo.
37  Baxulutywa ngamatye, balingwa, banqunqwa ngesarha, bafa ngokubulawa ngogonyamelo ngekrele, babehambahamba ngeemfele zeegusha, ngeemfele zeebhokhwe, ngoxa babeswele, besezimbandezelweni, bephatheke kabuhlungu;
38  yaye ihlabathi lalingabafanelanga. Babebhadu-bhadula ezinkqantosini nasezintabeni nasemiqolombeni nasemingxunyeni yomhlaba.
39  Ukanti bonke aba, nangona bangqinelwa ngokholo lwabo, abazange bayifumane inzaliseko yesithembiso,
40  ekubeni uThixo wabona kwangaphambili okuthile okusilungele ngakumbi, ukuze bona bangabi nakwenziwa bagqibelele ngaphandle kwethu.
8  Nguwo lo ke umongo wentetho yam: Sinombingeleli omkhulu onjengalo, oye wahlala phantsi ngasekunene kwetrone yobuNgangamsha emazulwini,
2  isicaka sikawonke-wonke sendawo engcwele nesentente yokwenyaniso, emiswe nguYehova, kungekhona umntu.
3  Kuba wonke umbingeleli omkhulu umiselwa ukuba anikele izipho nemibingelelo; ngoko ke kube yimfuneko ukuba naye lo abe nokuthile akunikelayo.
4  Ukuba, ngoku, ebesemhlabeni, ebengayi kuba ngumbingeleli, ekubeni kukho abantu abanikela izipho ngokuvumelana noMthetho,
5  kodwa abo bantu banikela inkonzo engcwele eyintsobi nesithunzi sezinto zasezulwini; kanye njengokuba uMoses, xa wayesele eza kuyigqiba intente, wanikwa umyalelo wobuthixo: Kuba uthi: “Uze uqinisekise ukuba zonke izinto uzenza ngokomfanekiselo wazo owawuboniswayo entabeni.”
6  Kodwa ngoku uYesu uzuze inkonzo kawonke-wonke ebalasele ngakumbi, ukuze ngokukwanjalo abe kwangumlamli womnqophiso olunge ngakumbi, omiselwe ngokusemthethweni kwizithembiso ezilunge ngakumbi.
7  Kuba ukuba laa mnqophiso wokuqala ubungenasiphoso, bekungayi kubakho mfuneko yokuba uthatyathelw’ indawo ngowesibini;
8  kuba ubahlaba amadlala abantu xa esithi: “‘Khangela! Kuza imihla,’ utsho uYehova, ‘yaye ndiza kwenza umnqophiso omtsha nendlu kaSirayeli nendlu kaYuda;
9  kungekhona ngokuvumelana nomnqophiso endawenza nookhokho babo ngomhla endababambayo ngesandla ndibakhupha kwilizwe laseYiputa, ngenxa yokuba abazange baqhubeke besemnqophisweni wam, kangangokuba ndayeka ukubanyamekela,’ utsho uYehova.”
10  “‘Kuba nguwo lo umnqophiso endiya kunqophisana ngawo nendlu kaSirayeli emva kwaloo mihla,’ utsho uYehova. ‘Ndiza kuyibeka imithetho yam engqondweni yabo, ndize ndiyibhale ezintliziyweni zabo. Yaye ndiza kuba nguThixo wabo, bona babe ngabantu bam.
11  “‘Kwaye akasayi kuze ngamnye kubo afundise ummi olidlelane lakhe yaye ngamnye afundise umntakwabo, esithi: “Mazi uYehova!” Kuba bonke baya kundazi, ukususela koyena mncinane kuse koyena mkhulu kubo.
12  Kuba ndiya kuba nenceba kwizenzo zabo zokungalungisi, nezono zabo ndingabi sazikhumbula kwakhona.’”
13  Ngokuthi kwakhe “umnqophiso omtsha” uwenze waphelelwa lixesha lowo wangaphambili. Ke kaloku oko kuye kwenziwa kwaphelelwa lixesha nokuya kusiba kudala sele kukufuphi ukuba kuthi shwaka.
9  Wona ke, ngoko, umnqophiso wangaphambili wawunemimiselo yawo ngokuphathelele ukunikelwa kwenkonzo engcwele, wawukwanayo nendawo yawo engcwele emhlabeni.
2  Kuba kwakhiwa icandelo lokuqala lentente ekwakukho kulo isiphatho sezibane kwanetafile nesiboniso sezonka; yaye libizwa ngokuthi “iNdawo Engcwele.”
3  Kodwa ngemva kwekhuselo lesibini kwakukho icandelo lentente elibizwa ngokuthi “eYona Ngcwele.”
4  Lalinesiqhumiso segolide netyeya yomnqophiso eyalekwe macala onke ngegolide, kukho kuyo ingqayi yegolide inemana kunye nentonga ka-Aron eyayimile amathupha kunye namacwecwe omnqophiso;
5  kodwa ngaphezu kwayo kwakukho iikherubhi ezizukileyo zisibekele isigubungelo socamagushelo. Kodwa ngoku asiloxesha lokuthetha ngokweenkcukacha ngezi zinto.
6  Emva kokuba ezi zinto zakhiwe ngale ndlela, ababingeleli babengena kwicandelo lokuqala lentente ngamaxesha onke ukuze benze inkonzo engcwele;
7  kodwa kwicandelo lesibini ngumbingeleli omkhulu yedwa ongenayo kanye ngonyaka, kungekhona ngaphandle kwegazi, alinikela ngenxa yakhe nangenxa yezono ezenziwa ngabantu ngokungazi.
8  Ngaloo ndlela umoya oyingcwele ukwenza kucace ukuba indlela eya kwindawo engcwele yayingenakubonakaliswa ngoxa intente yokuqala yayimile.
9  Yona kanye le ntente ingumzekeliso wexesha elimisiweyo elilapha ngoku, yaye ngokuvumelana nayo kunikelwa izipho nemibingelelo. Noko ke, zona ezi azikwazi kumenza agqibelele ngokuphathelele isazela sakhe umntu owenza inkonzo engcwele,
10  kodwa zinento yokwenza kuphela nokutya nesiselo nobhaptizo olwahlukahlukeneyo. Zaziyimfuneko esemthethweni ngokuphathelele inyama yaye zabekwa de kwalixesha elimisiweyo lokulungelelanisa izinto.
11  Noko ke, xa uKristu weza njengombingeleli omkhulu wezinto ezilungileyo eziye zenzeka, ngentente enkulu ngakumbi negqibelele ngakumbi engenziwanga ngazandla, oko kukuthi, engeyoyale ndalo,
12  wangena, kungekhona ngegazi leebhokhwe nelamathole eenkomo aziinkunzi, kodwa ngelakhe igazi, kwaba kanye kwindawo engcwele waza wasizuzela intlangulo engunaphakade.
13  Kuba ukuba igazi leebhokhwe neleenkunzi zeenkomo nothuthu lwethokazi olufefwe kwabo benziwe iinqambi lingcwalisa ukusa kumkhamo wokuhlanjululwa kwenyama,
14  liya kuba nako ngakumbi kangakanani na ke lona igazi likaKristu, owathi ngomoya ongunaphakade wazinikela kuThixo engenasiphako, ukuhlambulula izazela zethu kwimisebenzi efileyo ukuze sinikele inkonzo engcwele kuThixo ophilayo?
15  Kungenxa yoko le nto engumlamli womnqophiso omtsha, ukuze, ngokufa kwakhe, okubakhulule ngentlawulelo ekunxaxheni phantsi komnqophiso wangaphambili abo babiziweyo, bakwazi ukufumana isithembiso selifa elingunaphakade.
16  Kuba apho kukho umnqophiso, kufuneka kulungiselelwe ukufa komnqophisi ongumntu.
17  Kuba umnqophiso uqinisekiswa ngokufa kwamaxhoba, ekubeni ungenamandla nangaliphi na ixesha ngoxa umnqophisi ongumntu ephila.
18  Ngenxa yoko nomnqophiso wangaphambili awusungulwanga ngaphandle kwegazi.
19  Kuba xa yonke imiyalelo evumelana noMthetho yathethwa ngoMoses kubo bonke abantu, wathabatha igazi lamathole eenkomo aziinkunzi neleebhokhwe kunye namanzi noboya obungqombela nehisope waza wafefa incwadi ngokwayo nabo bonke abantu,
20  esithi: “Eli ligazi lomnqophiso uThixo awubeke njengomyalo phezu kwenu.”
21  Waza ngokunjalo wafefa nentente nazo zonke izitya zenkonzo kawonke-wonke ngegazi elo.
22  Ewe, phantse zonke izinto zihlanjululwa ngegazi ngokuvumelana noMthetho, yaye kungaphalalanga gazi, akubikho kuxolelwa.
23  Ngoko ke kwakuyimfuneko ukuba intsobi yezinto ezisemazulwini ihlanjululwe ngale ndlela, kodwa kuzo zona izinto zasezulwini ngokwazo kufuneka imibingelelo elunge ngakumbi kunemibingelelo enjalo.
24  Kuba uKristu wangena, kungekhona kwindawo engcwele eyenziwe ngezandla, engumfanekiso weyokwenene, kodwa ezulwini ngokwalo, ukuze ngoku abonakale phambi kukaThixo ngenkqu ngenxa yethu.
25  Akaphindaphindi ukuzinikela, njengoko umbingeleli omkhulu wayengena kwindawo engcwele minyaka le negazi elingelolakhe.
26  Kungenjalo, bekuya kufuneka abandezeleke ngokufuthi ukususela ekusekweni kwehlabathi. Kodwa ngoku uzibonakalise kwaba kanye ekuphelisweni kweenkqubo zezinto ukuze asisuse isono ngombingelelo wakhe siqu.
27  Yaye njengoko kubekelwe abantu ukuba bafe kube kanye, kodwa emva koku ibe ngumgwebo,
28  ngoko ngokunjalo noKristu wanikelwa kwaba kanye ukuze athwale izono zabaninzi; yaye ukubonakala kwakhe okwesibini uya kube engenanto yakwenza nesono, koko eze kusindisa abo bamfuna ngenyameko.
7  Kuba lo Melkitsedeki, ukumkani waseSalem, umbingeleli wOyena Thixo Uphakamileyo, owahlangabeza uAbraham ebuya ekoyiseni ookumkani waza wamsikelela
2  nalowo uAbraham wamahlulela isishumi sezinto zonke, okokuqala nje, ngokwenguqulelo, “unguKumkani woBulungisa,” yaye ukwangukumkani waseSalem, oko kukuthi, “uKumkani woXolo.”
3  Ekubeni engenayise, nanina, namlibo wakuzalwa, engenaso nesiqalo seentsuku nokuphela kobomi, kodwa enziwe wanjengoNyana kaThixo, uhlala engumbingeleli ngokungapheliyo.
4  Khanibone, ngoko, indlela awayemkhulu ngayo lo mntu awathi uAbraham, intloko-ntsapho, wamnika isishumi samaxhoba aphambili.
5  Enyanisweni, oonyana bakaLevi abafumana isikhundla sabo sobubingeleli banomyalelo wokuqokelela izishumi ebantwini ngokuvumelana noMthetho, oko kukuthi, kubazalwana babo, nangona nabo bephuma esinqeni sika-Abraham;
6  kodwa yena nakuba owakhe umlibo wokuzalwa ungazange ulandwe kubo wathabatha izishumi kuAbraham waza wasikelelwa ngulowo wayenezithembiso.
7  Yinto engenakuphikwa ke ukuba osikelelayo mkhulu kunosikelelwayo.
8  Yaye kwakhona, ngabantu abafayo abafumana izishumi, kodwa yena wazifumana nangona engqinelwa ukuba uyaphila.
9  Lilonke ke, noLevi ngokwakhe, esamkela izishumi nje, naye wazihlawula izishumi, ngokhokho wakhe uAbraham,
10  kuba wayesesesinqeni sakhe ukudibana kwakhe noMelkitsedeki.
11  Ukuba ke, ngokwenene ububingeleli bobuLevi bebuzisa ingqibelelo, (njengoko bebubalaselisa uMthetho,) bekusafuneka ngantoni na ukuba kuvele omnye umbingeleli ngokohlobo lukaMelkitsedeki, kungekhona ngokohlobo luka-Aron?
12  Ngoko ukutshintshwa kobubingeleli, kuveze imfuneko yokuba nomthetho utshintshwe.
13  Kuba umntu lowo zibhekisela kuye ezi zinto ngowesinye isizwe, ekungekho bani kuso uye waba ligosa esibingelelweni.
14  Kuba kucace mhlophe ukuba iNkosi yethu iphume kwaYuda, sizwe eso uMoses angathethanga nto ngaso ngokuphathelele ababingeleli.
15  Ngoko kucaca ngakumbi oku kuvela komnye umbingeleli ofana noMelkitsedeki,
16  ongamiselwanga ngokomyalelo womthetho ongowenyama, kodwa ngokwamandla obomi obungenakutshatyalaliswa,
17  kuba kungqinwa ngokuthi: “Ungumbingeleli ngonaphakade ngokohlobo lukaMelkitsedeki.”
18  Ngoko uye wabekelwa bucala umyalelo owandulelayo ngenxa yobuthathaka nokungaphumeleli kwawo.
19  Kuba uMthetho awenzanga nto yagqibelela, kodwa ukongezwa kwethemba elilunge ngakumbi kuye kwenjenjalo, lona elo sisondela ngalo kuThixo.
20  Ngaphezu koko, akamiselwanga ngaphandle kwesifungo esinzulu,
21  (kuba eneneni kukho abantu abaye baba ngababingeleli ngaphandle kwesifungo esinzulu, kodwa yena uye wenzelwa isifungo esinzulu nguLowo wathi ngaye: “UYehova ufungile (yaye akayi kuzisola), wathi, ‘Wena ungumbingeleli ngonaphakade,’”)
22  ngaloo ndlela ke uYesu uye waba sisiqinisekiso somnqophiso olunge ngakumbi.
23  Ngapha koko, ababingeleli abaninzi babemiselwa ngokulandelelana kuba babesifa baze bangabi nako ukuqhubeka bengababingeleli,
24  kodwa yena ngenxa yokuba eqhubeka ephila ngonaphakade uhlala kububingeleli bakhe engenawo nawaphi na amalandela.
25  Ngenxa yoko uyakwazi kwanokubasindisa ngokupheleleyo abo basondela kuThixo ngaye, ngenxa yokuba usoloko ephila ukuze ababongozele.
26  Kuba ubesifanele kanye thina umbingeleli omkhulu onjengalo, onyanisekileyo, ongenabuqhokolo, ongadyobhekanga, owahluliweyo kuboni, waba ngaphezu kwawo amazulu.
27  Akuyomfuneko ngaye, njengoko kunjalo ngabo babingeleli bakhulu, ukuba anikele imibingelelo mihla le, kuqala ngenxa yezono zakhe kwanangenxa yezo zabantu: (kuba oku wakwenza kwaba kanye xa wazinikelayo yena ngokwakhe;)
28  kuba uMthetho umisela abantu abanobuthathaka njengababingeleli abakhulu, kodwa lona ilizwi lesifungo esinzulu eleza emva koMthetho limisela uNyana, ogqityeleliswe ngonaphakade.
6  Ngenxa yesi sizathu, ekubeni ngoku sidlulile kwimfundiso esisiqalelo engoKristu, masixhinele ekuqoleni, singabeki esinye isiseko kwakhona ngokuphathelele inguquko kwimisebenzi efileyo, nokholo kuThixo,
2  nemfundiso ngobhaptizo nokubekwa kwezandla, novuko lwabafileyo nomgwebo ongunaphakade.
3  Yaye siya kukwenza oku, ukuba eneneni uThixo uyasivumela.
4  Kuba ngokubhekisele kwabo babeye bakhanyiselwa kwaba kanye qwaba, nabaye bangcamla isipho sesisa sasezulwini, nabaye baba nesabelo kumoya oyingcwele,
5  nabaye balingcamla ilizwi elihle likaThixo namandla enkqubo yezinto ezayo,
6  kodwa abaye baphambuka, akunakwenzeka ukuba babuyiselwe enguqukweni, ngenxa yokuba bona ngokwabo bambethelela ngokutsha uNyana kaThixo baze bamhlazise esidlangalaleni.
7  Ngokomzekelo, umhlaba ofunxa iimvula ezinayo, uze uvelise utyani obubalungeleyo abo ulinyelwe bona, uyasikelelwa nguThixo.
8  Kodwa ukuba uvelisa ameva nenkunzane, uyagatywa, uqalekiswe; uze uphelele ekutshisweni.
9  Noko ke, nina zintanda, nakuba sithetha ngolu hlobo nje, seyiseke kukuba nikwimeko elunge ngakumbi esa elusindisweni.
10  UThixo akanantswela-bulungisa ukuba angawulibala umsebenzi wenu nothando enalubonisayo ngegama lakhe, ngokuthi nilungiselele abangcwele yaye nisaqhubeka nibalungiselela.
11  Kodwa sinqwenela ukuba ngamnye wenu akhuthale ngokufanayo khon’ ukuze nibe nokuqiniseka ngokupheleleyo ngethemba lenu kude kuse ekupheleni,
12  ukuze ningadangali, kodwa nibe ngabaxelisa abo bathi ngokholo nomonde bazidle ilifa izithembiso.
13  Kuba xa uThixo wenza isithembiso sakhe kuAbraham, ekubeni kungekho nabani na omkhulu kunaye awayenokufunga ngaye, wafunga ngaye siqu,
14  esithi: “Ngokuqinisekileyo ndiya kukusikelela ngayo intsikelelo, yaye ndiya kukwandisa ngokuphindaphindiweyo.”
15  Ngaloo ndlela emva kokuba uAbraham ebonise umonde, wasifumana esi sithembiso.
16  Kuba abantu bafunga ngalowo mkhulu kunabo, yaye isifungo sabo siyayiphelisa impikiswano, njengoko sisisiqinisekiso esisemthethweni kubo.
17  NoThixo ke, xa wayefuna ukuqinisekisa iindlalifa zesithembiso ngokungatshintsheki kwecebo lakhe, wenza isifungo,
18  ukuze, ngokuphathelele ezi zinto zimbini zingatshintshekiyo nekungenakwenzeka ukuba axoke ngazo uThixo, sikhuthazeke, thina baye basabela kwigwiba lakhe, ukuba sibambelele kwithemba elibekwe phambi kwethu.
19  Eli themba sinalo elifana neankile yomphefumlo, liqinisekile yaye liqinile, lide lifikelele ngaphaya kwekhuselo,
20  apho umanduleli uYesu wangena khona ngenxa yethu, waza waba ngumbingeleli omkhulu ngokohlobo lukaMelkitsedeki ngonaphakade.
13  Uthando lwenu lobuzalwana maluqhubeke.
2  Musani ukulibala ukubuk’ iindwendwe, kuba ngako bambi, bengazi bona, baye bamkela iingelosi.
3  Bakhumbuleni abo bakwimixokelelwane yentolongo ngokungathi benibotshwe kunye nabo, nabo baphethwe kabuhlungu, ekubeni nani ngokwenu nisesemzimbeni.
4  Umtshato mawubekeke phakathi kwenu nonke, nesilili somtshato masingadyojwa, kuba uThixo uya kubagweba abahenyuzi nabakrexezi.
5  Musani ukuba ngabathandi bemali, kunoko yanelani zizinto ezikhoyo. Kuba uthe: “Andiyi kuze ndikushiye, ndingayi kuze ndikutyeshele.”
6  Ngoko ke masomelele kakhulu size sithi: “UYehova ungumncedi wam; andiyi koyika. Angandenza ntoni na umntu?”
7  Bakhumbuleni abo bakhokelayo phakathi kwenu, abaye bathetha ilizwi likaThixo kuni, yaye njengoko nisondela impumelelo yehambo yabo xelisani ukholo lwabo.
8  UYesu Kristu ukwanguye izolo nanamhlanje, nangonaphakade.
9  Musani ukuthabatheka ziimfundiso ezahlukahlukeneyo nezingaqhelekanga; kuba kuhle ukuba intliziyo inikwe ukuqina ngobubele obungasifanelanga, kungekhona ngezinto ezityiwayo, abathe abo bazixakekisa ngazo abangenelwa.
10  Sinesibingelelo abangenagunya lakutya kuso abo benza inkonzo engcwele ententeni.
11  Kuba imizimba yezo zilwanyana ezigazi lazo lingeniswa kwindawo engcwele ngumbingeleli omkhulu ngenxa yesono itshiselwa ngaphandle kwenkampu.
12  Ngoko ke noYesu, ukuze angcwalise abantu ngegazi lakhe, wabandezeleka ngaphandle kwesango.
13  Ngoko, masiye kuye ngaphandle kwenkampu, sithwale ungcikivo awaluthwalayo,
14  kuba apha asinaso isixeko esihlala sikho, kodwa sifuna ngenyameko eso siza kuza.
15  Ngaye masisoloko sinikela kuThixo umbingelelo wendumiso, oko kukuthi, isiqhamo semilebe evakalisa ekuhleni igama lakhe.
16  Ngaphezu koko, musani ukulibala ukwenza okulungileyo nokwabelana ngezinto nabanye, kuba uThixo uyakholiswa yimibingelelo enjalo.
17  Bathobeleni abo bakhokelayo phakathi kwenu nize nibalulamele, kuba bahlala beyilindile imiphefumlo yenu njengabo baya kuphendula; ukuze bakwenze oku ngovuyo kungekhona ngokuncwina, kuba oko kungenza umonakalo kuni.
18  Qhubekani nisithandazela, kuba siyathemba ukuba sinesazela esinyanisekileyo, njengoko sinqwenela ukuziphatha ngokunyaniseka kwizinto zonke.
19  Kodwa ndinibongoza ngokukodwa ngakumbi ukuba nenze oku, ukuze ndibuyiselwe kuni kamsinya.
20  Ke kaloku ngamana uThixo woxolo, owamnyusayo kwabafileyo umalusi omkhulu wezimvu ngegazi lomnqophiso ongunaphakade, iNkosi yethu uYesu,
21  anganixhobisa ngento yonke elungileyo ukuze nenze ukuthanda kwakhe, esenza kuthi ngoYesu Kristu oko kukholekileyo emehlweni akhe; kuye makube luzuko ngonaphakade kanaphakade. Amen.
22  Ke kaloku ndiyanibongoza, bazalwana, ukuba nilinyamezele eli lizwi lokhuthazo, kuba eneneni, ndinibhalele ileta ngamazwi ambalwa.
23  Phawulani ukuba umzalwana wethu uTimoti ukhululwe, yaye ukuba uthe wafika kamsinya, ndoza naye ukuza kunibona.
24  Ndibuliseleni kubo bonke abo bakhokelayo phakathi kwenu nakubo bonke abo bangcwele. Bayanibulisa abo baseItali.
25  Ububele obungasifanelanga mabube nani nonke.
5  Kuba wonke umbingeleli omkhulu othatyathwe phakathi kwabantu umiselwa ngenxa yabantu phezu kwezinto eziphathelele uThixo, ukuze anikele izipho nemibingelelo yezono.
2  Uyakwazi ukuqhubana ngobungcathu kunye nabangenalwazi nabo benza iziphoso ekubeni naye enobuthathaka bakhe,
3  yaye ngenxa yabo ubophelelekile ukuba azenzele iminikelo yezono njengoko kukwanjalo nangabantu.
4  Kanjalo, umntu uyithabatha le mbeko, kungengakuzithandela, kodwa kuphela xa ebizwe nguThixo, kanye njengoko kwakunjalo nangoAron.
5  Ngokunjalo ke noKristu akazange azizukise ngokwakhe ngokuba ngumbingeleli omkhulu, kodwa wazukiswa ngulowo wathetha ngokubhekisele kuye wathi: “Ungunyana wam; mna, namhlanje, ndibe nguyihlo.”
6  Kunjengokuba esitsho kwanakwenye indawo ukuthi: “Ungumbingeleli ngonaphakade ngokohlobo lukaMelkitsedeki.”
7  Ngemihla yenyama yakhe [uKristu] wanikela izikhungo kwanezibongozo kuLowo wayekwazi ukumsindisa ekufeni, esitsho ngezikhalo ezinamandla neenyembezi, yaye waviwa ngokukholekileyo ngenxa yoloyiko lwakhe lobuthixo.
8  Nangona wayenguNyana, wafunda ukuthobeka ngeembandezelo awazifumanayo;
9  yaye emva kokuba enziwe wagqibelela waba nembopheleleko yosindiso olungunaphakade kubo bonke abo bamthobelayo,
10  ngenxa yokuba uye ngokukhethekileyo wabizwa nguThixo ngokuba ungumbingeleli omkhulu ngokohlobo lukaMelkitsedeki.
11  Ngokuphathelele yena sinokuninzi esingakuthetha nekunganzima ukukucacisa, ekubeni niye nabuthuntu ekuveni kwenu.
12  Kuba, eneneni, nangona benifanele ukuba ngabafundisi ngenxa yexesha, nisafuna kwakhona uthile wokunifundisa ukususela ekuqaleni izinto eziziziqalelo zezibhengezo ezingcwele zikaThixo; yaye nisuke naba njengabasafanelwe lubisi, kungekhona ukutya okuqinileyo.
13  Wonk’ ubani osasela ubisi akaqhelananga nelizwi lobulungisa, kuba ulusana.
14  Kodwa ukutya okuqinileyo kokwabantu abaqolileyo, abo bathe ngokuwasenzisa amandla abo okuqonda bawaqeqeshela ukwahlula okulungileyo nokubi.
1  UThixo, owathetha kwakudala kangangezihlandlo ezininzi nangeendlela ezininzi kookhokho bethu ngabaprofeti,
2  uye ekupheleni kwale mihla wathetha nathi ngoNyana, aye wammisela njengendlalifa yezinto zonke, nathe ngaye wenza iinkqubo zezinto.
3  Uyimbonakaliso yozuko lwakhe nembonakaliso yoko kanye akuko, yaye uthwala zonke izinto ngelizwi lamandla akhe; uthe ke akuba ezisulungekisile izono zethu wahlala phantsi kwisandla sasekunene sobuNgangamsha kwiindawo eziphakamileyo.
4  Ngoko uye waba ngaphezu kweengelosi, wazuz’ ilifa legama elibalasele ngakumbi kunelazo.
5  Ngokomzekelo, yiyiphi ingelosi awakha wathi kuyo: “Ungunyana wam; mna, namhlanje, ndibe nguyihlo”? Waza kwakhona wathi: “Mna ndiya kuba nguyise, yona ibe ngunyana wam”?
6  Kwakhona ekuliziseni kwakhe emhlabeni omiweyo iZibulo lakhe, uthi: “Maziqubude kuye zonke iingelosi zikaThixo.”
7  Kanjalo, ngokubhekisele kwiingelosi uthi: “Neengelosi zakhe uzenza zibe ngoomoya, nezicaka zakhe zikawonke-wonke zibe lidangatye lomlilo.”
8  Kodwa ngokubhekisele kuNyana uthi: “UThixo uyitrone yakho ngonaphakade kanaphakade, nentonga yobukhosi yobukumkani bakho yintonga yobukhosi yokuthe tye.
9  Wabuthanda ubulungisa, waza wakuthiya ukuchas’ umthetho. Kungenxa yoko le nto uThixo, uThixo wakho, ekuthambise ngeoli yemigcobo ngaphezu kwamaqabane akho.”
10  Nokuthi: “Ekuqaleni, wena Nkosi, wabeka iziseko zomhlaba ngokwawo, namazulu ayimisebenzi yezandla zakho.
11  Wona ngokwawo aya kutshabalala, kodwa wena uya kuhlala uhleli; yaye kanye njengesambatho sangaphezulu onke aya kuba madala,
12  kwaye uya kuwasonga kanye njengengubo yokwaleka, njengesambatho sangaphezulu; ibe aya kutshintshwa, kodwa wena ukwanguwe, kwaye iminyaka yakho ayisayi kuze iphele.”
13  Kodwa wakha watsho ngokubhekisele kuyiphi na yeengelosi ukuthi: “Hlala ngasekunene kwam, ndide ndizibeke iintshaba zakho njengesihlalo seenyawo zakho”?
14  Azingabo na zonke oomoya abasebenzela uwonke-wonke, abathunyelwa ukulungiselela abo baza kuzuz’ ilifa usindiso?
2  Ngenxa yoko, simele sinikele ingqalelo engaphezu kweqhelekileyo kwizinto esizivileyo, ukuze singakhukuliseki.
2  Kuba ukuba ilizwi elathethwa ngeengelosi laliqine kangangokuba abo banxaxhayo kulo, abalithobela, bafumana impindezelo yokusesikweni;
3  singasinda njani na ke thina, ukuba siye asalukhathalela usindiso olungaka ukuba lukhulu, ekwaqaliswa ukuthethwa ngalo ngayo iNkosi yethu lwaza lwaqinisekiswa kuthi ngabo bayivayo,
4  waza noThixo walingqinela ngemiqondiso nangemihlola nangemisebenzi yamandla eyahlukahlukeneyo nangolwabiwo lomoya oyingcwele ngokokuthanda kwakhe?
5  Kuba akawuthobelanga kwiingelosi umhlaba omiweyo oza kuza, lowo sithetha ngawo.
6  Kodwa kunjengokuba kunikelwe ubungqina kwathiwa: “Uyintoni na umntu le nto umkhumbulayo, okanye unyana womntu le nto umnyamekelayo?
7  Umhlise kancinane kuneengelosi; wamthwesa uzuko nembeko, waza wammisa phezu kwemisebenzi yezandla zakho.
8  Zonke izinto uzithobele phantsi kweenyawo zakhe.” Kuba ekubeni ethobele zonke izinto kuye uThixo akashiyanga nto ingathotyelwanga kuye. Noko ke, ngoku, asikaziboni zonke izinto zithotyelwe kuye;
9  kodwa simbona uYesu, ohliswe kancinane kuneengelosi, ethweswe uzuko nembeko ngenxa yokubandezeleka ekufeni, ukuze ngobubele obungasifanelanga bukaThixo angcamle ukufa ngenxa yabantu bonke.
10  Kuba kwakufanelekile ukuba lowo zibekho ngenxa yakhe zonke izinto nezibekho ngaye zonke izinto, ekuziseni oonyana abaninzi eluzukweni, enze uMmeli Oyintloko wosindiso lwabo agqibelele ngazo iimbandezelo.
11  Kuba kokubini lowo ungcwalisayo nabo bangcwaliswayo bonke baphuma kumthombo omnye, yaye ngenxa yesi sizathu akanazintloni ukubabiza ngokuthi “bazalwana,”
12  njengoko esithi: “Ndiya kulivakalisa kubazalwana bam igama lakho; phakathi ebandleni ndiya kukudumisa ngengoma.”
13  Nokuthi: “Ndiya kukholosa ngaye.” Nokuthi: “Khangela! Mna nabantwana abaselula, abo uYehova andinike bona.”
14  Ngoko ke, ekubeni “abantwana abaselula” bengabanesabelo kwigazi nenyama, naye ngokufanayo waba nenxaxheba kwezo zinto, ukuze ngokufa kwakhe amtshitshise lowo unamandla okubangela ukufa, oko kukuthi, uMtyholi;
15  aze abakhulule bonke abo bebengamakhoboka okoyika ukufa ubomi babo bonke.
16  Kuba ngokwenene akancedi zingelosi konke konke, kodwa unceda imbewu ka-Abraham.
17  Ngenxa yoko wayebophelelekile ukuba abe “njengabazalwana” bakhe kwiinkalo zonke, ukuze abe nokuba ngumbingeleli omkhulu onenceba nothembekileyo kwizinto eziphathelele uThixo, ukuze anikele umbingelelo wokucamagushela izono zabantu.
18  Kuba ekubeni yena ngokwakhe wabandezeleka ngokuvavanywa, unako ukubanceda abo bavavanywayo.
3  Ngenxa yoko, bazalwana abangcwele, abanesabelo kubizo lwasezulwini, mqwalaseleni umpostile nombingeleli omkhulu lowo simvumayo—uYesu.
2  Wayethembekile kuLowo wamenzayo, njengoko noMoses wayenjalo kuyo yonke indlu yaLowo.
3  Kwaye yena ubalelwa ekuthini ufanelwe luzuko olungakumbi kunoMoses, kwanjengokuba lowo uyakhayo indlu enembeko ngakumbi kunayo.
4  Kambe ke, ndlu nganye inomakhi wayo, kodwa lowo wazakhayo zonke izinto nguThixo.
5  Yaye uMoses njengomlindi wayethembekile kuyo yonke indlu yaLowo njengobungqina bezinto ezaziza kuthethwa kamva,
6  kodwa uKristu wayethembekile njengoNyana phezu kwendlu yaLowo. Thina siyindlu yaLowo, ukuba sibambelela nkqi kwinkululeko yethu yokuthetha nasekuqhayiseni kwethu ngethemba siqinise kude kuse ekupheleni.
7  Ngenxa yesi sizathu, kanye njengokuba nomoya oyingcwele usitsho: “Namhlanje ukuba niyaliphulaphula ilizwi lakhe,
8  musani ukuzenza lukhuni iintliziyo zenu njengaxa bavuselela umsindo wakhe okrakra, ekumvavanyeni kwabo entlango,
9  apho ookhokho benu bandivavanya ngesilingo, nakuba babeyibonile imisebenzi yam kangangeminyaka engamashumi amane.
10  Yiyo leyo into eyandenza ndazotheka sesi sizukulwana ndaza ndathi, ‘Basoloko belahleka ezintliziyweni zabo, yaye abazazanga iindlela zam.’
11  Ngoko ndafunga ndinomsindo ndathi, ‘Abayi kungena ekuphumleni kwam.’”
12  Lumkani, bazalwana, kungaveli nakuwuphi na kuni onentliziyo engendawo eswele ukholo ngokuthi imke kuThixo ophilayo;
13  kodwa hlalani nibongozana umhla ngamnye, lo gama kusathiwa “Namhlanje,” ukuze kungabikho nabani na kuni owenziwa lukhuni ngamandla akhohlisayo esono.
14  Kuba okunene siba nesabelo kuKristu kuphela ukuba sibambelela nkqi kwintembelo esasinayo ekuqaleni, siqinise kude kuse ekupheleni,
15  ngoxa kusithiwa: “Namhlanje ukuba niyaliphulaphula ilizwi lakhe, musani ukuzenza lukhuni iintliziyo zenu njengaxa bavuselela umsindo wakhe okrakra.”
16  Ngoobani na ke abo bevayo baza sekunjalo bambangela wanomsindo okrakra? Asingabo bonke na abo baphuma eYiputa phantsi kukaMoses?
17  Ngoobani bona abo wazotheka ngabo uThixo iminyaka engamashumi amane? Yayingengabo na abo bonayo, abazidumbu zabo zawa entlango?
18  Kodwa ngoobani awabafungela ngokuthi abayi kungena ekuphumleni kwakhe ngaphandle kwabo bangazange bathobele?
19  Ngoko siyabona ukuba ababanga nakungena ngenxa yokuswela ukholo.
12  Ngoko ke, ngenxa yokuba sinelifu elikhulu kangaka lamangqina elisingqongileyo, masithi nathi sibothule bonke ubunzima nesono esisithandela ngokulula, yaye masilubaleke ngonyamezelo ugqatso olubekwe phambi kwethu,
2  njengoko sikhangele ngenyameko kuMmeli Oyintloko noMgqibelelisi wokholo lwethu, uYesu. Ngenxa yovuyo olwalubekwe phambi kwakhe wasinyamezela isibonda sentuthumbo, elidela ihlazo, waza wahlala phantsi ngasekunene kwetrone kaThixo.
3  Eneneni, mqwalaseleni ngokusondeleyo lowo uye wayinyamezela intetho enjalo yokuchasa yaboni ngokunxamnye nezilangazelelo zabo, ukuze ningadinwa nize nityhafe emiphefumlweni yenu.
4  Ekulweni kwenu neso sono anikade nixhathise kude kuphalale igazi,
5  kodwa nikulibele ngokupheleleyo okuthethwe kuni nibongozwa njengoonyana kusithiwa: “Nyana wam, musa ukuyidelela ingqeqesho kaYehova, yaye ungatyhafi wakulungiswa nguye;
6  kuba lowo uYehova amthandayo uyamqeqesha; enyanisweni, uyamtyakatya wonke ubani amamkela njengonyana.”
7  Bunyamezeleni ubunzima, kuba yingqeqesho. UThixo uniphethe njengoonyana bakhe. Kuba nguwuphi na unyana ongaqeqeshwayo nguyise?
8  Ukuba ke aniqeqeshwa njengabo bonke abanye, ngokwenene beniya kuba niyimigqakhwe, kungekhona oonyana.
9  Ngapha koko, sasinoobawo bethu bokwenyama bokusiqeqesha, yaye sasibahlonela. Asisayi kuthi na sizithobe kakhulu ngakumbi kuBawo wobomi bethu bokomoya size siphile?
10  Kuba kangangemihla embalwa babesiqeqesha ngokoko kwakubonakala kulungile kubo, kodwa yena wenjenjalo ngenxa yengenelo yethu ukuze sibe nenxaxheba kubungcwele bakhe.
11  Enyanisweni, akukho ngqeqesho ibonakala ivuyisa okwangoku, kodwa ibuhlungu; ukanti kamva ivelisa isiqhamo soxolo, oko kukuthi, ubulungisa, kwabo baqeqeshiweyo yiyo.
12  Ngoko ke zoluleni izandla eziwileyo namadolo anengevane,
13  nize nihlale nizenzela umendo othe tye iinyawo zenu, ukuze into eqhwalelayo ingakrunwa, kodwa kunoko iphiliswe.
14  Phuthumani uxolo nabantu bonke, nobungcwalisa ekungekho mntu uya kuyibona iNkosi ngaphandle kwabo,
15  nikuphaphele ngenyameko ukuba kungabikho namnye ububandezwayo ububele obungasifanelanga bukaThixo; kungabikho ngcambu inetyhefu iphumayo ibangele inkathazo baze abaninzi benziwe inqambi yiyo;
16  kungabikho mhenyuzi naye nabani na ongazixabisiyo izinto ezingcwele, njengoEsawu, owathi ngenxa yesidlo esinye wanikela ngamalungelo akhe obuzibulo.
17  Kanjalo niyazi ukuba emva koko xa wayefuna ukuyidla ilifa intsikelelo wagatywa, kuba, nangona wayefuna ngenyameko ukutshintsha ingqondo eneenyembezi, akalifumananga ithuba loko.
18  Kuba anisondelanga kwinto enokuphathwa netshiswe ngomlilo, nakwilifu elimnyama nesithokothoko sobumnyama nesivuthuvuthu,
19  nasekukhaleni kwexilongo nesandi samazwi; sandi eso abathi bakusiva abantu batarhuzisa ngelithi akufanele kongezwe lizwi kubo.
20  Kuba wawunganyamezeleki kubo umyalelo othi: “Yaye ukuba isilo sichukumisa intaba, simele sixulutywe.”
21  Kanjalo, loo mbono wawusoyikeka kangangokuba uMoses wathi: “Ndiyoyika kwaye ndiyangcangcazela.”
22  Kodwa nina niye nasondela kwiNtaba yeZiyon nakwisixeko soThixo ophilayo, iYerusalem yasezulwini, namashumi amawaka eengelosi,
23  kwindibano jikelele, nebandla lamazibulo abhaliswe emazulwini, noThixo uMgwebi wabo bonke, nobomi bokomoya babo bangamalungisa abaye benziwa bagqibelela,
24  noYesu umlamli womnqophiso omtsha, negazi lokufefa, elithetha ngendlela elunge ngakumbi kunegazi lika-Abheli.
25  Lumkani ningazilanduleli kulowo uthethayo. Kuba ukuba abazange basinde abo bazilandulelayo kulowo wayenika isilumkiso sobuthixo emhlabeni, asisayi kuba nako ngokugqithiseleyo ke thina ukuba siyakhwebuka kulowo uthetha esemazulwini.
26  Ngelo xesha ilizwi lakhe lawugungqisa umhlaba, kodwa ngoku uye wathembisa, esithi: “Ndiza kuphinda ndiqungaqunge kungekuphela nje umhlaba kodwa kwanezulu.”
27  Ke ibinzana elithi “Ndiza kuphinda” libonisa ukushenxiswa kwezinto ezigungqisiweyo njengezinto ezenziweyo, ukuze izinto ezingagungqiswanga zihlale.
28  Ngoko ke, ekubeni siza kwamkela ubukumkani obungenakugungqiswa, masiqhubeke sinobubele obungasifanelanga, esinokuthi ngabo ngokwamkelekileyo sinikele inkonzo engcwele kuThixo sinoloyiko lobuthixo nentlonelo.
29  Kuba uThixo wethu ukwangumlilo odlayo.
