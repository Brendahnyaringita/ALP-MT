1  Indoda enkulu, kwinenekazi elinyuliweyo nakubantwana balo, endibathanda ngokwenene, yaye ingendim ndedwa, kodwa kwanabo bonke abo baye bafikelela ekuyazini inyaniso,
2  ngenxa yenyaniso ehleliyo kuthi, neya kuba kuthi ngonaphakade.
3  Kuya kubakho kuthi ububele obungasifanelanga, inceba noxolo oluvela kuThixo uBawo nakuYesu Kristu uNyana kaBawo, ngenyaniso nothando.
4  Ndibe nemihlali kakhulu ndakufumanisa ukuba abathile kubantwana bakho bahamba enyanisweni, kanye njengoko samkela umyalelo kuBawo.
5  Ngoku ke ndiyakucela, nenekazi, njengomntu okubhalela, kungekhona umyalelo omtsha, kodwa lowo sasinawo ukususela ekuqaleni, ukuba sithandane.
6  Yaye oku koko luthetha kona uthando, ukuba siqhubeke sihamba ngokuvumelana nemiyalelo yakhe. Nguwo lo umyalelo, njengoko nevayo kwasekuqaleni, ukuba nifanele nihambe kuwo.
7  Kuba kungene abakhohlisi abaninzi ehlabathini, abangavumiyo ukuba uYesu Kristu weza esenyameni. Abantu abanjalo ngabakhohlisi nabachasi-Kristu.
8  Lumkani ke, ukuba ningaphulukani nento ebeniyisebenzela, kodwa zabalazelani ukuzuza umvuzo opheleleyo.
9  Lowo ugqithayo, ungahlaliyo kwimfundiso kaKRISTU akanaThixo. Ke yena ohlalayo kule mfundiso umanyene noYise kunye noNyana.
10  Ukuba umntu uza kuni, engazisi yona le mfundiso, ningaze nimamkele emakhayeni enu okanye nimbulise.
11  Kuba lowo umbulisayo unesabelo kwimisebenzi yakhe engendawo.
12  Nangona ndinezinto ezininzi zokunibhalela, andinqweneli kwenjenjalo ngephepha neinki, kodwa ndithemba ukuza kuni nokuthetha nani ubuso ngobuso, ukuze uvuyo lwenu lupheleliswe.
13  Bayakubulisa abantwana bodade wenu onyuliweyo.
