10  Iimpukane ezifileyo ziyibangela inuke kakubi ioli yomenzi wezithambiso, yaye ibile. Benza ngokukwanjalo ubudenge obuncinane koxabisekileyo ngobulumko nozuko.
2  Intliziyo yesilumko ingasekunene kwaso, kodwa intliziyo yesiyatha ingasekhohlo kwaso.
3  Isidenge, nakweyiphi na indlela esihamba kuyo, intliziyo yaso iyaswela, yaye sithi kuye wonke ubani usisidenge.
4  Ukuba umoya womlawuli uyanyuka nxamnye nawe, musa ukuyishiya indawo yakho, ngokuba ukuzola kuthintela izono ezinzulu.
5  Kukho into eyintlekele endiyibonileyo phantsi kwelanga, njengaxa kukho impazamo ngenxa yalowo usemagunyeni:
6  Ubudenge bubekwa kwizikhundla ezininzi eziphakamileyo, kodwa abazizityebi baqhubeka behlala kwiindawo nje eziphantsi.
7  Ndibabone abakhonzi bekhwele amahashe kodwa iinkosana zihamba kanye njengabakhonzi emhlabeni.
8  Owemba umhadi uya kuwela kanye kuwo; yaye owaphula udonga lwamatye, inyoka iya kumluma.
9  Owemba amatye uya kuzenzakalisa ngawo. Ocanda iinkuni umele azilumkele.
10  Ukuba isixhobo sentsimbi siba buthuntu yaye uthile akalulolanga uhlangothi lwaso, ngoko uya kuwabhokoxa amandla akhe. Ngoko ubulumko obusetyenziselwa impumelelo buyingenelo.
11  Ukuba lowo unobuchule bokulawula iinyoka uthe walunywa yiyo, ngoko akuyongenelo nganto ukuphimisela kwakhe ngolwimi.
12  Amazwi omlomo wesilumko alubabalo, kodwa imilebe yesiyatha iyasiginya.
13  Ukuqala kwamazwi omlomo waso bubudenge, nesiphelo emva komlomo waso yintlekele.
14  Yaye isidenge sithetha amazwi amaninzi. Umntu akakwazi okuya kwenzeka; noko kuya kuza emva kwakhe, ngubani na onokumxelela?
15  Ukusebenza nzima kweziyatha kuyazityhafisa, ngenxa yokuba akukho nasinye esiyaziyo indlela eya esixekweni.
16  Kuya kuba njani kuwe lizwe, xa ukumkani wakho eyinkwenkwe neenkosana zakho ziqhubeka zisidla kwakusasa?
17  Hayi uyolo lwakho lizwe, xa ukumkani wakho engunyana wezidwangube neenkosana zakho zisitya ngexesha elifanelekileyo ukuze zizuze amandla, kungekhona ngenjongo yokusela.
18  Ngobuvila obukhulu iyawohloka imiqadi, nangokuyekelel’ izandla indlu iyavuza.
19  Isonka sibenza bahleke abasebenzi, yaye iwayini ibenza bube nemihlali ubomi; kodwa kuzo zonke izinto yimali ethethayo.
20  Kwanakwigumbi lakho lokulala musa ukumqalekisa ukumkani, yaye kumagumbi angaphakathi kwindawo olala kuyo musa ukumqalekisa lowo usisityebi; ngokuba isidalwa esiphaphazelayo sasemazulwini siya kudlulisela isandi nento enamaphiko iya kuwuxela umbandela.
4  Ndabuya ke ndazibona zonke izenzo zengcinezelo ezenziwayo phantsi kwelanga, yaye, khangela! iinyembezi zabo bacinezelweyo, kodwa bengenamthuthuzeli; yaye kwicala labacinezeli kwakukho amandla, khon’ ukuze bangabi namthuthuzeli.
2  Ndaza ndavuyisana nabafileyo abasele befile kade kunabaphilayo abasaphilayo ngoku.
3  Ngoko ulunge ngakumbi kunabo bobabini ongekabikho, ongekawuboni umsebenzi oyintlekele owenziwayo phantsi kwelanga.
4  Ndaza mna ndakubona konke ukusebenza nzima nabo bonke ubugcisa emsebenzini, oko kuthetha ukusukuzana omnye nomnye; kwanako oko kungamampunge nokusukelana nomoya.
5  Isiyatha sisonga izandla zaso size sidle inyama yaso.
6  Kulunge ngakumbi ukuzalisa isandla ngokuphumla kunokuzalisa izandla zozibini ngomsebenzi onzima ngokusukelana nomoya.
7  Ndabuya mna ndabona amampunge phantsi kwelanga:
8  Kukho omnye, engekho owesibini; akanaye unyana okanye umntakwabo, kodwa akukho siphelo kuko konke ukusebenza kwakhe nzima. Akaneli amehlo akhe bubutyebi: “Yaye ngubani endimsebenzela nzima ndize ndiwubandeze izinto ezilungileyo umphefumlo wam?” Kwanako oku kungamampunge, nomsebenzi oyintlekele.
9  Ababini balunge ngakumbi kunomnye, ngenxa yokuba banomvuzo ngomsebenzi wabo onzima.
10  Ngokuba xa omnye wabo esiwa, omnye unokuliphakamisa iqabane lakhe. Kodwa wothini na oyedwa owayo xa kungekho omnye wokumphakamisa?
11  Ngaphezu koko, ukuba ababini balala kunye, ngokuqinisekileyo baya kufudumala; kodwa unokufudumala njani na omnye?
12  Yaye ukuba ubani unokongamela omnye, ababini bekunye banokuma nxamnye naye. Yaye intambo entlu-ntathu ayinakuqhawuka kubini ngokukhawuleza.
13  Ulunge ngakumbi umntwana osisisweli kodwa esisilumko kunokumkani omdala kodwa esisiyatha, ongasakuvayo ukulunyukiswa.
14  Kuba uphume endlwini yentolongo ukuba abe ngukumkani, nangona ezelwe njengosweleyo ebukumkanini balowo.
15  Ndababona bonke abaphilayo abahambahambayo phantsi kwelanga, kunye nendlela umntwana, wesibini, ema ngayo esikhundleni salowo.
16  Akukho ukuphela kubo bonke abantu, kubo bonke awayengaphambi kwabo; abantu abayi kuvuya emva koko ngaye, ngokuba kwanako oku kungamampunge nokusukelana nomoya.
11  Siphose isonka sakho phezu kwamanzi, kuba uya kuphinda usifumane emva kwemihla emininzi.
2  Nika babe sixhenxe isahlulo sakho, okanye abasibhozo, kuba akuyazi intlekele eya kwenzeka emhlabeni.
3  Ukuba amafu azele ngamanzi, aziqongqothela phezu komhlaba izantyalantyala zemvula; yaye ukuba umthi uwela ngasemzantsi okanye ngasemntla, kwindawo owela kuyo umthi uya kuba kuloo ndawo.
4  Olinda umoya akayi kuyihlwayela imbewu;  nokhangela amafu akayi kuvuna.
5  Kanye njengokuba ungayiqondi ukuba iyini na indlela yomoya emathanjeni asesiswini somithiyo, ngokunjalo akuwazi umsebenzi woTHIXO oyinyaniso, owenza izinto zonke.
6  Kusasa hlwayela imbewu yakho, yaye ungasiphumzi isandla sakho de kube ngokuhlwa; kuba akuyazi indawo oya kuphumelela kuyo, enoba kulapha okanye phaya, okanye enoba ziya kulunga zombini ngokufanayo.
7  Kumnandi ukukhanya, yaye kulungile emehlweni ukulibona ilanga;
8  kuba ukuba umntu uthe waphila iminyaka emininzi, kuyo yonke makabe nemihlali. Makakhumbule imihla yobumnyama, nangona inokuba mininzi; mhla ngamnye ozayo ungamampunge.
9  Yiba nemihlali, mfana, ebutsheni bakho, uyenzele okulungileyo intliziyo yakho ngemihla yobufana bakho, uze uhambe ngeendlela zentliziyo yakho nangokubona kwamehlo akho. Kodwa yazi ukuba ngenxa yezi zinto zonke uTHIXO oyinyaniso uya kukusa ekugwetyweni.
10  Ngoko ke yishenxise ingqumbo entliziyweni yakho, uze uyinqande intlekele enyameni yakho; kuba ubutsha nokuza ngobuso ebomini ngamampunge.
8  Ngubani na onjengesilumko? Ngubani na okwaziyo ukutolikwa kwento? Ubulumko bomntu buyabukhanyisa ubuso bakhe, kwanobulukhuni bobuso bakhe buyatshintshwa bube buhle.
2  Ndithi: “Gcina umyalelo wokumkani, ngenxa yesifungo sikaThixo.
3  Musa ukukhawuleza, ukusuka ebusweni bakhe. Musa ukuma entweni embi. Kuba konke ayoliswa kukukwenza uya kukwenza,
4  ngenxa yokuba ilizwi lokumkani liligunya lokulawula; yaye ngubani onokuthi kuye: ‘Wenza ntoni na?’”
5  Ogcina umyalelo akayi kuyazi into eyintlekele, yaye intliziyo yesilumko iya kulazi ixesha nesigwebo.
6  Kuba kukho ixesha nesigwebo kuwo wonke umcimbi, ngenxa yokuba intlekele yoluntu ininzi phezu kwalo.
7  Akukho bani ukwaziyo oko kuya kubakho, ngenxa yokuba ngubani na onokuyixela indlela okuya kubakho ngayo?
8  Akukho mntu unegunya phezu komoya ukuba awuthintele umoya; akakho nonegunya lokuwulawula umhla wokufa; kungekho nokukhululeka emfazweni. Yaye ubungendawo abuyi kubasindisa abo bazifica ngabo.
9  Le nto yonke ndiyibonile, ndaza ndayinikela intliziyo yam kwizenzo zonke ezenziwayo phantsi kwelanga, ngexesha athi umntu alawule umntu iba kukwenzakala kwakhe.
10  Kodwa, nangona oko kunjalo, ndibabonile abangendawo bengcwatywa, indlela abafika ngayo nendlela abemka ngayo endaweni engcwele baze balityalwe kweso sixeko abenze ngaloo ndlela kuso. Kwanako oku kungamampunge.
11  Ngenxa yokuba isigwebo nxamnye nomsebenzi ombi singaphunyezwa ngokukhawuleza, ngoko intliziyo yoonyana babantu izele ngaphakathi kwabo kukwenza okubi.
12  Nangona umoni esenza okubi izihlandlo ezilikhulu aze aqhubeke ixesha elide kangangoko ethanda, ndiyaqonda ukuba kuya kulunga kwabamoyikayo uTHIXO oyinyaniso, ngenxa yokuba babesoyika yena.
13  Kodwa akuyi kuba kuhle konke konke kongendawo, yaye akayi kuyolula imihla yakhe enjengethunzi, ngenxa yokuba akamoyiki uThixo.
14  Kukho amampunge enzekayo emhlabeni, kuba kukho amalungisa ahlelwa ngokokwenza kwabangendawo, yaye kukho abangendawo abahlelwa ngokokwenza kwamalungisa. Ndathi kwanaloo nto ingamampunge.
15  Ndaza ndayincoma imihlali, kuba kungekho nto ilulungele ngakumbi uluntu phantsi kwelanga kunokuba ludle, lusele, lube nemihlali, yaye oko kufanele kulupheleke ekusebenzeni kwalo nzima ngemihla yobomi balo, athe uTHIXO oyinyaniso walunika yona phantsi kwelanga.
16  Ngokuvumelana noku ndayinikela intliziyo yam ukuba ndibazi ubulumko nokuba ndiwubone umsebenzi owenziwayo emhlabeni, ngenxa yokuba kukho ongabuboniyo ubuthongo ngamehlo akhe, enoba kusemini okanye ebusuku.
17  Ndaza ndakubona konke ukusebenza koTHIXO oyinyaniso, indlela uluntu olungakwazanga ngayo ukukuqonda okwenziweyo phantsi kwelanga; noko ke, kungakhathaliseki ukuba uluntu lusebenza nzima kangakanani na lufuna ukukuqonda, kodwa aluze lukuqonde. Kwanokuba lungathi luzizilumko ngokwaneleyo ukuba lukuqonde, alunakukuqonda.
9  Kuba konke oku ndakuthabathela entliziyweni yam, ndaza ndaphanda ngako konke, ukuba amalungisa nezilumko nemisebenzi yabo isesandleni soTHIXO oyinyaniso. Uluntu aluluqondi uthando okanye intiyo eye yabakho ngaphambi kwalo.
2  Konke kubehlela ngokufanayo bonke. Sinye isiphelo kwilungisa nakongendawo, kolungileyo nakohlambulukileyo nakongahlambulukanga, kobingelelayo nakongabingeleliyo. Olungileyo uyafana nomoni; ofungayo uyafana nosoyikayo isifungo esinzulu.
3  Kuko oku okuyintlekele kuko konke okwenzekayo phantsi kwelanga, ukuthi, ngenxa yokuba kukho isiphelo esinye kubo bonke, ngoko intliziyo yoonyana babantu izaliswe bububi; yaye kukho impambano entliziyweni yabo ebudeni bexesha lokudla kwabo ubomi, baze emva koko—baye kwabafileyo!
4  Kuba ngokuphathelele nabani na ohlanganiswayo kubo bonke abaphilayo kukho intembelo, ngenxa yokuba inja ephilayo ilunge ngakumbi kunengonyama efileyo.
5  Kuba abaphilayo bayazi ukuba baya kufa; kodwa abafileyo, abazi nto konke konke, abasenamvuzo, ngenxa yokuba balityelwe, abasakhunjulwa nganto.
6  Uthando lwabo, intiyo yabo nekhwele labo sele latshabalala, yaye abasenasabelo konke konke kuyo nantoni na eyenzekayo phantsi kwelanga.
7  Yiya, utye ukutya kwakho unemihlali uze usele iwayini yakho unentliziyo elungileyo, ngenxa yokuba uTHIXO oyinyaniso ukholisiwe yimisebenzi yakho.
8  Ngazo zonke izihlandlo izambatho zakho mazibe mhlophe, neoli mayingasweleki entlokweni yakho.
9  Yidla ubomi nomfazi omthandileyo ngayo yonke imihla yobomi bakho obulilize akunikileyo Yena phantsi kwelanga, yonke imihla yakho engamampunge, kuba sisabelo sakho eso ebomini nasekusebenzeni kwakho nzima okusebenzayo phantsi kwelanga.
10  Konke esikufumanayo ukuba sikwenze isandla sakho kwenze ngamandla akho onke, kuba akukho msebenzi nakuyila nakwazi nakulumka eShiyol, kwindawo oya kuyo.
11  Ndabuya ndabona phantsi kwelanga ukuba ukukhawuleza asikokwababalekayo, idabi asilolabanamandla, nokutya asikokwezilumko, nobutyebi asibobabanokuqonda, kwanobabalo asilolwabanokwazi; ngenxa yokuba bonke behlelwa lixesha nasisihlo esingenakubonwa kwangaphambili.
12  Kuba umntu akalazi ixesha lakhe. Kanye njengeentlanzi ezibanjiswa ngomnatha ombi, neentaka ezibanjiswa ngesibatha, banjalo ukurhintyelwa kwabo oonyana babantu ngexesha lentlekele, xa libawela ngequbuliso.
13  Naku okunye endikubonileyo ngokuphathelele ubulumko phantsi kwelanga—yaye babubukhulu kum:
14  Kwakukho isixeko esincinane, yaye sasinabantu abambalwa; kwaza kwafika kuso ukumkani omkhulu, wasingqonga waza wakha nxamnye naso amagwiba amakhulu.
15  Kwaza kwafunyanwa kuso umntu, osweleyo kodwa esisilumko, waza wasisindisa isixeko ngobulumko bakhe. Kodwa akukho mntu wamkhumbulayo loo mntu usweleyo.
16  Ndaza mna ndathi: “Ubulumko bulunge ngakumbi kunamandla; kanti ubulumko besisweli buyadelwa, namazwi aso akaphulaphulwa.”
17  Amazwi ezilumko azolileyo aviwa ngakumbi kunesikhalo salowo olawula phakathi kwabantu abaziziyatha.
18  Ubulumko bulunge ngakumbi kunezixhobo zokulwa, yaye umoni unokutshabalalisa okulungileyo okuninzi.
7  Igama lilunge ngakumbi kuneoli elungileyo, yaye umhla wokufa ulunge ngaphezu komhla wokuzalwa.
2  Kulunge ngakumbi ukuya endlwini yokuzila kunokuya endlwini yesidlo, ngenxa yokuba oko kukuphela koluntu lonke; yaye ophilileyo ufanele akufake entliziyweni yakhe oku.
3  Kulunge ngakumbi ukukhathazeka kunokuhleka, kuba ngokusangana kobuso intliziyo ilunga ngakumbi.
4  Intliziyo yabazizilumko isendlwini yabazilileyo, kodwa intliziyo yesiyatha isendlwini yemihlali.
5  Kulunge ngakumbi ukuva ukhalimelo lwesilumko kunomntu ova ingoma yabaziziyatha.
6  Kuba njengesandi sameva phantsi kwembiza, kunjalo ukuhleka kwesiyatha; kwanako oku kungamampunge.
7  Kuba ingcinezelo nje isengasiphambanisa isilumko, yaye isipho sinokuyitshabalalisa intliziyo.
8  Kulunge ngakumbi ukuphela kombandela kunokuqalwa kwawo. Ulunge ngakumbi onomonde kunalowo unomoya onekratshi.
9  Musa ukukhawuleza ukucaphuka ngomoya wakho, kuba ukucaphuka kuhlala esifubeni sabaziziyatha.
10  Musa ukuthi: “Kutheni le nto imihla yangaphambili ibilunge ngakumbi kunale?” kuba asibobulumko ukukubuza oku.
11  Bulungile ubulumko kunye nelifa yaye buyingenelo kwabo babona ilanga.
12  Kuba ubulumko buyakhusela njengokuba nemali ikhusela; kodwa ingenelo yolwazi kukuba ubulumko bubagcina bephila abo banabo.
13  Wubone umsebenzi woTHIXO oyinyaniso, kuba ngubani na onokukwazi ukuyenza ithi tye into ayenze yagwenxa?
14  Ngomhla olungileyo zingqine unokulunga, yaye ngomhla wentlekele bona ukuba uTHIXO oyinyaniso wenze lo kanye njengalowa, ukuze uluntu lungafumani nantoni na konke konke emva kwalo.
15  Yonk’ into ndiyibonile ebudeni bemihla yam elilize. Kubakho ilungisa elitshabalala ebulungiseni balo, yaye kubekho ongendawo oqhubeka ithuba elide ebubini bakhe.
16  Musa ukuba lilungisa kakhulu, yaye ungazibonakalisi usisilumko ngokugqithiseleyo. Yini na ukuba uziphanzise?
17  Musa ukuba ngongendawo kakhulu, yaye ungabi sisidenge. Yini na ukuba ufe ingekabi lixesha lakho?
18  Kulunge ngakumbi ukuba ubambelele koku, kodwa nakuko okuya ungasisusi isandla sakho; kuba owoyika uThixo uya kuphumelela kuko konke.
19  Ubulumko bunamandla ngakumbi kwisilumko kunamadoda alishumi asemagunyeni esixekweni.
20  Kuba akukho mntu ulilungisa emhlabeni oqhubeka esenza okulungileyo angoni.
21  Musa ukuyinikela intliziyo yakho kuwo onke amazwi abawathethayo abantu, ukuze ungamva ekuqalekisa umkhonzi wakho.
22  Kuba intliziyo yakho yazi kakuhle ukuba nawe ubaqalekise izihlandlo ezininzi abanye.
23  Konke oku ndikuvavanye ngobulumko. Ndathi: “Ndiya kuba nobulumko.” Kodwa baba kude kum.
24  Oko kukhoyo kukude yaye kunzulu ngokugqithiseleyo. Ngubani na onokukufumana?
25  Ndajika mna, entliziyweni yam ukuze ndazi, ndikhangele, ndifune ubulumko nesizathu sezinto, nokuze ndazi ngobungendawo bobuyatha nobudenge bempambano;
26  ndaza ndafumanisa ukuba: Eyona nto ikrakra ngaphezu kokufa libhinqa elineminatha yokuzingela nelinentliziyo engumnatha orhuqwayo nelinezandla ezingamakhamandela. Ulungile phambi koTHIXO oyinyaniso lowo ulibalekayo, kodwa uyona lowo uthinjwa lilo.
27  “Yabona! Kuko oko endiye ndakufumanisa,” utsho umhlanganisi, “ukuba umele udibanise enye into kunye nenye, ukuze ufikelele esigqibeni,
28  obuqhubeka usifuna umphefumlo wam, kodwa awasifumana. Ndifumene indoda yanye kwabaliwaka, kodwa andilifumananga ibhinqa phakathi kwabo bonke aba.
29  Yabona! Koku kuphela endikufumeneyo, kukuba uTHIXO oyinyaniso walwenza uluntu lwathi tye, kodwa lusuke lona lwafuna amacebo amaninzi.”
6  Kukho intlekele endiyibonileyo phantsi kwelanga, ngokufuthi phakathi koluntu:
2  ngumntu uTHIXO oyinyaniso amnika ubutyebi nezinto eziphathekayo nozuko yaye umphefumlo wakhe awuswelanga nantoni na ayilangazelelayo, kanti uTHIXO oyinyaniso umenza angabi nako ukudla kuzo, nangona umntu nje wasemzini esenokudla kuzo. Oku kungamampunge yaye kusisifo esibi.
3  Ukuba umntu uzele izihlandlo ezilikhulu, waza waphila iminyaka emininzi, yaba mininzi imihla yeminyaka yakhe, kodwa umphefumlo wakhe awaneliswa zizinto ezilungileyo yaye akaba nangcwaba, ndimele nditsho ukuthi ozelwe ngaphambi kwexesha ulunge ngakumbi kunaye.
4  Kuba kulilize ukufika kwakhe yaye umka ebumnyameni, kwaye ubumnyama buya kuligubungela igama lakhe.
5  Kwanelanga akalibonanga, akalazi. Yena lo unokuphumla kunalowa wokuqala.
6  Kwanokuba ebeya kuphila iwaka leminyaka kabini kanti akakubonanga okulungileyo, ngaba akayi ndaweni-nye na wonk’ ubani?
7  Konke ukusebenza nzima koluntu kokomlomo walo, kodwa kwanomphefumlo walo awuzali.
8  Kuba sinangenelo yantoni na isilumko ngaphezu kwesiyatha? Yintoni na anayo oxhwalekileyo ekwazini indlela yokuhamba phambi kwabaphilayo?
9  Kulunge ngakumbi ukubona ngamehlo kunokuhambahamba komphefumlo. Kwanako oku kungamampunge nokusukelana nomoya.
10  Nayiphi na into ekhoyo, igama layo sele livakalisiwe, yaye kuyaziwa oko umntu akuko; yaye akanakukwazi ukuligweba ityala lalowo unamandla ngakumbi kunaye.
11  Ngenxa yokuba kukho izinto ezininzi ezibangela amampunge amaninzi, iyintoni na ingenelo umntu anayo koko?
12  Kuba ngubani na okwaziyo okumlungeleyo umntu ebomini ngenani lemihla yobomi bakhe obulilize, xa eyichitha njengesithunzi? Kuba ngubani na onokumxelela umntu oko kuya kwenzeka emva kwakhe phantsi kwelanga?
5  Lulinde unyawo lwakho xa sukuba usiya endlwini yoTHIXO oyinyaniso; yaye sondela ukuze uve, endaweni yokuba unikele umbingelelo njengoko besenza abaziziyatha, kuba ukwenza okubi abakuqondi.
2  Musa ukukhawuleza ngomlomo wakho; intliziyo yakho mayingangxami ukuzisa ilizwi phambi koTHIXO oyinyaniso. Kuba uTHIXO oyinyaniso usemazulwini kodwa wena usemhlabeni. Kungenxa yoko le nto amazwi akho efanele abe mbalwa.
3  Kuba ngokuqinisekileyo iphupha lifika ngenxa yomsebenzi omninzi, yaye ilizwi lesiyatha lifika ngenxa yamazwi amaninzi.
4  Xa sukuba ubhambathisa isibhambathiso kuThixo, musa ukuthingaza ukusifezekisa, ngokuba akayoliswa ziziyatha. Oko ukubhambathisileyo, kufezekise.
5  Kulunge ngakumbi ukuba ungabhambathisi kunokuba ubhambathise ungafezekisi.
6  Musa ukuvumela umlomo wakho uyonise inyama yakho, ungatsho naphambi kwengelosi ukuthi oko bekuyimpazamo. Kutheni uTHIXO oyinyaniso efanele acaphuke ngenxa yelizwi lakho aze awonakalise umsebenzi wezandla zakho?
7  Kuba ngenxa yomsebenzi omninzi kukho amaphupha, yaye kukho amampunge namazwi amaninzi. Kodwa yoyika uTHIXO oyinyaniso.
8  Ukuba ubona kucinezelwa osweleyo, kuhluthwa nesigwebo ngogonyamelo nobulungisa kwiphondo, musa ukuthi manga yiloo nto, kuba ophakame ngakumbi kunalowo uphakamileyo ujongile, yaye kukho abo bangaphezulu kubo.
9  Ingenelo yomhlaba iphakathi kwabo bonke; kuba ukumkani uyakhonzwa ngomhlaba.
10  Umthandi nje wesilivere akayi kwaneliswa yisilivere, nabani na othanda indyebo akaneliswa yingeniso. Kwanako oku kungamampunge.
11  Xa izinto ezilungileyo zininzi, abo bazidlayo ngokuqinisekileyo baba baninzi. Yaye iyintoni na ingenelo kumniniyo ozukileyo, ngaphandle kokuzikhangela ngamehlo akhe?
12  Bumnandi ubuthongo bokhonzayo, enoba udla kancinane okanye kakhulu; kodwa indyebo yesityebi ayisivumeli ukuba silale.
13  Kukho intlekele enkulu endiyibonileyo phantsi kwelanga: ubutyebi obugcinelwa umninibo ozukileyo buyintlekele kuye.
14  Yaye obo butyebi buyatshabalala ngenxa yomsebenzi oyintlekele, yaye uye wazala unyana xa kungekho nto konke konke esandleni sakhe.
15  Kanye njengokuba ubani waphumayo esiswini sikanina, uya kubuya emke eze, kanye njengoko wezayo; akukho nto anokuyithwala emsebenzini onzima awenzileyo, anokuyithabatha ngesandla sakhe.
16  Yaye kwanako oku kuyintlekele enkulu: kanye njengoko ubani weza enjalo, uya kumka kwanjengoko weza ngako; yaye iyintoni na ingenelo kulowo uqhubeka esebenzela umoya nzima?
17  Yonke imihla yakhe udla ebumnyameni, enengqumbo enkulu, egula yaye ecaphuka.
18  Khangela! Eyona nto ilungileyo ndiyibonileyo, nentle, kukuba ubani  adle, asele aze abone okulungileyo ekusebenzeni kwakhe nzima akusebenzayo phantsi kwelanga ngemihla yobomi bakhe amnike yona uTHIXO oyinyaniso, kuba kusisabelo sakhe oko.
19  Wonke umntu uTHIXO oyinyaniso amnike ubutyebi nezinto eziphathekayo, umnike igunya lokuba adle kuzo aze athabathe isabelo sakhe, avuye ngokusebenza kwakhe nzima. Esi sisipho sikaThixo.
20  Kuba ngokufuthi akayi kuyikhumbula imihla yobomi bakhe, ngenxa yokuba uTHIXO oyinyaniso umzalisa ngemihlali yentliziyo yakhe.
1  Amazwi omhlanganisi, unyana kaDavide ukumkani waseYerusalem.
2  “Amampunge awo amampunge!” utsho umhlanganisi, “amampunge awo amampunge! Yonk’ into ingamampunge!”
3  Iyintoni ingenelo umntu ayifumanayo kuko konke ukusebenza nzima akusebenzayo phantsi kwelanga?
4  Kumka esinye isizukulwana, kufike esinye isizukulwana; kodwa umhlaba umi ixesha elingenammiselo.
5  Ilanga liyakhazimla, yaye ilanga libuya litshone, likhawuleze liye endaweni yalo apho liya kukhazimla khona.
6  Umoya uya emzantsi, uze ujikeleze uye emntla. Uyaqhubeka ujikeleza, uze umoya ubuyele ekujikelezeni kwawo.
7  Yonke imisinga yasebusika iya elwandle, ukanti ulwandle aluzali. Kwindawo eya kuyo imisinga yasebusika, ibuyela kwakuyo.
8  Zonke izinto ziyindinisa; akukho bani unako ukuthetha ngazo. Iliso alaneli kukubona, nendlebe ayizali kukuva.
9  Oko kwakha kwakho, kuya kuphinda kubekho; oko kwakha kwenzeka kuya kuphinda kwenzeke; ngoko akukho nto intsha phantsi kwelanga.
10  Ngaba kukho nantoni na ekunokuthiwa ngayo: “Yabona le; intsha”? Ibiselikho ixesha elingenammiselo; oko kubekho ukususela ngaphambi kwexesha lethu.
11  Abakhunjulwa abantu bamaxesha angaphambili, nabo baya kubakho kamva. Abayi kukhunjulwa kwanangabo baphakathi kwabo abo baya kubakho kamva.
12  Mna, mhlanganisi, ndibe ndingukumkani kuSirayeli eYerusalem.
13  Ndaza ndayimisela intliziyo yam ekufuneni nasekukhangeleni ubulumko ngokuphathelele yonk’ into eyenzekayo phantsi kwamazulu—umsebenzi oyintlekele uThixo awunike oonyana boluntu ukuba ubaxakekise.
14  Ndayibona yonke imisebenzi eyenziwayo phantsi kwelanga, yaye, khangela! yonk’ into ingamampunge nokusukelana nomoya.
15  Oko kwenziwe kwagwenxa akunakwenziwa kuthi tye, yaye into engekhoyo ayinakubalwa.
16  Ndathetha mna nentliziyo yam, ndathi: “Khangela! Ndizandisele ubulumko kakhulu ngaphezu kwakhe nabani na owakha waphambi kwam eYerusalem, intliziyo yam yabona ubulumko obuninzi nokwazi.”
17  Ndaza ndayinikela intliziyo yam ekwazini ubulumko nasekwazini impambano, ndaza ndabazi ubuyatha, kwanako oku kukusukelana nomoya.
18  Kuba ebuninzini bobulumko kukho ubuninzi bokukhathazeka, ukuze lowo wandisa ukwazi andise intlungu.
2  Ndathi mna entliziyweni yam: “Yiza, ke ndikulinge ngemihlali. Bona okulungileyo.” Yaye, khangela! kwanaloo nto ingamampunge.
2  Ndathi kohlekayo: “Akunangqondo!” nakonemihlali: “Wenza ntoni na lo?”
3  Ndakhangela entliziyweni yam ukuba ndichwayitise inyama yam ngewayini, ngoxa ndandiyikhokela ngobulumko intliziyo yam, kwanangokubamba ubuyatha de ndakubona oko kulungileyo bakwenzileyo oonyana babantu phantsi kwamazulu ngenani lemihla yobomi babo.
4  Ndazenzela imisebenzi emikhulu ngakumbi. Ndazakhela izindlu; ndazityalela izidiliya.
5  Ndazenzela imiyezo neepaki, ndaza ndatyala kuzo zonke iintlobo zemithi yeziqhamo.
6  Ndazenzela amachibi amanzi, okulinkcenkceshela ngawo ihlathi, elintshula imithi.
7  Ndazuza izicaka nezicakakazi, ndaza ndaba noonyana bendlu. Ndaba nemfuyo, iinkomo nemihlambi emininzi, ngaphezu kwabo bonke ababephambi kwam eYerusalem.
8  Ndaziqwebela isilivere negolide, nempahla enqabileyo yookumkani namaphondo. Ndazenzela iimvumi neemvumikazi noyolo olugqibeleleyo loonyana boluntu, inenekazi kwanamanenekazi.
9  Yaye ndaba mkhulu ngakumbi ndaza ndanda ngaphezu kwakhe nabani na owakha wakho phambi kwam eYerusalem. Ngaphezu koko, ubulumko bam bahlala ibobam.
10  Andiwabandezanga nantoni na ayicelayo amehlo am. Andayivimba intliziyo yam naluphi na uhlobo lwemihlali, kuba intliziyo yam yayivuya kuko konke ukusebenza kwam nzima, yaye esi yaba sisahlulo sam kuko konke ukusebenza kwam nzima.
11  Ndaza mna, ndaguqukela kuyo yonke imisebenzi yam eyenziwe zizandla zam nokusebenza kwam nzima endikusebenze nzima ukuze ndikufeze, yaye, khangela! yonk’ into yayingamampunge nokusukelana nomoya, yaye kwakungekho ngenelo phantsi kwelanga.
12  Ndaza mna, ndajika ukuba ndibone ubulumko, impambano nobuyatha; kuba yintoni na eyenziwa ngumntu wasemhlabeni oza emva kokumkani? Loo nto abantu babesele beyenzile.
13  Ndaza ndabona mna, ukuba kukho ingenelo ngakumbi ebulumkweni kunasebuyatheni, kanye njengokuba kukho ingenelo ngakumbi ekukhanyeni kunasebumnyameni.
14  Ngokubhekisele kosisilumko, amehlo akhe asentlokweni yakhe; kodwa osisiyatha uhamba ebumnyameni obupheleleyo. Ndaza mna, ndazi ukuba bonke bafikelwa sisiphelo esinye.
15  Ndathi ke mna entliziyweni yam: “Njengoko isiphelo sisifikela isidenge siya kundifikela nam, ewe, mna.” Kutheni, ke ngoko, ndiye ndalumka kakhulu ngelo xesha? Ndaza ndathi entliziyweni yam: “Kwanako oku kungamampunge.”
16  Kuba asikhunjulwa ngakumbi isilumko kunesiyatha ukusa kwixesha elingenammiselo. Kwimihla ezayo, ngokuqinisekileyo wonk’ ubani uyalityalwa; yaye siya kufa njani isilumko? Sifa kunye nesiyatha.
17  Ndaza ndabuthiya ubomi, ngenxa yokuba umsebenzi owenziweyo phantsi kwelanga ube yintlekele ngokwembono yam, kuba yonk’ into ingamampunge nokusukelana nomoya.
18  Ndaza, mna, ndakuthiya ukusebenza nzima endakwenzayo phantsi kwelanga, ekubeni ndiya kukushiya nomntu oya kubakho emva kwam.
19  Yaye ngubani na okwaziyo ukuba uya kuba sisilumko okanye uya kuba sisidenge? Kanti uya kukulawula konke ukusebenza kwam nzima endakusebenzayo nendabonisa ubulumko ngako phantsi kwelanga. Kwanako oku kungamampunge.
20  Ndaza mna ndajika ekuyenzeni iphelelwe lithemba intliziyo yam kuko konke ukusebenza nzima endakusebenzayo phantsi kwelanga.
21  Kuba kukho umntu omsebenzi wakhe onzima ungowobulumko nokwazi nobugcisa, kodwa umntu ongayisebenzelanga nzima loo nto uya kunikwa isahlulo sakhe. Kwanako oku kungamampunge nentlekele enkulu.
22  Kuba unantoni na umntu ngako konke ukusebenza nzima kwakhe nemizamo yentliziyo yakhe ayisebenza nzima phantsi kwelanga?
23  Kuba yonke imihla yomsebenzi wakhe ithetha iintlungu nokukhathazeka, kwakhona ebusuku intliziyo yakhe ayiphumli. Kwanako oku kungamampunge nje.
24  Akukho nto elunge ngakumbi emntwini kunokuba adle, asele aze enze umphefumlo wakhe ubone okulungileyo ngenxa yokusebenza kwakhe nzima. Kwanako oku ndikubonile mna, ukuba oku kuvela esandleni soTHIXO oyinyaniso.
25  Kuba ngubani na odla nosela ngakumbi kunam?
26  Kuba umntu olungileyo phambi kwakhe umnike ubulumko, ukwazi nemihlali, kodwa umoni umnike umsebenzi wokuhlanganisa nokubuthela ndawonye ukuze nje kuphela anike lowo ulungileyo phambi koTHIXO oyinyaniso. Kwanako oku kungamampunge nokusukelana nomoya.
3  Yonke into inexesha layo elimisiweyo, nomcimbi wonke unexesha lawo phantsi kwamazulu:
2  kukho ixesha lokuzalwa nexesha lokufa; kukho ixesha lokutyala nexesha lokuncothula oko bekutyaliwe;
3  kukho ixesha lokubulala nexesha lokuphilisa; kukho ixesha lokudiliza nexesha lokwakha;
4  kukho ixesha lokulila nexesha lokuhleka; kukho ixesha lokwenza isijwili nexesha lokudloba;
5  kukho ixesha lokulahla amatye nexesha lokubuthela amatye ndawonye; kukho ixesha lokuwola nexesha lokuyeka ukuwola;
6  kukho ixesha lokufuna nexesha lokulahlekelwa; kukho ixesha lokugcina nexesha lokulahla;
7  kukho ixesha lokukrazula nexesha lokuthunga; kukho ixesha lokuthi cwaka  nexesha lokuthetha;
8  kukho ixesha lokuthanda nexesha lokuthiya; kukho ixesha lemfazwe nexesha loxolo.
9  Unangenelo yiphi umenzi ngoko akusebenzele nzima?
10  Ndiwubonile umsebenzi athe uThixo wawunika oonyana babantu ukuba bazixakekise ngawo.
11  Yonk’ into uyenze yantle ngexesha layo. Kwanexesha elingenammiselo ulibeke ezintliziyweni zabo, ukuze uluntu lungaze luwufumane umsebenzi uTHIXO oyinyaniso awenzileyo ukususela ekuqaleni kuse ekupheleni.
12  Ndiyazi ukuba akukho nto ilunge ngakumbi kulo kunokuba nemihlali nokwenza okulungileyo ebudeni bokudla kwalo ubomi;
13  kwanokuba wonk’ umntu ufanele adle, asele aze ngokwenene abone okulungileyo kuko konke ukusebenza kwakhe nzima. Sisipho sikaThixo eso.
14  Ndiyazi ukuba yonk’ into ayenzayo uTHIXO oyinyaniso, iya kuba yeyexesha elingenammiselo. Akukho kongeza nakunciphisa kuyo; kuba nguTHIXO oyinyaniso ngokwakhe oyenzileyo, ukuze abantu bamoyike.
15  Oko kukhoyo, bekusele kukho, oko kuza kubakho kungqineke ukuba kwakukho; yaye uTHIXO oyinyaniso ufuna oko kusukelwayo.
16  Yaye ngokubhekele phaya ndabona phantsi kwelanga indawo yokusesikweni apho kwakukho ubungendawo nendawo yobulungisa apho kwakukho ubungendawo.
17  Ndathi mna entliziyweni yam: “UTHIXO oyinyaniso uya kugweba ilungisa nongendawo, ngokuba kukho ixesha layo yonke imicimbi, nangokuphathelele wonke umsebenzi apho.”
18  Ndathi mna, entliziyweni yam ngokubhekisele koonyana boluntu uTHIXO oyinyaniso uza kubakhetha, ukuze bazibone ngokwabo ukuba bazizilo.
19  Siyafana isiphelo soonyana boluntu nesiphelo sesilo. Njengoko kunjalo ukufa kwaso, kunjalo nokufa kwabo; yaye zonke zinomoya omnye, khon’ ukuze kungabikho kongama komntu kunesilo, ngokuba yonk’ into ingamampunge.
20  Zonke ziya ndaweni nye. Zonke zavela eluthulini, yaye zonke zibuyela eluthulini.
21  Ngubani na ke ngoko owaziyo ukuba umoya woonyana babantu unyukela phezulu; uze wona umoya wesilo wehlele ezantsi emhlabeni?
22  Yaye ndabona ukuba akukho nto ilunge ngakumbi kunokuba umntu abe nemihlali ngemisebenzi yakhe, kuba kusisabelo sakhe oko; ngenxa yokuba uya kungeniswa ngubani na ukuba akhangele oko kuya kubakho emva kwakhe?
12  Ke kaloku, khumbula uMdali wakho Ozukileyo ngemihla yobufana bakho, ngaphambi kokuba ifike imihla yentlekele, okanye ifike iminyaka oya kuthi ngayo: “Ayindiyolisi”;
2  ngaphambi kokuba ilanga nokukhanya nenyanga neenkwenkwezi zibe mnyama, namafu engekabuyi, kuze kulandele izantyalantyala zemvula;
3  mhla lowo abaya kungcangcazela ngawo abagcini bendlu, agobe amadoda anamandla, baze bayeke ukusebenza abafazi abasilayo ngenxa yokuba bembalwa, namanenekazi abona ngeefestile afumanise kumnyama;
4  zize zivalwe iingcango ngasesitratweni, xa isandi selitye lokusila sivakala kancinane, yaye ubani evuswa sisandi sentaka, yaye zonke iintombi zengoma zivakala kancinane.
5  Bayayoyika into ephakamileyo, nasendleleni bayankwantya. Yaye umthi wom-amangile uthwala iintyatyambo, nentethe iyazirhuqa, lize ligqabhuke iqunube, ngenxa yokuba umntu ehamba esiya endlwini yakhe ehlala ihleli nabenza isijwili bejikeleza isitrato;
6  phambi kokuba intambo yesilivere ishenxiswe, sityunyuzwe isitya segolide, ize yaphulwe ingqayi emthonjeni, lityunyuzwe nevili lamanzi equleni.
7  Ngoko uthuli lubuyela emhlabeni njengoko lwalunjalo nomoya ubuyele kuTHIXO oyinyaniso owawunikayo.
8  “Amampunge awo amampunge!” utsho umhlanganisi, “Yonk’ into ingamampunge.”
9  Ngaphandle kwesibakala sokuba umhlanganisi esisilumko, wafundisa abantu ukwazi ngokuqhubekayo, yaye waphonononga waza wafuna ngokucokisekileyo, ukuze alungelelanise imizekeliso emininzi.
10  Umhlanganisi wafuna ukufumana amazwi ayolisayo nokubhala amazwi achanileyo enyaniso.
11  Amazwi ezilumko anjengeemviko, yaye kanye njengezikhonkwane ezibethelelwe zatshona banjalo abazifica ngokuqokelela izivakalisi; banikwe ngumalusi omnye.
12  Ngokubhekisele kuyo nantoni na enye ngaphandle koku, nyana wam, lumka: Ukwenza iincwadi ezininzi akupheli, yaye ukuzinikela kakhulu kuzo kudinisa inyama.
13  Ukuqosheliswa kombandela, emva kokuba yonk’ into iviwe, naku: Yoyika uTHIXO oyinyaniso uze ugcine imiyalelo yakhe. Kuba oku kuyimbopheleleko yomntu.
14  Kuba uTHIXO oyinyaniso uya kuzisa ekugwetyweni lonke uhlobo lomsebenzi ngokuphathelele yonke into efihlakeleyo, enoba ilungile okanye imbi.
