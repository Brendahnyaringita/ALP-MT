10  URehobhoham waya kwaShekem, kuba onke amaSirayeli ayeze kumenza ukumkani kwaShekem.
2  Yaye kwathi kamsinya nje akuba uYerobhoham unyana kaNebhati ekuvile oko ngoxa wayeseseYiputa, (ngenxa yokuba wayebaleke ukumkani uSolomon,) uYerobhoham ngokukhawuleza wabuya eYiputa.
3  Ngoko bathumela baza bambiza, yaye uYerobhoham naye wonke uSirayeli beza ukuze bathethe noRehobhoham, besithi:
4  “Uyihlo wayenza lukhuni idyokhwe yethu; ke wena yenze khaphukhaphu inkonzo enzima kayihlo nedyokhwe yakhe enzima awayibeka phezu kwethu, yaye siya kukukhonza.”
5  Yena ke wathi kubo: “Hambani iintsuku zibe ntathu. Nandule nibuyele kum.” Ngoko abantu bemka.
6  Yaye uKumkani uRehobhoham wafuna icebo kumadoda amakhulu awayeqhubeka enyamekela uSolomon uyise ngoxa wayesaphila, esithi: “Nicebisa ukuba siphendulwe njani esi sizwana?”
7  Ngako oko athetha kuye, esithi: “Ukuba namhlanje unokuzingqina ulungile kwesi sizwana yaye usikholise uze ngokwenene uthethe amazwi alungileyo kuso, naso ngokuqinisekileyo siya kuhlala singabakhonzi bakho.”
8  Noko ke, waliyeka icebo awayemcebise lona amadoda amakhulu, wafuna icebo kubafana awayekhule nabo, abo babemnyamekela.
9  Yaye wahlabela mgama wathi kubo: “Nicebisa ukuba sisiphendule sithini esi sizwana sithethe nam, sisithi, ‘Yenze khaphukhaphu idyokhwe eyabekwa nguyihlo phezu kwethu’?”
10  Aba bafana babekhule naye bathetha naye, besithi: “Yithi kwaba bantu bathethe nawe, besithi, ‘Uyihlo wayenza nzima idyokhwe yethu, kodwa, ke wena, yenze ibe khaphukhaphu phezu kwethu’; yithi kubo, ‘Ngokuqinisekeliyo ucikicane wam uya kuba mkhulu ngakumbi kunesinqe sikabawo.
11  Yaye ke ubawo, wanithwalisa idyokhwe enzima; kodwa mna, ndiya kuyongeza idyokhwe yenu. Ubawo yena, wanibetha ngezabhokhwe, kodwa mna, ndiya kunibetha ngeekatsi.’”
12  UYerobhoham nabo bonke abantu beza kuRehobhoham ngosuku lwesithathu, kanye njengoko ukumkani wayethethile, esithi: “Buyelani kum ngosuku lwesithathu.”
13  Yaye ukumkani wabaphendula ngqwabalala. Ngaloo ndlela uKumkani uRehobhoham waliyeka icebo awayecetyiswe lona ngamadoda amakhulu,
14  wahlabela mgama wathetha kubo ngokwecebo labafana, esithi: “Ndiya kuyenza nzima ngakumbi idyokhwe yenu, yaye mna, ndiya kongeza kuyo. Ubawo, wanibetha ngezabhokhwe, kodwa mna, ndiya kunibetha ngeekatsi.”
15  Yaye ukumkani akazange abaphulaphule abantu; kuba ukuguquka kwemicimbi kwakuphuma kuTHIXO oyinyaniso ukuze uYehova aliphumeze ilizwi lakhe awayelithethe ngoAhiya umShilo kuYerobhoham unyana kaNebhati.
16  Ke yena wonke uSirayeli, ngenxa yokuba ukumkani engazange amphulaphule, abantu bamphendula ukumkani, besithi: “Sinasabelo sini na kuDavide? Yaye akukho lifa kunyana kaYese. Ngamnye makaye koothixo bakhe, Sirayeli! Ngoko zibonele indlu yakho, Davide.” Ke wonke uSirayeli waya ezintenteni zakhe.
17  Ke bona oonyana bakaSirayeli ababehlala kwizixeko zakwaYuda, uRehobhoham waqhubeka ebalawula.
18  Kamva uKumkani uRehobhoham wathumela uHadoram, owayephethe abo babebhaliselwe ukusebenza ngokuqhutywa ngebhaxa, kodwa oonyana bakaSirayeli bamgibisela ngamatye, kangangokude afe. Yaye uKumkani uRehobhoham waba nako ukukhwela enqwelweni wasabela eYerusalem.
19  Kwaye amaSirayeli aqhubeka nemvukelo yawo nxamnye nendlu kaDavide de kube namhla.
4  Wandula wenza isibingelelo sobhedu, saziikubhite ezingamashumi amabini ubude baso, saziikubhite ezingamashumi amabini ububanzi baso, saziikubhite ezilishumi ukuphakama kwaso.
2  Yaye wenza ulwandle olutyhidiweyo oluziikubhite ezilishumi ukususela kolunye udini lwalo kuse kolunye udini, lusisazinge macala onke, nokuphakama kwalo kwakuziikubhite ezintlanu, yaye kwakuthabatha ulutya oluziikubhite ezingamashumi amathathu ukulujikeleza macala onke.
3  Kwaye kwakukho izihombiso ezimilise okwethangazana ngaphantsi kodini lwalo macala onke, zilurhangqile, zilishumi kwikubhite, ziluvingcile ulwandle macala onke. Izihombiso ezimilise okwethangazana zazingezintlu ezimbini, ezityhidwe ngokutyhidwa kwalo.
4  Lwalumi phezu kweenkunzi zeenkomo ezilishumi elinesibini, ezintathu zijonge ngasentla, ezintathu zijonge ngasentshona, ezintathu zijonge ngasezantsi, ezintathu zijonge ngasempuma; kwaye ulwandle lwalungasentla phezu kwazo, yaye imiva yazo zonke yayijonge phakathi.
5  Kwaye ubungqingqwa balo babungangobubanzi besandla; yaye udini lwalo lwalwenziwe lwanjengodini lwendebe, intyatyambo yenyibiba. Njengesikhongozelo, lwalunokuqulatha umlinganiselo weebhate ezingamawaka amathathu.
6  Ngaphezu koko, wenza izitya ezilishumi, wazibeka zazihlanu ngasekunene zazihlanu nangasekhohlo, ukuze kuhlanjwe kuzo. Babeyalaza ngamanzi izinto ezazinento yokwenza nomnikelo otshiswayo. Kodwa ulwandle lwalulolwababingeleli ukuze bahlambe kulo.
7  Wandula wenza iziphatho zezibane zegolide, ezilishumi zazo ngokuyilwa kwazo, waza wazibeka etempileni, ezihlanu ngasekunene ezihlanu ngasekhohlo.
8  Ngaphezu koko, wenza iitafile ezilishumi, wazibeka etempileni, ezintlanu ngasekunene ezintlanu ngasekhohlo, wenza izitya ezilikhulu zegolide.
9  Wandula wenza intendelezo yababingeleli nentendelezo enkulu neminyango yentendelezo, neminyango yayo wayaleka ngobhedu.
10  Yaye ulwandle walubeka ngasekunene, ngasempuma, ukuya ngasezantsi.
11  Ekugqibeleni uHiram wenza iinkonkxa nemihlakulo nezitya zokufefa. Ngoko uHiram wagqiba ukuwenza umsebenzi awayewenzela uKumkani uSolomon kwindlu yoTHIXO oyinyaniso.
12  Iintsika ezimbini neengqukuva ezaziphezu kweentsika ezimbini neminatha emibini ephinyeneyo yokugubungela iingqukuva ezimbini ezaziphezu kweentsika
13  neerharnati zeminatha ephinyeneyo engamakhulu amane, nezintlu ezimbini zeerharnati zeminatha ephinyeneyo ngaminye, yokugubungela iingqukuva ezimbini ezaziphezu kweentsika,
14  neenqwelwana ezilishumi nezitya ezilishumi eziphezu kwezo nqwelwana;
15  ulwandle olunye neenkunzi zeenkomo ezilishumi elinesibini eziphantsi kwalo,
16  neenkonkxa nemihlakulo neefolokhwe nayo yonke impahla yabo yendlu kaYehova uHiram-abhivi awayenzela uKumkani uSolomon, ngobhedu olukhazimlisiweyo.
17  Ukumkani wazityhida emhlabeni wodongwe kwiSithili saseYordan, phakathi kweSukoti neTsereda.
18  USolomon wayenza yonke le mpahla yaninzi kakhulu, kangangokuba ubunzima bobhedu abuzange buqinisekiswe.
19  Kwaye uSolomon wenza zonke iimpahla zendlu kaTHIXO oyinyaniso nesibingelelo segolide neetafile ekwakukho izonka zokubonisa phezu kwazo,
20  neziphatho zezibane nezibane zazo zegolide esulungekileyo, ukukhanyisa phambi kwelona gumbi lingaphakathi ngokommiselo;
21  neentyatyambo nezibane nezifinyiso zegolide, (yayiyeyona golide isulungekileyo,)
22  nezicima-mlilo nezitya zokufefa neendebe neengcedevu, zegolide esulungekileyo, nezisekelo zeengcango zendlu ephakathi, oko kukuthi eYona Ngcwele, neengcango zendlu yetempile zegolide.
26  Bandula bonke abantu bakwaYuda bamthabatha u-Uziya, yena eneminyaka elishumi elinesithandathu ubudala, baza bamenza ukumkani esikhundleni sikayise uAmatsiya.
2  Nguye owabuya wayakha iEloti wayibuyisela kwaYuda emva kokuba ukumkani elele kookhokho bakhe.
3  Wayeneminyaka elishumi elinesithandathu ubudala u-Uziya ukuqalisa kwakhe ukulawula, yaye walawula iminyaka engamashumi amahlanu anesibini eYerusalem. Igama likanina lalinguYekoliya waseYerusalem.
4  Waqhubeka esenza okulungileyo emehlweni kaYehova, ngokuvisisana nako konke okwenziwa nguAmatsiya uyise.
5  Waqhubeka ethambekele ekufuneni uThixo ngemihla kaZekariya, umyaleli wokoyika uTHIXO oyinyaniso; yaye, ngemihla yokufuna kwakhe uYehova, uTHIXO oyinyaniso wamenza waphumelela.
6  Waphuma walwa namaFilisti watyhoboza udonga lwaseGati nodonga lwaseYabhine nodonga lwaseAshdode, emva koko wakha izixeko kummandla waseAshdode naphakathi kwamaFilisti.
7  Yaye uTHIXO oyinyaniso waqhubeka emnceda nxamnye namaFilisti nanxamnye nama-Arabhiya awayehlala eGurbhahali naseMehun.
8  Nama-Amoni aqalisa ukunikela ku-Uziya. Ekugqibeleni udumo lwakhe lwaya kufikelela naseYiputa, kuba wabonakalisa amandla ngokomlinganiselo ongaqhelekanga.
9  Ngaphezu koko, u-Uziya wakha iinqaba eYerusalem ngakwiSango leMbombo nangakwiSango Lentlambo nangakuDonga Olungaphandle, wazenza zomelela.
10  Ngapha koko, wakha iinqaba entlango, waza wemba amaqula amaninzi (kuba wayenemfuyo eninzi), kwanaseShefela kumhlaba othe thabalala. Kwakukho abalimi nabasebenzi-zidiliya ezintabeni naseKarmele, kuba wayengumthandi wezolimo.
11  Ngaphezu koko, u-Uziya waba nomkhosi obandakanyeka emfazweni, lowo wawusiya kwinkonzo yasemkhosini nabaphumi-mkhosi, ngenani lobhaliso ngesandla sikaYeyeli unobhala noMahaseya igosa phantsi kolawulo lukaHananiya weenkosana zikakumkani.
12  Inani liphela leentloko zezindlu zooyise, amakroti, amadoda anamandla, yayingamawaka amabini anamakhulu amathandathu.
13  Phantsi kolawulo lwabo imikhosi yolawulo yayingamakhulu amathathu anesixhenxe amawaka anamakhulu amahlanu amadoda abandakanyeka emfazweni ngamandla omkhosi wamajoni ukunceda ukumkani nxamnye notshaba.
14  Yaye u-Uziya waqhubeka ewalungiselela, umkhosi uphela, amakhaka neencula nezigcina-ntloko nezambatho zentsimbi nezaphetha namatye okusawula.
15  Ngapha koko, wenza oomatshini bemfazwe eYerusalem, wayila iinjineli, ukuba zibe phezu kweenqaba naphezu kweembombo, ukutola ngamatolo namatye amakhulu. Ngenxa yoko udumo lwakhe lwaya kufikelela kude, kuba wancedwa ngokumangalisayo de womelela.
16  Noko ke, wathi kamsinya nje akomelela, intliziyo yakhe yaba nekratshi ukusa kwinqanaba lokonakala, kangangokuba wenza ngokungathembeki kuYehova uThixo wakhe wangena etempileni kaYehova ukuba atshise isiqhumiso esibingelelweni sesiqhumiso.
17  Ngoko nangoko uAzariya umbingeleli kunye nababingeleli bakaYehova, amadoda angamakroti angamashumi asibhozo, eza emva kwakhe.
18  Bandula bema nxamnye noUziya ukumkani baza bathi kuye: “Asingomsebenzi wakho, Uziya, ukutshisa isiqhumiso kuYehova, ngumsebenzi wababingeleli oonyana baka-Aron, abo bangcwaliselwe ukutshisa isiqhumiso. Phuma engcweleni; kuba wenze ngokungathembeki, yaye akukwenzeli nolunjani na uzuko oluvela kuYehova uThixo.”
19  Kodwa u-Uziya waba nomsindo ngoxa ephethe ngesandla sakhe isiqhumiselo ukutshisa isiqhumiso, yaye, ebudeni bokuba nomsindo kwakhe nxamnye nababingeleli, kwaphuma iqhenqa ebunzini lakhe phambi kwababingeleli endlwini kaYehova ecaleni kwesibingelelo sokuqhumisa.
20  Wathi uAzariya umbingeleli oyintloko nabo bonke ababingeleli bakumkhangela, tyhini, wayebethwe ngeqhenqa ebunzi! Ngoko baqala ukumshenxisa ngokungxama apho, naye wangxama ukuphumela ngaphandle, ngenxa yokuba wayebethwe nguYehova.
21  U-Uziya ukumkani waqhubeka eneqhenqa de kwayimini yokufa kwakhe, yaye wahlala endlwini ekhululekile kwizabelo zakhe, njengoneqhenqa; kuba wayahlukanisiwe nendlu kaYehova, ngoxa uYotham unyana wakhe wayongamele indlu kakumkani, egweba abantu belo lizwe.
22  Eminye imicimbi kaUziya, eyokuqala neyokugqibela, wayibhala uIsaya unyana ka-Amotsi umprofeti.
23  Ekugqibeleni u-Uziya walala kookhokho bakhe; ngoko bamngcwaba nookhokho bakhe, kodwa emhlabeni wokungcwaba ookumkani, kuba bathi: “Uneqhenqa.” Waza uYotham unyana wakhe walawula esikhundleni sakhe.
11  Ekufikeni kukaRehobhoham eYerusalem, ngoko nangoko wahlanganisa indlu kaYuda nekaBhenjamin, amadoda omeleleyo okulwa imfazwe alikhulu elinamashumi asibhozo amawaka, ukuba alwe noSirayeli ukuze abuyisele ubukumkani kuRehobhoham.
2  Kwandula kwafika ilizwi likaYehova kuShemaya umntu kaTHIXO oyinyaniso, lisithi:
3  “Yitsho kuRehobhoham unyana kaSolomon ukumkani wakwaYuda nakuSirayeli wonke kwaYuda nakwaBhenjamin, ukuthi,
4  ‘Utsho uYehova ukuthi: “Ningenyuki niye kulwa nabazalwana benu. Buyelani ngamnye endlwini yakhe, kuba le nto yenzeka ngokuphuma kum.”’” Ngoko balithobela ilizwi likaYehova baza babuya abaya kulwa noYerobhoham.
5  Yaye uRehobhoham waqhubeka ehlala eYerusalem waza wakha izixeko ezinqatyisiweyo kwaYuda.
6  Ngaloo ndlela wabuya wayakha iBhetelehem ne-Etam neTekowa,
7  neBhete-tsure neSoko neAdulam,
8  neGati neMereshaha neZifi,
9  neAdorayim neLakishe neAzeka,
10  neTsora neAyalon neHebron, izixeko ezinqatyisiweyo, ezazikwaYuda nakwaBhenjamin.
11  Ngapha koko, waqinisa iindawo ezinqatyisiweyo wabeka iinkokeli kuzo nezixa zokutya neoli newayini,
12  yaye kuzo zonke izixeko ezahlukahlukeneyo wabeka amakhaka amakhulu neencula; waza wahlabela mgama eziqinisa ukusa kumlinganiselo omkhulu. Yaye uYuda noBhenjamin baqhubeka ingabakhe.
13  Ababingeleli nabaLevi ababekuye wonke uSirayeli bema ngakuye bevela kuyo yonke imimandla yabo.
14  Kuba abaLevi bashiya amadlelo abo nelifa labo baza beza kwaYuda naseYerusalem, ngenxa yokuba uYerobhoham noonyana bakhe babayekisa ekusebenzeni njengababingeleli kuYehova.
15  Yaye wazibekela kwizigxina ababingeleli beendawo eziphakamileyo nabeedemon ezimilise okweebhokhwe nabamathole eenkomo awayewenzile.
16  Emva kwabo kuzo zonke izizwe zakwaSirayeli abo bazinikelayo iintliziyo zabo ekumfuneni uYehova uTHIXO kaSirayeli beza eYerusalem ukuza kubingelela kuYehova uTHIXO wookhokho babo.
17  Baqhubeka bebomeleza ubukumkani bukaYuda yaye bemqinisa uRehobhoham unyana kaSolomon iminyaka emithathu, kuba bahamba ngendlela kaDavide noSolomon iminyaka emithathu.
18  Wandula ke uRehobhoham wathabatha uMahalati intombi kaYerimoti unyana kaDavide yaba ngumfazi wakhe, noAbhihali intombi kaEliyabhi unyana kaYese.
19  Ekuhambeni kwexesha wamzalela oonyana, uYewushe noShemariya noZaham.
20  Emva koko wathabatha uMahaka umzukulwana ka-Abhisalom. Ekuhambeni kwexesha wamzalela uAbhiya noAtayi noZiza noShelomiti.
21  URehobhoham wayemthanda ngakumbi uMahaka umzukulwana ka-Abhisalom kunabo bonke abanye abafazi bakhe namashweshwe akhe; kuba wayethabathe abafazi abalishumi elinesibhozo, kwanamashweshwe angamashumi amathandathu; ngoko wazala oonyana abangamashumi amabini anesibhozo neentombi ezingamashumi amathandathu.
22  Ngenxa yoko uRehobhoham wabeka uAbhiya unyana kaMahaka kwisigxina njengentloko, njengenkokeli phakathi kwabantakwabo, kuba wayecinga ukumenza ukumkani.
23  Noko ke, wenza ngokuqonda waza wabasasaza oonyana bakhe bonke emazweni onke akwaYuda nakwaBenjamin, nakuzo zonke izixeko ezinqatyisiweyo, waza wabanika intabalala yokutya yaye wabafunela inkitha yabafazi.
8  Kwathi ekupheleni kweminyaka engamashumi amabini, uSolomon awayeyakhe ngayo indlu kaYehova nendlu yakhe,
2  izixeko uHiram awayezinike uSolomon—uSolomon wabuya wazakhela oonyana bakaSirayeli ukuba bahlale khona.
3  Ngaphezu koko, uSolomon waya eHamati-tsobha wayoyisa.
4  Wandula wakha iTademore entlango nazo zonke izixeko ezingoovimba awayezakhe eHamati.
5  Wahlabela mgama wakha iBhete-heron engaseNtla neBhete-heron eseZantsi, nezixeko ezinqatyiswe ngeendonga, iingcango nemivalo,
6  neBhahalati nazo zonke izixeko ezingoovimba ezaba zezikaSolomon nazo zonke izixeko zeenqwelo nezixeko zabakhweli-mahashe nayo yonke into enqwenelekayo uSolomon awayenqwenela ukuyakha eYerusalem naseLebhanon nakulo lonke ilizwe awayelilawula.
7  Ke bonke abantu ababesele kumaHiti nama-Amori namaPerizi namaHivi namaYebhusi, ababengeyiyo inxalenye kaSirayeli,
8  koonyana babo ababesele emva kwabo elizweni, abo bangazange bakwazi ukubatshabalalisa oonyana bakaSirayeli, uSolomon waqhubeka ewabiza amadoda ukuba asebenze ngokuqhutywa ngebhaxa de kube namhla.
9  Kodwa akukho namnye koonyana bakaSirayeli uSolomon awamenza ikhoboka emsebenzini wakhe; kuba babengamadoda okulwa neentloko zabaphathi-mkhosi bakhe neentloko zabaqhubi beenqwelo zakhe nabakhweli-mahashe bakhe.
10  Aba babeziintloko zamasekela kaKumkani uSolomon, amakhulu amabini anamashumi amahlanu, abaphathi babasebenzi ababephethe abantu.
11  USolomon wayinyusa intombi kaFaro yaphuma kwisiXeko sikaDavide wayisa endlwini awayeyakhele yona, kuba wathi: “Nangona ingumfazi wam, ayifanele ihlale endlwini kaDavide ukumkani wakwaSirayeli, kuba iindawo eyeza kuzo ityeya kaYehova ziyinto engcwele.”
12  Kungelo xesha uSolomon awanikela imibingelelo etshiswayo kuYehova phezu kwesibingelelo sikaYehova awayesakhe phambi kweveranda,
13  kwanjengokulindelekileyo mihla le ukuba kwenziwe iminikelo ngokomyalelo kaMoses weesabatha nowokuthwasa kweenyanga nangemithendeleko emisiweyo izihlandlo ezithathu ngonyaka, emthendelekweni wamaqebengwana angenagwele nasemthendelekweni weeveki nasemthendelekweni weminquba.
14  Ngaphezu koko, wamisa izahlulo zababingeleli kwiinkonzo zabo ngokommiselo kaDavide uyise, nabaLevi kwizigxina ababesebenza kuzo, ukudumisa nokulungiselela phambi kwababingeleli njengokulindelekileyo mihla le, nabagcini-masango kwizahlulo zabo kumasango awahlukeneyo, kuba lowo yayingumyalelo kaDavide umntu kaTHIXO oyinyaniso.
15  Abazange baphambuke kumyalelo kakumkani kubabingeleli nakubaLevi kuwo nawuphi na umbandela nangokuphathelele izixa.
16  Ngoko walungiswa wonke umsebenzi kaSolomon ukususela ngemini esabekwa ngayo isiseko sendlu kaYehova de yagqitywa. Ngoko indlu kaYehova yagqitywa.
17  Kungelo xesha uSolomon awaya e-Etsiyon-gebhere nase-Eloti kunxweme lolwandle kwilizwe lakwaEdom.
18  Kwaye uHiram wathumela rhoqo kuye ngabakhonzi bakhe iinqanawa nabakhonzi ababenolwazi ngolwandle, babesiza nabakhonzi bakaSolomon eOfire baze apho bathabathe iitalente ezingamakhulu amane namashumi amahlanu egolide bazizise kuKumkani uSolomon.
30  Wathumela uHezekiya kuye wonke uSirayeli noYuda, wababhalela uEfrayim noManase iincwadi, ukuba beze endlwini kaYehova eYerusalem ukuze benze ipasika kuYehova uTHIXO kaSirayeli.
2  Noko ke, ukumkani neenkosana zakhe nalo lonke ibandla laseYerusalem bagqiba kwelokuba benze ipasika ngenyanga yesibini;
3  kuba babengazange bakwazi ukuyenza ngelo xesha, ngenxa yokuba kwelinye icala babenganelanga ababingeleli ababezingcwalisile, yaye kwelinye icala, abantu babengahlanganisananga eYerusalem.
4  Le nto yayilungile emehlweni kakumkani nasemehlweni alo lonke elo bandla.
5  Ngoko bagqiba ukuba badlulise ubizo kuwo onke amaSirayeli, ukususela eBher-shebha ukusa kwaDan, ukuba aze kwenza ipasika kuYehova uTHIXO kaSirayeli eYerusalem; kuba ayengayenzanga emaninzi njengoko kubhaliweyo.
6  Ngako oko iimbaleki ezazineencwadi ezivela esandleni sikakumkani neenkosana zaya kulo lonke elakwaSirayeli nelakwaYuda, ngokomyalelo kakumkani, esithi: “Bonyana bakwaSirayeli, buyelani kuYehova uTHIXO ka-Abraham, kaIsake nokaSirayeli, ukuze babuye abasindileyo abasele kuni entendeni yookumkani baseAsiriya.
7  Yaye musani ukuba njengookhokho benu nanjengabantakwenu abenza ngokungathembeki kuYehova uTHIXO wookhokho babo, kangangokuba wabenza into yokukhwankqisa, kanye njengoko nizibonela.
8  Ke kaloku musani ukuyenza lukhuni intamo yenu njengoko benzayo ookhokho benu. Mnikeni indawo uYehova nize kwingcwele yakhe awayingcwalisayo ukusa kwixesha elingenammiselo nize nikhonze uYehova uThixo wenu, ukuze ukuvutha komsindo wakhe kubuye kuni.
9  Kuba xa nibuyela kuYehova, abazalwana benu noonyana benu baya kwenzelwa inceba phambi kwabo bababambe njengabathinjwa, bavunyelwe ukuba babuyele kweli lizwe; kuba uYehova uThixo wenu unobabalo nenceba, yaye akayi kubususa ubuso bakhe kuni ukuba nibuyela kuye.”
10  Ngoko iimbaleki zaqhubeka, zidlula isixeko ngesixeko zilityhutyha lonke ilizwe lakwaEfrayim nelakwaManase, kwanakwaZebhulon; kodwa ngokuqhubekayo bahlekisa ngazo yaye bazigculela.
11  Kuphela ngabantu abathile abakwa-Ashere nabakwaManase nabakwaZebhulon abazithobayo beza eYerusalem.
12  Isandla sikaTHIXO oyinyaniso sabakho kwaYuda ukuba abanike intliziyo ukuba benze umyalelo kakumkani neenkosana ngokombandela kaYehova.
13  Sahlanganisana ndawonye eYerusalem, isizwana esikhulu, ukuze senze umthendeleko wamaqebengwana angenagwele ngenyanga yesibini, ibandla elikhulu kakhulu.
14  Sesuka sashenxisa izibingelelo ezaziseYerusalem, nazo zonke izibingelelo zeziqhumiso sazixhenxisa saza saziphosa kwintlambo yaseKidron.
15  Emva koko saxhela ixhoba lepasika ngomhla weshumi elinesine ngenyanga yesibini; ababingeleli nabaLevi bathotywa, ukuze bazingcwalise bazise iminikelo etshiswayo endlwini kaYehova.
16  Baqhubeka bemi endaweni yabo ngokommiselo wabo, ngokomthetho kaMoses umntu kaTHIXO oyinyaniso, ababingeleli bafefa igazi abalamkela esandleni sabaLevi.
17  Kuba babebaninzi ebandleni ababengazingcwalisanga; yaye abaLevi babongamele ukuxhelwa kwamaxhoba epasika besenzela bonke abo babengahlambulukanga, ukuze babangcwalisele uYehova.
18  Kuba kwakukho abantu abaninzi, abanizi ababevela kwaEfrayim nakwaManase, kwaIsakare nakwaZebhulon, ababengazihlambululanga, kuba abazange bayidle ipasika ngokuvumelana noko kubhaliweyo; kodwa uHezekiya wabathandazela, esithi: “Kwanga uYehova olungileyo angabaphulela
19  bonke abo baye balungisa intiziyo yabo ukuba bafune uTHIXO oyinyaniso, uYehova, uTHIXO wookhokho babo, nakuba kungengakusulungekiswa koko kungcwele.”
20  Ngako oko uYehova wamphulaphula uHezekiya waza wabaphilisa abantu.
21  Ngoko oonyana bakaSirayeli abafunyanwa eYerusalem bawenza umthendeleko wamaqebengwana angenagwele iintsuku ezisixhenxe benemihlali kakhulu; yaye abaLevi nababingeleli babenikela indumiso kuYehova imihla ngemihla ngesandi esikhulu sezixhobo, bezikhalisela uYehova.
22  Ngaphezu koko, uHezekiya wathetha kubo bonke abaLevi ababenengqiqo yokuqonda okulungileyo kuYehova. Badla itheko elimiselweyo iintsuku ezisixhenxe, bebingelela imibingelelo yobudlelane besenza novumo kuYehova uTHIXO wookhokho babo.
23  Laza lonke ibandla lagqiba ekubeni kubhiyozwe ezinye iintsuku ezisixhenxe, ngoko babhiyoza ezinye iintsuku ezisixhenxe ngovuyo.
24  Kuba uHezekiya ukumkani wakwaYuda wanikela ngenxa yebandla iinkunzi zeenkomo eziliwaka nezimvu ezingamawaka asixhenxe, neenkosana zanikela ngenxa yebandla iwaka leenkunzi zeenkomo neshumi lamawaka ezimvu; ababingeleli baqhubeka bezingcwalisa ngenani elininzi.
25  Yaye lonke ibandla lakwaYuda nababingeleli nabaLevi nalo lonke ibandla elalivela kwaSirayeli nabaphambukeli abezayo elizweni lakwaSirayeli nabo babehlala kwaYuda baqhubeka benemihlali.
26  Yaye kwabakho imihlali kakhulu eYerusalem, ekungazange kubekho injalo ukususela ngemihla kaSolomon unyana kaDavide ukumkani wakwaSirayeli eYerusalem.
27  Ekugqibeleni ababingeleli, nabaLevi, bema baza babasikelela abantu; ilizwi labo laviwa, kangangokuba umthandazo wabo wafika endaweni yakhe yokuhlala engcwele, emazulwini.
16  Ngonyaka wamashumi amathathu anesithandathu wolawulo luka-Asa, uBhahasha ukumkani wakwaSirayeli wenyuka nxamnye noYuda waza waqalisa ukwakha iRama, ukuze kungavunyelwa namnye ukuba aphume okanye angene kuAsa ukumkani wakwaYuda.
2  Wayikhupha uAsa isilivere negolide ebuncwaneni bendlu kaYehova nasendlwini kakumkani waza wazithumelela uBhen-hadadi ukumkani waseSiriya, owayehlala eDamasko, esithi:
3  “Kukho umnqophiso phakathi kwam nawe naphakathi kukabawo noyihlo. Yabona ndikuthumelela isilivere negolide. Hamba, uze waphule umnqophiso wakho noBhahasha ukumkani wakwaSirayeli, ukuze emke kum.”
4  Ngoko uBhen-hadadi wamphulaphula uKumkani uAsa waza wathumela iintloko zomkhosi wakhe wamajoni nxamnye nezixeko zakwaSirayeli, ngoko ayixabela I-Iyon neDan neAbheli-mayim nazo zonke iindawo ezingoovimba bezixeko zakwaNafetali.
5  Yaye kwathi kamsinya nje akukuva oko uBhahasha, wayeka ngoko nangoko ukwakha iRama waza wawuyeka umsebenzi wakhe.
6  Ke yena ukumkani uAsa, wathabatha wonke uYuda, waza wathwala amatye namaplanga aseRama awayesakha ngawo uBhahasha, yaye wakha ngawo iGebha neMizpa.
7  Ngelo xesha uHanani imboni weza kuAsa ukumkani wakwaYuda waza wathi kuye: “Ngenxa yokuba wayame kukumkani waseSiriya ungayamanga kuYehova uThixo wakho, ngenxa yeso sizathu umkhosi wamajoni kakumkani waseSiriya ubalekile esandleni sakho.
8  AmaTiyopiya namaLibhiya ebengengomkhosi omkhulu wamajoni amaninzi kakhulu, eneenqwelo nabakhweli-mahashe; yaye ngenxa yokwayama kwakho kuYehova akazange awanikele esandleni sakho?
9  Kuba, ngokubhekisele kuYehova, amehlo akhe asingasinga emhlabeni wonke ukuba ababonise amandla abo bantliziyo ziphelele kuye. Wenze ngobudenge ngenxa yoku, ngoko ukususela ngoku kuse phambili kuya kubakho iimfazwe nxamnye nawe.”
10  Noko ke, uAsa wayicaphukela imboni leyo waza wayifaka kwindlu yesitokisi, waba nomsindo kuyo ngenxa yoku. UAsa waqalisa ukutyumza abanye abantu ngelo xesha.
11  Yaye, khangela! Imicimbi ka-Asa, eyokuqala neyokugqibela, ibhaliwe kwiNcwadi yooKumkani bakwaYuda nabakwaSirayeli.
12  Yaye uAsa ngonyaka wamashumi amathathu anethoba wokulawula kwakhe waba nesifo ezinyaweni zakhe waza wagula kakhulu; kwanasekuguleni kwakhe akamfunanga uYehova wafuna abaphilisi.
13  Ekugqibeleni uAsa walala kookhokho bakhe waza wafa kunyaka wamashumi amane ananye wokulawula kwakhe.
14  Ngoko bamngcwabela kwindawo ezukileyo yokungcwaba awazimbela yona kwisiXeko sikaDavide; yaye bambeka emandlalweni owawuzaliswe yioli yebhalsam neentlobo ezahlukeneyo zezithambiso ezixutywe ngezithambiso zohlobo olukhethekileyo. Ngapha koko, babasa umlilo omkhulu ngokungaqhelekanga womngcwabo ngenxa yakhe.
35  Wandula uYosiya wenza ipasika kuYehova eYerusalem yaye baxhela ixhoba lepasika ngomhla weshumi elinesine wenyanga yokuqala.
2  Ngoko wamisa ababingeleli baphatha izinto ezinyanyekelwa ngabo waza wabakhuthazela enkonzweni yendlu kaYehova.
3  Yaye wahlabela mgama wathi kubaLevi, abayaleli bakaSirayeli ephela, abo bangcwele kuYehova: “Bekani iTyeya engcwele endlwini awayakhayo uSolomon unyana kaDavide ukumkani wakwaSirayeli; asikokwenu ukuba niyithwale egxalabeni. Ke mkhonzeni uYehova uThixo wenu nabantu bakhe amaSirayeli.
4  Yenzani amalungiselelo ngokwezindlu zookhokho benu ngokwezahlulo zenu, ngokombhalo kaDavide ukumkani wakwaSirayeli nangokombhalo kaSolomon unyana wakhe.
5  Yaye yimani endaweni engcwele ngokwezahlulo zezindlu zookhokho babazalwana benu, oonyana babantu, nangokwesahlulo sezindlu zooyihlo zabaLevi.
6  Yaye xhelani ixhoba lepasika nizingcwalise nilungiselele abazalwana benu ukuba benze ngokwelizwi likaYehova ngoMoses.”
7  Ke uYosiya wanikela koonyana babantu imihlambi, iinkunzi zeemvana namatakane aziinkunzi, zonke ukuba zibe ngamaxhoba epasika abo bonke abafunyanwayo, angamashumi amathathu amawaka, iinkomo, zingamawaka amathathu. Ezi zazivela empahleni kakumkani.
8  Yaye iinkosana ngokwazo zenza umnikelo wokuzithandela wabantu, wababingeleli nowabaLevi. UHilekiya noZekariya noYehiyele njengeenkokeli zendlu kaTHIXO oyinyaniso banika ababingeleli amaxhoba epasika angamawaka amabini anamakhulu amathandathu, neenkomo ezingamakhulu amathathu.
9  UKonaniya noShemaya noNetaneli abantakwabo noHashabhiya noYeyeli noYozabhadi, neentloko zabaLevi, banikela kubaLevi amaxhoba epasika angamawaka amahlanu, neenkomo ezingamakhulu amahlanu.
10  Yaye inkonzo yalungiselelwa baza ababingeleli baqhubeka bemi ezindaweni zabo, nabaLevi ngokwezahlulo zabo, ngokomyalelo kakumkani.
11  Baxhela ixhoba lepasika yaye ababingeleli bafefa igazi elalisesandleni sabo, ngoxa abaLevi babehlinza.
12  Ngaphezu koko, balungisa iminikelo etshiswayo ukuze bayinikele ezahlulweni ngokwezindlu zooyise, koonyana babantu, ukuze benze umnikelo kuYehova ngokoko kubhalwe encwadini kaMoses; benza ngaloo ndlela nangeenkomo.
13  Bawupheka umnikelo wepasika ngomlilo ngokwesiko; nezinto ezingcwalisiweyo bazipheka ngeembiza zokupheka nangeembiza ezimbundu usisangqa nangezitya zezidlo, emva koko bazizisa ngokukhawuleza kubo bonke oonyana babantu.
14  Emva koko bazilungiselela bona nababingeleli, ngenxa yokuba ababingeleli oonyana baka-Aron babebingelela umbingelelo otshiswayo namanqatha de kwaba sebusuku, nabaLevi, bazilungiselela nababingeleli oonyana baka-Aron.
15  Iimvumi oonyana baka-Asafu babekwizigxina zabo ngokomyalelo kaDavide noka-Asafu noHeman noYedutun imboni kakumkani; nabagcini-masango bekumasango awahlukeneyo. Kwakungekho mfuneko yokuba baphambuke kwinkonzo yabo, ngenxa yokuba abazalwana babo abaLevi babebalungiselela.
16  Yonke inkonzo kaYehova yalungiswa ngaloo mhla ukuze kwenziwe ipasika kuze kunikelwe iminikelo etshiswayo phezu kwesibingelelo sikaYehova, ngokomyalelo kaKumkani uYosiya.
17  Oonyana bakaSirayeli ababefumaneka benza ipasika ngelo xesha kwanomthendeleko wamaqebengwana angenagwele iintsuku ezisixhenxe.
18  Yaye akuzange kwenziwe pasika injengaleyo kwaSirayeli ukususela ngemihla kaSamuweli umprofeti, akukho nawuphi na kookumkani bakwaSirayeli owenza ipasika enjengaleyo wayenzayo uYosiya nababingeleli nabaLevi noYuda wonke noSirayeli owayefumaneka nabemi baseYerusalem.
19  Le pasika yenziwa ngonyaka weshumi elinesibhozo wokulawula kukaYosiya.
20  Emva kwako konke oku akuba uYosiya eyilungisile indlu, uNeko ukumkani waseYiputa wenyuka weza kulwa eKarkemishe ngakumEfrate. Waza waphuma uYosiya ukuya kuqubisana naye.
21  Ngako oko wathumela abathunywa kuye, esithi: “Ndinantoni na yakwenza nawe, kumkani wakwaYuda? Andizanga kulwa nawe namhlanje, kodwa ndilwa nenye indlu uThixo ngokwakhe uthe ndifanele ndibangele ukuphazamiseka. Yeka ukuze kulunge kuwe ngenxa kaThixo, okunye nam, yaye ungamenzi akonakalise.”
22  UYosiya akazange abujike ubuso bakhe kuye, kodwa wazenza mntu wumbi walwa naye yaye akazange awaphulaphule amazwi kaNeko avela emlonyeni kaThixo. Ngoko weza kulwa kwithafa elisentlanjeni yaseMegido.
23  Abatoli bamtola uKumkani uYosiya, kangangokuba ukumkani wathi kubakhonzi bakhe: “Ndothuleni, kuba ndingxwelerheke kakhulu.”
24  Ngako oko abakhonzi bakhe bamothula enqwelweni bamkhwelisa kwinqwelo yakhe yesibini yokulwa bamsa eYerusalem. Ngaloo ndlela wafa waza wangcwatyelwa emangcwabeni ookhokho bakhe; yaye onke amaYuda neYerusalem amzilela uYosiya.
25  UYeremiya wamenzela isimbonono uYosiya; nazo zonke iimvumi neemvumikazi zaqhubeka zithetha ngoYosiya kwizimbonono zazo kude kube namhla; bazenza ummiselo kwaSirayeli, yaye  zibhalwe phakathi kwezimbonono.
26  Ke eminye imicimbi kaYosiya nezenzo zakhe zobubele bothando, njengoko kubhaliweyo kumthetho kaYehova,
27  nemicimbi yakhe, yokuqala neyokugqibela, ibhaliwe eNcwadini yooKumkani bakwaSirayeli nabakwaYuda.
18  UYehoshafati waba nobutyebi nozuko ngokuyintabalala; kodwa wendiselana noAhabhi.
2  Ngoko kwiminyaka ethile kamva wehla waya kuAhabhi eSamariya; uAhabhi wambingelelela ngezimvu nangeenkomo ezininzi yena nabantu bakhe ababenaye. Wamlukuhla ukuba anyuke alwe neRamoti-giliyadi.
3  Yaye uAhabhi ukumkani wakwaSirayeli wahlabela mgama wathi kuYehoshafati ukumkani wakwaYuda: “Uya kuhamba nam na ukuya eRamoti-giliyadi?” Wathi kuye: “Ndifana nawe, abantu bam bayafana nabantu bakho yaye banawe emfazweni.”
4  Noko ke, uYehoshafati wathi kukukumkani wakwaSirayeli: “Kwawuncede, ubuzise kuqala ngelizwi likaYehova.”
5  Ngoko ukumkani wakwaSirayeli waqokelela ndawonye abaprofeti, amadoda angamakhulu amane, waza wathi kubo: “Siye na emfazweni eRamoti-giliyadi, okanye ndiyeke?” Yaye bona bathi: “Nyuka, yaye uTHIXO oyinyaniso uya kuyinikela esandleni sikakumkani.”
6  Kodwa uYehoshafati wathi: “Usekho na umprofeti kaYehova apha? Ngoko masibuzise kuye.”
7  Ukumkani wakwaSirayeli wathi kuYehoshafati: “Isekho indoda enye esingabuzisa ngayo kuYehova, kodwa mna ngokuqinisekileyo ndiyithiyile, kuba ayiprofeti zinto zilungileyo ngam, kodwa, ezingalunganga, yonke imihla yayo. NguMikaya unyana kaImla.” Noko ke, uYehoshafati wathi: “Ukumkani makangathethi into enjalo.”
8  Ngako oko ukumkani wakwaSirayeli wabiza igosa lenkundla waza wathi: “Zisa uMikaya unyana kaImla ngokukhawuleza.”
9  Ke kaloku ukumkani wakwaSirayeli noYehoshafati ukumkani wakwaYuda babehleli elowo etroneni yakhe, bambethe izambatho, yaye behleli esandeni kwisango laseSamariya; kwaye bonke abaprofeti babeprofeta phambi kwabo.
10  Waza uZedekiya unyana kaKenahana wazenzela iimpondo zentsimbi waza wathi: “Utsho uYehova ukuthi, ‘Ngezi uya kuwatyhala ngazo amaSiriya de uwatshabalalise.’”
11  Yaye bonke abanye abaprofeti babeprofeta ngokufanayo, besithi: “Nyuka uye eRamoti-giliyadi uze uphumelele, yaye ngokuqinisekileyo uYehova uya kuyinikela esandleni sikakumkani.”
12  Umthunywa owayeye kubiza uMikaya wathetha naye, esithi: “Khangela! Amazwi abaprofeti ngamxhelo mnye alungile kukumkani; ilizwi lakho malibe njengelomnye wabo, uze uthethe okulungileyo.”
13  Kodwa uMikaya wathi: “Ephila nje uYehova, oko aya kukutsho uThixo wam, ndiya kuthetha kona.”
14  Wandula ke weza kukumkani, yaye ukumkani wathi kuye: “Mikaya, siye na emfazweni eRamoti-giliyadi, okanye ndiyeke?” Kwaoko wathi: “Nyuka uze uphumelele; yaye baya kunikelwa esandleni senu.”
15  Waza wathi ukumkani kuye: “Ndikufungise izihlandlo ezingaphi na ukuba ungathethi nto yimbi ngaphandle kwenyaniso kum egameni likaYehova?”
16  Ngoko wathi: “Ngokuqinisekileyo ndibona onke amaSirayeli echithachithwe ezintabeni, njengezimvu ezingenamalusi. Yaye uYehova wahlabela mgama wathi: ‘Aba abanazo iinkosi. Mababuyele ngoxolo ngamnye endlwini yakhe.’”
17  Wandula ke ukumkani wakwaSirayeli wathi kuYehoshafati: “Andithanga na kuwe, ‘Uya kuprofeta ngam, kungekhona izinto ezilungileyo kodwa ezimbi’?”
18  Wahlabela mgama wathi: “Ngoko ke liveni ilizwi likaYehova: Ngokuqinisekileyo ndibona uYehova ehleli etroneni yakhe yaye wonke umkhosi wamazulu umi ngasekunene nangasekhohlo kwakhe.
19  Kwaye uYehova wathi, ‘Ngubani na oya kumqhatha uAhabhi ukumkani wakwaSirayeli ukuba anyuke aze aye kuwa eRamoti-giliyadi?’ Yaye wenjenje ukuthetha lo, ngoxa lowa wayethetha esenjenjeya.
20  Ekugqibeleni kwaphuma umoya waza wema phambi koYehova waza wathi, ‘Mna ndiya kumqhatha.’ UYehova wathi kuwo, ‘Ngantoni?’
21  Yena wathi, ‘Ndiya kuya ndize ngokuqinisekileyo ndibe ngumoya wenkohliso emlonyeni wabo bonke abaprofeti bakhe.’ Ngoko wathi, ‘Uya kumqhatha, kwaye, ngaphezu koko, uya kuphumelela. Phuma uze wenze ngaloo ndlela.’
22  Ke kaloku uYehova ubeke umoya wenkohliso emlonyeni waba baprofeti bakho; kodwa uYehova uthethe intlekele ngawe.”
23  UZedekiya unyana kaKenahana wasondela kuMikaya wamqhwaba esidleleni wathi: “Udlule ngayiphi indlela umoya kaYehova kum ukuze uze kuthetha nawe?”
24  UMikaya wathi: “Khangela! Uya kubona ukuba kungayiphi na indlela ngaloo mini uya kungena kwelona gumbi lingaphakathi ukuze uzifihle.”
25  Wandula ukumkani wakwaSirayeli wathi: “Thabathani uMikaya nimjikise nimse kuAmon intloko yesixeko nakuYowashe unyana kakumkani.
26  Nize nithi, ‘Utsho ukumkani ukuthi: “Fakani lo mfo endlwini yamabanjwa nimondle ngomxhesho oncitshisiweyo wesonka nomxhesho oncitshisiweyo wamanzi de ndibuye ndiseluxolweni.”’”
27  UMikaya wathi: “Ukuba uye wabuya useluxolweni, woba uYehova akathethanga nam.” Waza wongeza wathi: “Yivani, nonke zizwana.”
28  Ukumkani wakwaSirayeli noYehoshafati ukumkani wakwaYuda benyuka baya eRamoti-giliyadi.
29  Ukumkani wakwaSirayeli wathi kuYehoshafati: “Ndiza kuzenza mntu wumbi ndingene edabini, kodwa wena yambatha izambatho zakho.” Ngako oko, ukumkani wakwaSirayeli wazenza mntu wumbi, emva koko bangena edabini.
30  Ke yena ukumkani waseSiriya, wayeyalele iintloko zeenqwelo zakhe, esithi: “Nize nilwe, kungekhona nomncinane okanye omkhulu, kodwa nilwe nokumkani kaSirayeli yedwa.”
31  Yaye kwathi, kwamsinya nje zakuba iintloko zeenqwelo zimbonile uYehoshafati, zona zathi kuzo: “Ngukumkani wakwaSirayeli.” Ngoko zajika ukuze zilwe naye; waza uYehoshafati wakhala efuna uncedo, yaye uYehova wamnceda, waza uThixo kamsinya wazisusa kuye.
32  Yaye kwathi, kamsinya nje zakuba zibonile iintloko zeenqwelo ukuba yayingengokumkani wakwaSirayeli, ngoko nangoko zayeka ukumlandela.
33  Kwakukho indoda eyayigoba isaphetha ngobumsulwa, kodwa yabetha ukumkani wakwaSirayeli phakathi kwezihlomo nesambatho sentsimbi, kangangokuba wathi kumqhubi wenqwelo: “Jika isandla sakho, undikhuphe kule nkampu, ngenxa yokuba ndingxwelerheke kakubi.”
34  Laya liqina ngaloo mini idabi, yaye ukumkani wakwaSirayeli kwafuneka agcinwe emile kwinqwelo ekhangelene namaSiriya de kwangokuhlwa; yaye wafa ngexesha lokutshona kwelanga.
17  UYehoshafati unyana wakhe walawula esikhundleni sakhe waza wasiqinisa isikhundla sakhe kwaSirayeli.
2  Wabeka imikhosi yamajoni kuzo zonke izixeko ezinqatyisiweyo zakwaYuda waza wabeka iinkampu zomkhosi kwilizwe lakwaYuda nakwizixeko zakwaEfrayim ezo uAsa uyise awazithimbayo.
3  Waza uYehova waqhubeka enoYehoshafati, ngenxa yokuba wayehamba ezindleleni zangaphambili zikaDavide ukhokho wakhe yaye akazange afune ooBhahali.
4  Kuba wafuna uTHIXO kayise waza wahamba ngomyalelo wakhe, akenza ngokwesenzo sikaSirayeli.
5  UYehova waqhubeka ebumisela ngokuqinileyo ubukumkani esandleni sakhe; yaye wonke uYuda waqhubeka ezisa izipho kuYehoshafati, waba nobutyebi nozuko olukhulu.
6  Intliziyo yakhe yaba nenkalipho ezindleleni zikaYehova, wasusa kwaneendawo eziphakamileyo kwanezibonda ezingcwele kwaYuda.
7  Ngonyaka wesithathu wokulawula kwakhe wathumela kwiinkosana zakhe, oko kukuthi, uBhen-hayili no-Obhadiya noZekariya noNetaneli noMikaya, ukufundisa kwizixeko zakwaYuda,
8  benabaLevi, uShemaya noNetaniya noZebhadiya noAsaheli noShemiramoti noYehonatan noAdoniya noTobhiya noTobhi-adoniya abaLevi, ababekunye nabo yayinguElishama noYehoram ababingeleli.
9  Yaye bafundisa kwaYuda, benencwadi yomthetho kaYehova; bazijikeleza zonke izixeko zakwaYuda befundisa phakathi kwabantu.
10  Yaye ukunkwantya kuYehova kwabakho kubo bonke ubukumkani bamazwe awayemacala onke akwaYuda, abazange balwe nxamnye noYehoshafati.
11  NakumaFilisti babekho abazisa kuYehoshafati izipho nemali njengonikelo. Ama-Arabhu amzisela imihlambi, amawaka asixhenxe anamakhulu asixhenxe eenkunzi zeegusha namawaka asixhenxe anamakhulu asixhenxe eenkunzi zeebhokhwe.
12  UYehoshafati waqhubeka ehambela phambili ekhula ngokomlinganiselo owongamileyo; waqhubeka esakha iindawo ezinqatyisiweyo nezixeko ezingoovimba kwaYuda.
13  Waba nengeniso eninzi eyaba yeyakhe kwizixeko zakwaYuda; namadoda okulwa namakroti, namadoda anamandla, awayeseYerusalem.
14  Ezi yayizizigxina zabo ngokwezindlu zookhokho babo: KwaYuda iintloko zamawaka, uAdenahi intloko, yaye ababenaye yayingamakhulu amathathu amawaka amakroti, amadoda anamandla.
15  Yaye phantsi kolawulo lwakhe kwakukho uYehohanan intloko, ababenaye yayingamakhulu amabini namawaka asibhozo.
16  Phantsi kolawulo lwakhe kwakukho uAmasiya unyana kaZikri owazinikela ngokuzithandela kuYehova, ababenaye apho yayingamakhulu amabini amawaka amakroti, amadoda anamandla.
17  KwaBhenjamin kwakukho uEliyada, ikroti, indoda enamandla, yaye ababenaye yayingamadoda angamakhulu amabini amawaka axhobe ngesaphetha nekhaka.
18  Yaye phantsi kolawulo lwakhe yayinguYehozabhadi, amadoda awayenaye ayelikhulu elinamashumi asibhozo amawaka axhotyiselwe umkhosi.
19  Ngabo abo ababelungiselela ukumkani ngaphandle kwabo ukumkani wababeka kwizixeko ezinqatyisiweyo kulo lonke elakwaYuda.
9  Yaye ukumkanikazi waseShebha weva ingxelo ngoSolomon, weza waza wamvavanya uSolomon ngemibuzo entsonkothileyo eYerusalem, kunye nomkhoko omkhulu kakhulu neenkamela zithwele ioli yebhalsam, negolide eninzi, namatye axabisekileyo. Ekugqibeleni wafika kuSolomon waza wathetha kuye ngako konke okwakusentliziyweni yakhe.
2  USolomon wahlabela mgama emxelela yonke imibandela yakhe, akuzange kubekho mbandela ufihlakalayo kuSolomon angazange amxelele ngawo.
3  Xa ukumkanikazi waseShebha wabubonayo ubulumko bukaSolomon nendlu awayeyakhile,
4  nokutya kwetafile yakhe nokuhlala kwabakhonzi bakhe nenkonzo yasetafileni yabalungiseleli bakhe nesinxibo sabo nenkonzo yeziselo zakhe nesinxibo sabo, nemibingelelo yakhe etshiswayo awayeyinikela rhoqo endlwini kaYehova, wesuka wee khamnqa.
5  Ngoko wathi kukumkani: “Liyinyaniso ilizwi endilive kwilizwe lam ngale mibandela yakho nangobulumko bakho.
6  Yaye andizange ndikholwe kumazwi abo de ndeza amehlo am abona; kwaye, khangela! Andixelelwanga nesiqingatha esi ngobulumko bakho obuninzi. Uyigqwesile ingxelo endiyivileyo.
7  Banoyolo abantu bakho, banoyolo aba bakhonzi bakho abema phambi kwakho rhoqo baze baphulaphule ubulumko bakho.
8  Wanga uYehova uThixo wakho angabongwa, oye wayoliswa nguwe ngokukubeka etroneni yakhe njengokumkani ngenxa kaYehova uThixo wakho; ngenxa yokuba uThixo wakho emthanda uSirayeli, ukuba ammise ukusa kwixesha elingenammiselo, ukuze akumisele njengokumkani wabo ukuba uphumeze izigwebo nobulungisa.”
9  Wandula ke wanika ukumkani ikhulu elinamashumi amabini eetalente zegolide neoli yebhalsam eninzi kakhulu, namatye axabisekileyo; akuzange kuphinde kuziswe ioli yebhalsam enjengaleyo ukumkanikazi waseShebha awayika uKumkani uSolomon.
10  Ngapha koko, abakhonzi bakaHiram nabakhonzi bakaSolomon bezisa igolide eyayivela eOfire bezisa namaplanga omthi womalgumi namatye axabisekileyo.
11  Kwaye ukumkani wenzela indlu kaYehova nendlu kakumkani izinyuko ngamaplanga omthi womalgumi neehadi nemirhubhe yeemvumi, yaye anjengala awazange abonwe ngaphambili kwilizwe lakwaYuda.
12  UKumkani uSolomon wanika ukumkanikazi waseShebha konke okwamyolisayo awayekucelile, ngaphandle kwexabiso loko wayekuzisele ukumkani. Ngoko wajika waya elizweni lakhe, yena kunye nabakhonzi bakhe.
13  Ubunzima begolide eyeza kuSolomon ngonyaka omnye baba ngamakhulu amathandathu anamashumi mathandathu anesithandathu eetalente zegolide,
14  ngaphandle kweyamadoda akhenkethayo neyabarhwebi neyabo bonke ookumkani bama-Arabhu neyeerhuluneli zelizwe ezazisizisa igolide nesilivere kuSolomon.
15  UKumkani uSolomon wahlabela mgama wenza amakhaka amakhulu angamakhulu amabini egolide exutyiweyo (wabeka amakhulu amathandathu eeshekele zegolide exutyiweyo kwikhaka ngalinye elikhulu),
16  neengweletshetshe zegolide exutyiweyo ezingamakhulu amathathu (wabeka iimina ezintathu zegolide kwingweletshetshe nganye). Wandula ke ukumkani wazibeka kwiNdlu yeHlathi laseLebhanon.
17  Ngapha koko, ukumkani wenza itrone enkulu yophondo lwendlovu waza wayaleka ngegolide esulungekileyo.
18  Kwakukho izinyuko ezithandathu eziya etroneni, yaye kwakukho nesihlalo seenyawo segolide esisetroneni (ezazinamathelisiwe), kukho nendawo yokubeka iingalo kweli cala nakweliya cala lendawo yokuhlala, yaye kwakumi iingonyama ezimbini ecaleni kwendawo yokubeka iingalo.
19  Yaye kwakukho iingonyama ezilishumi elinesibini ezazimi apho kwizinyuko ezithandathu, kweli cala nakweliya cala. Akukho bukumkani bumbi benza enjengayo kanye.
20  Zonke izitya zokusela zikaKumkani uSolomon yayizezegolide, yaye zonke izitya zeNdlu yeHlathi laseLebhanon yayizezegolide esulungekileyo. Kwakungekho nto yesilivere; yayigqalwa njengengento konke konke ngemihla kaSolomon.
21  Kuba ukumkani wayeneenqanawa ezazisiya eTarshishe kunye nabakhonzi bakaHiram. Kanye kwiminyaka emithathu iinqanawa zaseTarshishe zazifika zithwele igolide nesilivere, uphondo lwendlovu, neenkawu neepikoko.
22  Ngoko uKumkani uSolomon wayemkhulu ngakumbi kunabo bonke abanye ookumkani bomhlaba ngobutyebi nangobulumko.
23  Bonke ookumkani bomhlaba babefuna ubuso bukaSolomon ukuze beve ubulumko bakhe, obabubekwe nguTHIXO oyinyaniso entliziyweni yakhe.
24  Yaye ngamnye wayezisa isipho sakhe, impahla yesilivere nempahla yegolide nezambatho, izikrweqe neoli yebhalsam, namahashe neemeyile minyaka le.
25  USolomon wayenamawaka amane ezitali zamahashe neenqwelo namahashe emfazwe alishumi elinesibini lamawaka, yaye wawabeka kwizixeko zeenqwelo nakufuphi nokumkani eYerusalem.
26  Kwaye waba ngumlawuli wabo bonke ookumkani ukususela eMlanjeni ukusa kwilizwe lamaFilisti kude kuse kumda waseYiputa.
27  Ngaphezu koko, ukumkani wenza isilivere eYerusalem njengamatye; wenza nomsedare omninzi njengemithi yesikamore eseShefela.
28  Yaye kwakukho abo babesizisa amahashe kuSolomon evela eYiputa nakuwo onke amanye amazwe.
29  Ke eminye imicimbi kaSolomon, eyokuqala neyokugqibela, ayibhalwanga na phakathi kwamazwi kaNatan umprofeti naseziprofetweni zika-Ahiya umShilo nakwingxelo yemibono kaIdo imboni ngokuphathelele uYerobhoham unyana kaNebhati?
30  USolomon waqhubeka elawula eYerusalem uSirayeli wonke iminyaka engamashumi amane.
31  Ekugqibeleni uSolomon walala kookhokho bakhe. Ngoko wangcwatyelwa kwisiXeko sikaDavide uyise; waza uRehobhoham unyana wakhe walawula esikhundleni sakhe.
28  UAhazi wayeneminyaka engamashumi amabini ubudala ukuqalisa kwakhe ukulawula, yaye walawula eYerusalem iminyaka elishumi elinesithandathu, yaye akazange enze okulungileyo emehlweni kaYehova njengoDavide ukhokho wakhe.
2  Kodwa wahamba ngeendlela zookumkani bakwaSirayeli, wabenzela ooBhahali imifanekiso etyhidiweyo.
3  Yena waqhumisa umbingelelo kwintlambo yonyana kaHinom waza watshisa oonyana bakhe emlilweni, ngokwezinto ezicekisekayo zeentlanga ezo uYehova wazigxothayo phambi koonyana bakaSirayeli.
4  Yaye wayebingelela rhoqo eqhumisa nombingelelo kwiindawo eziphakamileyo nasezindulini naphantsi kwalo lonke uhlobo lomthi onabileyo.
5  Ngenxa yoko uYehova uThixo wakhe wamnikela esandleni sikakumkani waseSiriya, kangangokuba wambetha waza wathabatha kuye inani elininzi labathinjwa, wabazisa eDamasko. Wanikelwa esandleni sikakumkani wakwaSirayeli, kangangokuba wamxabela wambulala ngogonyamelo olukhulu.
6  UPeka unyana kaRemaliya wabulala kwaYuda ikhulu elinamashumi amabini lamawaka ngamini nye, onke amadoda angamakroti, ngenxa yokushiya kwabo uYehova uTHIXO wookhokho babo.
7  Ngapha koko, uZikri, indoda enamandla yakwaEfrayim, yabulala uMahaseya unyana kakumkani noAzerikam inkokeli yendlu noElikana osemva kokumkani.
8  Ukongezelela, oonyana bakaSirayeli bathimba amakhulu amabini amawaka abazalwana babo, abafazi, oonyana neentombi; baphanga amaxhoba amaninzi, emva koko bawazisa amaxhoba lawo eSamariya.
9  Apho ke kwakukho umprofeti kaYehova ogama linguOdedi. Ngoko waphuma phambi komkhosi owawusiza eSamariya waza wathi kuwo: “Khangela! Kwakungenxa yomsindo kaYehova uTHIXO wookhokho benu nxamnye noYuda ukuba amnikele esandleni senu, kangangokuba niye nabulala phakathi kwabo ngomsindo oye kufikelela emazulwini.
10  Yaye nicinga ukwenza oonyana bakwaYuda nabaseYerusalem babe zizicaka nezicakakazi zenu. Nina ke, aninatyala na kuYehova uThixo wenu?
11  Ke kaloku ndiphulaphuleni nize nibabuyisele abathinjwa enabathimba kubazalwana benu, kuba ukuvutha komsindo kaYehova kunxamnye nani.”
12  Kwaza kwasuka amadoda athile aziintloko zoonyana bakaEfrayim, uAzariya unyana kaYehohanan, uBherekiya unyana kaMeshilemoti noYehizekiya unyana kaShalum noAmasa unyana kaHadelayi, basukuma nxamnye nabo bangenayo abavela kwiphulo lomkhosi,
13  baza bathi kubo: “Ningabazisi apha aba bathinjwa, kuba kuya kuphumela ekubeni sibe netyala kuYehova. Nicinga ukongeza ezonweni zethu nasetyaleni lethu, kuba sinamatyala amaninzi, yaye kukho ukuvutha komsindo nxamnye noSirayeli.”
14  Ngako oko amadoda axhobileyo abashiya abathinjwa namaxhoba phambi kweenkosana nalo lonke ibandla.
15  Asuka ke amadoda atyunjwe ngamagama athabatha abathinjwa, abambesa bonke ababeze phakathi kwabo ngamaxhoba. Ngoko babambesa babanika iimbadada babapha ukutya babaseza babathambisa. Ngapha koko, nabaphi na ababehexahexa, babakhwelisa emaesileni babazisa eYeriko, isixeko semithi yesundu, ecaleni kwabazalwana babo. Emva koko babuyela eSamariya.
16  Ngelo xesha uKumkani uAhazi wathumela kukumkani waseAsiriya ukuba amncede.
17  Kwakhona amaEdom angena amxabela uYuda yaye athabatha abathinjwa.
18  Ke wona amaFilisti, ahlasela isixeko saseShefela nesaseNegebhi zakwaYuda aza athimba iBhete-shemeshe neAyalon neGederoti neSoko needolophu eziphantsi kwayo neTimna needolophu eziphantsi kwayo neGimzo needolophu eziphantsi kwayo; yaye ahlala khona.
19  Kuba uYehova wamthoba uYuda ngenxa ka-Ahazi ukumkani wakwaSirayeli, ngenxa yokuba wayeka kwabakho uvula-zibhuqe kwaYuda, yaye kwabakho ukungathembeki okukhulu kuYehova.
20  Ekugqibeleni uTilegati-pilenesere ukumkani waseAsiriya weza nxamnye naye wambandezela, akamomeleza.
21  Kuba uAhazi waphanga indlu kaYehova nendlu kakumkani neyeenkosana yaye ngaloo ndlela wenza izipho kukumkani waseAsiriya; kodwa oko akumncedanga nganto.
22  Noko ke, ngexesha lokubandezeleka kwakhe, wenza ngokungathembeki ngakumbi kuYehova, oko kukuthi, uKumkani uAhazi.
23  Yaye waqalisa ukubingelela koothixo baseDamasko abamxabelayo, wahlabela mgama esithi: “Ngenxa yokuba oothixo bookumkanibaseSiriya bayabanceda, ndiya kubingelela kubo, ukuze bandincede.” Yaye bona baba sisikhubekiso kuye nakuSirayeli ephela.
24  Ngaphezu koko, uAhazi wahlanganisa ndawonye impahla zendlu kaTHIXO oyinyaniso waza wazaphula zaba ziingceba iimpahla zendlu kaTHIXO oyinyaniso, waza wazivala iingcango zendlu kaYehova, wazenzela izibingelelo kuzo zonke iimbombo zaseYerusalem.
25  Yaye kuzo zonke izixeko, kwanakwizixeko zakwaYuda, wenza iindawo eziphakamileyo zokuqhumisa umbingelelo kwabanye oothixo, kangangokuba wamcaphukisa uYehova uTHIXO wookhokho bakhe.
26  Ke eminye imicimbi yakhe nazo zonke iindlela zakhe, zokuqala nezokugqibela, zibhalwe eNcwadini yooKumkani bakwaYuda nabakwaSirayeli.
27  Ekugqibeleni uAhazi walala kookhokho bakhe, bamngcwabela kwisixeko saseYerusalem, kuba abamzisanga kwindawo yokungcwaba ookumkani bakwaSirayeli. Waza uHezekiya unyana wakhe walawula esikhundleni sakhe.
27  UYotham wayeneminyaka engamashumi amabini anesihlanu ubudala ukuqalisa kwakhe ukulawula, yaye walawula iminyaka elishumi elinesithandathu eYerusalem. Igama likanina lalinguYerusha intombi kaTsadoki.
2  Waqhubeka esenza okulungileyo emehlweni kaYehova, ngokuvisisana nako konke okwenziwa ngu-Uziya uyise. Kuphela akangenanga etempileni kaYehova. Noko ke, abantu babesenza ngokonakala.
3  Nguye owakha isango eliphezulu lendlu kaYehova, naseludongeni lwaseOfeli wenza umsebenzi omkhulu wokwakha.
4  Wakha izixeko kummandla weentaba wakwaYuda, nakumahlathi wakha iindawo ezinqatyisiweyo neenqaba.
5  Yena walwa nxamnye nokumkani woonyana baka-Amoni waza ekugqibeleni wangqineka omelele kunabo, kangangokuba oonyana baka-Amoni bamnika ngaloo nyaka ikhulu leetalente zesilivere neshumi lamawaka omlinganiselo wekore yengqolowa neshumi lamawaka erhasi. Oku koko oonyana baka-Amoni bamhlawula kona, kwanakunyaka wesibini nakowesithathu.
6  Ngoko uYotham waqhubeka ezomeleza, kuba walungisa iindlela zakhe phambi kukaYehova uThixo wakhe.
7  Ke eminye imicimbi kaYotham nazo zonke iimfazwe neendlela zakhe, zibhalwe eNcwadini yooKumkani bakwaSirayeli nabakwaYuda.
8  Wayeneminyaka engamashumi amabini anesihlanu ubudala ekuqaliseni kwakhe ukulawula, yaye walawula eYerusalem iminyaka elishumi elinesithandathu.
9  Ekugqibeleni uYotham walala kookhokho bakhe, baza bamngcwabela kwisiXeko sikaDavide. UAhazi unyana wakhe walawula esikhundleni sakhe.
7  Ngoko ngokukhawuleza nje akugqiba ukuthandaza uSolomon, kwehla umlilo uvela emazulwini waza wadla umnikelo otshiswayo nemibingelelo, baza ubuqaqawuli bukaYehova bayizalisa indlu.
2  Yaye ababingeleli abazange bakwazi ukungena endlwini kaYehova kuba ubuqaqawuli bukaYehova babuyizalisile indlu kaYehova.
3  Bonke oonyana bakaSirayeli babebukele xa umlilo wawusihla nobuqaqawuli bukaYehova buphezu kwendlu, ngokukhawuleza bathoba babhekisa ubuso babo emhlabeni phezu kwendlela egangathiweyo baza baqubuda babulela uYehova, “kuba elungile, kuba ububele bakhe bothando bukho ukusa kwixesha elingenammiselo.”
4  Yaye ukumkani nabo bonke abantu babenikela umbingelelo phambi koYehova.
5  UKumkani uSolomon wabingelela ngamashumi amabini anesibini amawaka eenkomo nekhulu elinamashumi amabini amawaka ezimvu. Ngaloo ndlela ukumkani nabo bonke abantu bayisungula indlu kaTHIXO oyinyaniso.
6  Ababingeleli babemi kwizigxina ababesebenza kuzo, nabaLevi bephethe izixhobo zengoma kaYehova awazenzayo uDavide ukumkani ukuba kubulelwe kuYehova, “kuba ububele bakhe bothando bukho ukusa kwixesha elingenammiselo,” ekudumiseni kukaDavide ngezandla zabo; nababingeleli babekhalisa amaxilongo ngokuvakalayo phambi kwabo, ngoxa onke amaSirayeli ayemile.
7  Wandula uSolomon wangcwalisa umphakathi wentendelezo eyayiphambi kwendlu kaYehova, ngenxa yokuba wayenzela apho iminikelo etshiswayo namanqatha emibingelelo yobudlelane, kuba isibingelelo sobhedu awasenzayo uSolomon sasingenako ukuwuqulatha umnikelo otshiswayo nomnikelo wokudla okuziinkozo namanqatha.
8  Yaye ngelo xesha uSolomon waqhuba umthendeleko iintsuku ezisixhenxe, yaye wonke uSirayeli ekunye naye, ibandla elikhulu kakhulu ukususela ekungeneni eHamati  kuse kwintlambo yaseYiputa.
9  Kodwa ngosuku lwesibhozo baba nendibano engcwele, ngenxa yokuba ukusungulwa kwesibingelelo babekwenze iintsuku ezisixhenxe nomthendeleko iintsuku ezisixhenxe.
10  Ngosuku lwamashumi amabini anesithathu ngenyanga yesixhenxe wabandulula abantu baya emakhayeni abo, bevuya yaye bechwayitile ezintliziyweni ngako konke ukulunga awayekwenzile uYehova kuDavide nakuSolomon nakumaSirayeli abantu bakhe.
11  Ngaloo ndlela uSolomon wayigqiba indlu kaYehova nendlu kakumkani; nayo yonk’ into eyafika entliziyweni kaSolomon ukuba ayenze ngokuphathelele indlu kaYehova nendlu yakhe wayiphumeza.
12  UYehova wabonakala kuSolomon ngobo busuku waza wathi kuye: “Ndiwuvile umthandazo wakho, yaye ndizikhethele le ndawo njengendlu yam yokubingelela.
13  Xa ndivala amazulu ukuba imvula ingabikho naxa ndiyalela iintethe ukuba zidle ilizwe ziligqibe nokuba ndithumela indyikitya yokufa phakathi kwabantu bam,
14  baze abantu bam ababizwa ngegama lam bazithobe bathandaze bafune ubuso bam yaye babuye ezindleleni zabo ezimbi, ke mna ndiya kuva ndisemazulwini ndisixolele isono sabo, ndiliphilise ilizwe labo.
15  Ke kaloku aya kuvuleka amehlo am neendlebe zam ziwuphulaphule umthandazo kule ndawo.
16  Ke ndiyinyule ndayingcwalisa le ndlu ukuba libe kuyo igama lam ukusa kwixesha elingenammiselo, ngokuqinisekileyo amehlo am nentliziyo yam ziya kusoloko zilapho.
17  “Ukuba wena uya kuhamba phambi kwam, kanye njengoko uDavide uyihlo wahambayo, wenze ngokuvumelana nako konke endikuyalele kona, uyigcine imimiselo yam nezigwebo zam,
18  nam ndiza kuyimisela itrone yobukumkani bakho, kanye njengoko ndandenze umnqophiso noDavide uyihlo, ndisithi, ‘Akukho ndoda kumadoda akho eya kunqunyulwa ekulawuleni kwaSirayeli.’
19  Kodwa ukuba niya kujika nize niyishiye imimiselo yam nemiyalelo yam endiyibeke phambi kwenu, nize nikhonze abanye oothixo kwaye niqubude kubo,
20  nam ndiza kubancothula kumhlaba wam endabanika wona; nale ndlu endiyingcwalisele igama lam, ndiya kuyilahla phambi kwam, yaye ndiya kuyenza umzekelo nesingcikivo phakathi kwezizwana zonke.
21  Ke yona le ndlu eyimfumba yamanxuwa, wonk’ ubani odlula ngakuyo uya kuyijonga ethe manga aze ngokuqinisekileyo athi, ‘Kungenxa yasiphi isizathu ukuba uYehova enjenje kweli lizwe nakule ndlu?’
22  Kuya kufuneka bathi, ‘Kungenxa yokuba bamshiya uYehova uTHIXO wookhokho babo owabakhupha kwilizwe laseYiputa, yaye babambelela kwabanye oothixo baza baqubuda kubo babakhonza. Kungenxa yoko le nto eye wabazisela yonke le ntlekele.’”
34  UYosiya wayeneminyaka esibhozo ubudala ukuqalisa kwakhe ukulawula, yaye walawula iminyaka engamashumi amathathu ananye eYerusalem.
2  Waqhubeka esenza okulungileyo emehlweni kaYehova waza wahamba ezindleleni zikaDavide ukhokho wakhe; yaye akazange aphambukele ngasekunene okanye ngasekhohlo.
3  Ngonyaka wesibhozo wokulawula kwakhe, ngoxa wayeseyinkwenkwe, waqalisa ukufuna uTHIXO kaDavide ukhokho wakhe; waza kunyaka weshumi elinesibini waqalisa ukuhlambulula uYuda neYerusalem ukususela kwiindawo eziphakamileyo nezibonda ezingcwele nemifanekiso eqingqiweyo nemifanekiso etyhidiweyo.
4  Ngokubhekele phaya, badiliza phambi kwakhe izibingelelo zikaBhahali; neziganga zeziqhumiso ezibe ziphezu kwazo wazigawula kuzo; nezibonda ezingcwele nemifanekiso eqingqiweyo nemifanekiso etyhidiweyo wayiqhekeza yaziingceba waza wayicola yangumgubo, wafefa ngayo phezu kwendawo yokungcwabela abo babebingelela kuzo.
5  Yaye wawatshisela phezu kwezibingelelo zabo amathambo ababingeleli. Ngaloo ndlela wamhlambulula uYuda neYerusalem.
6  Kwakhona, kwizixeko zakwaManase nezakwaEfrayim nezakwaSimeyon ukuya kufikelela kwaNafetali, neendawo zazo eziphanzileyo macala onke,
7  wadiliza kwanezibingelelo nezibonda ezingcwele, nemifanekiso eqingqiweyo wayityumza wayicola yaba ngumgubo; nazo zonke iziganga zeziqhumiso wazigawula kulo lonke ilizwe lakwaSirayeli, emva koko wabuyela eYerusalem.
8  Ngonyaka weshumi elinesibhozo wokulawula kwakhe, esakube elihlambulule ilizwe nendlu, wathumela uShafan unyana ka-Atsaliya noMahaseya intloko yesixeko noYowa unyana kaYowahazi owayegcina ingxelo ukuya kulungisa indlu kaYehova uThixo wakhe.
9  Baya kuHilekiya umbingeleli omkhulu baza bamnika imali eyayisiziswa kwindlu kaThixo, abayihlanganisayo abaLevi abagcini-masango esandleni sikaManase noEfrayim nakuSirayeli wonke nakuYuda wonke nakuBhenjamin nakubemi baseYerusalem.
10  Baza bayinikela esandleni sabasebenzi ababemiselwe ukongamela indlu kaYehova. Bona abesebenzi ababesebenza endlwini kaYehova bayisebenzisela ukulungisa nokuhlaziya indlu.
11  Ngoko bayinika iingcibi nabakhi ukuthenga amatye aqingqiweyo namaplanga okubamba nokwakha ngemiqadi yezindlu abazonakalisayo ookumkani bakwaYuda.
12  Amadoda awenza ngokuthembeka umsebenzi lowo; yaye ababewaphethe yayinguYahati no-Obhadiya abaLevi, koonyana bakaMerari, noZekariya noMeshulam, koonyana bamaKohati, ukuba babe ngabaveleli. Yaye abaLevi, ngamnye kubo wayeyingcali ngezixhobo zengoma,
13  babephethe abathwali bemithwalo, nabaveleli babo bonke abasebenzi kwiinkonzo ezahlukeneyo; yaye kubaLevi kwakukho oonobhala namagosa nabagcini-masango.
14  Ke kaloku ngoxa kwakukhutshwa imali eyayisiziswa endlwini kaYehova, uHilekiya umbingeleli wafumana incwadi yomthetho kaYehova ngesandla sikaMoses.
15  Ngoko uHilekiya waphendula wathi kuShafan unobhala: “Ndifumene kanye incwadi yomthetho endlwini kaYehova.” UHilekiya wayinika uShafan incwadi leyo.
16  Wandula uShafan wayisa incwadi leyo kukumkani waza waphendula ngokubhekele phaya, esithi: “Konke oko kubekwe esandleni sabakhonzi bakho bayakwenza.
17  Bayithulula imali efumaneke endlwini kaYehova baza bayinikela esandleni samadoda amiselweyo nasesandleni sabo benza umsebenzi.”
18  Yaye uShafan unobhala wahlabela mgama enikela ingxelo kukumkani, esithi: “Kukho incwadi uHilekiya umbingeleli andinike yona.” UShafan wayifunda phambi kukakumkani.
19  Kwathi kamsinya nje akuweva ukumkani amazwi omthetho, ngoko nangoko wazikrazula izambatho zakhe.
20  Wandula ke ukumkani wayalela uHilekiya noAhikam unyana kaShafan noAbhedon unyana kaMika noShafan unobhala noAsaya umkhonzi kakumkani, esithi:
21  “Hambani, niye kubuza kuYehova ngenxa yam nangenxa yabaseleyo kwaSirayeli nakwaYuda ngokuphathelele amazwi ale ncwadi efunyenweyo, kuba kukhulu ukuvutha komsindo kaYehova nxamnye nathi ngenxa yokuba ookhokho bethu bengazange baligcine ilizwi likaYehova ngokuvisisana nako konke okubhalwe kule ncwadi.”
22  Ngako oko uHilekiya kunye nabo ukumkani wayethe mabahambe kunye naye baya kuHulida umprofetikazi, umfazi kaShalum unyana kaTikiva unyana kaHarehasi umgcini wezambatho, njengoko wayehlala eYerusalem kwisahlulo sesibini; bathetha kuye ngolo hlobo.
23  Yena wathi kubo: “Utsho uYehova uTHIXO kaSirayeli ukuthi, ‘Yithini kwindoda enithume kum:
24  “Utsho uYehova ukuthi, ‘Yabona ndiyizisela intlekele le ndawo nabemi bayo, zonke iziqalekiso ezibhaliweyo encwadini efundwe phambi kokumkani wakwaYuda,
25  ngenxa yokuba beye bandishiya baza baqhumisa umbingelelo kwabanye oothixo, ukuze bandicaphukise ngawo wonke umsebenzi wezandla zabo yaye umsindo wam uyavutha nxamnye nale ndawo kwaye uwuyi kucinywa.’”
26  Yaye kukumkani wakwaYuda, onithume ukuba nibuze kuYehova, naku enifanele nikuthethe kuye: “Utsho uYehova uTHIXO kaSirayeli ukuthi, ‘Ngokubhekisele kumazwi owavileyo,
27  ngenxa yokuba intliziyo yakho ibithambile kangangokuba uye wazithoba ngenxa kaThixo ekuveni kwakho amazwi akhe ngokuphathelele le ndawo nabemi bayo, waza wazithoba phambi kwam wazikrazula izambatho zakho walila phambi kwam, mna, ndikuvile, utsho uYehova.
28  Yabona ndikuhlanganisela kookhokho bakho, yaye uya kuhlanganiselwa engcwabeni lakho unoxolo, yaye amehlo akho akayi kuyibona yonke le ntlekele ndiyizisela le ndawo nabemi bayo.’”’” Bandula bayizisa impendulo kukumkani.
29  Yaye ukumkani wathumela waza wahlanganisa onke amadoda amakhulu akwaYuda naseYerusalem.
30  Ke ukumkani wenyuka waya endlwini kaYehova nawo onke amadoda akwaYuda nabemi baseYerusalem nababingeleli nabaLevi nabantu bonke, ukuthabathela komkhulu ukusa komncinane; waza wafunda ezindlebeni zabo onke amazwi encwadi yomnqophiso, eyayifunyenwe endlwini kaYehova.
31  Ukumkani waqhubeka emi endaweni yakhe waza wenza umnqophiso phambi kukaYehova wokulandela uYehova nokugcina imiyalelo yakhe nezingqino zakhe nemimiselo yakhe ngentliziyo yakhe yonke nangomphefumlo wakhe wonke, ukuba enze amazwi omnqophiso awayebhalwe kule ncwadi.
32  Ngaphezu koko, wenza bonke abo bafunyanwa eYerusalem nakwaBhenjamin ukuba beme kuwo. Nabemi baseYerusalem benza ngokomnqophiso kaThixo, uTHIXO wookhokho babo.
33  Emva koko uYosiya washenxisa zonke izinto ezicekisekayo kuwo onke amazwe oonyana bakaSirayeli, yaye wenza ukuba bonke ababefunyanwa kwaSirayeli bakhonze, ukuba bakhonze uYehova uThixo wabo. Yonke imihla yakhe abaphambukanga ekulandeleni uYehova uTHIXO wookhokho babo.
23  Ngonyaka wesixhenxe uYehoyada wazibonakalisa enesibindi waza wathabatha iintloko zamakhulu, ezizezi, uAzariya unyana kaYeroham, noIshmayeli unyana kaYehohanan noAzariya unyana kaObhedi noMahaseya unyana ka-Adaya noElishafati unyana kaZikri, wenza nabo umnqophiso.
2  Emva koko bajikeleza lonke elakwaYuda baza babaqokelela ndawonye abaLevi kuzo zonke izixeko zakwaYuda neentloko zezindlu zakwaSirayeli. Ngoko beza eYerusalem.
3  Yaye lonke ibandla lenza umnqophiso nokumkani endlwini kaTHIXO oyinyaniso, waza emva koko wathi: “Khangela! Unyana kakumkani ngokwakhe uza kulawula, kanye njengoko wathembisayo uYehova ngokuphathelele oonyana bakaDavide.
4  Yiyo le into eniya kuyenza: isahlulo sesithathu senu nina bangenayo ngesabatha, nesababingeleli, nesabaLevi siya kuba sesabagcini-mnyango;
5  yaye esinye isahlulo sesithathu siya kuba kwindlu kakumkani; esinye isahlulo sesithathu siya kuba kwiSango lesiSeko; yaye bonke abantu baya kuba sezintendelezweni zendlu kaYehova.
6  Yaye ungavumeli nabani na ukuba angene endlwini kaYehova ngaphandle kwababingeleli nabo balungiselelayo kubaLevi. Aba ngabo baya kungena, ngenxa yokuba baliqela elingcwele, bonke abantu baya kugcina imbopheleleko kuYehova.
7  Yaye abaLevi bamele bamrhawule ukumkani macala onke, ngamnye enezixhobo ezandleni zakhe; ke lowo uzayo endlwini, ufanele abulawe. Nize niqhubeke nikunye nokumkani ekungeneni kwakhe nasekuphumeni kwakhe.”
8  AbaLevi nawo onke amaYuda benza ngokuvumelana nako konke oko uYehoyada umbingeleli wayekuyalele. Ngoko bathabatha ngamnye amadoda akhe awayengena ngesabatha kunye nalawo ayephuma ngesabatha, kuba uYehoyada umbingeleli akazange azikhulule kwizabelo ezi zahlulo.
9  Ngaphezu koko, uYehoyada umbingeleli wanika iintloko zamakhulu imikhonto namakhakha abusazinge awayengakaKumkani uDavide, awayesendlwini kaTHIXO oyinyaniso.
10  Wahlabela mgama wabamisa bonke abantu, ngamnye enomjukujelwa esandleni sakhe, ukususela kwicala lasekunene lendlu ukuya kufikelela kwicala lasekhohlo lendlu, ngasesibingelelweni nangasendlwini, macala onke kufuphi nokumkani.
11  Bandula ke bamkhupha unyana kakumkani baza bambeka isithsaba neSingqino bamenza ukumkani, yaye uYehoyada noonyana bakhe bamthambisa bathi: “Makaphile ukumkani!”
12  Wathi akusiva uAtaliya isandi sokubaleka kwabantu yaye bedumisa ukumkani, kwaoko weza ebantwini endlwini kaYehova.
13  Wandula wabona, nanko ukumkani emi ecaleni kwentsika yakhe ekungeneni, iinkosana namaxilongo engakukumkani, yaye bonke abantu belizwe baba nemihlali bakhalisa amaxilongo, neemvumi nezixhobo zengoma nabo banikela umqondiso ukunikela indumiso. Ngoko nangoko uAtaliya wazikrazula izambatho zakhe waza wathi: “Liyelenqe! Liyelenqe!”
14  Kodwa uYehoyada umbingeleli wazikhupha iintloko zamakhulu, abo bamiselweyo bomkhosi wamajoni, waza wathi kubo: “Mkhupheni eluhlwini; nabani na omlandelayo, ufanele abulawe ngekrele!” Kuba umbingeleli wathi: “Ningambulaleli endlwini kaYehova.”
15  Ngoko babeka izandla zabo kuye. Uthe akufika ekungeneni kwesango lendlu kakumkani, wabulawelwa kanye apho.
16  Wandula uYehoyada wenza umnqophiso phakathi kwakhe nabo bonke abantu nokumkani wokuba baya kuqhubeka njengabantu bakaYehova.
17  Emva koko bonke abantu beza endlwini kaBhahali baza bayidiliza; nezibingelelo zakhe nemifanekiso yakhe bayiqhekeza, yaye uMatan umbingeleli kaBhahali bambulalela phambi kwezibingelelo.
18  Ngapha koko, uYehoyada wabeka izigxina zendlu kaYehova esandleni sababingeleli nesabaLevi, abo uDavide wababeka baba zizahlulo kwindlu kaYehova ukunikela imibingelelo etshiswayo kaYehova ngoko kwakubhaliwe emthethweni kaMoses, ngemihlali nangengoma ngezandla zikaDavide.
19  Ngoko wamisa abagcini-masango bendlu kaYehova ukuze kungangeni nabani na ongacocekanga.
20  Waza wathabatha iintloko zamakhulu nabo baziinkosi nabalawuli babantu nabo bonke abantu belizwe, ukuze behlise ukumkani endlwini kaYehova. Bandula bangena ngesango eliphezulu ukuya endlwini kakumkani baza bamhlalisa ukumkani etroneni yobukumkani.
21  Bonke abantu belo lizwe baqhubeka benemihlali; yaye isixeko sasingenasiphazamiso, uAtaliya babembulele ngekrele.
22  Bandula abemi baseYerusalem bamenza ukumkani uAhaziya unyana omncinane kakumkani esikhundleni sakhe, (kuba amatutu eza nama-Arabhu ababulala bonke abakhulu,) waza uAhaziya unyana kaYehoram walawula njengokumkani wakwaYuda.
2  UAhaziya wayeneminyaka engamashumi amabini anesibini ubudala ukuqalisa kwakhe ukulawula, yaye walawula eYerusalem unyaka omnye. Yaye igama likanina lalinguAtaliya umzukulwana kaOmri.
3  Naye wahamba ngendlela yendlu ka-Ahabhi, kuba unina wayengumcebisi wakhe ekwenzeni okungendawo.
4  Waqhubeka esenza okubi emehlweni kaYehova, ngendlela efanayo nendlu ka-Ahabhi, kuba baba ngabacebisi bakhe emva kokufa kukayise, bemonakalisa.
5  Wahamba ngecebo labo, wahamba noYehoram unyana ka-Ahabhi ukumkani wakwaSirayeli ukuya emfazweni nxamnye noHazayeli ukumkani waseSiriya eRamoti-giliyadi, abatoli bamxabela uYehoram.
6  Ngenxa yoko wabuyela eYizereli ukuze aphiliswe amanxeba awaba nawo ekubethweni kwakhe eRama ekulweni kwakhe noHazayeli ukumkani waseSiriya. Ke yena uAzariya unyana kaYehoram ukumkani wakwaYuda, wehla waya kubona uYehoram unyana ka-Ahabhi eYizereli, kuba wayegula.
7  Kodwa kwakuvela kuThixo ukuba ukuwa kuka-Ahaziya kwenzeke ngexesha lokuza kwakhe kuYehoram; yaye ekuzeni kwakhe, waphuma noYehoram baya kuYehu umzukulwana kaNimshi, awathi uYehova wamthambisa ukuba anqumle indlu ka-Ahabhi.
8  Kwathi kwamsinya nje uYehu akungena kwimbambano nendlu ka-Ahabhi, wafumana iinkosana zakwaYuda noonyana babantakwabo Ahaziya, abalungiseleli baka-Ahaziya, waza wababulala.
9  Bandula bahamba befuna uAhaziya, baza ekugqibeleni bamthimba, njengoko wayezifihle eSamariya, bamzisa kuYehu. Baza bambulala bamngcwaba, kuba bathi: “Wayengumzukulwana kaYehoshafati, owayemfuna uYehova ngentliziyo yakhe yonke.” Yaye kwakungekho bani wendlu ka-Ahaziya owaba namandla obukumkani.
10  UAtaliya unina ka-Ahaziya, wabona ukuba unyana wakhe ufile. Ngoko wasuka watshabalalisa yonke inzala yobukhosi bendlu kaYuda.
11  Noko ke, uYehoshabhati intombi kakumkani yathabatha uYehowashe unyana ka-Ahaziya yamba phakathi koonyana bakakumkani ababeza kubulawa, yaza yambeka yena nempelesi yakhe kwigumbi elingaphakathi lezingqengqelo. Yaye uYehoshabhati intombi kaKumkani uYehoram, umfazi kaYehoyada umbingeleli, (kuba wayengudade boAhaziya,) wamfihla ngenxa ka-Ataliya, akazange ambulale.
12  Yaye waqhubeka nabo endlwini kaTHIXO oyinyaniso efihliwe iminyaka emithandathu, ngoxa uAtaliya wayelawula njengokumkanikazi kwelo lizwe.
32  Emva kwezi zinto neli khondo lokuthembeka uSenaribhe ukumkani waseSiriya weza waza wamngenela uYuda wamisa inkampu nxamnye nezixeko ezinqatyisiweyo, waqhubeka ecinga ukuzenza ezakhe ngokutyhoboza.
2  Ekuboneni kwakhe uHezekiya ukuba uSenaribhe uze ngenjongo yokulwa ukuze alwe imfazwe nxamnye neYerusalem,
3  wandula wagqiba neenkosana zakhe namadoda akhe anamandla ukuba avingce imithombo yamanzi eyayingaphandle kwesixeko; ngoko zamnceda.
4  Ngoko kwaqokelelana ndawonye abantu abaninzi, yaye bayivingca yonke imithombo nemisinga eyayiqukuqela phakathi kwelizwe, besithi: “Kutheni ookumkani baseAsiriya besiza baze ngokwenene bafumane amanzi amaninzi?”
5  Ngaphezu koko, waba nesibindi waza walwakha lonke udonga olwaludiliziwe waza waphakamisa iinqaba phezu kwalo, nangaphandle kolunye udonga, walungisa iSiganga sesiXeko sikaDavide, wenza imijukujelwa emininzi namakhaka.
6  Wabeka iintloko zomkhosi kubantu wabaqokelelela kwindawo yembutho yesango lesixeko waza wathetha kubo, esithi:
7  “Yibani nesibindi nize nomelele. Musani ukoyika okanye ninkwantye ngenxa kakumkani waseAsiriya naso sonke isihlwele anaso; kuba esinabo baninzi kakhulu kunabo bakunye naye.
8  Abakunye naye yingalo yenyama, kodwa thina sinoYehova uThixo wethu ukuba asincede asilwele amadabi ethu.” Abantu baxhathisa ngenxa yamazwi kaHezekiya ukumkani wakwaYuda.
9  Kwakusemva koko awathi uSenaribhe ukumkani waseAsiriya wathumela abakhonzi bakhe eYerusalem, ngoxa wayeseLakishe nomkhosi wakhe ukunye naye, kuHezekiya ukumkani wakwaYuda nakubo bonke abakwelakwaYuda ababeseYerusalem, esithi:
10  “Utsho uSenaribhe ukumkani waseAsiriya ukuthi, ‘Nikholose ngantoni na nahlala nathi cwaka ngoxa ningqingelwe eYerusalem?
11  Akanilukuhli na uHezekiya ngokuba aninikele ukuba nife yindlala nalunxano, esithi: “UYehova uThixo wethu uya kusihlangula entendeni kakumkani waseAsiriya”?
12  AsingoHezekiya na lo owazisusayo iindawo eziphakamileyo nezibingelelo zakhe wandula wathi kuYuda naseYerusalem: “Nifanele niqubude phambi kwesibingelelo esinye nize niqhumise umbingelelo phezu kwaso”?
13  Anikwazi na oko mna nookhokho bam esakwenzayo kuzo zonke izizwana zala mazwe? Ngaba oothixo beentlanga zala mazwe baba nako na ukulihlangula ilizwe labo esandleni sam?
14  Ngubani na phakathi kwabo bonke oothixo bezi ntlanga ookhokho bam abazitshabalalisayo owaba nako ukubahlangula abantu bakhe esandleni sam, ukuba abe nako uThixo wenu ukunihlangula esandleni sam?
15  Ke kaloku musani ukukhohliswa nguHezekiya okanye anilukuhle ngale ndlela musani ukumkholelwa, kuba akukho thixo walo naluphi na uhlanga okanye ubukumkani obunako ukuhlangula abantu babo esandleni sam nasesandleni sookhokho bam. Wobeka phi ke lo Thixo wenu ukungabi nako ukunihlangula esandleni sam!’”
16  Yaye abakhonzi bakhe bathetha ngokungakumbi nxamnye noYehova uTHIXO oyinyaniso noHezekiya umkhonzi wakhe.
17  Wabhala neencwadi zokungcikiva uYehova uTHIXO kaSirayeli wathetha nxamnye naye, esithi: “Njengoothixo beentlanga zala mazwe abangabahlangulanga abantu babo esandleni sam, ngoko noTHIXO kaHezekiya akayi kubahlangula abantu bakhe esandleni sam.”
18  Yaye babekhwaza ngolwimi lwamaYuda kubantu baseYerusalem ababephezu kodonga, ukuboyikisa nokubaphazamisa, ukuze ke basithimbe isixeko.
19  Yaye bahlabela mgama bethetha nxamnye noTHIXO waseYerusalem ngendlela efanayo abathetha ngayo ngoothixo bezizwana zomhlaba, umsebenzi wezandla zomntu.
20  Kodwa uHezekiya ukumkani noIsaya unyana ka-Amotsi, umprofeti, baqhubeka bethandaza ngenxa yoku bekhala emazulwini befuna uncedo.
21  UYehova wathumela ingelosi yaza yatshayela onke amakroti, amadoda anamandla nenkokeli nentloko enkampini kakumkani waseAsiriya, kangangokuba wabuyela emva ehlazekile waya elizweni lakhe. Kamva wangena endlwini yothixo wakhe yaye abathile ababephume ezibilinini zakhe bamwisa ngekrele.
22  Ngaloo ndlela uYehova wamsindisa uHezekiya nabemi baseYerusalem esandleni sikaSenaribhe ukumkani waseAsiriya nasesandleni sabo bonke abanye yaye wabanika ukuphumla macala onke.
23  Baba baninzi ababesizisa izipho kuYehova eYerusalem nezinto ezintle kuHezekiya ukumkani wakwaYuda, yaye waphakanyiswa emehlweni azo zonke iintlanga emva koko.
24  Ngezo mini uHezekiya wagulela ukufa, waza wathandaza kuYehova. Ngoko wathetha kuye, yaye wenza umhlola.
25  Kodwa uncedo awayenzelwe uHezekiya akazange alubuyekeze, kuba intliziyo yakhe yaba nekratshi yaye kwabakho ukucaphuka nxamnye naye nanxamnye noYuda neYerusalem.
26  Noko ke, uHezekiya wazithoba kwikratshi lentliziyo yakhe, yena nabemi baseYerusalem, yaye ukucaphuka kukaYehova akubafikelanga ngemihla kaHezekiya.
27  UHezekiya waba nobutyebi nozuko olukhulu kakhulu; wazenzela oovimba besilivere nabegolide nabamatye anqabileyo nabeoli yebhalsam nabamakhakha nobayo yonke impahla enqwenelekayo;
28  neendawo ezingoovimba bemveliso yokudla okuziinkozo newayini entsha neoli, kwanezitali zazo zonke iintlobo zezilo nezitali zemihlambi.
29  Wazizuzela nezixeko, kwanemfuyo yemihlambi nemihlambi yeenkomo emininzi; kuba uThixo wamnika impahla eninzi kakhulu.
30  UHezekiya nguye owavingca umthombo ophezulu wamanzi aseGihon waza wawadlulisela ngqo entshona kwisiXeko sikaDavide, yaye uHezekiya waqhubeka ephumelela kuwo wonke umsebenzi wakhe.
31  Kambe ke xa kwathunyelwa kuye abathetheli beenkosana zaseBhabhiloni ukuya kubuza ngomhlola owenzeka kwelo lizwe, uTHIXO oyinyaniso wamshiya ukuze amvavanye, akwazi konke okusentliziyweni yakhe.
32  Ke eminye imicimbi kaHezekiya nezenzo zakhe zobubele bothando, nazo zibhalwe embonweni kaIsaya umprofeti, unyana ka-Amotsi, kwiNcwadi yooKumkani bakwaYuda nabakwaSirayeli.
33  Ekugqibeleni uHezekiya walala kookhokho bakhe, wangcwatyelwa kwinduli yamangcwaba oonyana bakaDavide; yaye uYuda wonke nabemi baseYerusalem bamenzela imbeko ekufeni kwakhe. Yaye uManase unyana wakhe walawula esikhundleni sakhe.
6  Ngelo xesha uSolomon wathi: “UYehova ngokwakhe wathi wayeza kuhlala kwintsunguzi yesithokothoko;
2  mna ndikwakhele indawo yokuhlala ephakamileyo, indawo yakho emisiweyo yokuba uhlale kuyo ukusa kwixesha elingenammiselo.”
3  Wandula ukumkani wabuphethula ubuso bakhe waza walisikelela lonke ibandla likaSirayeli, ngoxa lonke ibandla likaSirayeli lalimile.
4  Yaye wahlabela mgama wathi: “Makabongwe uYehova uTHIXO kaSirayeli, owathetha ngomlomo wakhe noDavide ubawo, kwaye ngesandla sakhe uye wazalisekisa, esithi,
5  ‘Kususela ngemini endabakhupha ngayo abantu bam amaSirayeli elizweni laseYiputa andinyulanga sixeko kuzo zonke izizwe zakwaSirayeli ukuba sakhe indlu yegama lam ukuba liqhubeke lilapho, yaye andinyulanga mntu ukuba abe yinkokeli yabantu bam amaSirayeli.
6  Kodwa ndiya kunyula iYerusalem ukuba igama lam libe lapho, yaye ndiya kunyula uDavide ukuba abe phezu kwabantu bam amaSirayeli.’
7  Kwakusentliziyweni kaDavide ubawo ukuba alakhele indlu igama likaYehova uTHIXO kaSirayeli.
8  Kodwa uYehova wathi kuDavide ubawo, ‘Ngenxa yokuba bekusentliziyweni yakho ukwakhela igama lam indlu, wenze kakuhle, ngenxa yokuba kuye kwasentliziyweni yakho oko.
9  Kuphela wena akuyi kuyakha ngokwakho indlu, kodwa unyana wakho ophuma esinqeni sakho nguye oya kulakhela indlu igama lam.’
10  Yaye uYehova waliphumeza ilizwi lakhe awayelithethile, ukuze ndivele esikhundleni sikaDavide ubawo ndize ndihlale etroneni yakwaSirayeli, kanye njengoko uYehova wayethethile, nokuze ndilakhele indlu igama likaYehova uTHIXO kaSirayeli,
11  nokuze ndiyimisele khona iTyeya apho ukhoyo umnqophiso kaYehova awawenza noonyana bakaSirayeli.”
12  Wema phambi kwesibingelelo sikaYehova phambi kwalo lonke ibandla likaSirayeli, waza wolula izandla zakhe.
13  (Kuba uSolomon wayenze iqonga lobhedu walibeka phakathi kwentendelezo. Ubude balo babuziikubhite ezintlanu, buziikubhite ezintlanu ububanzi, nokuphakama kwalo kuziikubhite ezintathu; waqhubeka emi kulo.) Waguqa ngamadolo phambi kwalo lonke ibandla likaSirayeli wazolulela emazulwini izandla zakhe.
14  Wahlabela mgama wathi: “Owu Yehova THIXO kaSirayeli, akukho Thixo unjengawe emazulwini okanye emhlabeni, ugcina umnqophiso nobubele bothando kubakhonzi bakho abahamba phambi kwakho ngentliziyo yabo yonke;
15  wena oye wakugcina oko wakuthembisa umkhonzi wakho uDavide ubawo, kangangokuba wenza isithembiso ngomlomo wakho, kwaye ngesandla sakho uye wasenza sazaliseka njenganamhla.
16  Ke kaloku, Yehova THIXO kaSirayeli, kugcine kumkhonzi wakho uDavide ubawo oko wamthembisa kona, usithi, ‘Akuyi kubakho mntu wakho uya kunqunyulwa phambi kwam ukuba ahlale etroneni kaSirayeli, ukuba kuphela oonyana bakho baya kunyamekela indlela yabo ngokuhamba emthethweni wam kanye njengoko wahambayo phambi kwam.’
17  Ke kaloku, Yehova THIXO kaSirayeli, khawenze isithembiso owamthembisa ngaso umkhonzi wakho uDavide singqineke kunokukholoswa ngaso.
18  “Kodwa ngaba ngokwenene uThixo uya kuhlala noluntu emhlabeni? Khangela! Izulu, ewe, izulu lawo amazulu, alikulingene; kobeka phi, ke, kule ndlu ndiyakhileyo!
19  Kwaye umele uwuphulaphule umthandazo womkhonzi wakho nesicelo sakhe sobabalo, Yehova Thixo wam, ukuze uphulaphule isikhalo sokubongoza nomthandazo awuthandazayo umkhonzi wakho phambi kwakho,
20  ukuze amehlo akho abe nokuvulekela kule ndlu ubusuku nemini, kule ndawo wathi ngayo wawuya kubeka kuyo igama lakho, ngokuthi uphulaphule umthandazo athandaza ngawo umkhonzi wakho ngale ndawo.
21  Umele uphulaphule isicelo sobabalo somkhonzi wakho nesabantu bakho amaSirayeli abathandazela ngaso le ndawo, ukuze wena uve ukwindawo ohlala kuyo, emazulwini; kwaye umele uve uze uxolele.
22  “Ukuba umntu wona idlelane lakhe lize libeke isiqalekiso kuye limenze afanelwe sisiqalekiso, yaye eze phambi kwesibingelelo sakho kule ndlu ekwisiqalekiso,
23  kwanga ungeva nawe usemazulwini, uze ubagwebe abakhonzi bakho ngokuvakalisa lowo ungongendawo ngokubeka indlela yakhe phezu kwentloko yakhe nangokuvakalisa lowo ulilungisa elilungisa ngokumnika ngokuvisisana nobulungisa bakhe.
24  “Ukuba abantu bakho amaSirayeli bayoyiswa phambi kotshaba ngenxa yokuba beqhubeka bekona, baze babuyele kuwe balibonge igama lakho bathandaze yaye bacele ubabalo kuwe kule ndlu,
25  kwanga ungeva usemazulwini, uze usixolele isono sabantu bakho amaSirayeli ubabuyisele kumhlaba owawunika bona nookhokho babo.
26  “Xa amazulu evaliwe kangangokuba kungabikho mvula, ngenxa yokuba baye baqhubeka bekona, baze bathandaze kule ndawo balibonge igama lakho babuye nasesonweni sabo ngenxa yokuba uye waqhubeka ubaxhwalekisa,
27  kwanga ungeva usemazulwini, uze usixolele isono sabakhonzi bakho, bona kanye abantu bakho amaSirayeli, ngenxa yokuba ubafundisa indlela elungileyo abafanele bahambe ngayo; uze uzise imvula kwilizwe lakho olinike abantu bakho njengelifa.
28  “Ukuba kunokwenzeka kubekho indlala elizweni, ukuba kunokwenzeka kubekho indyikitya yokufa, ukuba kunokwenzeka kubekho imbalela nesihumba, iinkumbi namaphela; ukuba kunokwenzeka iintshaba zabo zibangqinge kwilizwe lamasango abo—naluphi na uhlobo lwesibetho, naluphi na uhlobo lwesifo—
29  nawuphi na umthandazo, nasiphi na isicelo sobabalo esinokubakho kuye nawuphi na umntu kubo bonke abantu bakho amaSirayeli, ngenxa yokuba bayazi ngamnye isibetho sakhe nentlungu yakhe; baze bazolulele kule ndlu izandla zabo,
30  kwanga ungeva usemazulwini, kwindawo ohlala kuyo, uze uxolele yaye unike ngamnye ngokweendlela zakhe zonke, ngenxa yokuba uyayazi intliziyo yakhe (kuba nguwe kuphela oyazi kakuhle intliziyo yoonyana boluntu);
31  ukuze bakoyike, bahambe ngeendlela zakho yonke imihla yokuphila kwabo phezu komhlaba owawunika ookhokho bethu.
32  “Kwanowasemzini ongeyiyo inxalenye yabantu bakho amaSirayeli ovela kwilizwe elikude ngenxa yegama lakho elikhulu nangesandla sakho esomeleleyo nengalo yakho eyoluliweyo, beze bathandaze kule ndlu,
33  kwanga ungeva usemazulwini, kwindawo ohlala kuyo emisiweyo, uze wenze ngokuvumelana nako konke oko akubizayo owasemzini; ukuze zonke izizwana zomhlaba zilazi igama lakho zize zikoyike njengabantu bakho amaSirayeli, ukuze zazi ukuba le ndlu ndiyakhileyo ibizwe ngegama lakho.
34  “Ukuba kunokwenzeka abantu bakho baye emfazweni nxamnye neentshaba zabo ngendlela obathumela ngayo, baze eneneni bathandaze kuwe bejonge kwesi sixeko usinyulileyo nendlu endiyakhele igama lakho,
35  umele uwuve usemazulwini umthandazo wabo nokucela kwabo ubabalo, yaye umele ubagwebele.
36  “Ukuba kunokwenzeka bakone (kuba akukho mntu ungoniyo), yaye ube nomsindo kubo uze ubanikele elutshabeni, baze abathimbi babo babathabathe njengabathinjwa babase kwilizwe elikufuphi okanye elikude;
37  baze ngokwenene babuyele ezingqondweni bekwilizwe abathatyathelwa kulo njengabathinjwa, babuye bacele ubabalo kuwe kwilizwe abathinjelwe kulo, besithi, ‘Sonile saza senza isiphoso, senze ngokungendawo’;
38  baze ngokwenene babuyele kuwe ngentliziyo yabo yonke nangomphefumlo wabo wonke kwilizwe abathinjelwe kulo labo babathabatha njengabathinjwa, bathandaze kuwe bejonge kwilizwe labo owalinika ookhokho babo nesixeko osinyulileyo nendlu endiyakhele igama lakho;
39  umele uwuve usemazulwini, kwindawo ohlala kuyo emisiweyo, umthandazo wabo nokucela kwabo ubabalo, yaye umele ubagwebele uze ubaxolele abantu bakho abakonileyo.
40  “Ke kaloku, Thixo wam, makavuleke amehlo akho neendlebe zakho maziphulaphule umthandazo owenziwa kule ndawo.
41  Ke kaloku phakama, Yehova Thixo, uye endaweni yakho yokuphumla, wena neTyeya yamandla akho. Ababingeleli bakho, Yehova Thixo, mabambeswe ngosindiso, yaye abanyanisekileyo bakho babe nemihlali ngokulungileyo.
42  Owu Yehova Thixo, musa ukubujika ubuso bomthanjiswa wakho. Owu khumbula ububele bakho bothando kuDavide umkhonzi wakho.”
31  Ngokukhawuleza nje bakukugqiba konke oku, amaSirayeli onke awayefunyanwa ezixekweni zakwaYuda, aqhekeza iintsika ezingcwele aza agawula izibonda ezingcwele adiliza iindawo eziphakamileyo nezibingelelo kulo lonke elakwaYuda nelakwaBhenjamin nakwaEfrayim nakwaManase bade bazigqiba; emva koko bonke oonyana bakaSirayeli babuyela ezixekweni zabo, ngamnye kwilifa lakhe.
2  Wandula uHezekiya wamisa izahlulo zababingeleli nezabaLevi ngezahlulo zabo, ngasinye ngokwenkonzo yaso yababingeleli nabaLevi ngokomnikelo otshiswayo nemibingelelo yobudlelane ukulungiselela nokubulela nokudumisa emasangweni eenkampu zikaYehova.
3  Yaye kwakukho isahlulo sikakumkani esasivela ezimpahleni zakhe saba seseminikelo etshiswayo, seminikelo etshiswayo kusasa nangokuhlwa, kwaneminikelo etshiswayo yeesabatha neyokuthwasa kweenyanga neyexesha lemithendeleko, ngokuvumelana noko kubhalwe kumthetho kaYehova.
4  Ngapha koko, wathi kubantu, kubemi baseYerusalem, mabanike isahlulo sababingeleli nesabaLevi, ukuze babambelele ngokungqongqo kumthetho kaYehova.
5  Ngokukhawuleza nje lakuphuma elo lizwi, oonyana bakaSirayeli bayandisa intlahlela yokudla okuziinkozo, iwayini entsha, neoli nobusi nayo yonke imveliso yamasimi, basizisa ngokuyintabala isishumi sayo yonk’ into.
6  Oonyana bakaSirayeli nabakaYuda ababehlala kwizixeko zakwaYuda, kwanabo babesizisa izishumi zeenkomo nezezimvu nezishumi zezinto ezingcwele, izinto ezingcwaliselwe uYehova uThixo wabo. Bazizisa yaye banikela iimfumba ngeemfumba.
7  Ngenyanga yesithathu baqalisa iimfumba ngokubeka umaleko, baza bagqiba ngenyanga yesixhenxe.
8  Xa uHezekiya neenkosana beza kubona iimfumba, bambonga uYehova nabantu bakhe amaSirayeli.
9  Ekuhambeni kwexesha uHezekiya wabuza ababingeleli nabaLevi ngokuphathelele iimfumba.
10  Waza uAzariya umbingeleli oyintloko wendlu kaTsadoki wathi kuye, ewe, wathi: “Ukususela ngexesha abaqalisa ngalo ukuzisa umnikelo endlwini kaYehova kubekho ukudla nokwanela kwaza kwasala intabalala; kuba uYehova ubebasikelela abantu bakhe, oku kuninzi kangaka kokuseleyo.”
11  UHezekiya wathi makulungiswe amagumbi okudlela endlwini kaYehova. Baza bawalungisa.
12  Babeqhubeka besizisa umnikelo wezishumi nowezinto ezingcwele ngokuthembeka; yaye uKonaniya umLevi wayebaphethe njengenkokeli, uShimeyi umntakwabo engowesibini.
13  NoYehiyele noAzaziya noNahati noAsaheli neYerimoti noYozabhadi noEliyeli noIsemakiya noMahati noBhenaya babengabaveleli ecaleni kukaKonaniya noShimeyi umntakwabo, ngokomyalelo kaHezekiya ukumkani, noAzariya wayengokhokelayo wendlu kaTHIXO oyinyaniso.
14  NoKore unyana kaImna umLevi wayengumgcini-sango ngasempuma, ephethe iminikelo yokuzithandela kaTHIXO oyinyaniso, ukuze anikele kuYehova umnikelo nezona zinto zingcwele.
15  Phantsi kolawulo lwakhe yayinguEden noMiniyamin noYeshuwa noShemaya, uAmariya noShekaniya, ezixekweni zababingeleli, kwisigxina sentembeko, ukuba anike abantakwabo izahlulo, ngokulinganayo komkhulu nakomncinane;
16  ngaphandle kokubhaliswa ngokomlibo wokuzalwa kwamadoda ukususela kwabaminyaka mithathu ukusa phezulu, bonke abo babesiza endlwini kaYehova yonke imihla ngokulindelekileyo, besenza inkonzo yabo ngokweembopheleleko zabo ngokwezahlulo zabo.
17  Naku ukubhaliswa kwababingeleli ngokwemilibo yokuzalwa kwabo ngokwezindlu zooyise kwanangokwabaLevi, ukususela kwiminyaka engamashumi amabini ubudala ukusa phezulu, ngokweembopheleleko zabo ezahlulweni zabo;
18  ukubhaliswa ngokomlibo wokuzalwa phakathi kwabo bonke abantwana, abafazi babo noonyana babo neentombi zabo, kwibandla lonke, ngenxa yokuba kwisigxina sabo sentembeko bazingcwalisela okungcwele;
19  nakoonyana baka-Aron, ababingeleli emadlelweni ezixeko zabo. Kuzo zonke izixeko ezahlukahlukeneyo kwakukho amadoda awayetyunjwe ngamagama, ukuba anike izabelo onke amadoda aphakathi kwababingeleli nabo bonke abaLevi ababhalisiweyo ngokwemilibo yabo yokuzalwa.
20  Yaye uHezekiya wenza ngolo hlobo kuye wonke uYuda, yaye waqhubeka esenza okulungileyo nokufanelekileyo nokuthembekileyo phambi kukaYehova uThixo wakhe.
21  Kuwo wonke umsebenzi awawenzayo enkonzweni yendlu kaTHIXO oyinyaniso nasemthethweni nasemyalelweni ukuba afune uThixo wakhe, wakwenza ngentliziyo yakhe yonke, yaye waphumelela.
21  Ekugqibeleni uYehoshafati walala kookhokho bakhe waza wangcwatywa nookhokho bakhe kwisiXeko sikaDavide; yaye uYehoram unyana wakhe walawula esikhundleni sakhe.
2  Wayenabantakwabo, oonyana bakaYehoshafati, uAzariya, noYehiyeli noZekariya noAzariya noMikayeli noShefatiya, bonke aba yayingoonyana bakaYehoshafati ukumkani wakwaSirayeli.
3  Ngenxa yoko uyise wabanika izipho ezininzi zesilivere nezegolide nezinto ezintle kunye nezixeko ezinqatyisiweyo zakwaYuda; kodwa ubukumkani wabunika uYehoram, kuba wayelizibulo.
4  Wathi uYehoram akuphakama ebukumkanini bukayise wasiqinisa isikhundla sakhe, ngoko wababulala abantakwabo ngekrele kwanezinye iinkosana zakwaSirayeli.
5  Wayeneminyaka engamashumi amathathu anesibini ubudala uYehoram ukuqalisa kwakhe ukulawula, yaye walawula iminyaka esibhozo eYerusalem.
6  Yaye wahamba endleleni yookumkani bakwaSirayeli, kanye njengoko benzayo abendlu ka-Ahabhi; kuba yintombi ka-Ahabhi eyaba ngumfazi wakhe, yaye waqhubeka esenza okubi emehlweni kaYehova.
7  Yaye uYehova akazange afune ukuyonakalisa indlu kaDavide, ngenxa yomnqophiso awawenza noDavide, kanye njengoko wayeya kumnika isibane ngalo lonke ixesha yena noonyana bakhe.
8  Ngemihla yakhe uEdom wamvukela uYuda wandula ke wazimisela ukumkani ukuba abalawule.
9  Ngoko uYehoram kunye neentloko zakhe badlula nazo zonke iinqwelo. Yaye wavuka ngobusuku waza wawaxabela amaEdom awayemngqongile neentloko zeenqwelo.
10  Kodwa uEdom waqhubeka nokuvukela kwakhe uYuda de kube namhla. Kungelo xesha awathi uLibhena waqalisa ukuvukela, ngenxa yokuba wamshiya uYehova uTHIXO wookhokho bakhe.
11  Wenza iindawo eziphakamileyo phezu kweentaba zakwaYuda, ukuba abangele abemi baseYerusalem babe neentlobano zokuziphatha okubi, nokuba bawexule uYuda.
12  Ekugqibeleni kwafika umbhalo kuye uvela kuEliya umprofeti, usithi: “Utsho uYehova uTHIXO kaDavide ukhokho wakho ukuthi, ‘Ngenxa yokuba ungahambanga ezindleleni zikaYehoshafati uyihlo okanye ezindleleni zika-Asa ukumkani wakwaYuda,
13  kodwa nahamba endleleni yookumkani bakwaSirayeli nabangela uYuda nabemi baseYerusalem babe neentlobano zokuziphatha okubi ngendlela efana neka-Ahabhi eyabangela babe neentlobano zokuziphatha okubi, kwanabantakwenu abangabendlu kayihlo, ababelunge ngakumbi kunawe, ubabulele;
14  khangela! uYehova ubabetha ngesibetho esikhulu abantu bakho noonyana bakho nabafazi bakho nazo zonke iimpahla zakho.
15  Uya kuba nezifo ezininzi, nesifo samathumbu akho, de amathumbu akho aphume ngenxa yokugula kwakho imihla ngemihla.’”
16  Ngako oko uYehova wavuselela nxamnye noYehoram umoya wamaFilisti nowama-Arabhu  awayengakwicala lamaTiyopiya.
17  Ngoko benyukela kwaYuda baza bavula ngesinyanzelo bathimba zonke iimpahla ezafumaneka endlwini kakumkani kwanakoonyana bakhe nabafazi bakhe, yaye akazange asalelwe nyana ngaphandle kukaYehowazi, unyana wakhe omncinane.
18  Emva kwako konke oku uYehova wambetha emathunjini akhe ngesifo esinganyangekiyo.
19  Kwathi ekuhambeni kwemihla, ekupheleni kwethuba leminyaka emibini, amathumbu akhe aphuma ngoxa wayegula, wafa ngenxa yezifo zakhe ezibi; abantu bakhe abamenzelanga lutshiso olufana nolookhokho bakhe.
20  Wayeneminyaka engamashumi amathathu anesibini ubudala ukuqalisa kwakhe ukulawula, yaye walawula iminyaka esibhozo eYerusalem. Ekugqibeleni wemka kungekho bani umnqwenelayo. Ngoko bamngcwaba kwisiXeko sikaDavide, kodwa kungekhona kwindawo ekwakungcwatywa kuyo ookumkani.
25  UAmatsiya waba ngukumkani eneminyaka engamashumi amabini anesihlanu ubudala, yaye walawula iminyaka engamashumi amabini anesithoba eYerusalem. Igama likanina lalinguYehowadan waseYerusalem.
2  Wenza okulungileyo emehlweni kaYehova, kuphela akakwenzanga ngentliziyo epheleleyo.
3  Kwathi kamsinya nje bakuba ubukumkani buqinile kuye, ngokukhawuleza wabulala abakhonzi bakhe abaxabela ukumkani uyise.
4  Oonyana babo akazange ababulale, kodwa wenza ngokuvisisana noko kwakubhalwe emthethweni, encwadini kaMoses, oko uYehova wakuyalelayo esithi: “Ooyise abafanele bafe ngenxa yoonyana, noonyana abafanele bafe ngenxa yooyise; kodwa ngamnye ufanele afe ngenxa yesono sakhe.”
5  UAmatsiya wamqokelela ndawonye uYuda ukuba eme ngokwezindlu zookhokho bakhe, ngokweentloko zamawaka nangokweentloko zamakhulu kuye wonke uYuda noBhenjamin; yaye waqhubeka ebabhalisa ukususela kwabaneminyaka engamashumi amabini ubudala ukuya phezulu, waza ekugqibeleni wabafumanisa bengamakhulu amathathu amawaka amadoda abalaseleyo aphuma umkhosi, naphatha incula nekhakha elikhulu.
6  Ngaphezu koko, waqesha kwaSirayeli amadoda angamakroti, anamandla alikhulu lamawaka ngekhulu leetalente zesilivere.
7  Kwafika umntu othile kaTHIXO oyinyaniso kuye, esithi: “Owu kumkani, mawungahambi nawe umkhosi kaSirayeli, kuba uYehova akakho kuSirayeli, oko kukuthi, oonyana bakaEfrayim.
8  Kodwa yiza wena ngokwakho, wenze, yiba nesibindi emfazweni. UTHIXO oyinyaniso angakwenza ukhubeke phambi kotshaba; kuba kuThixo kukho amandla okunceda nawokukhubekisa.”
9  Waza wathi uAmatsiya kumntu kaTHIXO oyinyaniso: “Kodwa kuza kwenziwa ntoni ngekhulu leetalente endizinike abaphumi-mkhosi bakwaSirayeli?” Waza umntu kaTHIXO oyinyaniso wathi: “KuYehova kukho indlela yokukunika okuninzi ngakumbi kunoku.”
10  Ngako oko uAmatsiya wabahlula, oko kukuthi abaphumi-mkhosi ababeze kuye bevela kwaEfrayim, ukuba baye endaweni yabo. Noko ke, bavutha ngumsindo nxamnye noYuda, kangangokuba babuyela endaweni yabo bevutha ngumsindo.
11  Ke yena uAmatsiya, waba nesibindi wakhokela abantu bakhe waya kwiNtlambo yeTyuwa; waza wabulala koonyana bakaSehire, abalishumi lamawaka.
12  Yaye kwabakho ishumi lamawaka koonyana bakaYuda ababathimba bephila. Ngoko babazisa phezu kwengxondorha, babaphosa phezu kwengxondorha; baza bona, bonke badlabhuka baphela.
13  Ke wona amalungu abaphumi-mkhosi awawabuyisela umva uAmatsiya ukuba angayi naye emfazweni, ahlasela izixeko zakwaYuda, ukususela eSamariya ukuya kufikelela eBhete-horon, aza axabela amawaka amathathu kuzo aziphanga kakhulu.
14  Kwathi emva kokubuya kuka-Amatsiya ekuwaxabeleni amaEdom wazisa oothixo boonyana bakaSehire yaye wazimisela bona njengoothixo, yaye waqubuda kubo, waza waqhumisela kubo umbingelelo.
15  Ngako oko umsindo kaYehova wavutha nxamnye noAmatsiya, waza wathumela umprofeti kuye wathi kuye: “Kutheni uye wafuna oothixo babantu abangazange babasindise abantu babo esandleni sakho?”
16  Kwathi esathetha naye ukumkani ngokukhawuleza wathi kuye: “Ngaba sakwenza umcebisi kakumkani? Yeka ukuze kube kuhle kuwe. Kutheni befanele bakuxabele?” Umprofeti wamyeka, kodwa wathi: “Ngokuqinisekileyo ndiyazi ukuba uThixo ugqibe ukuba akonakalise, ngenxa yokuba wenze oku ungaliphulaphulanga icebiso lam.”
17  Wandula uAmatsiya ukumkani wakwaYuda wathabatha icebo wathumela kuYehowashe unyana kaYehowahazi unyana kaYehu ukumkani wakwaSirayeli, esithi: “Yiza! Masikhangelane ebusweni.”
18  UYehowashe ukumkani wakwaSirayeli wathumela kuAmatsiya ukumkani wakwaYuda, esithi: “Ukhula olunameva olwaluseLebhanon lwathumela kumsedare owawuseLebhanon, lusithi, ‘Intombi yakho yinike unyana wam njengomfazi.’ Noko ke, kwadlula irhamncwa lasendle elaliseLebhanon laza lalunyathela ukhula olunameva.
19  Uzixelele ukuthi, Yabona uxabele uEdom. Intliziyo yakho ikuphakamisile ukuba uzukiswe. Ke kaloku hlala endlwini yakho. Kutheni ufanele ubambane kule meko imbi uze uwe, wena noYuda?”
20  Kodwa uAmatsiya akazange aphulaphule; kuba kwakuvela kuTHIXO oyinyaniso ngenjongo yokumnikela esandleni sakhe, ngenxa yokuba baye bafuna oothixo bakwaEdom.
21  Ngoko uYehowashe ukumkani wakwaSirayeli wenyuka, baza bakhangelana ebusweni, yena noAmatsiya ukumkani wakwaYuda, eBhete-shemeshe yakwaYuda.
22  Waza uYuda woyiswa phambi kukaSirayeli, kangangokuba wasaba, ngamnye waya ententeni yakhe.
23  UAmatsiya ukumkani wakwaYuda, unyana kaYehowashe unyana kaYehowahazi, wabanjwa nguYehowashe ukumkani wakwaSirayeli eBhete-shemeshe, emva koko wamzisa eYerusalem waza waluqhekeza udonga lweYerusalem, ukususela kwiSango lakwaEfrayim ukuya kufikelela kwiSango leMbombo, amakhulu amane eekubhite.
24  Wathabatha yonke igolide nesilivere nayo yonke impahla eyayifumaneka endlwini kaTHIXO oyinyaniso kuObhedi-edom nobuncwane bendlu kakumkani nabathinjwa, wandula wabuyela eSamariya.
25  Yaye uAmatsiya unyana kaYehowashe ukumkani wakwaYuda waqhubeka ephila emva kokufa kukaYehowashe unyana kaYehowahazi ukumkani wakwaSirayeli iminyaka elishumi elinesihlanu.
26  Ke eminye imicimbi ka-Amatsiya, eyokuqala neyokugqibela, khangela! ayibhalwanga na eNcwadini yooKumkani bakwaYuda nabakwaSirayeli?
27  Yaye ukususela ngexesha lokuphambuka kuka-Amatsiya ekulandeleni uYehova, benza iyelenqe nxamnye naye eYerusalem. Ekugqibeleni wasabela eLakishe; kodwa bathumela ukuba alandelwe eLakishe bambulalela khona.
28  Ngoko bamthwala ngamahashe baza bamngcwaba nookhokho bakhe kwisixeko sikaYuda.
13  Ngonyaka weshumi elinesibhozo kaKumkani uYerobhoham nguAbhiya owalawula kwaYuda.
2  Walawula iminyaka emithathu eYerusalem, yaye igama likanina lalinguMikaya intombi kaUriyeli waseGibheya. Yaye kwabakho imfazwe phakathi kuka-Abhiya noYerobhoham.
3  Ngoko uAbhiya walwa imfazwe nomkhosi wamajoni angamakhulu amane amawaka amadoda emfazwe anamandla, amadoda anyuliweyo. UYerobhoham yena wakha uluhlu lwedabi nxamnye naye namadoda angamakhulu asibhozo amawaka anyuliweyo, angamakroti, amadoda anamandla.
4  Wesuka wema uAbhiya kwiNtaba yeTsemarayim, ekummandla weentaba wakwaEfrayim, waza wathi: “Ndiphulaphule, Yerobhoham noSirayeli wonke.
5  Anazi na ukuba uYehova uTHIXO kaSirayeli ubukumkani kuSirayeli wabunika uDavide ukusa kwixesha elingenammiselo, kuye nakoonyana bakhe, ngomnqophiso wetyuwa?
6  Waza uYerobhoham unyana kaNebhati, umkhonzi kaSolomon unyana kaDavide, wasuka wayivukela inkosi yakhe.
7  Amadoda angoongantweni, amatshivela, aqokelelana ndawonye ngakuye. Ekugqibeleni wazingqina ongamile kuRehobhoham unyana kaSolomon, ekubeni uRehobhoham wayeselula yaye enedyudyu, akazange amelane nawo.
8  “Ngoku nicinga ukumelana ngokwenu nobukumkani bukaYehova esandleni soonyana bakaDavide, ekubeni nisisihlwele esikhulu yaye ninamathole eegolide awanenzela wona uYerobhoham njengoothixo.
9  Anibagxothanga na ababingeleli bakaYehova, oonyana baka-Aron, nabaLevi, nina aniqhubekanga nizenzela ababingeleli njengezizwana zeli lizwe? Enoba ngubani na ozayo azimisele ngethole lenkomo eliyinkunzi neenkunzi zeegusha ezisixhenxe, ube ngumbingeleli kwabangengothixo.
10  Ke thina, uYehova nguThixo wethu, asimshiyanga; kodwa ababingeleli balungiselela kuYehova, oonyana baka-Aron, kwanabaLevi emsebenzini.
11  Yaye baqhumisa umnikelo otshiswayo kuYehova rhoqo kusasa nangokuhlwa kwanesiqhumiso sobulawu; kwanesonka esicwangciswe kakuhle phezu kwetafile yegolide esulungekileyo, kukho nesiphatho sezibane segolide nezibane zazo ukukhanyisa iingokuhlwa zonke; ngenxa yokuba thina sigcina imbopheleko yethu kuYehova uThixo wethu, kodwa nina nimshiyile.
12  Yaye, khangela! uTHIXO oyinyaniso unathi kunye nababingeleli bakhe namaxilongo okuduma ukuvakalisa isandi sokulumkisa ngedabi nxamnye nani. Owu bonyana bakaSirayeli, musani ukulwa nxamnye noYehova uTHIXO wookhokho benu, kuba aniyi kuba nampumelelo.”
13  Ke yena uYerobhoham, wathumela abalaleli ukuba bajikele emva kwakhe, baba ngaphambi kukaYuda bona aza amalalela aba semva kwakhe.
14  Wathi akujika uYuda, khangela, wayenedabi ngaphambili nangasemva. Yaye wakhala kuYehova, ngoxa ababingeleli babekhalisa amaxilongo ngokuvakalayo.
15  Amadoda akwaYuda aduma ehlaba umkhosi. Yaye kwathi, xa amadoda akwaYuda ehlaba umkhosi, wandula ke uTHIXO oyinyaniso wamoyisa uYerobhoham naye wonke uSirayeli phambi kuka-Abhiya noYuda.
16  Oonyana bakaSirayeli basaba basuka phambi kukaYuda, waza uThixo wabanikela esandleni sakhe.
17  UAbhiya nabantu bakhe babaxabela bebabulala ngogonyamelo olukhulu; yaye ababuleweyo bakwaSirayeli baqhubeka besiwa, amadoda anyuliweyo angamakhulu amahlanu amawaka.
18  Leyo yindlela oonyana bakaSirayeli abathotywa ngayo ngelo xesha, kodwa oonyana bakaYuda bangqineka bongamile ngenxa yokuba babayame ngoYehova uTHIXO wookhokho babo.
19  UAbhiya waqhubeka emsukela uYerobhoham waza wathimba izixeko kuye, iBheteli needolophu eziphantsi kwayo, neYeshana needolophu eziphantsi kwayo, ne-Efrayin needolophu eziphantsi kwayo.
20  Akaba saba namandla uYerobhoham ngemihla ka-Abhiya; kodwa uYehova wambetha ngesibetho, ngokokude afe.
21  UAbhiya waqhubeka ezomeleza. Ekuhambeni kwexesha wazithabathela abafazi abalishumi elinesine, waza wazala oonyana abangamashumi amabini anesibini neentombi ezilishumi elinesithandathu.
22  Yonke eminye imicimbi ka-Abhiya, kwaneendlela zakhe namazwi akhe, abhaliwe kwinkcazelo yomprofeti uIdo.
14  Ekugqibeleni uAbhiya walala kookhokho bakhe, yaye wangcwatywa kwisiXeko sikaDavide; waza uAsa unyana wakhe walawula esikhundleni sakhe. Ngemihla yakhe ilizwe alizange libe naziphazamiso iminyaka elishumi.
2  UAsa wenza okufanelekileyo nokulungileyo emehlweni kaYehova uThixo wakhe.
3  Ngoko washenxisa izibingelelo zasemzini neendawo eziphakamileyo, waziqhekeza iintsika ezingcwele waza wagawula izibonda ezingcwele.
4  Ngapha koko, wathi kuYuda makafune uYehova uTHIXO wookhokho bakhe aze enze umthetho nomyalelo.
5  Washenxisa zonke izixeko zakwaYuda neendawo eziphakamileyo neziganga zeziqhumiso; baza ubukumkani baqhubeka bungaphazanyiswa phambi kwakhe.
6  Yaye wahlabela mgama wakha izixeko ezinqatyisiweyo kwaYuda, kuba ilizwe lalingenasiphazamiso; kwakungekho mfazwe nxamnye naye ngaloo minyaka, kuba uYehova wamnika ukuphumla.
7  Ngoko wathi kuYuda: “Masizakhe ezi zixeko size senze iindonga ezijikelezileyo neenqaba, iingcango ezingambini nemivalo. Kuba ilizwe lisephambi kwethu, ngenxa yokuba siye safuna uYehova uThixo wethu. Simfunile, yena usinike ukuphumla macala onke.” Baqhubeka besakha baba nempumelelo.
8  UAsa waba nomkhosi wamajoni athwala ikhakha elikhulu nencula, amakhulu amathathu amawaka akwaYuda. Yaye kwaBhenjamin abo baphatha ingweletshetshe nabagoba isaphetha babengamakhulu amabini anamashumi asibhozo amawaka. Onke la yayingamakroti, amadoda anamandla.
9  Kamva uZera umTiyopiya waphuma nxamnye nabo nomkhosi wamajoni isigidi samadoda neenqwelo ezingamakhulu amathathu, weza kufikelela eMareshaha.
10  Wandula uAsa waphuma nxamnye naye bakha uluhlu kwintlambo yaseTsefata eMareshaha.
11  UAsa wabiza kuYehova uThixo wakhe wathi: “Owu Yehova, ngokuphathelele ukunceda, akunamsebenzi kuwe enoba baninzi okanye ngabo bangenamandla. Khawusincede, Yehova Thixo wethu, kuba sayama ngawe, siza nxamnye nesi sihlwele ngegama lakho. Owu Yehova, unguThixo wethu. Musa ukuvumela umntu ofayo abe namandla nxamnye nawe.”
12  UYehova wawoyisa amaTiyopiya phambi kuka-Asa naphambi kukaYuda, aza asaba amaTiyopiya.
13  UAsa nabantu ababenaye bawasukela baya kufikelela eGerare, yaye abo baseTiyopiya baqhubeka besiwa de akwabakho uphilayo kubo; kuba baqotywa phambi koYehova naphambi kwenkampu yakhe. Emva koko bathabatha amaxhoba amaninzi kakhulu.
14  Ngapha koko, bazixabela zonke izixeko ezijikeleze iGerare, kuba babenkwantya kuYehova; yaye baziphanga zonke izixeko, ibe kwaba kuninzi gqitha abakuphangayo kubo.
15  Kwaneentente ezazinemfuyo bazixabela ukuze bathimbe imihlambi emininzi neenkamela, emva koko babuyela eYerusalem.
29  UHezekiya waba ngukumkani eneminyaka engamashumi amabini anesihlanu ubudala, yaye walawula eYerusalem iminyaka engamashumi amabini anesithoba. Igama likanina lalinguAbhiya intombi kaZekariya.
2  Waqhubeka esenza okulungileyo emehlweni kaYehova, ngako konke awakwenzayo uDavide ukhokho wakhe.
3  Yena ngokwakhe, kunyaka wokuqala wokulawula kwakhe, ngenyanga yokuqala, wazivula iingcango zendlu kaYehova waza wazilungisa.
4  Wandula wangenisa ababingeleli nabaLevi wabahlanganisela kwindawo evulekileyo ngasempuma.
5  Wathi kubo: “Ndiphulaphuleni, baLevi. Ke zingcwaliseni nize ningcwalise indlu kaYehova uThixo wookhokho benu, nikhuphe into engasulungekanga endaweni engcwele.
6  Kuba oobawo benza ngokungathembeki benza okubi emehlweni kaYehova uThixo wethu, kangangokuba bamshiya babujika ubuso babo emnqubeni kaYehova baza bamnikela umva.
7  Bazivala iingcango zeeveranda bazicima izibane, abaqhumiselanga ngeziqhumiso, nombingelelo otshiswayo abawunikelanga endaweni engcwele kuTHIXO kaSirayeli.
8  Ukucaphuka kukaYehova kwaba nxamnye noYuda neYerusalem, kangangokuba wabenza bayinto yokungcangcazela, into yokukhwankqiswa unobangela wokubetha umlozi, kanye njengoko nizibonela ngawenu amehlo.
9  Yabona  ookhokho bethu bawa likrele, oonyana bethu neentombi zethu nabafazi bethu bathinjwa ngenxa yoku.
10  Ke kaloku kusentliziyweni yam ukwenza umnqophiso noYehova uTHIXO kaSirayeli, ukuze ukuvutha komsindo wakhe kubuye kuthi.
11  Ke kaloku, bonyana bam, musani ukuphumla, kuba nini aninyulileyo uYehova ukuba nime phambi kwakhe ukuze nimlungiselele nize niqhubeke njengabalungiseleli bakhe nabaqhumisi bombingelelo.”
12  Kwaoko besuka abaLevi, uMahati unyana ka-Amasayi noYoweli unyana ka-Azariya koonyana bamaKohati; nakoonyana bakaMerari, uKishe unyana ka-Abhedi noAzariya unyana kaYehaleleli; nakumaGershon, uYowa unyana kaZima noEden unyana kaYowa;
13  nakoonyana bakaElitsafan, uShimri noYewuweli; nakoonyana baka-Asafu, uZekariya noMataniya;
14  nakoonyana bakaHeman, uYehiyele noShimeyi; nakoonyana bakaYedutun, uShemaya noUziyeli.
15  Bandula bahlanganisa ndawonye abazalwana babo bazingcwalisa benza ngokomyalelo kakumkani elizwini likaYehova, ukuba bahlambulule indlu kaYehova.
16  Ke ababingeleli bangena ngaphakathi endlwini kaYehova ukuba bahlambulule nokuba bakhuphe konke ukungahlambuluki okufumaneka etempileni kaYehova bakuse entendelezweni yendlu kaYehova. AbaLevi bakwamkela ukuze bakukhuphele ngaphandle kwintlambo yaseKidron.
17  Ngaloo ndlela baqalisa ngomhla wokuqala wenyanga yokuqala ukungcwalisa, yaye ngomhla wesibhozo wenyanga leyo beza everandeni kaYehova; ukuze bangcwalise indlu kaYehova ngeentsuku ezisibhozo, ibe ngomhla weshumi elinesithandathu wenyanga yokuqala bagqiba.
18  Emva koko beza ngaphakathi kuHezekiya ukumkani baza bathi: “Siyihlambulule indlu yonke kaYehova, isibingelelo somnikelo otshiswayo neempahla zaso zonke, netafile yezonka ezikroziswayo neempahla zayo zonke.
19  Neempahla zonke awazishenxisayo uKumkani uAhazi ebudeni bolawulo lwakhe ngokungathembeki sizilungisile, sazingcwalisa; yaye ziphambi kwesibingelelo sikaYehova.”
20  Waza uHezekiya ukumkani wavuka ekuseni wahlanganisa ndawonye iinkosana zesixeko waza waya endlwini kaYehova.
21  Bazisa iinkunzi zeenkomo ezisixhenxe neenkunzi zeegusha ezisixhenxe neenkunzi zeemvana ezisixhenxe neenkunzi zeebhokhwe ezisixhenxe njengomnikelo wesono wobukumkani nangenxa yendawo engcwele nangenxa kaYuda. Ngoko wathi koonyana baka-Aron ababingeleli mabanikele ngazo phezu kwesibingelelo sikaYehova.
22  Baxhela iinkomo baza ababingeleli bamkela igazi bafefa ngalo phezu kwesibingelelo; emva koko baxhela iinkunzi zegusha bafefa ngegazi phezu kwesibingelelo, baza baxhela neenkunzi zemvana bafefa ngegazi phezu kwesibingelelo.
23  Bandula bazisa iinkunzi zebhokhwe zomnikelo wesono kufuphi phambi kokumkani nebandla babeka izandla zabo phezu kwazo.
24  Ke ababingeleli bazixhela baza benza umnikelo wesono ngegazi lazo phezu kwesibingelelo, ukuba bamcamagushele uSirayeli wonke; ngenxa yokuba ukumkani wayethe umnikelo otshiswayo nomnikelo wesono wawufanele ube ngokaSirayeli wonke.
25  Ngelo xesha, wabamisa abaLevi endlwini kaYehova, namacangci, nemirhubhe neehadi, ngokomyalelo kaDavide noGadi iimboni noNatan umprofeti, kuba kwakungesandla sikaYehova ukuba umyalelo unikezelwe ngabaprofeti.
26  Ngoko abaLevi baqhubeka bemile nezixhobo zikaDavide, kwanababingeleli namaxilongo.
27  Waza uHezekiya wathi makunikelwe umbingelelo otshiswayo esibingelelweni; yaye ngexesha umnikelo otshiswayo owaqalisa ngalo, kwaqalisa ingoma kaYehova kwanamaxilongo, phantsi kolwalathiso lwezixhobo zikaDavide ukumkani wakwaSirayeli.
28  Yaye lonke ibandla laqubuda ngoxa ingoma ihlokoma namaxilongo ekhala—konke oku kwaqhubeka de umnikelo otshiswayo wagqitywa.
29  Ngokukhawuleza nje bakugqiba ukuwunikela, ukumkani nabo bonke ababenaye baguqa baqubuda.
30  Ke uHezekiya ukumkani neenkosana baxelela abaLevi ukuba badumise uYehova ngamazwi kaDavide naka-Asafu imboni. Ngoko baqalisa ukunikela indumiso benemihlali, baqhubeka beguqa yaye bequbuda.
31  Ekugqibeleni uHezekiya waphendula wathi: “Ke kaloku niye namiselwa ngenxa kaYehova. Sondelani, nize nizise imibingelelo nemibingelelo yokubulela endlwini kaYehova.” Yaye ibandla laqalisa ukuzisa imibingelelo nemibingelelo yokubulela, naye wonke ubani ontliziyo ivumayo, wazisa iminikelo etshiswayo.
32  Inani leminikelo etshiswayo eyeziswa libandla yaba ziinkomo ezingamashumi asixhenxe, iinkunzi zeegusha ezilikhulu, neenkunzi zeemvana ezingamakhulu amabini—ezo zonke zaba ngumnikelo otshiswayo kuYehova;
33  Kwanomnikelo ongcwele, yaba ziinkomo ezingamakhulu amathandathu nomhlambi ongamawaka amathathu.
34  Kuphela ababingeleli babembalwa, yaye ababanga nako ukuyihlinza yonke iminikelo etshiswayo. Ngoko abazalwana babo abaLevi babancedisa de umsebenzi wagqitywa de nababingeleli bazingcwalisa, kuba abaLevi babenentliziyo ethe tye ekuzingcwaliseni kunababingeleli.
35  Yaye, iminikelo etshiswayo yayimininzi kakhulu enamanqatha nemibingelelo yobudlelane neminikelo ethululwayo yeminikelo etshiswayo. Ngaloo ndlela inkonzo yendlu kaYehova yalungiswa.
36  Ngako oko uHezekiya nabo bonke abantu baba nemihlali ngenxa yesibakala sokuba uTHIXO oyinyaniso elungiselele abantu, ngenxa yokuba yinto eyenzeka ngequbuliso.
19  Wandula uYehoshafati ukumkani wakwaYuda wabuyela ngoxolo endlwini yakhe eYerusalem.
2  UYehu unyana kaHanani imboni waphuma phambi kwakhe waza wathi kuKumkani uYehoshafati: “Ngaba uncedo lumele lunikwe abantu abangendawo, ngaba ufanele ubathande abo bamthiyayo uYehova? Yaye ngenxa yesi senzo umcaphukisile uYehova.
3  Noko ke, kukho izinto ezilungileyo ezifunyenweyo kuwe, ngenxa yokuba uye wazitshayela izibonda ezingcwele elizweni yaye wayilungisa intliziyo yakho ukuba ufune uTHIXO oyinyaniso.”
4  UYehoshafati waqhubeka ehlala eYerusalem; waza waqalisa ukuphuma kwakhona phakathi kwabantu baseBher-shebha ukuya kummandla weentaba wakwaEfrayim, ukubabuyisela kuYehova uTHIXO wookhokho babo.
5  Yaye wamisa abagwebi kulo lonke ilizwe kuzo zonke izixeko ezinqatyisiweyo zakwaYuda, kwisixeko ngesixeko.
6  Wahlabela mgama wathi kubagwebi: “Kulumkeleni oko nikwenzayo, ngenxa yokuba anigwebi ngenxa yomntu kodwa kungenxa kaYehova; yaye unani ke kumbandela wokugweba.
7  Ke kaloku vumelani ukunkwantya kuYehova kube kuni. Lumkani nize nithabathe inyathelo, kuba uYehova uThixo wethu akanantswela-bulungisa nakukhetha buso okanye kuthabatha sinyobo.”
8  Yaye eYerusalem uYehoshafati wamisa abathile kubaLevi nakubabingeleli nezinye iintloko zezindlu zooyise zakwaSirayeli ukuba bagwebele uYehova bachophele namatyala abemi baseYerusalem.
9  Ngaphezu koko, wabeka umyalelo kubo, esithi: “Niya kwenjenjalo ukumoyika uYehova ngokuthembeka nangentliziyo epheleleyo.
10  Ke wona onke amatyala aza kuza kuni awabazalwana benu abahlala ezixekweni zabo, abandakanya ukuphalazwa kwegazi, abandakanya umthetho nomyalelo nemimiselo nezigwebo, nimele nibalumkise ukuba bangenzi okubi nxamnye noYehova nokucaphuka kungabikho nxamnye nani nabazalwana benu. Leyo yindlela enifanele nenze ngayo ukuze ningabangeli tyala.
11  Yabona nanku uAmariya umbingeleli oyintloko phezu kwenu kwimibandela yonke kaYehova; noZebhadiya unyana kaIshmayeli inkokeli yendlu kaYuda kwimibandela yonke kakumkani; yaye njengamagosa abaLevi bakho phambi kwenu. Yomelelani nize nenze, yaye uYehova makangqineke enokulungileyo enikwenzayo.”
24  UYehowashe wayeneminyaka esixhenxe ubudala ukuqalisa kwakhe ukulawula, yaye walawula eYerusalem iminyaka engamashumi amane. Igama likanina lalinguTsibhiya waseBher-shebha.
2  UYehowashe waqhubeka esenza okulungileyo emehlweni kaYehova yonke imihla kaYehoyada umbingeleli.
3  UYehoyada wamthabathela abafazi ababini, waza wazala oonyana neentombi.
4  Ke kaloku kwakusentliziyweni kaYehowashe ukuhlaziya indlu kaYehova.
5  Ngako oko waqokelela ndawonye ababingeleli nabaLevi waza wathi kubo: “Phumani niye kwizixeko zakwaYuda niqokelele imali kuye wonke uSirayeli ukulungisa indlu kaThixo wenu iminyaka ngeminyaka; nina nimele niwuthabathele inyathelo ngokukhawuleza lo mbandela.” AbaLevi abazange bathabathe inyathelo ngokukhawuleza.
6  Ngoko ukumkani wabiza uYehoyada intloko waza wathi kuye: “Kutheni na ungayifunanga ingxelo kubaLevi ukuba bazise irhafu engcwele evela kwaYuda naseYerusalem ngokomyalelo kaMoses umkhonzi kaYehova, kwaneyebandla likaSirayeli, yentente yeSingqino?
7  Kuba ngokubhekisele kuAtaliya umfazi ongendawo, oonyana bakhe baqhekeza endlwini kaTHIXO oyinyaniso, kwanazo zonke izinto ezingcwele zendlu kaYehova baye bazinikela kooBhahali.”
8  Waza ukumkani wathetha la mazwi, ngoko benza inkongozelo bayibeka ngaphandle kwesango lendlu kaYehova.
9  Emva koko bathumela ubizo kulo lonke elakwaYuda naseYerusalem ukuba kuziswe kuYehova irhafu engcwele ngokomyalelo kaMoses umkhonzi kaTHIXO oyinyaniso phezu koSirayeli entlango.
10  Yaye zonke iinkosana nabo bonke abantu baba nemihlali, baqhubeka besizisa yaye beyiphosa esikhongozelweni bada babe banikele bonke.
11  Kwathi ngexesha elifanelekileyo wazisa isikhongozelo ukuba sinyanyekelwe ngukumkani ngesandla sabaLevi, yaye, ngokukhawuleza bakubona ukuba kwakukho imali eninzi unobhala kakumkani nomveleli wombingeleli oyintloko beza bayikhupha kwisikhongozelo basiphakamisa baza basibuyisela endaweni yaso. Leyo yindlela ababesenza ngayo imihla ngemihla, kangangokuba bahlanganisa imali eninzi.
12  Wandula ukumkani noYehoyada bayinikela kubenzi bomsebenzi wenkonzo yendlu kaYehova, bona baqesha abaxholi bamatye neengcibi zokuhlaziya indlu kaYehova, kwanabasebenzi ngentsimbi nobhedu ukulungisa indlu kaYehova.
13  Abenzi bomsebenzi baqalisa ukusebenza, umsebenzi wokulungisa wahambela phambili ngesandla sabo, yaye ekugqibeleni benza indlu kaTHIXO oyinyaniso yema ngendlela efanele yakhiwe ngayo bayenza yomelela.
14  Kwangoko bakugqiba ukuyakha bazisa phambi kukakumkani noYehoyada yonke enye imali eyasalayo, baza benza impahla yendlu kaYehova, impahla yokulungiselela neyokwenza iminikelo neendebe nempahla yegolide neyesilivere; yaye kwabakho abanikela imibingelelo etshiswayo endlwini kaYehova rhoqo ngayo yonke imihla kaYehoyada.
15  UYehoyada wayekhulile anelisekile eminyakeni yaye wafa, eneminyaka elikhulu elinamashumi amathathu ubudala ukufa kwakhe.
16  Ngoko wangcwatyelwa kwisiXeko sikaDavide kunye nookumkani, ngenxa yokuba wenza okulungileyo kwaSirayeli nakuTHIXO oyinyaniso nendlu Yakhe.
17  Emva kokufa kukaYehoyada iinkosana zakwaYuda zeza zaqubuda kukumkani. Ngelo xesha ukumkani waziphulaphula.
18  Zayishiya indlu kaYehova uTHIXO wookhokho bazo zaza zakhonza izibonda ezingcwele nezithixo, kangangokuba kwabakho ukucaphuka nxamnye noYuda neYerusalem ngenxa yetyala lazo.
19  Waqhubeka ethumela abaprofeti kuzo ukuba bazibuyisele kuYehova; baqhubeka benikela ubungqina nxamnye nazo, kodwa azizange zibabekele ndlebe.
20  Umoya kaThixo wagubungela uZekariya unyana kaYehoyada umbingeleli, kangangokuba wema phambi kwabantu wathi kubo: “Utsho uTHIXO oyinyaniso ukuthi, ‘Kutheni nigqitha umyalelo kaYehova, nize ningabi nampumelelo? Ngenxa yokuba nimshiyile uYehova, naye, uya kunishiya.’”
21  Ekugqibeleni bamenzela iyelenqe bamgibisela ngamatye ngokomyalelo kakumkani entendelezweni yendlu kaYehova.
22  UYehowashe ukumkani akazange abukhumbule ububele bothando uYehoyada uyise awamenzela bona, kangangokuba wambulala unyana wakhe, owathi xa wayekwinqanaba lokufa, wathi: “UYehova makakubone aze acele ukuba ubuyiswe.”
23  Kwathi ekuqaleni konyaka umkhosi wamajoni waseSiriya wenyuka nxamnye naye, wangenela uYuda neYerusalem. Waza wonakalisa zonke iinkosana zabantu phakathi kwabantu, namaxhoba azo wazithumela kukumkani waseDamasko.
24  Kuba unenani elincinane lamadoda umkhosi wamaSiriya wangenela, yaye uYehova ngokwakhe wanikela esandleni sawo umkhosi wamajoni omninzi kakhulu, ngenxa yokuba babemshiyile uYehova uTHIXO wookhokho babo; waphumeza izenzo zomgwebo kuYehowashe.
25  Ekumkeni kwawo kuye (kuba amshiya enezifo ezininzi), abakhonzi bakhe benza iyelenqe nxamnye naye ngenxa yegazi loonyana bakaYehoyada umbingeleli; yaye bambulalela kwisingqengqelo sakhe, wafa. Bamngcwabela kwisiXeko sikaDavide, kodwa abazange bamngcwabele kwindawo yokungcwaba ookumkani.
26  Ngabo aba abenzi beyelenqe nxamnye naye: UZabhadi unyana kaShimeyati umAmonikazi noYehozabhadi unyana kaShimriti umMowabhikazi.
27  Ke bona oonyana bakhe nezibhengezo ezininzi nxamnye naye nokusekwa kwendlu kaTHIXO oyinyaniso, nako kubhaliwe kwinkcazelo yeNcwadi yooKumkani. Waza uAmatsiya unyana wakhe walawula esikhundleni sakhe.
5  Ekugqibeleni wonke umsebenzi uSolomon awayemele awenzele indlu kaYehova wagqityiwa, kwaye uSolomon waqalisa ukuzisa izinto ezingcwaliswe nguDavide uyise; isilivere negolide neempahla wazifaka kubuncwane bendlu kaTHIXO oyinyaniso.
2  Wandula ke uSolomon wahlanganisela amadoda amakhulu akwaSirayeli, nazo zonke iintloko zezizwe, izikhulu zezindlu zooyise boonyana bakaSirayeli, eYerusalem, ukuze anyuse ityeya yomnqophiso kaYehova iphume kwisiXeko sikaDavide, oko kukuthi, eZiyon.
3  Ngoko onke amadoda akwaSirayeli ahlanganisana kukumkani emthendelekweni, lowo wenyanga yesixhenxe.
4  Ngoko onke amadoda amakhulu akwaSirayeli eza, nabaLevi baqalisa ukuthwala iTyeya.
5  Yaye bayinyusa iTyeya nentente yokuhlangana nazo zonke iimpahla ezingcwele ezazisententeni. Ababingeleli abaLevi bazinyusa.
6  Yaye uKumkani uSolomon nayo yonke indibano yamaSirayeli awayegcine idinga lawo lokuhlanganisana kunye naye phambi kweTyeya babebingelela ngezimvu neenkomo ezazingenakulinganiswa okanye zibalwe ngenxa yobuninzi.
7  Bandula ke ababingeleli bezisa ityeya yomnqophiso kaYehova endaweni yayo, kwelona gumbi lingaphakathi endlwini, kweYona Ngcwele, phantsi kwamaphiko eekherubhi.
8  Iikherubhi ngokuqhubekayo zazolule amaphiko azo phezu kwendawo yeTyeya, kangangokuba iikherubhi zagquma iTyeya nezibonda zayo ngaphezulu.
9  Kodwa izibonda zazizide, kangangokuba iincam zezibonda zazibonakala kwiNgcwele ngaphambi kwelona gumbi lingaphakathi, kodwa zazingabonakali ngaphandle, yaye zisaqhubeka zilapho de kube namhla.
10  Kwakungekho nto kwiTyeya ngaphandle kwamacwecwe amabini awayebekwe nguMoses apho eHorebhe, xa uYehova wenza umnqophiso noonyana bakaSirayeli ngoxa babephuma eYiputa.
11  Yaye kwathi xa ababingeleli bephuma kwindawo engcwele (kuba bonke ababingeleli abafumanekayo, bona babezingcwalisile—kwakungekho mfuneko yokugcina izahlulo);
12  abaLevi ababeziimvumi kubo bonke, abangaba, abakwa-Asafu, abakwaHeman abakwaYedutun naboonyana babo nababantakwabo ababembeswe ngelaphu elicikizekileyo bephethe amacangci nemirhubhe neehadi, bema ngasempuma esibingelelweni kunye nababingeleli belikhulu elinamashumi amabini bekhalisa amaxilongo;
13  yaye kwathi kamsinya nje bakuba abavutheli-maxilongo neemvumi bevakalise njengamntu mnye ngesandi esinye bedumisa bebulela uYehova, yaye bathi bakuphakamisa isandi ngamaxilongo nangamacangci nangezixhobo zengoma nangokudumisa uYehova, “kuba ulungile, kuba ububele bakhe bothando bukho ukusa kwixesha elingenammiselo,” indlu yazaliswa lilifu, kanye indlu kaYehova,
14  kwaye ababingeleli abazange bakwazi ukuma belungiselela ngenxa yelifu; kuba ubuqaqawuli bukaYehova bazalisa indlu kaTHIXO oyinyaniso.
36  Bandula abantu belo lizwe bathabatha uYehowahazi unyana kaYosiya bamenza ukumkani esikhundleni sikayise eYerusalem.
2  UYehowahazi wayeneminyaka engamashumi amabini anesithathu ubudala ekuqaliseni kwakhe ukulawula, yaye walawula eYerusalem iinyanga ezintathu.
3  Noko ke, ukumkani waseYiputa wamshenxisa eYerusalem wahlawulisa ilizwe ikhulu leetalente zesillivere netalente yegolide.
4  Ngaphezu koko, ukumkani waseYiputa wenza uEliyakim umtakwabo ukumkani kwaYuda naseYerusalem walitshintsha igama lakhe languYehoyakim; kodwa umtakwabo uYehowahazi, uNeko wamthabatha waza wamsa eYiputa.
5  UYehoyakim wayeneminyaka engamashumi amabini anesihlanu ubudala ekuqaliseni kwakhe ukulawula, yaye walawula eYerusalem iminyaka elishumi elinanye; waqhubeka esenza okubi emehlweni kaYehova uThixo wakhe.
6  UNebhukadenetsare ukumkani waseBhabhiloni wenyuka ukuze ambophe ngamakhamandela amabini obhedu wamthabatha wamsa eBhabhiloni.
7  Nezinye iimpahla zendlu kaYehova uNebhukadenetsare wazizisa eBhabhiloni waza wazibeka ebhotwe laseBhabhiloni.
8  Ke eminye imicimbi kaYehoyakim nezinto ezicekisekayo awazenzayo nezo zafunyanwayo nxamnye naye, zibhaliwe eNcwadini yooKumkani bakwaSirayeli nakwaYuda; waza unyana wakhe uYehoyakin walawula esikhundleni sakhe.
9  UYehoyakin wayeneminyaka elishumi elinesibhozo ekuqaliseni kwakhe ukulawula, yaye walawula iinyanga ezintathu neentsuku ezilishumi eYerusalem; waqhubeka esenza okubi emehlweni kaYehova.
10  Ekuthwaseni konyaka uKumkani uNebhukadenetsare wathumela ukuba kuziswe eBhabhiloni iimpahla ezinqwenelekayo zendlu kaYehova. Ngapha koko, wenza uZedekiya uyisekazi ukumkani wakwaYuda naseYerusalem.
11  UZedekiya wayeneminyaka engamashumi amabini ananye ubudala ekuqaliseni kwakhe ukulawula, walawula iminyaka elishumi elinanye eYerusalem.
12  Waqhubeka esenza okubi emehlweni kaYehova uThixo wakhe. Akazange azithobe ngenxa kaYeremiya umprofeti ngokomyalelo kaYehova.
13  Wavukela uKumkani uNebhukadenetsare, owayemfungise ngoThixo; waqhubeka eyenza lukhuni intamo yakhe wayenza lukhuni intliziyo yakhe kangangokuba akazange abuyele kuYehova uTHIXO kaSirayeli.
14  Kwanazo zonke iintloko zababingeleli nabantu benza ukungathembeki ngomlinganiselo omkhulu, ngokwazo zonke izinto ezicekisekayo zeentlanga, kangangokuba bayenza inqambi indlu kaYehova awayingcwalisa eYerusalem.
15  UYehova uTHIXO wookhokho babo waqhubeka ethumela nxamnye nabo abathunywa bakhe, ebathumela kaninzi-ninzi, ngenxa yokuba waba nemfesane ngabantu bakhe nangendawo yakhe yokuhlala.
16  Kodwa baqhubeka bebagculela abathunywa bakaTHIXO oyinyaniso bewadelela amazwi akhe bebenza intlekisa abaprofeti bakhe, de wafika umsindo kaYehova nxamnye nabantu bakhe, kwada akwabakho kuphiliswa.
17  Ngoko wanyusa nxamnye nabo ukumkani wamaKhaledi, owabulala abafana babo ngekrele endlwini yabo engcwele, akabanga namfesane ngamfana nangantombi inyulu, omdala okanye owalupheleyo. Yonk’ into wayinikela esandleni sakhe.
18  Zonke iimpahla, ezinkulu nezincinane, zendlu kaTHIXO oyinyaniso nobuncwane bendlu kaYehova nobuncwane bukakumkani nobeenkosana zakhe, yonk’ into wayizisa eBhabhiloni.
19  Wayitshisa indlu kaTHIXO oyinyaniso wadiliza iindonga zeYerusalem; nazo zonke iinqaba zayo zokuhlala bazitshisa ngomlilo kwaneempahla zayo ezinqwenelekayo, ukuze bayonakalise.
20  Ngaphezu koko, wathabatha abaseleyo ekreleni wabathimbela eBhabhiloni, yaye baba ngabakhonzi bakhe naboonyana bakhe de ubukhosi bamaPersi baqalisa ukulawula;
21  ukuzalisekisa ilizwi likaYehova ngomlomo kaYeremiya, de ilizwe lahlawula iisabatha zalo. Yonke imihla yokuphanza kwalo lagcina isabatha, ukuzalisekisa iminyaka engamashumi asixhenxe.
22  Ngonyaka wokuqala kaKoreshi ukumkani wasePersi, ukuze ilizwi likaYehova ngomlomo kaYeremiya liphunyezwe, uYehova wavusa umoya kaKoreshi ukumkani wasePersi, kangangokuba wabangela ukuba kudluliswe isimemezo kubo bonke ubukumkani bakhe, wasibhala, esithi:
23  “Utsho uKoreshi ukumkani wasePersi ukuthi, ‘Zonke izikumkani zomhlaba uYehova uTHIXO wamazulu uzinike mna, yaye undimisele ukuba ndimakhele indlu eYerusalem, ekwaYuda. Nabani na ophakathi kwenu ebantwini bakhe bonke, uYehova uThixo wakhe makabe naye. Ngoko makanyuke.’”
15  Ke kaloku, uAzariya unyana kaOdedi, wafikelwa ngumoya kaThixo.
2  Ngako oko waphuma waya phambi kuka-Asa waza wathi kuye: “Ndiphulaphule, Asa nawe wonke Yuda noBhenjamin! UYehova unani logama nje nani ninaye; nokuba nithe namfuna, uya kufumaneka kuni, kodwa ukuba nithe namshiya uya kunishiya.
3  USirayeli wayenemihla emininzi engenaye uTHIXO oyinyaniso engenambingeleli ofundisayo yaye engenaMthetho.
4  Kodwa wathi ekubandezelekeni kwakhe wabuyela kuYehova uTHIXO kaSirayeli wamfuna, wazenza wafumaneka kuye.
5  Yaye ngaloo maxesha kwakungekho luxolo kophumayo nakongenayo, ngenxa yokuba kwakukho izidubedube ezininzi phakathi kwabo bonke abemi bamazwe.
6  Yaye batyunyuzwa ngokupheleleyo, uhlanga nxamnye nohlanga nesixeko nxamnye nesixeko, ngenxa yokuba uThixo wabayekela kwisidubedube salo lonke uhlobo lokubandezeleka.
7  Ke nina, yibani nesibindi mazingawi izandla zenu, ngenxa yokuba kukho umvuzo emsebenzini wenu.”
8  Ngokukhawuleza nje akuweva uAsa loo mazwi nesiprofeto sikaOdedi umprofeti, waba nesibindi waza wazitshitshisa izinto ezilizothe kulo lonke ilizwe lakwaYuda nelakwaBhenjamin nakwizixeko awayezithimbile kummandla weentaba wakwaEfrayim, waza wasihlaziya isibingelelo sikaYehova esasiphambi kweveranda kaYehova.
9  Waqokelela ndawonye wonke uYuda noBhenjamin nabaphambukeli ababekunye nabo bakwaEfrayim nabakwaManase nabakwaSimeyon, kuba baqhweshela kuye besuka kwaSirayeli bebaninzi bakuba bebonile ukuba uYehova uThixo wakhe wayenaye.
10  Baqokelelana ndawonye eYerusalem ngenyanga yesithathu kunyaka weshumi elinesihlanu wokulawula kuka-Asa.
11  Bandula babingelela kuYehova ngalo mhla emaxhobeni ababewazisile, iinkomo ezingamakhulu asixhenxe nezimvu ezingamawaka asixhenxe.
12  Ngapha koko, benza umnqophiso wokufuna uYehova uTHIXO wookhokho babo ngentliziyo yabo yonke nangomphefumlo wabo wonke;
13  ukuze nabani na ongayi kumfuna uYehova uTHIXO kaSirayeli abulawe, enoba mncinane okanye mkhulu, enoba yindoda okanye ngumfazi.
14  Ngoko bafunga kuYehova ngelizwi elikhulu nangemikhwazo yemivuyo nangamaxilongo nangezigodlo.
15  Wonke uYuda waba nemihlali ngenxa yesifungo eso; kuba wayefunge ngentliziyo yakhe yonke yaye wakholiswa ngokupheleleyo kukumfuna, ngokokukude abe nokufunyanwa nguye; yaye uYehova waqhubeka emnika ukuphumla macala onke.
16  KwanoMahaka uninakhulu, uAsa ukumkani ngokwakhe wamshenxisa ekubeni linenekazi, ngenxa yokuba wenza isithixo esilisikizi sesibonda esingcwele; uAsa wasigawula eso sithixo silisikizi waza wasicola wasitshisa kwintlambo yaseKidron.
17  Ke zona iindawo eziphakamileyo azithanga shwaka kwaSirayeli. Kuphela nje yona intliziyo ka-Asa yayiphelele yonke imihla yakhe.
18  Yaye wazizisa endlwini kaTHIXO oyinyaniso izinto ezazingcwaliswe nguyise nezinto awayezingcwalise ngokwakhe, isilivere negolide neempahla.
19  Ke yona imfazwe, ayizange yabakho kwada kwaba ngunyaka wamashumi amathathu anesihlanu wolawulo luka-Asa.
20  Kwathi emva koko oonyana bakaMowabhi noonyana baka-Amoni benamanye ama-Amonim beza kulwa noYehoshafati emfazweni.
2  Ngoko abantu beza kuxelela uYehoshafati, besithi: “Kuza kuwe isihlwele esikhulu kummandla wolwandle, sivela kwaEdom; yaye apho siseHatsatson-tamare, oko kukuthi, e-En-gedi.”
3  Woyika uYehoshafati wazimisela ukuba afune uYehova. Ngoko wabhengeza ukuba kuzilwe ukutya nguye wonke uYuda.
4  Ekugqibeleni abo bakwaYuda baqokelelana ndawonye ukuba babuze kuYehova. Nababesuka kuzo zonke izixeko zakwaYuda beza kubuza kuYehova.
5  Wandula uYehoshafati wema ebandleni lakwaYuda nelaseYerusalem endlwini kaYehova phambi kwentendelezo entsha,
6  wathi: “Owu Yehova THIXO wookhokho bethu, akungoThixo na emazulwini, asinguwe na olawula bonke ubukumkani beentlanga, akakho sesandleni sakho na amandla nokomelela, kungekho bani unokumelana nawe?
7  Asinguwe na, Thixo wethu, ogxothe abemi beli lizwe phambi kwabantu bakho amaSirayeli waza wabanikela kwimbewu ka-Abraham, isithandane sakho, ukusa kwixesha elingenammiselo?
8  Yaye ahlala kulo, aza alakhela ingcwele igama lakho, esithi,
9  ‘Ukuba kungeza intlekele, ikrele, umgwebo oqatha, okanye indyikitya yokufa okanye indlala, masime phambi kwale ndlu phambi kwakho (kuba igama lakho likule ndlu), ukuze simemeze kuwe sicele uncedo siphume ekubandezelekeni kwethu, uve uze usindise.’
10  Ke kaloku naba oonyana baka-Amoni, nabakaMowabhi nabommandla weentaba waseSehire, ongamvumelanga uSirayeli ukuba abangenele ekuphumeni kwakhe kwilizwe laseYiputa, kodwa wemka kubo yaye akazange ababhubhise,
11  ewe, yabona basivuza ngokungena basigxothe elifeni owasinika lona ukuba silidle.
12  Owu Thixo wethu, akuyi kuphumeza umgwebo na phezu kwabo? Kuba asinamandla phambi kwesi sihlwele sikhulu esiza nxamnye nathi; yaye thina asikwazi oko simele sikwenze, kodwa amehlo ethu akhangele kuwe.”
13  Ngalo lonke elo xesha bonke abakwaYuda babemi phambi kukaYehova, kwanabantwana, nabafazi babo noonyana babo.
14  Ke kaloku uYahaziyeli unyana kaZekariya unyana kaBhenaya unyana kaYeyeli unyana kaMataniya umLevi woonyana baka-Asafu, wafikelwa ngumoya kaYehova phakathi kwebandla elo.
15  Ngenxa yoko wathi: “Phulaphulani, nonke maYuda nani bemi baseYerusalem nawe Kumkani Yehoshafati! Utsho uYehova ukuthi, ‘Musani ukoyika okanye ninkwantye ngenxa yesi sihlwele sikhulu; kuba idabi asilolenu, kodwa lelikaThixo.
16  Yihlani ngomso niye kulwa nabo. Nabo besiza bephuma kwingxingwa yaseTsitsi; yaye ngokuqinisekileyo niya kubafumana ekupheleni kwentlambo ngaphambi kwentlango yaseYeruweli.
17  Akukho mfuneko yakulwa ngesi sihlandlo. Zimiseni, nime ngxi nilubone usindiso lukaYehova ngenxa yenu. Owu Yuda nawe Yerusalem, musani ukoyika okanye ninkwantye. Phumani ngomso nxamnye nabo, uYehova uya kuba nani.’”
18  Kwaoko wabuthoba ubuso bakhe uYehoshafati ebubhekise emhlabeni, naye wonke uYuda nabemi baseYerusalem bawa phambi koYehova baqubuda kuYehova.
19  Bandula abaLevi bakoonyana bamaKohati nabakoonyana bamaKora baphakama badumisa uYehova uTHIXO kaSirayeli ngelizwi elikhulu ngokungaqhelekanga.
20  Bavuka ekuseni kusasa baza baphuma baya entlango yaseTekowa. Yaye njengoko babephuma, uYehoshafati wema waza wathi: “Ndiveni, maYuda nani bemi baseYerusalem! Kholwani kuYehova uThixo wenu ukuze nihlale ixesha elide. Kholwani kubaprofeti bakhe ukuze niphumelele.”
21  Ngaphezu koko, wacebisana nabantu waza wamisa iimvumi zikaYehova nabo banikela indumiso behombe ngezingcwele njengoko babehamba phambi kwamadoda axhobileyo, yaye besithi: “Mdumiseni uYehova, kuba ububele bakhe bothando bukho ukusa kwixesha elingenammiselo.”
22  Ngelo xesha baqalisa ngentswahla yovuyo nendumiso, uYehova wabeka amadoda angabalaleli nxamnye noonyana baka-Amoni, bakaMowabhi nommandla weentaba waseSehire ababesiza kuYuda, baza baxabelana bodwa.
23  Oonyana baka-Amoni nabakaMowabhi bema nxamnye nabemi bommandla weentaba waseSehire babatshabalalisa baza bababhubhisa; yaye ngokukhawuleza nje bakuba begqibile ngabemi baseSehire bancedisana ngamnye etshabalalisa idlelane lakhe.
24  Kodwa yena uYuda, wafika emboniselweni yasentlango. Bathi bakubheka isihlwele, babona apho, izidumbu zabo ziwe emhlabeni kungekho bani usindileyo.
25  Ngoko uYehoshafati nabantu bakhe beza kuphanga amaxhoba kubo, baza bafumana kubo iimpahla nezinxibo ezininzi nempahla enqwenelekayo; babahluba de abakwazi ukuzithwala. Kwathabatha iintsuku ezintathu ukuphanga amaxhoba, kuba ayemaninzi kakhulu.
26  Ngomhla wesine bahlanganisana ndawonye entilini yaseBheraka, kuba kulapho bambonga khona uYehova. Kungenxa yoko le nto bathi igama laloo ndawo yiNtili yaseBheraka—de kube namhla.
27  Aza onke amadoda akwaYuda nawaseYerusalem abuya, noYehoshafati ewakhokele, abuyela eYerusalem enemihlali, kuba uYehova ewenze aba nemihlali kwiintshaba zawo.
28  Ngoko eza eYerusalem enemirhubhe neehadi namaxilongo endlwini kaYehova.
29  Yaye ukunkwantya kuThixo kwaba kubo bonke ubukumkani bamazwe bakuva ukuba uYehova wayelwe nxamnye neentshaba zikaSirayeli.
30  Ngaloo ndlela ummandla wobukhosi bukaYehoshafati awuzange ube nasiphazamiso, yaye uThixo wakhe waqhubeka emnika ukuphumla macala onke.
31  UYehoshafati wahlabela mgama elawula kwaYuda. Wayeneminyaka engamashumi amathathu anesihlanu ubudala ukuqalisa kwakhe ukulawula, yaye iminyaka engamashumi amabini anesihlanu walawula eYerusalem. Igama likanina lalinguAzubha intombi kaShilehi.
32  Yaye waqhubeka ehamba endleleni kayise uAsa, akazange aphambuke kuyo, ngokwenza okulungileyo emehlweni kaYehova.
33  Kuphela iindawo eziphakamileyo azizange zithi shwaka; abantu babengekayilungiseleli uThixo wookhokho babo intliziyo yabo.
34  Eminye imicimbi kaYehoshafati, eyokuqala neyokugqibela, nantso ibhalwe phakathi kwamazwi kaYehu unyana kaHanani, eyafakwa eNcwadini yooKumkani bakwaSirayeli.
35  Emva koku uYehoshafati ukumkani wakwaYuda wazimanya noAhaziya ukumkani wakwaSirayeli, owenza okungendawo.
36  Wamenza iqabane ngokwenza iinqanawa eziya eTarshishe baza benza neenqanawa e-Etsiyon-gebhere.
37  Noko ke, uEliyezere unyana kaDodavahu waseMaresha wathetha ngokuprofeta nxamnye noYehoshafati, esithi: “Ngokuzimanya kwakho noAhaziya, ngokuqinisekileyo uYehova uya kuyidiliza imisebenzi yakho.” Ngako oko iinqanawa zaphuka, azibanga namandla akuya eTarshishe.
1  USolomon unyana kaDavide waqhubeka efumana amandla ebukumkanini bakhe, yaye uYehova uThixo wakhe wayenaye waza waqhubeka emenza mkhulu ngokugqwesileyo.
2  Wathetha uSolomon namaSirayeli onke, neentloko zamawaka nezamakhulu nabagwebi nazo zonke izikhulu zikaSirayeli wonke, iintloko zezindlu zooyise.
3  Wandula uSolomon nalo lonke ibandla elalikunye naye baya kwindawo ephakamileyo eyayiseGibheyon; kuba yayilapho intente yokuhlangana kaTHIXO oyinyaniso, awayenzayo uMoses umkhonzi kaYehova entlango.
4  Noko ke, ityeya kaTHIXO oyinyaniso uDavide awayeyinyuse eKiriyati-yarim wayisa kwindawo uDavide abeyilungiselele yona, kuba wayeyimisele intente eYerusalem.
5  Isibingelelo sobhedu awasenzayo uBhetsaleli unyana kaUri unyana kaHure sabekwa phambi komnquba kaYehova; yaye uSolomon nebandla babeqhele ukucela kuso.
6  Ke kaloku uSolomon wenza iminikelo apho phambi kukaYehova phezu kwesibingelelo sobhedu sentente yokuhlangana, wanikela iwaka leminikelo etshiswayo phezu kwaso.
7  Ebudeni bobo busuku uThixo wabonakala kuSolomon waza wathi kuye: “Cela! Ndingakupha ntoni na?”
8  Koko uSolomon wathi kuThixo: “Wena unguLowo wenzela uDavide ubawo ububele bothando obukhulu waza wandenza ukumkani esikhundleni sakhe.
9  Ke kaloku, Yehova Thixo, masingqineke sithembekile isithembiso sakho owasenza kuDavide ubawo, kuba wena undenze ukumkani kwisizwana esininzi njengamasuntswana othuli lomhlaba.
10  Ndinike ke ubulumko nolwazi ukuze ndiphume ndingene phambi kwesi sizwana, kuba ngubani onokugweba esi sizwana sakho sikhulu kangaka?”
11  Waza wathi uThixo kuSolomon: “Ngenxa yokuba oko kusentliziyweni yakho yaye ungacelanga ndyebo, butyebi nambeko okanye ubomi babo bakuthiyayo, yaye akucelanga mihla mininzi, kodwa ucele ubulumko nokwazi ukuze ubagwebe abantu bam endikwenze ukuba ube ngukumkani kubo,
12  ubulumko nolwazi uzinikiwe; kwanendyebo nobutyebi nembeko ndiya kukunika ekungabangakho unazo kookumkani ababekho phambi kwakho, nekungekho bani uya kuba nazo emva kwakho.”
13  Ngoko uSolomon wabuya kwindawo ephakamileyo eyayiseGibheyon, ententeni yokuhlangana, weza eYerusalem waza waqhubeka elawula uSirayeli.
14  USolomon waqhubeka ehlanganisa iinqwelo namahashe emfazwe waza waba neenqwelo eziliwaka elinamakhulu amane namahashe emfazwe alishumi elinesibini lamawaka, wawabeka kwizixeko zeenqwelo nakufuphi nokumkani eYerusalem.
15  Kwaye ukumkani wenza isilivere negolide eYerusalem njengamatye; wenza nomsedare omninzi njengemithi yesikamore eseShefela.
16  Yaye amahashe abenawo uSolomon evela eYiputa ayethunyelwa ngaphandle, kwaye iqela labarhwebi bakakumkani lalithabatha umhlambi wamahashe ngexabiso.
17  Babenyusa baze bathumele ngaphandle kweYiputa inqwelo ngamaqhosha esilivere angamakhulu amathandathu nehashe ngekhulu namashumi amahlanu; leyo yindlela ababesenza ngayo bonke ookumkani bamaHiti nookumkani baseSiriya. Kwakusetyenziswa bona ukuthumela ngaphandle.
2  USolomon wakhupha ilizwi lokuba lakhelwe indlu igama likaYehova nendlu yobukumkani bakhe.
2  Waza ke uSolomon wabala amadoda angamashumi asixhenxe amawaka njengabathwali bemithwalo namadoda angamashumi asibhozo amawaka njengabaqingqi entabeni, nabaveleli babo abangamawaka amathathu anamakhulu amathandathu.
3  Ngaphezu koko, uSolomon wathumela kuHiram ukumkani waseTire, esithi: “Kanye njengoko wawuqhubana noDavide ubawo waza waqhubeka umthumelela imithi yomsedare ukuba azakhele indlu yokuhlala,—
4  yabona ndilakhela indlu igama likaYehova uThixo wam ukuba ndiyingcwalisele yena, ukuze kutshiswe isiqhumiso sobulawu phambi kwakhe, nesonka esikrozisiweyo esibekwa rhoqo neminikelo etshiswayo kusasa nangokuhlwa, ngeesabatha nangokuthwasa kweenyanga nangamaxesha emithendeleko kaYehova uThixo wethu. Oku kuya kubakho ukusa kwixesha elingenammiselo kwaSirayeli.
5  Yaye le ndlu ndiyakhayo iya kuba nkulu, kuba uThixo wethu mkhulu kunabo bonke abanye oothixo.
6  Ngubani na onamandla okumakhela indlu? Kuba amazulu nezulu lamazulu akamlingene, yaye bendingubani na mna ukuba ndimakhele indlu ngaphandle kokuqhumisa umbingelelo phambi kwakhe?
7  Ke kaloku ndithumelele umntu onobuchule bokusebenza ngegolide nangesilivere nangobhedu nangentsimbi nangoboya obudaywe bamfusa bubomvu nobubomvu ngokungqombela nomsonto oluhlaza, nokwaziyo ukukrola, kunye nabo banobuchule abakunye nam kwaYuda naseYerusalem, abo wabalungiselelayo uDavide ubawo.
8  Ndithumelele amaplanga omsedare, ijunipha nomalgumi waseLebhanon, kuba ndazi kakuhle ukuba abakhonzi bakho banamava okugawula imithi yaseLebhanon, (yabona abakhonzi bam bakunye nabakhonzi bakho,)
9  kwanasekundilungiseleleni amaplanga amaninzi, kuba indlu endiyakhayo iya kuba nkulu, ewe ngendlela emangalisayo.
10  Yaye, khangela! kubathezi beenkuni, nabagawuli bemithi, ndinikela ngengqolowa njengokutya kwabakhonzi bakho, iikore ezingamashumi amabini amawaka, nerhasi eziikore ezingamashumi amabini amawaka, neebhate zewayini ezingamashumi amabini amawaka, neebhate zeoli ezingamashumi amabini amawaka.”
11  UHiram ukumkani waseTire wathumela ilizwi kuSolomon ngokubhala athi: “Ngenxa yokuba uYehova ebathanda abantu bakhe uye wakwenza waba ngukumkani kubo.”
12  Wahlabela mgama uHiram wathi: “Makabongwe uYehova uTHIXO kaSirayeli, owenza amazulu nehlabathi, ngenxa yokuba unike uDavide ukumkani unyana osisilumko, onamava engqiqo nokuqonda, oya kumakhela indlu uYehova nendlu yobukumkani bakhe.
13  Ke ndithumela indoda enobuchule, enamava okuqonda, kaHiram-abhi,
14  unyana womfazi woonyana bakaDan kodwa uyise wayengumntu waseTire, owayenamava, ngokusebenza ngegolide nangesilivere, ngobhedu, ngentsimbi, ngamatye nangamaplanga, nangoboya obudaywe bamfusa bubomvu, ngomsonto oluhlaza nangelaphu elicikizekileyo nangelibomvu bungqombela nangalo lonke uhlobo lokukrola nokuyila lonke uhlobo lwento ecetyiweyo ayinikwayo ndawonye namadoda akho anobuchule namadoda anobuchule enkosi yam uDavide uyihlo.
15  Ke yona ingqolowa nerhasi, ioli newayini inkosi yam ezithembisileyo, mayizithumelele kubakhonzi bayo.
16  Ke thina, siya kugawula imithi yaseLebhanon kangangoko ufuna, siya kuyizisa kuwe njengezihlenga ngolwandle eYopa, ke wena, uya kuyithabatha uyinyuse uyise eYerusalem.”
17  Wandula uSolomon wababala bonke abantu ababengabaphambukeli, ababekwilizwe lakwaSirayeli, emva kokubalwa kwabo nguDavide uyise; kwafunyanwa ikhulu elinamashumi amahlanu anesithathu amawaka namakhulu amathandathu.
18  Ngoko wenza abangamashumi asixhenxe amawaka kubo baba ngabathwali bemithwalo nabangamashumi asibhozo amawaka baba ngabaqingqi entabeni yaye abangamawaka amathathu anamakhulu amathandathu baba ngabaveleli ukuze kugcinwe abantu besebenza.
3  Ekugqibeleni uSolomon waqala ukuyakha indlu kaYehova eYerusalem kwiNtaba yaseMoriya, apho [uYehova] wabonakala khona kuDavide uyise, kwindawo awayilungisayo uDavide esandeni sikaOrnan umYebhusi.
2  Waqalisa ukwakha ngenyanga yesibini ngomhla wesibini, ngonyaka wesine wolawulo lwakhe.
3  Oku uSolomon wakubeka njengesiseko sokwakha indlu kaTHIXO oyinyaniso, ubude ngokomlinganiselo weekubhite  wangaphambili babuziikubhite ezingamashumi amathandathu, ububanzi buziikubhite ezingamashumi amabini.
4  Iveranda eyayingaphambi kwecala elide yayiziikubhite ezingamashumi amabini ngaphambi kwecala elibanzi lendlu, ukuphakama kwayo kwakulikhulu elinamashumi amabini; wayaleka ngaphakathi ngegolide esulungekileyo.
5  Yaye indlu enkulu wayigubungela ngomthi wejunipha, waza wawugubungela ngegolide, wandula waleka phezu kwayo umthi wamasundu nemixokelelwane.
6  Ngaphezu koko, waleka indlu ngamatye axabisekileyo ukuze ibe ntle; igolide yayiyigolide evela kwilizwe legolide.
7  Wahlabela mgama wagubungela indlu, imiqadi, imibundu neendonga zayo neengcango zayo ngegolide; waza wakrola iikherubhi ezindongeni.
8  Wenza indlu yeYona Ngcwele, ubude bayo ngangobubanzi bendlu babuziikubhite ezingamashumi amabini, ububanzi bayo babuziikubhite ezingamashumi amabini; waza wayigubungela ngegolide entle engamakhulu amathandathu eetalente.
9  Ubunzima bezikhonkwane babuziishekele ezingamashumi amahlanu zegolide; yaye igumbi eliseluphahleni waligubungela ngegolide.
10  Waza endlwini yeYona Ngcwele wenza imifanekiso yeekherubhi ezimbini, wayaleka ngegolide.
11  Amaphiko eekherubhi, ubude bawo babuziikubhite ezingamashumi amabini, elinye iphiko liziikubhite ezintlanu lifikelela eludongeni lwendlu, nelinye iphiko liziikubhite ezintlanu lifikelela kwiphiko lenye ikherubhi.
12  Ke iphiko lekherubhi elizikubhite ezintlanu lalifikelela kudonga lwendlu, yaye elinye iphiko eliziikubhite ezintlanu lalihlangana nephiko lenye ikherubhi.
13  Amaphiko ezo kherubhi oluleka iikubhite ezingamashumi amabini; zema ngeenyawo zikhangele ngaphakathi.
14  Ngaphezu koko, wenza ikhuselo ngomsonto oluhlaza nangoboya obudaywe bamfusa bubomvu nobomvu bungqombela nelaphu elicikizekileyo, wenza iikherubhi kuwo.
15  Wandula wenza phambi kwendlu iintsika ezimbini, eziziikubhite ezingamashumi amathathu anesihlanu ubude, neengqukuva ezaziphezu kwayo nganye yazo zaziziikubhite ezintlanu.
16  Ngaphezu koko, wenza imixokelelwane yentsimbi yomqala waza wayibeka phezu kweentsika, wenza iirharnati ezilikhulu wazibeka kwimixokelelwane leyo.
17  Wazimisa iintsika ngaphambi kwetempile, enye yangasekunene enye yangasekhohlo, emva koko wathi igama leyasekunene nguYakin negama leyasekhohlo nguBhohazi.
33  UManase wayeneminyaka elishumi elinesibini ubudala ekuqaliseni kwakhe ukulawula, yaye walawula eYerusalem iminyaka engamashumi amahlanu anesihlanu.
2  Wenza okubi emehlweni kaYehova, ngokwezinto ezicekisekayo zeentlanga ezo uYehova wazigxothayo phambi koonyana bakaSirayeli.
3  Ngoko waphinda wazakha iindawo eziphakamileyo ezo uHezekiya uyise wayezidilizile, wamisa nezibingelelo zooBhahali wenza nezibonda ezingcwele, waqubuda kuwo wonke umkhosi wamazulu waza wawukhonza.
4  Wakha izibingelelo endlwini kaYehova, leyo uYehova wayethe ngayo: “Ndiya kulibeka eYerusalem igama lam ukusa kwixesha elingenammiselo.”
5  Waqhubeka esakhela wonke umkhosi wamazulu izibingelelo kwiintendelezo ezimbini zendlu kaYehova.
6  Yaye wadlulisa oonyana bakhe emlilweni entlanjeni yonyana kaHinom, waza waqhelisela umlingo wasebenzisa ukuvumisa waqhelisela nokukhafula wenza abaneshologu nabaxeli-ziganeko kwangaphambili abaziinkunkqele. Wenza okubi emehlweni kaYehova ngokomlinganiselo omkhulu, ukuze amcaphukise.
7  Ngaphezu koko, wabeka umfanekiso oqingqiweyo awayewenzile endlwini kaTHIXO oyinyaniso, leyo uThixo wayethe ngayo kuDavide nakuSolomon unyana wakhe: “Kule ndlu naseYerusalem, leyo ndiyinyuleyo kuzo zonke izizwe zakwaSirayeli, ndiya kubeka igama lam kuse kwixesha elingenammiselo.
8  Andiyi kulushenxisa kwakhona unyawo lukaSirayeli emhlabeni endawunika ookhokho bakhe, ukuba nje kuphela anganyamekela ukukwenza konke endimyalele kona ngawo wonke umthetho nemimiselo nezigwebo ngesandla sikaMoses.”
9  Yaye uManase waqhubeka emlukuhla uYuda nabemi baseYerusalem ukuba benze okubi ngakumbi kuneentlanga ezo uYehova wayezibhubhisile phambi koonyana bakaSirayeli.
10  UYehova waqhubeka ethetha kuManase nakubantu bakhe, kodwa abazange baphulaphule.
11  Ekugqibeleni uYehova wabazisela iintloko zomkhosi zikakumkani waseAsiriya, zamthimba uManase emigongxweni zambopha ngamakhamandela amabini obhedu zamsa eBhabhiloni.
12  Kwathi ekubandezelekeni kwakhe, wambongoza uYehova uThixo wakhe waqhubeka ezithoba kakhulu ngenxa kaTHIXO wookhokho bakhe.
13  Yaye waqhubeka ethandaza Kuye, kangangokuba Yena wasabela kwisibongozo sakhe ibe Yena wakuva ukucela kwakhe ubabalo wambuyisela eYerusalem ebukumkanini bakhe; wamazi ke uManase uYehova ukuba unguTHIXO oyinyaniso.
14  Emva koko wakha udonga lwangaphandle lwesiXeko sikaDavide ukusa entshona yeGihon kwintlambo efikelela kwiSango Leentlanzi, yaye wazunguleza iOfeli waza wayenza yaphakama kakhulu. Ngapha koko, wabeka iintloko zomkhosi wamajoni kuzo zonke izixeko ezinqatyisiweyo zakwaYuda.
15  Wabashenxisa oothixo basemzini nomfanekiso wesithixo endlwini kaYehova nazo zonke izibingelelo awazakhayo entabeni yendlu kaYehova naseYerusalem waziphosa ngaphandle kwesixeko.
16  Ngaphezu koko, walungisa isibingelelo sikaYehova waza wabingelela phezu kwaso imibingelelo yobudlelane nemibingelelo yokubulela waza wahlabela mgama wathi kuYuda makakhonze uYehova uTHIXO kaSirayeli.
17  Noko ke, abantu babesabingelela kwiindawo eziphakamileyo; kuphela nje babebingelela kuYehova uThixo wabo.
18  Ke yona eminye imicimbi kaManase nomthandazo wakhe kuThixo wakhe namazwi eemboni ezaziqhubeka zithetha kuye egameni likaYehova uTHIXO kaSirayeli, yiyo leyo phakathi kwemicimbi yookumkani bakwaSirayeli.
19  Ke wona umthandazo wakhe nendlela esamkelwa ngayo isibongozo sakhe naso sonke isono sakhe nokungathembeki kwakhe neendawo awakha kuzo iindawo eziphakamileyo wabeka izibonda ezingcwele nemifanekiso eqingqiweyo phambi kokuba azithobe, nazo zibhaliwe phakathi kwamazwi eemboni zakhe.
20  Ekugqibeleni uManase walala kookhokho bakhe, wangcwatyelwa endlwini yakhe; yaye uAmon unyana wakhe walawula esikhundleni sakhe.
21  UAmon wayeneminyaka engamashumi amabini anesibini ubudala ukuqalisa kwakhe ukulawula, yaye walawula iminyaka emibini eYerusalem.
22  Yaye waqhubeka esenza okubi emehlweni kaYehova kanye njengoko wenzayo uManase; uAmon wabingelela kuyo yonke imifanekiso eqingqiweyo eyayenziwe nguyise uManase, waza waqhubeka eyikhonza.
23  Akazithobanga ngenxa kaYehova njengoko uManase uyise wazithobayo, kunoko uAmon walandisa ityala.
24  Ekugqibeleni abakhonzi bakhe bamenzela iyelenqe  baza bambulalela endlwini yakhe.
25  Kodwa abantu belo lizwe babaxabela bonke abo babemenzele iyelenqe uKumkani uAmon, bandula abantu belo lizwe benza uYosiya unyana wakhe ukumkani esikhundleni sakhe.
12  Yaye kwathi kamsinya ubukumkani bukaRehobhoham bakumiselwa ngokuqinileyo yaye esakuba omelele, wawushiya umthetho kaYehova, kwanoSirayeli wonke ekunye naye.
2  Kwathi ngonyaka wesihlanu kaKumkani uRehobhoham wenyuka uShishaki ukumkani waseYiputa nxamnye neYerusalem, (kuba babeziphethe ngokungathembeki kuYehova,)
3  enamakhulu alishumi elinesibni eenqwelo namashumi amathandathu amawaka abakhweli-mahashe; nabantu abangenakubalwa abaphuma naye eYiputa—amaLibhiya, amaSuki namaTiyopiya.
4  Yaye wathimba izixeko ezinqatyisiweyo zakwaYuda, ekugqibeleni waya kufikelela eYerusalem.
5  Ngoko uShemaya umprofeti, weza kuRehobhoham neenkosana zakwaYuda ezazihlanganisene eYerusalem ngenxa kaShishaki, wathi kuzo: “Utsho uYehova ukuthi, ‘Nina, nindishiyile, nam ndinishiyile ndininikele esandleni sikaShishaki.’”
6  Iinkosana zakwaSirayeli nokumkani bazithoba baza bathi: “UYehova ulilungisa.”
7  Akubona uYehova ukuba bazithobile, ilizwi likaYehova lafika kuShemaya, lisithi: “Bazithobile. Andiyi kubonakalisa, ndiya kubasindisa ixesha elincinane, umsindo wam awuyi kuthululelwa eYerusalem ngesandla sikaShishaki.
8  Kodwa baya kuba ngabakhonzi bakhe, ukuze bawazi umahluko phakathi kwenkonzo yam nenkonzo yezikumkani zamazwe.”
9  Ngoko uShishaki ukumkani waseYiputa waphuma nxamnye neYerusalem waza wabuthabatha ubuncwane bendlu kaYehova nobuncwane bendlu kakumkani. Wathabatha yonke into; wathabatha amakhaka egolide awayenziwe nguSolomon.
10  Ngenxa yoko uKumkani uRehobhoham wenza amakhaka obhedu esikhundleni sawo, waza wawanikela ukuba alawulwe ziintloko zeembaleki, abalindi bomnyango wendlu kakumkani.
11  Kwakusithi ngokufuthi kangangoko wayesiza ukumkani endlwini kaYehova, iimbaleki ziwathwale ziwabuyisele kwigumbi labalindi beembaleki.
12  Yaye ngenxa yokuba wazithoba, umsindo kaYehova wabuya kuye, akazange acinge ngokumonakalisa ngokupheleleyo. Yaye, ngaphandle koko, kwaYuda kwakukho izinto ezilungileyo.
13  Ke yena uKumkani uRehobhoham waqhubeka esiqinisa isikhundla sakhe eYerusalem waza waqhubeka elawula; kuba uRehobhoham wayeneminyaka engamashumi amane ananye ubudala ukuqalisa kwakhe ukulawula, yaye iminyaka elishumi elinesixhenxe wayelawula eYerusalem, isixeko awasinyulayo uYehova kuzo zonke izizwe zakwaSirayeli ukuze alibeke khona igama lakhe. Kwaye igama likanina lalinguNahama umAmonikazi.
14  Kodwa wenza okubi, kuba akazange akumisele ngokuqinileyo entliziyweni yakhe ukumfuna uYehova.
15  Ke yona imicimbi kaRehobhoham, eyokuqala neyokugqibela, ayibhalwanga na emazwini kaShemaya umprofeti noIdo imboni ngokubhaliswa ngokomlibo wokuzalwa? Yaye yayiziimfazwe phakathi kukaRehobhoham noYerobhoham amaxesha onke.
16  Ekugqibeleni uRehobhoham walala kookhokho bakhe, wangcwatyelwa kwisiXeko sikaDavide; waza uAbhiya unyana wakhe walawula esikhundleni sakhe.
