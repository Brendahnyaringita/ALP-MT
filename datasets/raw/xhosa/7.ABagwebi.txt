10  Ke kaloku emva koAbhimeleki kwaphakama uTola unyana kaPuwa , unyana kaDodo, indoda yakwaIsakare, nowayehlala eShamire kummandla weentaba wakwaEfrayim ukuze asindise uSirayeli.
2  Kwaye waqhubeka egweba uSirayeli iminyaka engamashumi amabini anesithathu, emva koko wafa waza wangcwatywa eShamire.
3  Kwaza emva kwakhe kwaphakama uYayire umGiliyadi, waqhubeka egweba uSirayeli iminyaka engamashumi amabini anesibini.
4  Waba noonyana abangamashumi amathathu ababekhwela amaesile angamashumi amathathu akhule ngokupheleleyo, yaye babenezixeko ezingamashumi amathathu. Ezi zisaqhubeka zibizwa ngokuba yiHavoti-yayire kude kube namhla; zikwilizwe laseGiliyadi.
5  Emva koko uYayire wafa waza wangcwatywa eKamon.
6  Kwakhona oonyana bakaSirayeli benza okubi emehlweni kaYehova, baqalisa ukukhonza ooBhahali nemifanekiso ka-Ashtoreti noothixo baseSiriya noothixo baseSidon noothixo bakwaMowabhi noothixo boonyana baka-Amoni noothixo bamaFilisti. Bamshiya uYehova kwaye abazange bamkhonze.
7  Ngoko wavutha umsindo kaYehova nxamnye noSirayeli, kangangokuba wamthengisa esandleni samaFilisti nasesandleni soonyana baka-Amoni.
8  Ngenxa yoko abaqoba aza abacinezela kakhulu oonyana bakaSirayeli ngaloo nyaka—iminyaka elishumi elinesibhozo bonke oonyana bakaSirayeli ababengaphesheya kweYordan kwilizwe lama-Amori elaliseGiliyadi.
9  Oonyana baka-Amoni babewela iYordan bayokulwa kwanoYuda noBhenjamin nendlu kaEfrayim; yaye uSirayeli wayebandezelekile kakhulu.
10  Kwaye oonyana bakaSirayeli bamemeza kuYehova becela uncedo, besithi: “Sonile kuwe, ngenxa yokuba siye samshiya uThixo wethu saza sakhonza ooBhahali.”
11  Waza uYehova wathi koonyana bakaSirayeli: “Kwakungekho eYiputa nakuma-Amori nakoonyana baka-Amoni nakumaFilisti
12  nakumaSidon nama-Amaleki nakumaMidiyan, xa ayenicinezela naza nina nadanduluka kum, endathi ndanisindisa esandleni sawo?
13  Ke nina, nandishiya naza nakhonza abanye oothixo. Yiyo loo nto ndingayi kunisindisa kwakhona.
14  Hambani niye kumemeza nicele uncedo koothixo enibakhethileyo. Mayibe ngabo abanisindisayo ngexesha lokubandezeleka kwenu.”
15  Kodwa oonyana bakaSirayeli bathi kuYehova: “Sonile. Yenza wena  kuthi nantoni na elungileyo emehlweni akho. Kuphela, nceda, usihlangule ngalo mhla.”
16  Kwaye babashenxisa oothixo basemzini phakathi kwabo baza bakhonza uYehova, kangangokuba umphefumlo wakhe awuzange ukwazi ukunyamezela ngenxa yenkathazo kaSirayeli.
17  Ekuhambeni kwexesha oonyana baka-Amoni babizelwa ndawonye baza bamisa ikampu  eGiliyadi. Ngoko oonyana bakaSirayeli bahlanganisana ndawonye baza bamisa inkampu eMizpa.
18  Yaye abantu neenkosana zaseGiliyadi bathi omnye komnye: “Nguwuphi na umntu oya kukhokela ekulweni noonyana baka-Amoni? Makabe yintloko yabo bonke abemi baseGiliyadi.”
4  Baza oonyana bakaSirayeli baqalisa kwakhona ukwenza okubi emehlweni kaYehova akuba uEhudi efile.
2  Ngoko uYehova wabathengisa kwisandla sikaYabhin ukumkani wakwaKanan, owayelawula eHatsore; intloko yomkhosi wakhe yayinguSisera, yaye wayehlala eHarosheti yeentlanga.
3  Oonyana bakaSirayeli badanduluka kuYehova, ngenxa yokuba wayeneenqwelo zokulwa ezingamakhulu asithoba ezinamarhengqa amakhulu entsimbi, yaye yena wabacinezela ngobungqwabalala oonyana bakaSirayeli iminyaka engamashumi amabini.
4  Ngoko uDebhora, umprofetikazi, umfazi kaLapidoti, wayegweba uSirayeli ngelo xesha.
5  Wayehlala phantsi komthi wesundu kaDebhora phakathi kweRama neBheteli kummandla weentaba wakwaEfrayim; yaye oonyana bakaSirayeli babesiya kuye ukuze abagwebe.
6  Kwaye wathumela waza wabiza uBharaki unyana ka-Abhinowam eKedeshe-nafetali waza wathi kuye: “Akanikelanga myalelo na uYehova uTHIXO kaSirayeli? ‘Hamba uze uzithi saa kwiNtaba yaseTabhore, yaye thabatha amadoda angamawaka alishumi koonyana bakaNafetali nakoonyana bakaZebhulon.
7  Ngokuqinisekileyo ndiya kukutsalela uSisera intloko yomkhosi kaYabhin neenqwelo zakhe zokulwa nesihlwele sakhe kwintlambo yaseKishon, yaye eneneni ndiya kumnikela esandleni sakho.’”
8  UBharaki wathi kuye: “Ukuba uya kuhamba nam, ndiya kuhamba nam ngokuqinisekileyo; kodwa ukuba akuyi kuhamba nam, andiyi kuhamba.”
9  Waza wathi: “Ndiya kuhamba nawe. Ngokunjalo ke, udumo aluyi kuba lolwakho endleleni oyihambayo, kuba uYehova uya kumthengisa uSisera esandleni somfazi.” Ngoko uDebhora wasukuma waza wahamba noBharaki ukuya eKedeshe.
10  Kwaye uBharaki wabizela ndawonye uZebhulon noNafetali eKedeshe, kwaza kwenyuka amadoda angamawaka alishumi amlandela; noDebhora wenyuka naye.
11  UHebheri umKeni wayezahlule kumaKeni, koonyana bakaHobhabhi, uMoses awayengumkhwenyana wakhe, yaye wayemise intente yakhe kufuphi nomthi omkhulu waseTsananim, eseKedeshe.
12  Baza baxela kuSisera ukuba uBharaki unyana ka-Abhinowam unyukile waya kwiNtaba yaseTabhore.
13  Kwaoko uSisera wabizela ndawonye zonke iinqwelo zakhe zokulwa, iinqwelo zokulwa ezingamakhulu asithoba ezinamarhengqa amakhulu entsimbi, nabo bonke abantu ababekunye naye, ngaphandle kweHarosheti yeentlanga ukuya kwintlambo yaseKishon.
14  Ngoku uDebhora wathi kuBharaki: “Sukuma, kuba ngokuqinisekileyo le yimini uYehova aya kumnikela ngayo uSisera esandleni sakho. UYehova akaphumanga phambi kwakho na?” Yaye uBharaki wehla kwiNtaba yaseTabhore enamadoda angamawaka alishumi emva kwakhe.
15  Kwaye uYehova wavusa isiphithiphithi kuSisera nakuzo zonke iinqwelo zakhe zokulwa nakulo lonke iqela ngohlangothi lwekrele phambi koBharaki. Ekugqibeleni uSisera wehla enqwelweni waza wasaba ngeenyawo.
16  Yaye uBharaki wasukela emva kweenqwelo zokulwa nasemva kweqela ukuya kufikelela eHarosheti yeentlanga, kangangokuba lonke iqela likaSisera lawa ngohlangothi lwekrele. Akuzange kusale namnye.
17  Ke yena uSisera, wasaba ngeenyawo waya kwintente kaYaheli umfazi kaHebheri umKeni, kuba kwakukho uxolo phakathi kukaYabhin ukumkani waseHatsore nendlu kaHebheri umKeni.
18  Waza uYaheli waphuma waya kuhlangabeza uSisera waza wathi kuye: “Jika uze ngapha, nkosi yam, jika uze ngapha ngakum. Musa ukoyika.” Ngoko waphambuka waya kuye ententeni. Kamva wamgquma ngengubo.
19  Ekuhambeni kwexesha wathi kuye: “Nceda, undinike intwana yamanzi ndisele, kuba ndinxaniwe.” Ngako oko wavula intsuba yobisi waza wamnika ukuba asele, emva koko wamgquma.
20  Yaye wahlabela mgama wathi kuye: “Yima emnyangweni wentente, kuze kuthi ukuba nabani na uyeza aze akubuze athi, ‘Ikho na indoda apha?’ wandule uthi, ‘Hayi!’”
21  Yaye uYaheli umfazi kaHebheri wathabatha isikhonkwane sentente waza waphatha nesando ngesandla sakhe. Wandula ke waya kuye echwechwa waza wasibethelela isikhonkwane ezintlafunweni zakhe saza saphumela emhlabeni, ngoxa wayelele yoyi yaye ediniwe. Ngoko wafa.
22  Yaye, khangela! nanko uBharaki esukela uSisera. Ngoku uYaheli waphuma waya kumhlangabeza waza wathi kuye: “Yiza yaye ndiza kukubonisa le ndoda uyifunayo.” Ngoko wangena waya kuye, kwaye, khangela! nanko uSisera ewile efile, isikhonkwane sisezintlafunweni zakhe.
23  Ngaloo ndlela uThixo wamoyisa uYabhin ukumkani waseKanan phambi koonyana bakaSirayeli ngaloo mini.
24  Kwaye isandla soonyana bakaSirayeli saya sisiba nzima ngokuba nzima kuYabhin ukumkani waseKanan, de bamnqumla uYabhin ukumkani waseKanan.
11  Ke kaloku uYifeta umGiliyadi waba yindoda enamandla, elikroti, yaye wayengunyana womfazi ongunongogo, kwaye uGiliyadi wazala uYifeta.
2  Kwaye umfazi kaGiliyadi waqhubeka emzalela oonyana. Xa oonyana bomfazi bakhulayo, bamgxotha uYifeta baza bathi kuye: “Akumelanga ube nelifa endlwini kabawo, kuba ungunyana womnye umfazi.”
3  Ngoko uYifeta wabaleka wemka ngenxa yabantakwabo waza waya kuhlala kwilizwe lakwaTobhi. Kwaye amadoda angoongantweni aqhubeka ebuthelana ndawonye kuYifeta, yaye ayephuma naye.
4  Kwathi emva kwethuba oonyana baka-Amoni balwa noSirayeli.
5  Kwaye kwathi xa oonyana baka-Amoni besilwa noSirayeli, ngokukhawuleza amadoda amakhulu aseGiliyadi aya kumthabatha uYifeta elizweni lakwaTobhi.
6  Ngoko athi kuYifeta: “Yiza ube ngumphathi wethu, size silwe noonyana baka-Amoni.”
7  Kodwa uYifeta wathi kumadoda amakhulu aseGiliyadi: “Asinini na ababendithiyile kangangokude nindigxothe endlwini kabawo? Kwaye kutheni na kaloku neza kum kanye xa nisekubandezelekeni?”
8  Amadoda amakhulu aseGiliyadi athi kuYifeta: “Kungenxa yoko le nto ngoku sibuyele kuwe, nawe umele uhambe nathi uze ulwe noonyana baka-Amoni, yaye umele ube yintloko yabo bonke abemi baseGiliyadi.”
9  Ngoko uYifeta wathi kumadoda amakhulu aseGiliyadi: “Ukuba nindibuyisela ukuze ndilwe noonyana baka-Amoni, aze noYehova abanikele kum, mna ndiya kuba yintloko yenu!”
10  Amadoda amakhulu aseGiliyadi athi kuYifeta: “UYehova makabe ngumphulaphuli phakathi kwethu ukuba indlela esiya kwenza ngayo ayivisisani nelizwi lakho.”
11  Ngenxa yoko uYifeta wahamba namadoda amakhulu aseGiliyadi kwaye abantu bammisa njengentloko nomphathi wabo. Yaye uYifeta wawathetha onke amazwi akhe phambi koYehova eMizpa.
12  Waza uYifeta wathumela abathunywa kukumkani woonyana baka-Amoni, esithi: “Ndinantoni na yakwenza nawe, njengoko uze nxamnye nam ukuze ulwe nelizwe lam?”
13  Ngoko ukumkani woonyana baka-Amoni wathi kubathunywa bakaYifeta: “Kungenxa yokuba uSirayeli wathabatha ilizwe lam ekuphumeni kwakhe eYiputa, ukususela kwa-Arnon ukuya kufikelela eYabhoki nokuya kufikelela eYordan. Ke kaloku libuyise ngoxolo.”
14  Kodwa uYifeta waphinda wathumela abathunywa kukumkani woonyana baka-Amoni
15  waza wathi kuye: “Utsho uYifeta ukuthi, ‘USirayeli akalithabathanga ilizwe lakwaMowabhi nelizwe loonyana baka-Amoni.
16  Kuba ekuphumeni kwakhe eYiputa uSirayeli waqhubeka ehamba entlango ukuya kufikelela kuLwandle Olubomvu waza waya eKadeshe.
17  Waza uSirayeli wathumela abathunywa kukumkani wakwaEdom, esithi: “Nceda, undivumele, ndidlule elizweni lakho,” yaye ukumkani wakwaEdom akazange aphulaphule. Wathumela nakukumkani wakwaMowabhi, kwaye akazange avume. Yaye uSirayeli waqhubeka ehlala eKadeshe.
18  Xa wayehamba entlango, wahamba ejikeleza ilizwe lakwaEdom nelizwe lakwaMowabhi, kangangokuba waya ngasekuphumeni kwelanga kwilizwe lakwaMowabhi, wamisa inkampu kummandla wakwa-Arnon; kwaye akazange aye kumda wakwaMowabhi, ngenxa yokuba iArnon yayingumda wakwaMowabhi.
19  “‘Emva koko uSirayeli wathumela abathunywa kuSihon ukumkani wama-Amori, kukumkani waseHeshbhon, yaye uSirayeli wathi kuye: “Nceda, usivumele, sidlule elizweni lakho siye endaweni yam.”
20  Yaye uSihon akazange aqiniseke ngokudlula kukaSirayeli kummandla wakhe, waza uSihon wabahlanganisa ndawonye bonke abantu bakhe, wamisa inkampu eYahatsa, walwa noSirayeli.
21  Ngoko uYehova uTHIXO kaSirayeli wamnikela uSihon nabo bonke abantu bakhe esandleni sikaSirayeli, ukuze abaxabele yaye uSirayeli walithabatha njengelifa lonke ilizwe lama-Amori awayengabemi kwelo lizwe.
22  Ngaloo ndlela wawuthabatha njengelifa wonke ummandla wama-Amori ukususela kwa-Arnon ukuya kufikelela eYabhoki nasentlango ukuya kufikelela eYordan.
23  “‘Ke kaloku yayinguYehova uTHIXO kaSirayeli owawahluthayo ama-Amori ilizwe lawo phambi kwabantu bakhe amaSirayeli, yaye wena uya kuwahlutha ilizwe lawo.
24  Akuyi kuhlutha nabani nauKemoshe uthixo wakho akubangela umhluthe ilizwe lakhe? Yaye wonk’ ubani uYehova uThixo wethu amhluthileyo ilizwe lakhe phambi kwethu nguye esiya kumhlutha.
25  Ke kaloku ulunge ngakumbi na kunoBhalaki unyana kaTsipore, ukumkani wakwaMowabhi? Ngaba wakha wasukuzana noSirayeli, okanye wakha walwa naye?
26  Ngoxa uSirayeli wayehlala eHeshbhon nakwiidolophu eziphantsi kwayo naseArohere nakwiidolophu eziphantsi kwayo nakuzo zonke izixeko ezingaselunxwemeni lwaseArnon iminyaka engamakhulu amathathu, kwakutheni, ukuze ningamxhwili ngelo xesha?
27  Ke mna, andonanga nxamnye nawe, kodwa uqhubana kakubi nam ngokulwa nam. UYehova uMgwebi makagwebe namhlanje phakathi koonyana bakaSirayeli noonyana baka-Amoni.’”
28  Kwaye ukumkani woonyana baka-Amoni akazange awaphulaphule amazwi kaYifeta awayewathumele kuye.
29  Ke kaloku umoya kaYehova wafika kuYifeta, waza wadlula eGiliyadi nakwaManase ukuze adlulele eMizpe yaseGiliyadi, yaye ukusuka eMizpe yaseGiliyadi wadlulela koonyana baka-Amoni.
30  Waza uYifeta wenza isibhambathiso kuYehova wathi: “Ukuba uyabanikela oonyana baka-Amoni esandleni sam,
31  kuya kuthi lowo uphumayo, ophuma ngeengcango zendlu yam eze kundihlangabeza xa ndibuya koonyana baka-Amoni ndiseluxolweni, abe ngokaYehova, yaye lowo ndiya kumnikela njengomnikelo otshiswayo.”
32  Ngoko uYifeta wadlulela koonyana baka-Amoni ukuze alwe nabo, yaye uYehova wabanikela esandleni sakhe.
33  Wabaxabela ukususela eArohere ukuya kutsho eMiniti—izixeko ezingamashumi amabini—nokuya kufikelela eAbheli-keramim ebabulala ngogonyamelo olukhulu. Ngaloo ndlela oonyana baka-Amoni boyiswa phambi koonyana bakaSirayeli.
34  Ekugqibeleni uYifeta weza eMizpa ekhayeni lakhe, kwaye, khangela! intombi yakhe yaphuma ize kumhlangabeza ibetha intambula yaye ingqungqa! Ke kaloku yayikuphela komntwana. Ngaphandle kwayo wayengenanyana nantombi.
35  Yaye wathi akumbona, wazikrazula izambatho zakhe wathi: “Awu, ntombi yam! Eneneni undenze ndagoba phantsi, yaye wena ndikuhlisele ishwangusha. Kwaye mna—ndiwuvulile umlomo wam kuYehova, andikwazi ukujika.”
36  Kodwa yathi kuye: “Bawo, ukuba uwuvulile umlomo wakho kuYehova, yenza kum ngokuvumelana noko kuphume emlonyeni wakho, ekubeni uYehova ephumeze izenzo zempindezelo ezintshabeni zakho, oonyana baka-Amoni.”
37  Yahlabela mgama yathi kuyise: “Le nto mayenzeke kum: Ndiyeke kangangeenyanga ezimbini, ndihambe ndiye ezintabeni, ndililele ubunyulu bam, mna namantombazana angamaqabane am.”
38  Ngoko wathi: “Hamba!” Wayindulula iinyanga ezimbini; yaqhubeka ihamba, yona namantombazana angamaqabane ayo, yaza yabulilela ubunyulu bayo ezintabeni.
39  Yaye kwathi malunga nokuphela kweenyanga ezimbini yabuyela kuyise, emva koko waphumeza isibhambathiso awayesenzile ngayo. Yona ke, ayizange ibe nantlobano zokwazana nandoda. Kwaye yaba ngummiselo kwaSirayeli ukuba:
40  Unyaka nonyaka iintombi zakwaSirayeli zazisiya kwintombi kaYifeta umGiliyadi, ukuze ziyincome iintsuku ezine ngonyaka.
8  Aza amadoda akwaEfrayim athi kuye: “Yintoni na le usenze yona ngokungasibizi xa usiya kulwa noMidiyan?” Azama ukuqhwaya ingxabano naye kabukhali.
2  Ekugqibeleni wathi kuwo: “Ke kaloku yintoni endiyenzileyo xa kuthelekiswa nani? Ubhikico lukaEfrayim alulunganga ngakumbi na kunokuvunwa kweediliya kwa-Abhi-ezere?
3  UThixo wazinikela ezandleni zenu iinkosana ezimbini zakwaMidiyan uOrebhi noZehebhe, yaye yintoni na endiye ndakwazi ukuyenza xa kuthelekiswa nani?” Wandula ke umoya wawo wadamba ngakuye akuthetha eli lizwi.
4  Ekugqibeleni uGidiyon weza eYordan, wayiwela, yena namadoda angamakhulu amathathu awayekunye naye, bediniwe kodwa beqhubeka nokusukela.
5  Kamva wathi kumadoda aseSukoti: “Ncedani ninike aba bantu bandilandelayo izonka ezibusazinge, kuba badiniwe yaye ndisukela uZebha noTsalmuna, ookumkani bakwaMidiyan.”
6  Kodwa iinkosana zaseSukoti zathi: “Ngaba iintende zikaZebha nezikaTsalmuna sele zisesandleni sakho na ukuba sinike umkhosi wakho isonka?”
7  UGidiyon wathi: “Yiyo loo nto xa uYehova anikela uZebha noTsalmuna esandleni sam, ngokuqinisekileyo ndiya kuyibhula inyama yenu ngameva asentlango namakhakakhaka.”
8  Kwaye waqhubeka nendlela yakhe ukusuka apho ukunyuka ukuya ePenuweli yaye wathetha ngolu hlobo lufanayo nakubo, kodwa amadoda asePenuweli amphendula kanye njengoko amadoda aseSukoti ayephendulile.
9  Ngenxa yoko nakuwo amadoda asePenuweli wathi: “Xa ndibuya ndiseluxolweni, ndiya kuyidiliza le nqaba.”
10  Ke kaloku uZebha noTsalmuna babeseKarkore, namaqela abo ayekunye nabo, malunga neshumi elinesihlanu lamawaka elalisele kwiqela labantu baseMpuma liphela; yaye abo babesele bewile yayingamadoda alikhulu elinamashumi amabini amawaka awayefudula erhola ikrele.
11  Kwaye uGidiyon waqhubeka enyuka ngendlela yabo babehlala kwiintente ezazingakwimpuma yeNobha neYogebheha, walixabela elo qela lingalindelanga.
12  Xa uZebha noTsalmuna basabayo, kwaoko yena wabasukela waza wabathimba ookumkani ababini bakwaMidiyan, uZebha noTsalmuna; yaye iqela lonke waliqhubela ekubeni lingcangcazele.
13  Ekubuyeni kwakhe emfazweni, uGidiyon unyana kaYowashe wanyuka ngengxingwa yaseHeres.
14  Endleleni wathimba umfana wamadoda aseSukoti waza wambuza. Ngoko wambhalela amagama eenkosana zaseSukoti namadoda amakhulu, amadoda angamashumi asixhenxe anesixhenxe.
15  Ngoko waya kumadoda aseSukoti waza wathi: “Nanku uZebha noTsalmuna enanindingcikiva ngabo, nisithi, ‘Ngaba iintende zikaZebha nezikaTsalmuna sele zisesandleni sakho na ukuba sinike amadoda akho adiniweyo isonka?’”
16  Wawathabatha amadoda amakhulu esixeko kunye nameva asentlango namakhakakhaka, waza ngawo wawafundisa isifundo loo madoda aseSukoti.
17  Kwaye wayidiliza inqaba yasePenuweli, waza wawabulala amadoda esixeko.
18  Ke kaloku wathi kuZebha noTsalmuna: “Yayiluhlobo luni lwamadoda enalubulalayo eTabhore?” Koku bathi: “Njengoko unjalo, nawo ayenjalo, ngamnye, enjengoonyana bokumkani ngembonakalo.”
19  Koku wathi: “Yayingabantakwethu, oonyana bakama. Njengoko uYehova ephila, ukuba nanibagcine bephilile, bendingayi kunibulala.”
20  Ngoko wathi kuYetere izibulo lakhe: “Sukuma, ubabulale.” Ke akazange alirhole ikrele lakhe umfana, ngenxa yokuba wayesoyika, kuba wayesengumfana.
21  Ngoko uZebha noTsalmuna bathi: “Sukuma wena uze usihlasele, kuba njengoko injalo indoda, anjalo namandla ayo.” Ngako oko uGidiyon wasukuma waza wababulala ooZebha noTsalmuna, wazithabatha izihombo ezimilise okwenyanga ezazisezintanyeni zeenkamela zabo.
22  Kamva amadoda akwaSirayeli athi kuGidiyon: “Silawule, wena nonyana wakho kwakunye nomzukulwana wakho, kuba usisindisile esandleni sikaMidiyan.”
23  Kodwa uGidiyon wathi kuwo: “Mna ngokwam andiyi kunilawula, engayi kunilawula nonyana wam. UYehova nguye oya kunilawula.”
24  Yaye uGidiyon wahlabela mgama wathi kuwo: “Mandenze isicelo kuni: Ndinikeni, ngamnye wenu, ikhonkco lempumlo lento ayithimbileyo.” (Kuba babenamakhonkco empumlo egolide, ngenxa yokuba babengamaIshmayeli.)
25  Aza athi: “Ngokuqinisekileyo siya kukunika.” Ngoko bandlala ingubo yokwaleka baza baphosa kuyo ngamnye ikhonkco lempumlo lento ayithimbileyo.
26  Kwaye ubunzima bamakhonkco empumlo egolide awayewacelile aba liwaka elinamakhulu asixhenxe eeshekele zegolide, ngaphandle kwezihombo ezimilise okwenyanga namajikazi nezambatho zoboya obudaywe bamfusa bubomvu ezazikookumkani bakwaMidiyan nangaphandle kweentsimbi zomqala ezazisezintanyeni zeenkamela zabo.
27  Yaye uGidiyon wenza ngazo iefodi, wabonisa ngayo esixekweni sakhe iOfra; kwaye wonke uSirayeli waqalisa ukuba neentlobano zokuziphatha okubi nayo apho, kangangokuba yaba ngumgibe kuGidiyon nakwindlu yakhe.
28  Ngaloo ndlela uMidiyan woyiswa phambi koonyana bakaSirayeli, kwaye abazange baziphakamise iintloko zabo kwakhona; yaye ilizwe alizange libe nasiphazamiso singakumbi iminyaka engamashumi amane ngemihla kaGidiyon.
29  Kwaye uYerubhahali unyana kaYowashe wahamba yaye waqhubeka ehlala endlwini yakhe.
30  UGidiyon waba noonyana abangamashumi asixhenxe abaphuma esinqeni sakhe, kuba wayenabafazi abaninzi.
31  Ke lona ishweshwe lakhe elalikwaShekem, nalo lamzalela unyana. Ngoko wamthiya igama lokuba nguAbhimeleki.
32  Ekugqibeleni uGidiyon unyana kaYowashe wafa ekubudala obupheleleyo kwaye wangcwatywa kwindawo yokungcwaba kaYowashe uyise eOfra yama-Abhi-ezere.
33  Yaye kwathi kamsinya nje akuba efile uGidiyon oonyana bakaSirayeli baba neentlobano zokuziphatha okubi nooBhahali kwakhona, kangangokuba bamisela uBhahali-bheriti njengothixo wabo.
34  Kwaye oonyana bakaSirayeli abazange bamkhumbule uYehova uThixo wabo, owayebahlangule esandleni seentshaba zabo zonke ezazibajikelezile;
35  yaye abazange bayenzele ububele bothando indlu kaYerubhahali, uGidiyon, kuko konke ukulunga awayekwenzele uSirayeli.
16  Ngamhla uthile uSamson waya eGaza waza wabona umfazi ongunongogo, wangena kuye.
2  Yaye kwanikelwa ingxelo kumaGaza, isithi: “USamson ungene apha.” Ngoko bamngqonga baza bamlalela ubusuku bonke esangweni lesixeko. Kwaye bathi cwaka ubusuku bonke, besithi: “Kamsinya nje kwakuba kusasa kukhanye, simele simbulale.”
3  Noko ke, uSamson walala de kwaba sezinzulwini zobusuku waza wavuka ezinzulwini zobusuku wabamba iingcango zesango lesixeko nezibonda ezisecaleni ezibini, wazincothula kunye nomvalo waza wazibeka emagxeni akhe, wahamba ezithwele waya phezulu entabeni engaphambi kweHebron.
4  Kwathi emva koko wathanda umfazi kwintlambo yaseSoreki, igama lakhe yayinguDelila.
5  Kwaye iinkosi ezimanyeneyo zamaFilisti zenyuka zeza kuye zaza zathi kuye: “Mqhathe uze ubone ukuba asenini na amandla akhe amakhulu noko singamoyisa ngako nento esingambopha ngayo ngokuqinisekileyo ukuze simongamele; yaye thina ngamnye uya kukunika amaqhosha esilivere aliwaka elinekhulu.”
6  Kamva uDelila wathi kuSamson: “Nceda, ndixelele, Asenini na amandla akho amakhulu kwaye ungabotshwa ngantoni na ukuze ubani akongamele?”
7  Waza uSamson wathi kuye: “Ukuba bandibopha ngeentsinga ezisixhenxe ezisafumileyo ezingekomiswa, ndiya kuba buthathaka ndize ndibe njengomntu oqhelekileyo.”
8  Ngoko iinkosi ezimanyeneyo zamaFilisti zezisa kuye iintsinga ezisixhenxe ezisafumileyo ezingekomiswa. Kamva wambopha ngazo.
9  Ke kaloku abo babelalele babehleli kwigumbi lakhe langaphakathi, kwaye wathi kuye: “AmaFilisti aphezu kwakho, Samson!” Koko waziqhawula kubini iintsinga, kanye njengokuqhawuka komsonto ophothiweyo wentambo yeflakisi xa usiva umlilo. Yaye amandla akhe akazange aziwe.
10  UDelila wathi kuSamson: “Khangela! Undikhohlisile ngokuthetha ubuxoki kum. Ke kaloku, nceda, undixelele into ongabotshwa ngayo.”
11  Ngoko wathi kuye: “Ukuba bandibopha ngeentsontelo ezintsha ezingakhange zenze msebenzi, ndiya kuba buthathaka ndize ndibe njengomntu oqhelekileyo.”
12  Ngoko uDelila wathabatha iintsontelo ezintsha waza wambopha ngazo wathi kuye: “AmaFilisti aphezu kwakho, Samson!” Ngalo lonke elo xesha abo babelalele babehleli kwigumbi langaphakathi. Waza waziqhawula kubini ezingalweni zakhe njengomsonto.
13  Emva koko uDelila wathi kuSamson: “Kude kube ngoku undikhohlisile ngokuthetha ubuxoki kum. Ndixelele into ongabotshwa ngayo.” Waza wathi kuye: “Ukuba ungoluka izihlwitha ezisixhenxe zentloko yam ngosinga.”
14  Ngako oko waziqinisa ngesikhonkwane, emva koko wathi kuye: “AmaFilisti aphezu kwakho, Samson! Ngoko wavuka ebuthongweni bakhe wasincothula isikhonkwane sokuluka nosinga.
15  Ngoko wathi kuye: “Ungathini ukuthi, ‘Ndiyakuthanda,’ ekubeni intliziyo yakho ingenam? Ezi zihlandlo zithathu undikhohlisile kwaye akundixelelanga ukuba asenini na amandla akho amakhulu.”
16  Yaye kwathi ngenxa yokuba wayemxina ngamazwi akhe ngalo lonke ixesha kwaye eqhubeka embongoza, umphefumlo wakhe waphelelwa ngumonde ukusa kwinqanaba lokufa.
17  Ekugqibeleni wayityhila yonke intliziyo yakhe kuye waza wathi kuye: “Incakuba ayizange ifike entlokweni yam, ngenxa yokuba ndingumNaziri kaThixo kusukela ndisesesiswini sikama. Ukuba ndithe ndachetywa, namandla am aya kumka kum ngokuqinisekileyo, yaye ndiya kuba buthathaka ndize ndibe njengabanye abantu bonke.”
18  Akubona uDelila ukuba umtyhilele yonke intliziyo yakhe, ngoko nangoko wathumela waza wabiza iinkosi ezimanyeneyo zamaFilisti, esithi: “Yizani ngesi sihlandlo, kuba undityhilele yonke intliziyo yakhe.” Yaye iinkosi ezimanyeneyo zamaFilisti zeza kuye ukuze zizise imali ngesandla sazo.
19  Yaye wamlalisa emadolweni akhe. Wandula wabiza indoda yamcheba izihlwitha zentloko yakhe ezisixhenxe, emva koko wamongamela, namandla akhe aqhubeka esimka kuye.
20  Ngoko wathi: “AmaFilisti aphezu kwakho, Samson!” Koko wavuka ebuthongweni bakhe waza wathi: “Ndiya kuphuma njengamanye amaxesha ndize ndizivuthulule ndikhululeke.” Yaye yena wayengazi ukuba nguYehova owayemkile kuye.
21  Ngoko amaFilisti ambamba aza awakrukra amehlo akhe, amhlisa amzisa eGaza, ambopha ngamakhamandela amabini obhedu; waza waba ngumsili endlwini yentolongo.
22  Ngelo xesha iinwele zentloko yakhe zaqala ukukhula zibe sisihlwitha kamsinya nje akuba echetyiwe.
23  Ke zona iinkosi ezimanyeneyo zamaFilisti, zahlanganisana ndawonye ukuze zibingelele umbingelelo omkhulu kuDagon uthixo wawo nokuze zibe nemihlali, kwaye zaqhubeka zisithi: “Uthixo wethu umnikele esandleni sethu uSamson utshaba lwethu!”
24  Bakumbona abantu, kwaoko bamdumisa uthixo wabo, “ngenxa yokuba,” ngokutsho kwabo, “uthixo wethu ulunikele esandleni sethu utshaba lwethu nomphanzisi welizwe lethu nalowo wakwandisayo ukubulawa kwethu.”
25  Yaye ngenxa yokuba intliziyo yabo yayichwayitile, bathi: “Biza uSamson ukuze aze kusonwabisa.” Ngoko bambiza uSamson endlwini yentolongo ukuze adlale phambi kwabo; bammisa phakathi kweentsika.
26  Ngoko uSamson wathi kwinkwenkwe eyayimbambe ngesandla: “Ndivumele ndive iintsika ezimiswe ngokuqinileyo kuyo indlu uze undiyeke ndayame ngazo.”
27  (Kwathi kanti, indlu izele ngamadoda nabafazi neenkosi ezimanyeneyo zamaFilisti zazilapho zonke; yaye phezu kophahla kwakukho malunga namawaka amathathu amadoda nabafazi ababekhangele ngoxa uSamson wayebonwabisa.)
28  Ke kaloku uSamson wabiza kuYehova waza wathi: “Nkosi enguMongami Yehova, ndikhumbule, nceda, undomeleze, nceda, nje kube kanye, Owu wena THIXO oyinyaniso, mandiziphindezelele kumaFilisti ngempindezelo yelinye lamehlo am amabini.”
29  Ngoko uSamson waxhathisa ngeentsika ezimbini zangaphakathi emiswe ngazo ngokuqinileyo indlu, waza wazibamba, enye ngesokunene nenye ngesandla sakhe sasekhohlo.
30  Kwaye uSamson wathi: “Umphefumlo wam mawufe namaFilisti.” Ngoko wagoba ngamandla, yaye indlu yawela kwiinkosi ezimanyeneyo nakubo bonke abantu ababekuyo, kangangokuba abafileyo awababulalayo ekufeni kwakhe baba ngaphezu kwabo wayebabulele ngexesha lokudla kwakhe ubomi.
31  Kamva abantakwabo nayo yonke indlu kayise behla baza bamphakamisa bamnyusa baya kumngcwaba phakathi kweTsora ne-Eshtawoli kwindawo yokungcwaba kaManowa uyise. Ke yena, waba ngumgwebi kwaSirayeli iminyaka engamashumi amabini.
18  Ngaloo mihla kwakungekho kumkani kwaSirayeli. Yaye ngaloo mihla isizwe samaDan sasizifunela ilifa ukuze sihlale kulo; ngenxa yokuba kude kube ngaloo mini sasingazange siwelwe lilifa phakathi kwezizwe zakwaSirayeli.
2  Ekugqibeleni oonyana bakaDan bathumela amadoda amahlanu entsapho yawo, amadoda avela phakathi kwawo, amadoda ayengabafo abangamakroti, avela eTsora nase-Eshtawoli, ukuba aye kuhlola ilizwe aze alikhangele. Ngoko bathi kuwo: “Hambani, niye kuhlola ilizwe.” Ekuhambeni kwexesha afika kummandla weentaba wakwaEfrayim ukuya kufikelela kwindlu kaMika kwaye achitha ubusuku apho.
3  Ekusondeleni kwawo ngasendlwini kaMika, aliqonda ilizwi lomfana, ongumLevi, kangangokuba aphambukela apho. Athi kuye: “Uziswe ngubani apha, wenza ntoni kule ndawo, kwaye yintoni oyilangazelelayo apha?”
4  Ekuphenduleni wathi kuwo: “UMika wenze ngale ndlela nangale ukuze andiqeshe, nokuze ndibe ngumbingeleli wakhe.”
5  Athi kuye: “Nceda, ubuze kuThixo ukuze sazi ukuba indlela esiyihambayo iya kuphumelela na.”
6  Ngoko umbingeleli wathi kuwo: “Hambani ngoxolo. Indlela enihamba kuyo iphambi koYehova.”
7  Ngako oko amadoda amahlanu ahamba aya kufika eLayishe aza abona indlela abantu ababengaphakathi kuyo ababehlala bezithembe ngayo ngokwesiko lamaSidon, bezolile, bengarhaneli nto, yaye kwakungekho moyisi ucinezelayo owayekhathaza nantoni na elizweni, ngoxa babekude namaSidon, bengenanto yakwenza noluntu.
8  Ekuhambeni kwexesha afika kubazalwana bawo eTsora nase-Eshtawoli, kwaye abazalwana bawo bathi kuwo: “Bekunjani?”
9  Aza athi: “Sukumani, masinyuke siye kubo; kuba silibonile ilizwe, kwaye, khangelani! lilunge kakhulu. Yaye niyathingaza. Musani ukunqena ukuhamba niye kungena nilithabathe ilizwe njengelifa.
10  Ekungeneni kwenu, niya kufika kubantu abangarhaneli nto, yaye ilizwe libanzi kakhulu; kuba uThixo ulinikele esandleni senu, indawo ekungasweleki nto kuyo yalo naluphi na uhlobo ekhoyo emhlabeni.”
11  Andula ke amadoda angamakhulu amathandathu abhinqe izixhobo zemfazwe, entsapho yamaDan, emka apho, oko kukuthi, eTsora nase-Eshtawoli.
12  Yaye enyuka ngendlela yawo aza aya kumisa inkampu eKiriyati-yarim kwaYuda. Yiyo loo nto loo ndawo bayibiza ngokuba yiMahane-dan de kube namhla. Khangela! Ingakwintshona yeKiriyati-yarim.
13  Emva koko asuka apho adlulela kummandla weentaba wakwaEfrayim aza aya kufikelela kwindlu kaMika.
14  Andula ke amadoda amahlanu awayeye kuhlola ilizwe laseLayishe aphendula athi kubazalwana bawo: “Benisazi na ukuba kwezi zindlu kukho iefodi nemilonde-khaya nomfanekiso oqingqiweyo nomfanekiso otyhidiweyo? Ke kaloku kucingeni oko nimele nikwenze.”
15  Ngoko aphambukela apho aza afika kwindlu yomfana, ongumLevi, kwindlu kaMika, ambuza impilo.
16  Ngalo lonke elo xesha amadoda angamakhulu amathandathu abhinqe izixhobo zawo zemfazwe, awayengawoonyana bakaDan, ayemi esangweni.
17  Amadoda amahlanu ayeye kuhlola ilizwe enyuka, ukuze angene apho athabathe umfanekiso oqingqiweyo ne-efodi nomlonde-khaya nomfanekiso otyhidiweyo. (Yaye umbingeleli wayemi esangweni namadoda angamakhulu amathandathu abhinqe izixhobo zemfazwe.)
18  Yaye la aya endlwini kaMika aza awuthabatha umfanekiso oqingqiweyo, iefodi nomlonde-khaya nomfanekiso otyhidiweyo. Koko umbingeleli wathi kuwo: “Nenza ntoni na?”
19  Kodwa athi kuye: “Yithi cwaka. Beka isandla sakho emlonyeni wakho, uze uhambe nathi ube ngubawo nombingeleli wethu. Kukuphi na okulunge ngakumbi, ukuba uqhubeke ungumbingeleli kwindlu yendoda enye okanye ukuba ube ngumbingeleli wesizwe nentsapho yakwaSirayeli?”
20  Intliziyo yombingeleli yakholiswa koku, yaye wayithabatha iefodi nomlonde-khaya nomfanekiso oqingqiweyo, weza phakathi kwabantu.
21  Ajika ahamba yaye abantwana nemfuyo nezinto zexabiso azibeka ngaphambi kwawo.
22  Ayemgama kwindlu kaMika xa abantu ababesezindlwini ezikufuphi nendlu kaMika babizelwa ndawonye ukuze bazame ukufumana oonyana bakaDan.
23  Bathe bakuqhubeka bedanduluka koonyana bakaDan, andula ke aguquka aza athi kuMika: “Yintoni na ingxaki yakho ukuba nibizelane ndawonye?”
24  Ngoko wathi: “Nibathabathile oothixo bam endabenzayo, nombingeleli, kwaye niyahamba, yintoni na endisenayo? Ngoko, nitsho njani na ukuthi, ‘Yintoni na ingxaki yakho?’”
25  Oonyana bakaDan bathi kuye: “Ilizwi lakho malingavakali kufuphi nathi, ngokoyikela ukuba amadoda amphefumlo ukrakra aya kunihlasela, kuze kufuneke niphulukane nomphefumlo wenu nomphefumlo wezindlu zenu.”
26  Yaye oonyana bakaDan baqhubeka behamba; uMika wabona ukuba babomelele ngakumbi kunaye, ngoko wajika wabuyela endlwini yakhe.
27  Ke bona, bakuthabatha oko uMika wayekwenzile nombingeleli owayengowakhe, baqhubeka besiya ngaseLayishe, nxamnye nesizwana esithuleyo nesingarhaneli nto. Yaye babaxabela ngohlangothi lwekrele, baza isixeko basitshisa ngomlilo.
28  Kwaye kwakungekho mhlanguli, kuba kwakukude neSidon, bengenanto yakwenza noluntu konke konke; yaye kwakusentilini yaseBhete-rehobhi. Ngoko basakha isixeko baza bahlala kuso.
29  Ngaphezu koko, eso sixeko basibiza ngokuthi yiDan ngegama likayise, uDan, owayezalelwe kwaSirayeli. Noko ke, igama lakuqala lesixeko laliyiLayishe.
30  Emva koko oonyana bakaDan bazimisela umfanekiso oqingqiweyo; yaye uYonatan unyana kaGershom, unyana kaMoses, yena noonyana bakhe baba ngababingeleli kwisizwe sakwaDan de kwaba yimini yokuthinjwa kwelizwe.
31  Yaye bawugcina umfanekiso oqingqiweyo kaMika, awayewenzile, bazimisela wona ngayo yonke imihla indlu yoTHIXO oyinyaniso eyaqhubeka ikho eShilo.
17  Ke kaloku kwakukho indoda kummandla weentaba wakwaEfrayim egama layo lalinguMika.
2  Ekuhambeni kwexesha yathi kunina: “Amaqhosha esilivere aliwaka elinekhulu awathatyathwa kuwe nowavakalisa isiqalekiso ngawo nowasitsho ezindlebeni zam—khangela! loo silivere ikum. Ndim owayithabathayo.” Unina wathi: “Makasikelelwe unyana wam nguYehova.”
3  Ngako oko wawabuyisela kunina amaqhosha esilivere aliwaka elinekhulu; waza unina wahlabela mgama wathi: “Ndimele ndiyingcwalise isilivere kuYehova iphuma esandleni sam ibe yeyonyana wam, ukuze enze umfanekiso oqingqiweyo nomfanekiso otyhidiweyo; yaye ke ndiya kuyibuyisela kuwe.”
4  Ngoko wayibuyisela isilivere kunina, kwaye unina wathabatha amaqhosha esilivere angamakhulu amabini waza wawanika umkhandi wesilivere. Yaye wenza umfanekiso oqingqiweyo nomfanekiso otyhidiweyo; kwaye waba sendlwini kaMika.
5  Ke yona indoda enguMika, yayinendlu yoothixo, yaye yenza iefodi nomlonde-khaya yaza yamisela omnye woonyana bayo, ukuze akhonze njengombingeleli wayo.
6  Ngaloo mihla kwakungekho kumkani kwaSirayeli. Wonke ke ubani, wayesenza oko kwakulungile kwawakhe amehlo.
7  Ke kaloku kwakukho umfana waseBhetelehem kwaYuda wentsapho yakwaYuda, yaye wayengumLevi. Wayehlala apho okwexesha elithile.
8  Yaye le ndoda yahamba yemka kwisixeko saseBhetelehem yakwaYuda ukuze iye kuhlala naphi na apho yayinokufumana khona indawo. Ethubeni ngoxa yayihamba yafika kummandla weentaba wakwaEfrayim ukuya kufikelela kwindlu kaMika.
9  Waza wathi uMika kuyo: “Uvela phi na?” Yathi kuye: “NdingumLevi waseBhetelehem yakwaYuda, kwaye ndiyokuhlala okwexeshana naphi na apho ndinokufumana khona indawo.”
10  Ngoko uMika wathi kuyo: “Hlala nam uze ukhonze njengobawo nombingeleli wam, yaye mna ndiya kukunika amaqhosha esilivere alishumi ngonyaka nesinxibo sesambatho esiqhelekileyo nesixhaso sakho.” Ngako oko umLevi wangena.
11  Ngaloo ndlela umLevi wahlala nale ndoda, waza umfana lowo waba njengomnye woonyana bakhe kuye.
12  Ngaphezu koko, uMika wamisela umLevi, ukuze umfana akhonze njengombingeleli wakhe aze aqhubeke esendlwini kaMika.
13  Ngoko ke uMika wathi: “Ngoku ndiyazi ukuba uYehova uya kundenzela okulungileyo, ngenxa yokuba umLevi uye wangumbingeleli wam.”
9  Ekuhambeni kwexesha uAbhimeleki unyana kaYerubhahali waya kwaShekem kubantakwabo nina waza wathetha kubo nakuyo yonke intsapho yendlu kayise kanina, esithi:
2  “Ncedani, thethani, ezindlebeni zabo bonke abanini-mhlaba bakwaShekem, ‘Kukuphi na okulunge ngakumbi kuni, kukulawulwa ngamadoda angamashumi asixhenxe, bonke oonyana bakaYerubhahali, okanye kukulawulwa ngumntu omnye? Kwaye nimele nikhumbule ukuba ndilithambo lenu nenyama yenu.’”
3  Ngoko abantakwabo nina bawathetha onke la mazwi ngaye ezindlebeni zabo bonke abanini-mhlaba bakwaShekem kangangokuba intliziyo yabo yatyekela ngakuAbhimeleki, kuba bathi: “Ngumntakwethu.”
4  Baza bamnika amaqhosha esilivere angamashumi asixhenxe avela endlwini kaBhahali-bheriti, kwaye ngawo uAbhimeleki waqesha amadoda angoongantweni nasileyo, ukuze ampheleke.
5  Emva koko waya endlwini kayise eOfra waza wababulala abantakwabo, oonyana bakaYerubhahali, amadoda angamashumi asixhenxe, elityeni elinye, kodwa uYotham unyana ongoyena mncinane kaYerubhahali wasala, ngenxa yokuba wazifihla.
6  Kamva bonke abanini-mhlaba bakwaShekem nayo yonke indlu kaMilo yahlanganisana ndawonye kwaye uAbhimeleki yamenza ukumkani, kufuphi nomthi omkhulu, intsika eyayikwaShekem.
7  Xa bakuxelayo oko kuYotham yena kwaoko wema phezulu kwiNtaba iGerizim yaye waliphakamisa ilizwi lakhe waza wamemeza wathi kubo: “Ndiphulaphuleni, nina banini-mhlaba bakwaShekem, ukuze uThixo aniphulaphule:
8  “Kwathi ngaxa lithile imithi yaya kuthambisa ukumkani phezu kwayo. Ngoko yathi kumthi womnquma, ‘Yiba ngukumkani phezu kwethu.’
9  Kodwa umnquma wathi kuyo, ‘Ndikuyeke na ukutyeba kwam ekuzukiswa ngako uThixo nabantu, ndize ndiye kujinga phezu kweminye imithi?’
10  Yaza imithi yathi kumkhiwane, ‘Yiza, ube ngukumkanikazi phezu kwethu.’
11  Kodwa umkhiwane wathi kuyo, ‘Ndibuyeke na ubumnandi bam nemveliso yam elungileyo, ndize ndiye kujinga phezu kweminye imithi?’
12  Imithi yathi kumdiliya, ‘Yiza, ube ngukumkanikazi phezu kwethu.’
13  Waza umdiliya wathi kuyo, ‘Ndiyiyeke na iwayini yam entsha eyenza uThixo nabantu babe nemihlali, ndize ndiye kujinga phezu kwemithi?’
14  Ekugqibeleni yonke eminye imithi yathi kwiqunube, ‘Yiza, ube ngukumkani phezu kwethu.’
15  Laza iqunube lathi emithini, ‘Ukuba liyinyaniso elokuba niyandithambisa njengokumkani phezu kwenu, yizani nifune indawo yokusabela phantsi komthunzi wam. Kodwa ukuba akunjalo, makuphume umlilo equnubeni uyidle imisedare yaseLebhanon.’
16  “Ke kaloku ukuba nenze ngenyaniso nangokungenasiphoso nokuba nimenze ukumkani uAbhimeleki, kwaye ukuba kukulunga oku niye nakuqhelisela kuYerubhahali nakwindlu yakhe, yaye ukuba niye nenza kuye oko kufanelwe kukwenziwa zizandla zakhe,
17  xa ubawo wanilwelayo ewubeka esichengeni umphefumlo wakhe ukuze anihlangule kwisandla sikaMidiyan;
18  kwaye nina niye nasuka nxamnye nendlu kabawo namhlanje ukuze nibulale oonyana bakhe, amadoda angamashumi asixhenxe, elityeni elinye, nokuze uAbhimeleki, unyana wekhobokazana lakhe, nimenze ukumkani phezu kwabanini-mhlaba bakwaShekem ngenxa yokuba engumntakwenu;
19  ewe, ukuba nenze ngenyaniso nangokungenasiphoso kuYerubhahali nakwindlu yakhe namhla, yibani nemihlali ngoAbhimeleki naye makabe nemihlali ngani.
20  Kodwa ukuba akunjalo, makuphume umlilo kuAbhimeleki ubadle abanini-mhlaba bakwaShekem nendlu kaMilo, yaye makuphume umlilo kubanini-mhlaba bakwaShekem nakwindlu kaMilo udle uAbhimeleki.”
21  Wasaba uYotham wabaleka waya eBhere, wahlala apho ngenxa ka-Abhimeleki umntakwabo.
22  Yaye uAbhimeleki wazenza inkosana kwaSirayeli iminyaka emithathu.
23  Waza uThixo wavelisa umoya ombi phakathi koAbhimeleki nabanini-mhlaba bakwaShekem, kwaye abanini-mhlaba bakwaShekem baqhubana ngobuqhophololo noAbhimeleki,
24  ukuze ugonyamelo olwalwenziwe koonyana bakaYerubhahali abangamashumi asixhenxe lube nokuza nokuze igazi labo alibeke kuAbhimeleki umntakwabo ngenxa yokuba wababulala, nakubanini-mhlaba bakwaShekem ngenxa yokuba bazomeleza izandla zakhe ukuze ababulale abantakwabo.
25  Ngoko abanini-mhlaba bakwaShekem bambekela amadoda alalelayo phezulu entabeni, yaye ayephanga wonk’ ubani owayedlula ngakuwo endleleni. Ekuhambeni kwexesha kwaxelwa oku kuAbhimeleki.
26  Waza uGahali unyana kaEbhedi weza nabantakwabo wawelela kwaShekem, nabanini-mhlaba bakwaShekem bakholosa ngaye.
27  Yaye baphuma njengesiqhelo baya entsimini, bavuna iidiliya zesidiliya sabo baza bazixovula, baqhuba umsitho wemigcobo, emva koko baya endlwini yothixo wabo baza badla, basela, bamqalekisa uAbhimeleki.
28  Waza uGahali unyana kaEbhedi wahlabela mgama wathi: “Ngubani na uAbhimeleki, engubani na uShekem ukuba simkhonze? Akangonyana kaYerubhahali na, yaye asingoZebhule na umveleli wakhe? Khonzani amadoda akwaHamore, uyise kaShekem, nina, kodwa kutheni thina sifanele simkhonze?
29  Kuphela nje ukuba esi sizwana besisesandleni sam! Bendiya kumshenxisa uAbhimeleki.” Kwaye wahlabela mgama wathi kuAbhimeleki: “Wandise umkhosi wakho uze uphume.”
30  Yaye uZebhule inkosana yesixeko waweva amazwi kaGahali unyana kaEbhedi. Waza wavutha umsindo wakhe.
31  Ngoko wathumela abathunywa ngamaqhinga kuAbhimeleki, esithi: “Khangela! UGahali unyana kaEbhedi nabantakwabo ngoku beze kwaShekem, kwaye ngoku bahlanganisa isixeko nxamnye nawe.
32  Ke kaloku vuka ngobusuku, wena nabantu abakunye nawe, uze ubalalele entsimini.
33  Yaye kuya kuthi kusasa kamsinya nje lakukhanya ilanga uvuke ekuseni, uze uxhabashe uye esixekweni; kwaye xa yena nabantu abakunye naye besiza kuwe, nawe wenze kuye kanye njengokufumana kwesandla sakho.”
34  Ngako oko uAbhimeleki nabo bonke abantu ababekunye naye bavuka ngobusuku, baza balalela iShekem bengamabutho amane.
35  Kamva uGahali unyana kaEbhedi waphuma waza wema emnyangweni wesixeko. Waza waphakama uAbhimeleki kwindawo yokulalela nabantu ababekunye naye.
36  Xa uGahali wababonayo abantu, kwaoko wathi kuZebhule: “Khangela! Abantu behla phezulu entabeni.” Kodwa uZebhule wathi kuye: “Ubona izithunzi zeentaba ngathi ngabantu.”
37  Kamva uGahali waphinda wathetha waza wathi: “Khangela! Abantu bayehla esazulwini selizwe, kwaye elinye ibutho liza ngendlela yomthi omkhulu womMeyonenim.”
38  UZebhule wathi kuye: “Liphi kaloku elaa lizwi beliphuma emlonyeni wakho, ‘Ngubani na uAbhimeleki ukuba simkhonze?’ Asingabo na aba bantu owabagatyayo? Nceda, hamba ngoku uye kulwa nabo.”
39  Ngoko uGahali waphuma phambi kwabanini-mhlaba bakwaShekem waza walwa noAbhimeleki.
40  Yaye uAbhimeleki wamsukela, wasaba phambi kwakhe; landa inani labo babuleweyo baya kufikelela esangweni.
41  UAbhimeleki waqhubeka ehlala eAruma, kwaye uZebhule wamgxotha uGahali nabantakwabo ukuba angahlali kwaShekem.
42  Yaye kwathi ngemini elandelayo abantu baphuma besiya entsimini. Ngoko bamxelela uAbhimeleki.
43  Ngenxa yoko wabathabatha abantu wabahlula bangamabutho amathathu baza balalela entsimini. Waza wakhangela, yaye abantu babephuma esixekweni. Ke kaloku waphakama nxamnye nabo waza wabaxabela.
44  Yaye uAbhimeleki namabutho awayekunye naye baxhabasha ukuze bame esangweni lesixeko, ngoxa amabutho amabini axhabashela kubo bonke ababesentsimini, aza abaxabela.
45  Kwaye uAbhimeleki walwa nesixeko yonke loo mini waza wasithimba isixeko; wababulala abantu ababekuso, emva koko wasidiliza isixeko waza wasihlwayela ngetyuwa.
46  Xa bakuvayo oko bonke abanini-mhlaba benqaba yakwaShekem, kwangoko baya kwigumbi eliphantsi komhlaba endlwini kaEle-bheriti.
47  Kwaza kwaxelwa kuAbhimeleki ukuba bonke abanini-mhlaba benqaba yakwaShekem baqokelelene ndawonye.
48  UAbhimeleki wenyuka waya kwiNtaba yaseTsalmon, yena nabo bonke abantu ababekunye naye. Ke kaloku uAbhimeleki wathabatha izembe esandleni sakhe waza wagawula isebe lemithi, waliphakamisela kwigxalaba lakhe waza wathi ebantwini ababekunye naye: “Oko nikubone ndikwenza—khawulezani, yenzani njengam!”
49  Ngoko bonke abantu bazigawulela ngamnye isebe baza balandela uAbhimeleki. Ngoko bawabeka ngakwigumbi eliphantsi komhlaba, baza batshisa ngawo igumbi eliphantsi komhlaba, kangangokuba bonke abantu benqaba yakwaShekem bafa nabo, malunga newaka lamadoda nabafazi.
50  Yaye uAbhimeleki waya eTebhetse wamisa inkampu ngaseTebhetse waza wayithimba.
51  Njengoko inqaba yayiphakathi esixekweni, kwakulapho asabela khona onke amadoda nabafazi nabo bonke abanini-mhlaba besixeko, emva koko bayivala baza benyukela eluphahleni lwenqaba.
52  Yaye uAbhimeleki waya kwinqaba waza walwa nayo, wenyuka wasondela emnyangweni wenqaba ukuze ayitshise ngomlilo.
53  Waza mfazi uthile waphosa ilitye lokusila langaphezulu entlokweni ka-Abhimeleki, wamtyumza ukakayi.
54  Ngoko wakhawuleza wabiza umlindi owayethwele izixhobo zakhe wathi kuye: “Rhola ikrele lakho undibulale, ngokoyikela ukuba baya kuthi ngam, ‘Ubulewe ngumfazi.’” Ngokukhawuleza umlindi wakhe wamhlaba, waza wafa.
55  Xa amadoda akwaSirayeli abonayo ukuba uAbhimeleki ufile, aya elowo endaweni yakhe.
56  Ngaloo ndlela uThixo wenza ukuba ububi buka-Abhimeleki awayebenze kuyise ngokubulala abantakwabo abangamashumi asixhenxe bubuye.
57  Yaye bonke ububi bamadoda akwaShekem uThixo wabenza babuyela ezintlokweni zawo, ukuze isiqalekiso sikaYotham unyana kaYerubhahali sibe phezu kwawo.
7  UYerubhahali, oko kukuthi, uGidiyon, nabo bonke abantu ababekunye naye, bavuka ekuseni bamisa inkampu equleni laseHarodi; yaye inkampu yakwaMidiyan yayingasentla kwakhe, kwinduli kaMore, entilini.
2  Ke kaloku uYehova wathi kuGidiyon: “Abantu onabo baninzi kakhulu ukuba ndinganikela uMidiyan esandleni sabo. Mhlawumbi uSirayeli angazigwagwisa nxamnye nam, esithi, ‘Ndazisindisa ngesandla sam.’
3  Ke kaloku, nceda, memeza ezindlebeni zabantu, uthi, ‘Ngubani na owoyikayo nongcangcazelayo? Makarhoxe.’” Ngoko uGidiyon wabacikida. Ngoko, amashumi amabini anesibini amawaka abantu arhoxa, yaye yaba lishumi lamawaka elasalayo.
4  Sekunjalo uYehova wathi kuGidiyon: “Basebaninzi gqitha abantu. Behlisele emanzini ukuze ndikucikidele bona apho. Kwaye kuya kuthi nabani na endithe kuwe ngaye, ‘Lo uya kuhamba nawe,’ nguye oya kuhamba nawe, kodwa wonke ubani endithe kuwe ngaye, ‘Lo akayi kuhamba nawe,’ nguye ongayi kuhamba.”
5  Ngoko wabehlisela emanzini abantu. Waza uYehova wathi kuGidiyon: “Wonke ubani oxhapha amanzi ngolwimi lwakhe kanye njengokuxhapha kwenja, uya kumbeka yedwa, naye wonke ubani ogoba phantsi ngamadolo ukuze asele.”
6  Kwaye inani labo baxhaphayo ngokusa isandla emlonyeni laba ngamadoda angamakhulu amathathu. Bonke ke abanye abantu, bagoba phantsi ngamadolo ukuze basele amanzi.
7  Ke kaloku uYehova wathi kuGidiyon: “Ndiya kunisindisa ngala madoda angamakhulu amathathu aye axhapha, kwaye ndiya kumnikela uMidiyan esandleni senu. Ke bona bonke abanye abantu, ngamnye makaye endaweni yakhe.”
8  Ngoko awuthabatha umphako wabantu ezandleni zabo, nezigodlo zabo, yaye wawandulula onke amadoda akwaSirayeli ngamnye waya ekhayeni lakhe; wagcina amadoda angamakhulu amathathu. Ke yona inkampu yakwaMidiyan, yayisezantsi kwakhe entilini.
9  Yaye kwathi ngobo busuku uYehova wathi kuye: “Vuka, yehlela enkampini, kuba ndiyinikele esandleni sakho.
10  Kodwa ukuba uyoyika ukuhla, yihla, wena noPura umlindi wakho, niye enkampini.
11  Kwaye umele uphulaphule oko bakuthethayo, yaye emva koko izandla zakho ngokuqinisekileyo ziya komelela, kwaye uya kuqiniseka ngokwehlela enkampini.” Ngoko yena noPura umlindi wakhe behla baya esiphelweni sabo baxhotyiselwe idabi enkampini.
12  Ke kaloku uMidiyan noAmaleki nabo bonke abantu baseMpuma babethe waca entilini bebaninzi okweenkumbi; neenkamela zabo zazingabaleki, zazininzi njengentlabathi eselunxwemeni lolwandle.
13  Ke kaloku uGidiyon weza, yaye, khangela! kwakukho indoda ebalisa iphupha kwiqabane layo, yahlabela mgama yathi: “Nali iphupha endiliphuphileyo. Kwaye khangela! kwakukho iqebengwana elibusazinge lesonka serhasi liqengqelekela enkampini yakwaMidiyan. Laza lafika ententeni layibetha yawa, layiphethula, yawa bhuma intente.”
14  Laza iqabane lakhe laphendula lathi: “Ayikho enye into, likrele likaGidiyon unyana kaYowashe, indoda yakwaSirayeli. UTHIXO oyinyaniso umnikele uMidiyan nayo yonke inkampu esandleni sakhe.”
15  Kwathi kamsinya nje akuva uGidiyon ukubaliswa kwephupha nokucaciswa kwalo, wanqula. Emva koko wabuyela enkampini yakwaSirayeli waza wathi: “Vukani, kuba uYehova uyinikele esandleni senu inkampu yakwaMidiyan.”
16  Waza wawahlula amadoda angamakhulu amathathu angamabutho amathathu wabeka izigodlo ezandleni zawo onke neengqayi ezinkulu ezingenanto, nezikhuni zomlilo ngaphakathi kweengqayi ezinkulu.
17  Wahlabela mgama wathi kuwo: “Nifanele nifunde ngokondela kum, yaye leyo yindlela enifanele nenze ngayo. Ndakufika esiphelweni senkampu, kuya kuthi kanye ngendlela endiya kwenza ngayo, nani nenze ngayo.
18  Ndakuvuthela isigodlo, mna nabo bonke abakunye nam, nani nimele nivuthele izigodlo, nani, nijikeleze inkampu yonke, kwaye nimele nithi, ‘ElikaYehova nelikaGidiyon!’”
19  Ekuhambeni kwexesha uGidiyon wafika namadoda alikhulu awayekunye naye esiphelweni senkampu ekuqaleni komlindo waphakathi kobusuku. Babesandul’ ukugqiba nje ukumisa abalindi. Kwaye bavuthela izigodlo, baza baziqhekeza iingqayi ezinkulu zamanzi ezazisezandleni zabo zaziingceba.
20  Koko amabutho amathathu avuthela izigodlo zawo aza azaphula iingqayi ezinkulu, aziphatha ngezandla zasekhohlo izikhuni zomlilo zawo kwaye ngezandla zawo zasekunene aphatha izigodlo awayezivuthela, aza amemeza, athi: “Ikrele likaYehova nelikaGidiyon!”
21  Ngalo lonke elo xesha baqhubeka bemile ngamnye endaweni yakhe macala onke enkampini, kwaye babaleka bonke ababesenkampini, bakhwaza, basaba.
22  Amakhulu amathathu aqhubeka evuthela izigodlo, yaye uYehova wamisa ikrele lakhe ngamnye nxamnye nomnye kuyo yonke inkampu; kwaye abo babesenkampini baqhubeka besaba ukuya kufikelela eBhete-shita, ukuya eTserera, ukuya kufikelela kwimimandla engaphandle yaseAbheli-mehola ngaseTabhata.
23  Ngelo xesha amadoda akwaSirayeli abizelwa ndawonye ukusuka kwaNafetali nakwa-Ashere nakulo lonke elakwaManase, kwaye asukela uMidiyan.
24  Yaye uGidiyon wathumela abathunywa kuwo wonke ummandla weentaba wakwaEfrayim, esithi: “Yihlani niye kuhlangabeza uMidiyan nize niwathimbe ngaphambi kwakhe amanzi ukuya kufikelela eBhete-bhara naseYordan.” Ngoko abizelwa ndawonye onke amadoda akwaEfrayim, kwaye awathimba amanzi ukuya kufikelela eBhete-bhara naseYordan.
25  Athimba neenkosana ezimbini zakwaMidiyan, ezizezi, uOrebhi noZehebhe; kwaye uOrebhi ambulalela kwiliwa likaOrebhi, aza uZehebhe ambulalela kwifatyi yewayini kaZehebhe. Kwaye aqhubeka emsukela uMidiyan, eza nentloko kaOrebhi nekaZehebhe kuGidiyon kummandla waseYordan.
6  Baza oonyana bakaSirayeli baqalisa ukwenza okubi emehlweni kaYehova. Ngoko uYehova wabanikela esandleni sikaMidiyan iminyaka esixhenxe.
2  Yaye isandla sikaMidiyan saba namandla phezu koSirayeli. Ngenxa kaMidiyan oonyana bakaSirayeli bazenzela iindawo ezingoovimba ngaphantsi komhlaba ezazisezintabeni, nemiqolomba neendawo ekwakunzima ukuzifikelela.
3  Yaye kwakusithi, ukuba uSirayeli uhlwayele imbewu, uMidiyan noAmaleki nabantu baseMpuma beze, ewe, babesiza nxamnye nabo.
4  Babemisa inkampu nxamnye nabo baze bayonakalise imveliso yomhlaba ukuya kutsho eGaza, yaye babengashiyi sixhaso namvu nankunzi yankomo naesile kwaSirayeli.
5  Kuba babesiza nemfuyo yabo neentente zabo. Babesiza bebaninzi njengeenkumbi, kwaye bona kunye neenkamela zabo babengabaleki; yaye babesiza elizweni ukuze balonakalise.
6  Kwaye uSirayeli wahlwempuzeka kakhulu ngenxa kaMidiyan; yaye oonyana bakaSirayeli bamemeza becela uncedo kuYehova.
7  Kwathi ngenxa yokuba oonyana bakaSirayeli bamemeza becela uncedo kuYehova ngenxa kaMidiyan,
8  uYehova wathumela indoda, umprofeti, koonyana bakaSirayeli waza wathi kubo: “Utsho uYehova uTHIXO kaSirayeli ukuthi, ‘Ndim owanikhupha eYiputa yaye ngaloo ndlela ndinikhupha endlwini yobukhoboka.
9  Ngoko ndanihlangula esandleni seYiputa nasesandleni sabo bonke abacinezeli benu ndaza ndabagxotha phambi kwenu, ndaninika ilizwe labo.
10  Ngapha koko, ndathi kuni: “NdinguYehova uThixo wenu. Ningaboyiki oothixo bama-Amori enihleli ezweni labo.” Kwaye anizange niliphulaphule ilizwi lam.’”
11  Kamva ingelosi kaYehova yeza yaza yahlala phantsi komthi omkhulu owawuseOfra, owawungokaYowashe umAbhi-ezere, ngoxa uGidiyon unyana wakhe wayebhula ingqolowa esixovulelweni sewayini ukuze ayifihle ngokukhawuleza ingabonwa nguMidiyan.
12  Yaza ingelosi kaYehova yabonakala kuye, yathi kuye: “UYehova unawe, kroti, elinamandla.”
13  Ngoko uGidiyon wathi kuyo: “Ndiyangxengxeza, nkosi yam, kodwa ukuba uYehova unathi, kutheni ke ngoko ukuba sifikelwe koku konke, kwaye ziphi na izenzo zakhe zonke ezimangalisayo ezo basibalisela ngazo oobawo, besithi, ‘UYehova akazange asikhuphe eYiputa na?’ Yaye ngoku uYehova usilahlile, kwaye usinikela entendeni kaMidiyan.”
14  Koko uYehova wamjonga waza wathi: “Hamba ngala mandla akho, yaye ngokuqinisekileyo uya kumsindisa uSirayeli entendeni kaMidiyan. Andikuthumelanga na?”
15  Wathi kuye: “Ndiyangxengxeza, Yehova. Ndiya kumsindisa ngantoni na uSirayeli? Khangela! Iwaka lam lelona lincinane kwaManase, yaye nam ndingoyena mncinane endlwini kabawo.”
16  Kodwa uYehova wathi kuye: “Ngenxa yokuba ndiya kuba nawe, kwaye ngokuqinisekileyo uya kumxabela uMidiyan ngokungathi ngumntu omnye.”
17  Waza wathi kuye: “Ke kaloku, ukuba ndikholekile emehlweni akho, umele undenzele umqondiso wokuba nguwe othetha nam.
18  Nceda, ungasuki apha de ndize kuwe ndikuzisele isipho sam yaye ndisibeke phambi kwakho.” Ngako oko wathi: “Mna ndiya kuqhubeka ndihleli apha de ubuye.”
19  Kwaye uGidiyon wangena waza walungisa itakane lebhokhwe namaqebengwana angenagwele nge-efa yomgubo. Inyama wayifaka engobozini, umhluzi wawufaka embizeni yokupheka, emva koko wazisa kuye phantsi komthi omkhulu waza wabeka phambi kwakhe.
20  Ingelosi kaTHIXO oyinyaniso ngoku yathi kuye: “Thabatha inyama namaqebengwana angenagwele uze uwabeke kwiliwa elikhulu apho, umhluzi uwuphalaze.” Yaye wenjenjalo.
21  Yaza ingelosi kaYehova yolula incam yomsimelelo owawusesandleni sayo, yachukumisa inyama namaqebengwana angenagwele, kwaza kwaphuma umlilo eliweni elo, wayidla inyama namaqebengwana angenagwele. Ke yona ingelosi kaYehova, yathi shwaka phambi kwakhe.
22  Ngenxa yoko uGidiyon waqonda ukuba yayiyingelosi kaYehova. Kwaoko uGidiyon wathi: “Awu, Nkosi enguMongami Yehova, ngenxa yokuba ndiyibonile ingelosi kaYehova ubuso ngobuso!”
23  Kodwa uYehova wathi kuye: “Uxolo malube nawe. Musa ukoyika. Akuyi kufa.”
24  Ngoko uGidiyon wamakhela isibingelelo uYehova apho, kwaye sisaqhubeka sibizwa ngokuthi yiYehova-shalom de kube namhla. SiseseOfra yama-Abhi-ezere.
25  Kwathi ngobo busuku uYehova wahlabela mgama wathi kuye: “Thabatha ithole lenkomo eliyinkunzi, inkunzi yenkomo kayihlo, oko kukuthi, ithole lesibini lenkomo eliyinkunzi elineminyaka esixhenxe, kwaye umele usichithe isibingelelo sikaBhahali esisesikayihlo, nesibonda esingcwele esingakuso ufanele usigawule.
26  Kwaye umele wakhe isibingelelo sikaYehova uThixo wakho kwintloko yeli gwiba, ngoluhlu lwamatye, kwaye umele uthabathe ithole lesibini lenkomo eliyinkuzi uze ulinikele njengomnikelo otshiswayo ngeenkuni zesibonda esingcwele oza kusigawula.”
27  Ngako oko uGidiyon wathabatha amadoda alishumi kubakhonzi bakhe waza wenza kanye njengoko uYehova wayethethile kuye; kodwa kwathi, njengoko wayeyoyika kakhulu indlu kayise namadoda esixeko ukuba angakwenza emini, wakwenza ebusuku.
28  Xa amadoda esixeko avukayo ekuseni njengesiqhelo, kaloku, khangela! isibingelelo sikaBhahali sidiliziwe nesibonda esingcwele ebesisecaleni kwaso sigawulwe, nethole lesibini lenkomo eliyinkunzi linikelwe esibingelelweni esasakhiwe.
29  Yaye bathi omnye komnye: “Ngubani owenze le nto?” Kwaye bahamba bebuza yaye befuna. Ekugqibeleni bathi: “NguGidiyon unyana kaYowashe owenze le nto.”
30  Ngoko amadoda esixeko athi kuYowashe: “Mkhuphe unyana wakho ukuze afe, ngenxa yokuba usidilizile isibingelelo sikaBhahali, nangenxa yokuba esigawule isibonda esingcwele ebesingakuso.”
31  Koku uYowashe wathi kubo bonke ababemelene naye: “Nini na eniya kumkhusela uBhahali ngokusemthethweni ukuze nizibonele enoba ninganako na ukumsindisa? Nabani na omkhusela ngokusemthethweni umele abulawe kwangale ntsasa. Ukuba unguThixo, makazikhusele ngokwakhe ngokusemthethweni, ngenxa yokuba kukho odilize isibingelelo sakhe.”
32  Kwaye wambiza ngokuthi nguYerubhahali ngaloo mini, esithi: “UBhahali makazikhusele ngokwakhe ngokusemthethweni, ngenxa yokuba kukho odilize isibingelelo sakhe.”
33  Kwaye wonke uMidiyan noAmaleki nabantu baseMpuma bahlanganisana ndawonye, bawela baza bamisa inkampu entilini yaseYizereli.
34  Yaye umoya kaYehova wamgubungela uGidiyon waza wavuthela isigodlo, kwaye ama-Abhi-ezere abizelwa ndawonye emva kwakhe.
35  Kwaye wathumela abathunywa kulo lonke elakwaManase, nabo babizelwa ndawonye emva kwakhe. Wathumela abathunywa nakwa-Ashere nakwaZebhulon nakwaNafetali, beza kumhlangabeza.
36  Ngoko uGidiyon wathi kuTHIXO oyinyaniso: “Ukuba uza kumsindisa ngam uSirayeli, kanye njengoko ubuthembisile,
37  yabona ndibeke uboya bubhencekile esandeni. Ukuba kubekho umbethe eboyeni kuphela waza wonke umhlaba woma, ngoko ndiya kwazi ukuba uya kumsindisa ngam uSirayeli, kanye njengoko ubuthembisile.”
38  Yaye kwaba njalo ndlela. Ekuvukeni kwakhe ekuseni ngemini elandelayo wabukhama uboya, wakhama eboyeni umbethe owanele ukuzalisa isitya esikhulu sesidlo ngamanzi.
39  Noko ke, uGidiyon wathi kuTHIXO oyinyaniso: “Mawungavuthi umsindo wakho kum, kodwa mandithethe nje kube kanye. Khawundivumele, ndenze uvavanyo nje kube kanye ngoboya. Nceda, wenze kome uboya bodwa, yaye kuwo wonke umhlaba kubekho umbethe.”
40  Ngoko uThixo wenza ngaloo ndlela ngobo busuku; koma uboya kuphela, kodwa kuwo wonke umhlaba kwabakho umbethe.
21  Ke kaloku amadoda akwaSirayeli ayefungile eMizpa, esithi: “Ayikho indoda kuthi eya kunikela intombi yayo kuBhenjamin njengomfazi.”
2  Ngenxa yoko abantu beza eBheteli baza baqhubeka behleli apho phambi koTHIXO oyinyaniso de kwaba ngokuhlwa, baqhubeka beliphakamisa ilizwi labo baza balila kakhulu.
3  Kwaye babesithi: “Kutheni, Yehova THIXO kaSirayeli, ukuba kwenzeke oku kwaSirayeli, ukuba isizwe esinye singabikho namhlanje kwaSirayeli?”
4  Yaye kwathi ngemini elandelayo abantu bavuka ekuseni bakha isibingelelo apho baza banikela iminikelo etshiswayo neminikelo yobudlelane.
5  Baza oonyana bakaSirayeli bathi: “Ngubani na kuzo zonke izizwe zakwaSirayeli ongezanga ebandleni kuYehova, kuba kukho isifungo esikhulu esenziweyo ngokuphathelele lowo ungezanga kuYehova eMizpa, esithi, ‘Makabulawe nakanjani na.’”
6  Yaye oonyana bakaSirayeli bazisola ngoBhenjamin umzalwana wabo. Ngoko bathi: “Namhlanje isizwe esinye sinqunyulwe kwaSirayeli.
7  Siya kwenza ntoni na kwabo baseleyo ngokuphathelele abafazi, njengoko thina ngokwethu sifungile kuYehova ukuba singabaniki nanye yeentombi zethu njengabafazi?”
8  Kwaye bahlabela mgama bathi: “Ngubani na kwizizwe zakwaSirayeli ongezanga kuYehova eMizpa?” Yaye, khangela! akukho namnye uvela eYabheshe-giliyadi uzileyo enkampini ebandleni.
9  Xa abantu babalwayo, kaloku, khangela! kwakungekho ndoda apho eyayivela kubemi baseYabheshe-giliyadi.
10  Ngenxa yoko indibano yathumela ishumi elinesibini lamawaka amadoda awayengawona makroti yaza yawayalela, isithi: “Hambani, niye kubaxabela abemi baseYabheshe-giliyadi ngohlangothi lwekrele, kwanabafazi nabantwana.
11  Yaye nantsi into enifanele niyenze: Yonke indoda naye wonke umfazi onamava okulala nendoda nifanele nibatshabalalise.”
12  Noko ke, afumana kubemi baseYabheshe-giliyadi amantombazana angamakhulu amane, aziintombi ezinyulu, angazange abe nantlobano zokwazana nendoda ngokulala nendoda. Ngoko awazisa enkampini eShilo, ekwilizwe laseKanan.
13  Yaye yonke indibano yathumela yaza yathetha noonyana bakaBhenjamin ababekwingxondorha yaseRimon, babathembisa uxolo.
14  Ngako oko uBhenjamin wabuya ngelo xesha. Baza babanika abafazi ababebagcine bephila kubafazi baseYabheshe-giliyadi; kodwa abazange babafumanele abaneleyo.
15  Kwaye abantu bazisola ngoBhenjamin ngenxa yokuba uYehova wayenze uthanda phakathi kwezizwe zakwaSirayeli.
16  Ngenxa yoko amadoda amakhulu endibano athi: “Siya kwenza ntoni na ngamadoda aseleyo ngokuphathelele abafazi, kuba abafazi babhujisiwe kwaBhenjamin?”
17  Aza athi: “Kufanele kubekho ilifa labo bakwaBhenjamin basindileyo, ukuze isizwe singasuswa kwaSirayeli.
18  Ke thina, asivumelekanga ukubanika abafazi ezintombini zethu, ngenxa yokuba oonyana bakaSirayeli bafungile, besithi, ‘Makaqalekiswe onika uBhenjamin umfazi.’”
19  Ekugqibeleni athi: “Khangela! Kukho umthendeleko kaYehova unyaka nonyaka eShilo, engakumntla weBheteli, ukuya ngakwimpuma yohola wendlela onyuka usuka eBheteli uye kwaShekem nokuya ngakumzantsi weLebhona.”
20  Ngoko bayalela oonyana bakaBhenjamin, besithi: “Hambani, yaye nimele nilalele ezidiliyeni.
21  Kwaye nimele nikhangele, yaye, xa iintombi zaseShilo ziphuma ukuza kungqungqa zijikeleza, nimele niphume ezidiliyeni nize nizithele hlasi ngamnye umfazi kwiintombi zaseShilo, nize niye kwilizwe lakwaBhenjamin.
22  Yaye kuya kuthi ukuba ooyise okanye abantakwazo beze kuchophela ityala nxamnye nathi, nathi siya kuthi kubo, ‘Sibabaleni ngenxa yabo, ngenxa yokuba asithabathelanga ngamnye umfazi ngemfazwe, kuba abanikwanga nini apho beniya kuba netyala.’”
23  Ngako oko oonyana bakaBhenjamin benza kanye ngaloo ndlela, bazithabathela abafazi ngokwenani labo kubafazi ababengqungqa, babaxhwila; emva koko bemka baza babuyela kwilifa labo baza bakha izixeko bahlala kuzo.
24  Basasazeka apho oonyana bakaSirayeli, ngamnye waya kwisizwe sakhe nakwintsapho yakhe; baphuma apho, ngamnye waya kwilifa lakhe.
25  Ngaloo mihla kwakungekho kumkani kwaSirayeli. Ngamnye wayesenza oko kulungileyo emehlweni akhe.
13  Oonyana bakaSirayeli babandakanyeka ekwenzeni okubi emehlweni kaYehova kwakhona, kangangokuba uYehova wabanikela esandleni samaFilisti iminyaka engamashumi amane.
2  Ngelo xesha kwakukho ndoda ithile yaseTsora yentsapho yamaDan, kwaye igama layo yayinguManowa. Umfazi wayo wayeludlolo engazalanga mntwana.
3  Ekuhambeni kwexesha kwabonakala ingelosi kaYehova kulo mfazi yaza yathi kuye: “Ke kaloku, khangela, uludlolo kwaye akuzalanga mntwana. Yaye ngokuqinisekileyo uya kumitha uze uzale unyana.
4  Ke kaloku nceda, zilinde, ungaseli wayini okanye siselo sinxilisayo, yaye ungadli nto ingahlambulukanga.
5  Kuba, khangela! uya kumitha, kwaye ngokuqinisekileyo uya kuzala unyana, yaye incakuba ayiyi kufika entlokweni yakhe, ngenxa yokuba umntwana lowo uya kuba ngumNaziri kaThixo ekuphumeni kwakhe esiswini; yaye nguye oya kukhokela ekusindiseni uSirayeli esandleni samaFilisti.”
6  Waza umfazi waya endodeni yakhe wathi kuyo: “Kukho umntu kaTHIXO oyinyaniso oze kum, yaye imbonakalo yakhe ibinjengembonakalo yengelosi yoTHIXO oyinyaniso, isoyikeka kakhulu. Andimbuzanga ukuba uvela phi na, yaye akandixelelanga igama lakhe.
7  Kodwa uthe kum, ‘Khangela! Uya kumitha, kwaye ngokuqinisekileyo uya kuzala unyana. Ke kaloku ungaseli wayini okanye siselo sinxilisayo, yaye ungadli nto ingahlambulukanga, ngenxa yokuba umntwana lowo uya kuba ngumNaziri kaThixo ekuphumeni kwakhe esiswini de kube yimini yokufa kwakhe.’”
8  Yaye uManowa wambongoza uYehova esithi: “Ndiyangxengxeza, Yehova. Lo mntu kaTHIXO oyinyaniso osandul’ ukumthumela, nceda, umzise kuthi kwakhona aze asiyalele oko simele sikwenze emntwaneni oya kuzalwa.”
9  Ngako oko uTHIXO oyinyaniso waliphulaphula ilizwi likaManowa, kwaye ingelosi yoTHIXO oyinyaniso yeza kwakhona emfazini ngoxa wayehleli entsimini, yaye uManowa indoda yakhe yayingekho kunye naye.
10  Ngoko nangoko umfazi wakhawuleza wabaleka waya kuxelela indoda yakhe wathi kuyo: “Khangela! Indoda ebize kum ngenye imini iye yabonakala kum.”
11  Ngoko uManowa waphakama wampheleka umfazi wakhe ukuya kule ndoda waza wathi kuyo: “Ngaba uyile ndoda ithethe nomfazi?” yathi: “Ndiyiyo.”
12  Waza uManowa wathi: “Ke kaloku amazwi akho makabe yinyaniso. Koba luhlobo luni na ukuphila komntwana nomsebenzi wakhe?”
13  Ngoko ingelosi kaYehova yathi kuManowa: “Konke endikukhankanyileyo emfazini ufanele azigcine kuko.
14  Akafanele adle nantoni na ephuma kumdiliya wewayini, kwaye angaseli wayini okanye siselo sinxilisayo, yaye angadli naluphi na uhlobo lwento engahlambulukanga. Makayigcine yonk’ into endimyalele yona.”
15  Ke kaloku uManowa wathi kwingelosi kaYehova: “Khawusivumele sikubambezele, sikulungiselele itakane lebhokhwe phambi kwakho.”
16  Kodwa ingelosi kaYehova yathi kuManowa: “Ukuba uyandibambezela, andiyi kusidla isonka sakho; kodwa ukuba uza kwenza umnikelo otshiswayo kuYehova, ungawunikela.” Kuba uManowa wayengazi ukuba wayeyingelosi kaYehova.
17  Waza uManowa wathi kwingelosi kaYehova: “Ungubani igama lakho, ukuze xa lithe lazaliseka ilizwi lakho sikubeke?”
18  Noko ke, ingelosi kaYehova yathi kuye: “Kutheni na ukuba ubuze igama lam, ekubeni ilelimangalisayo?”
19  Yaye uManowa walithabatha itakane lebhokhwe nomnikelo wokudla okuziinkozo waza wanikela kuYehova elityeni. Yaye Yena wayesenza nto ithile ngendlela emangalisayo ngoxa uManowa nomfazi wakhe babekhangele.
20  Yaye kwathi, njengoko idangatye lalinyuka lisuka esibingelelweni lisiya ngasezulwini, ingelosi kaYehova yenyuka ngedangatye lesibingelelo ngoxa uManowa nomfazi wakhe babekhangele. Kwaoko bawa ngobuso emhlabeni.
21  Kwaye ingelosi kaYehova ayizange iphinde ibonakale kuManowa nomfazi wakhe kwakhona. Wandula ke uManowa wazi ukuba ibiyingelosi kaYehova.
22  Ngenxa yoko uManowa wathi emfazini wakhe: “Ngokuqinisekileyo siya kufa, ngenxa yokuba sibone uThixo.”
23  Kodwa umfazi wakhe wathi kuye: “Ukuba uYehova ebeyoliswa kukusibulala, ngengawamkelanga umnikelo otshiswayo nomnikelo wokudla okuziinkozo esandleni sethu, kwaye ngengasibonisanga ezi zinto zonke, yaye njengangoku ngengasivisanga nantoni na enjengale.”
24  Kamva umfazi wazala unyana waza wambiza ngokuba nguSamson igama lakhe; yakhula inkwenkwe leyo, uYehova wayisikelela.
25  Ekuhambeni kwexesha umoya kaYehova wamqhuba eseMahane-dan phakathi kweTsora ne-Eshtawoli.
14  Waza uSamson wehla waya eTimna, wabona umfazi eTimna ezintombini zamaFilisti.
2  Ngoko wenyuka waza waxelela uyise nonina esithi: “Kukho umfazi endimbonileyo eTimna ezintombini zamaFilisti, kwaye ke ndithabatheleni yena njengomfazi.”
3  Kodwa uyise nonina bathi kuye: “Akukho mfazi na phakathi kweentombi zabazalwana bakho naphakathi kwabo bonke abantu bakowethu, ukuba uye kuthabatha umfazi kumaFilisti angalukanga?” Sekunjalo uSamson wathi kuyise: “Ndithabathele nje yena, ngenxa yokuba nguye kanye olungileyo emehlweni am.”
4  Ke yena uyise nonina, babengazi ukuba oko kwakuvela kuYehova, ukuba wayefuna ithuba nxamnye namaFilisti, njengoko ngelo xesha amaFilisti ayelawula uSirayeli.
5  Ngako oko uSamson wehla noyise nonina baya eTimna. Akufika kwizidiliya zaseTimna, kaloku, khangela! nantso ingonyama entsha enesingci igquma ize kumhlangabeza.
6  Waza umoya kaYehova wasebenza kuye, ukuze ayiqwenge kubini, kanye njengoko ubani eqwenga itakane eliyinkunzi kubini, kwaye kwakungekho nto konke konke esandleni sakhe. Akazange amxelele uyise okanye unina into ayenzileyo.
7  Waqhubeka nendlela yakhe waza wathetha nomfazi lowo; yaye wayesalungile emehlweni kaSamson.
8  Ke kaloku emva kwethuba wabuyela kuye ukuze amthabathe amse ekhaya. Ngelo xesha waphambuka waya kukhangela isidumbu sengonyama, kwaye apho kwakukho ibubu leenyosi kwisidumbu sengonyama, nobusi.
9  Ngoko wabukhothululela kwiintendezakhe waza waqhubeka nohambo, esidla njengoko wayehamba. Akuhlangana kwakhona noyise nonina, kwaoko wabanika obuthile, badla. Akabaxelelanga ukuba ubusi wayebukhothulule kwisidumbu sengonyama.
10  Kwaye uyise waqhubeka nendlela yakhe esihla esiya emfazini, yaye uSamson wenza isidlo apho; kuba leyo yayiyindlela ababesenza ngayo abafo abaselula.
11  Yaye kwathi, ekumboneni kwabo, ngoko nangoko bathabatha abakhaphi bomyeni abangamashumi amathathu, ukuze bamgcine.
12  Waza uSamson wathi kubo: “Makhe ndivakaliseiqhina kuni. Ukuba niye nandixelela lona ngezi ntsuku zisixhenxe zesidlo nize nilicombulule, ndiya kuninika izambatho zangaphantsi ezingamashumi amathathu nezinxibo ezingamashumi amathathu.
13  Kodwa ukuba anikwazi kundixelela, nini eniya kundinika izambatho zangaphantsi ezingamashumi amathathu nezinxibo ezingamashumi amathathu.” Bathi kuye: “Livakalise iqhina lakho, masilive.”
14  Ngoko wathi kubo: “Kodlayo kwaphuma into edliwayo,Kowomeleleyo kwaphuma into emnandi.” Yaye abazange bakwazi ukulixela iqhina iintsuku ezintathu.
15  Yaye kwathi ngosuku lwesine bathi kumfazi kaSamson: “Qhatha indoda yakho ukuze isixelele iqhina. Kungenjalo siya kukutshisa wena nendlu kayihlo ngomlilo. Nisimemele apha ukuze nithabathe izinto esinazo na?”
16  Ngenxa yoko umfazi kaSamson waqalisa ukumlilela waza wathi: “Undithiyile, ewe, akundithandi. Uvakalise iqhina koonyana babantu bakowethu, kodwa mna akundixelelanga.” Waza wathi kuye: “Kaloku, ubawo nomama andibaxelelanga, kwaye ndifanele ndixelele wena na?”
17  Kodwa waqhubeka emlilela iintsuku ezisixhenxe njengoko kwakuqhubeka isidlo sabo, yaye kwathi ekugqibeleni ngosuku lwesixhenxe wamxelela, ngenxa yokuba wayemxinile. Wandula ke yena walixelela oonyana babantu bakowabo.
18  Ngoko amadoda esixeko athi kuye ngosuku lwesixhenxe ngaphambi kokuba aye kwigumbi langaphakathi: “Yintoni na emnandi ngakumbi kunobusi,Yaye yintoni na enamandla ngakumbi kunengonyama?” Wathi kubo:“Ukuba beningalimanga ngethokazi lam lenkomo,Ngeningalicombululanga iqhina lam.”
19  Kwaye umoya kaYehova wasebenza kuye, ukuze ehle aye eAshkelon, waxabela amadoda angamashumi amathathu awo waza wathabatha oko wayewahlube kona waya kunika abo babexele iqhina izinxibo. Yaye waqhubeka uvutha umsindo wakhe, waza wenyuka waya endlwini kayise.
20  Kwaye umfazi kaSamson waba ngowomkhaphi wakhe awayenxulumene naye.
19  Ke kaloku ngaloo mihla kwakungekho kumkani kwaSirayeli. Yaye umLevi othile wayengumhlali wokwexeshana kweyona mimandla ithe qelele yommandla weentaba wakwaEfrayim. Ekuhambeni kwexesha wazithabathela ishweshwe laseBhetelehem yelakwaYuda ukuba libe ngumfazi wakhe.
2  Yaye ishweshwe lakhe laqalisa ukuhenyuza. Ekugqibeleni lemka kuye laya kwindlu kayise eBhetelehem yelakwaYuda laza laqhubeka lihleli apho iinyanga ezine.
3  Ngoko indoda yalo yasuka yalilandela ukuze ithethe nalo ilithuthuzele ukuze ilibuyise; yaye yayihamba nomlindi wayo neenkunzi ezimbini zamaesile. Ngoko lamngenisa endlwini kayise. Akumbona uyise webhinqa elo liselula, kwaoko waba nemihlali ukuhlangana naye.
4  Ngenxa yoko umkhwe wakhe, uyise webhinqa elo, wambamba, kangangokuba waqhubeka ehleli naye iintsuku ezintathu; kwaye babesidla, besela, yaye wayelalisa apho.
5  Yaye kwathi ngosuku lwesine, ekuvukeni kwabo ekuseni njengesiqhelo, wavuka ukuze ahambe, kodwa uyise webhinqa eliselula wathi kumkhwenyana wakhe: “Yixhase intliziyo yakho ngentwana yesonka yaye emva koko ningahamba.”
6  Ngoko bahlala phantsi, baza bobabini badla, basela kunye; emva koko uyise webhinqa eliselula wathi kule ndoda: “Nceda, ulalise, nentliziyo yakho mayichwayite.”
7  Xa yaphakamayo indoda ukuze ihambe, umkhwe wayo waqhubeka eyibongoza, kangangokuba yalalisa apho kwakhona.
8  Xa yavukayo ekuseni ngosuku lwesihlanu ukuze ihambe, uyise webhinqa eliselula wandula wathi: “Nceda, zithabathele isixhaso sentliziyo yakho.” Kwaye bazilazila de kwaba sekupheleni kwemini. Yaye bobabini baqhubeka besidla.
9  Yasuka ke indoda ukuze ihambe, yona neshweshwe layo nomlindi wayo; kodwa umkhwe wayo, uyise webhinqa elo, wathi kuyo: “Khangela, ngoku! Imini ithambekele ekubeni kube ngokuhlwa. Ncedani, nilalise. Yabona kuyahlwa. Lalisa apha, nentliziyo yakho mayichwayite. Kwaye nimele nivuke ekuseni ngomso nilungiselele uhambo lwenu, nize niye ententeni yenu.”
10  Noko ke, le ndoda ayizange ivume ukulalisa, kodwa yavuka yangena endleleni, yaya kufikelela ngaphambi kweYebhusi, oko kukuthi, eYerusalem; kwaye yayinamaesile amabini efakwe isali, neshweshwe layo nomlindi wayo.
11  Ngoxa babekufuphi neYebhusi, njengoko nokukhanya kwemini kwakusele kuthambekile kakhulu, umlindi wathi enkosini yakhe: “Yiza, kaloku, siphambukele esixekweni samaYebhusi size silalise khona.”
12  Kodwa inkosi yakhe yathi kuye: “Masingaphambukeli kwisixeko sabasemzini abangeyiyo inxalenye yoonyana bakaSirayeli; kufuneka sidlulele phambili siye eGibheya.”
13  Kwaye wahlabela mgama wathi kumlindi wakhe: “Yiza masisondele kwenye yezi ndawo, yaye simele silalise eGibheya okanye eRama.”
14  Ngoko badlula baza baqhubeka nendlela yabo, latshona ilanga xa bekufuphi neGibheya, kaBhenjamin.
15  Ngenxa yoko baphambukela apho ukuze bangene balalise eGibheya. Kwaye bangena baza bahlala phantsi kwindawo yembutho yesixeko, akwabakho mntu ubamkelela endlwini ukuze balalise.
16  Ekugqibeleni, kwafika indoda endala ivela emsebenzini wayo emasimini ngokuhlwa, kwaye le ndoda yayivela kummandla weentaba wakwaEfrayim, ibe yayihlala okwexesha elithile eGibheya; kodwa abantu baloo ndawo babengamaBhenjamin.
17  Xa yaphakamisa amehlo ayo yabona indoda, umhambi, kwindawo yembutho yesixeko. Ngoko le ndoda indala yathi: “Uyaphi na, kwaye uvela phi na?”
18  Yathi kuye: “Siyadlula sivela eBhetelehem yelakwaYuda siya kweyona mimandla ithe qelele yeentaba kwaEfrayim. Kulapho ndisuka khona, kodwa bendiye eBhetelehem yelakwaYuda; ngoku ndisendleleni egodukayo, kodwa akukho mntu undamkelela endlwini.
19  Yaye ndinazo iindiza nokutya kweenkunzi zethu zamaesile, yaye ndinaso nesonka newayini yam nekhobokazana lakho nomlindi okunye nomkhonzi wakho. Akusweleke nanye into.”
20  Noko ke, indoda endala yathi: “Kwanga unganoxolo! Nakuphi na ukuswela kwakho makube phezu kwam. Kuphela nje ungalalisi kwindawo yembutho yesixeko.”
21  Ngoko yamzisa endlwini yayo yaza yaphosa umgrayo kwiinkunzi zamaesile. Baza bahlamba iinyawo zabo, badla, basela.
22  Ngoxa babechwayitisa iintliziyo zabo, khangela! amadoda esixeko, amadoda angamatshivela, angqonga indlu, etyhalana ngasemnyango; aza athi kwindoda endala, umninindlu: “Khupha le ndoda ize endlwini yakho, ukuze sibe neentlobano zokwazana nayo.”
23  Koko umninindlu waphuma waya kuwo waza wathi kuwo: “Hayi, bazalwana bam, musani ukwenza nantoni na embi, ncedani, ekubeni le ndoda ize endlwini yam. Musani ukwenza obu budenge bulihlazo.
24  Nali ishweshwe layo nentombi yam enyulu. Mandibakhuphe, ncedani, nidlwengule bona nenze kubo okulungileyo emehlweni enu. Kodwa kule ndoda ningenzi le nto ibubudenge, obulihlazo.”
25  Yaye la madoda akazange afune ukumphulaphula. Ngenxa yoko le ndoda yabamba ishweshwe layo yaza yalikhuphela kuwo ngaphandle; aza aba neentlobano zokwazana nalo, kwaye aqhubeka elixhaphaza ubusuku bonke de kwaba kusasa, emva koko alindulula ekuzeni kwesifingo.
26  Wandula ke lo mfazi wafika xa kusayo, wawa emnyangweni wendlu yendoda inkosi yakhe eyayikuyo, —de kwaba semini.
27  Kamva inkosi yakhe yavuka kusasa yaza yavula iingcango zendlu yaphuma ukuze ingene endleleni, yaye, khangela! umfazi, ishweshwe layo, liwile emnyangweni wendlu izandla zalo zisembundwini!
28  Ngoko yathi kulo: “Vuka, sihambe.” Kodwa akuzange kubekho mpendulo. Koko le ndoda yalithabatha yalibeka e-esileni yasuka yaya endaweni yayo.
29  Yandula ke yangena endlwini yayo yathabatha isitshetshe sokuxhela yalibamba ishweshwe layo yalinqunqa ngokwamathambo alo langamalungu alishumi elinesibini yaza yalithumela kuyo yonke imimandla yakwaSirayeli.
30  Yaye wonke ubani owakubonayo oku wayesithi: “Into enjengale ayizange yenzeke okanye ibonwe ukususela kwimini abaphuma ngayo oonyana bakaSirayeli kwilizwe laseYiputa de kube ngulo mhla. Bekani iintliziyo zenu koku, cebani nize nithethe.”
5  Yaye ngaloo mini uDebhora kunye noBharaki unyana ka-Abhinowam bavuma, besithi:
2  “Ngokuyeka iinwele zijinge kwaSirayeli ngenxa yemfazwe,Ngokuzinikela kwabantu,Bongani uYehova.
3  Phulaphulani, bokumkani; bekani iindlebe, magosa aphakamileyo:Mna, ewe, mna, ndiya kuvuma kuYehova.Ndiya kucula uncuthu lwengoma kuYehova, uThixo kaSirayeli.
4  Yehova, ekuphumeni kwakho eSehire,Ekuhambeni kwakho kumhlaba wakwaEdom,Umhlaba wanyikima, avuza namazulu,Namafu avuza amanzi.
5  Iintaba zagungqa ebusweni bukaYehova,ISinayi le kude nobuso bukaYehova, uThixo kaSirayeli.
6  Ngemihla kaShamgare unyana ka-Anati,Ngemihla kaYaheli, kwakungahanjwa emendweni,Yaye abahambi beendlela babehamba ngomendo ojikelezayo.
7  Kwayeka ukubakho abahlali kwilizwe elivulekileyo, bayeka ukubakho kwaSirayeli,De mna, Debhora, ndaphakama,De ndaphakama njengomama kwaSirayeli.
8  Banyula oothixo abatsha.Kungoko kwathi kwabakho imfazwe emasangweni.Ikhaka lalingenakubonwa, okanye incula,Phakathi kwamashumi amane amawaka kwaSirayeli.
9  Intliziyo yam ingakubaphathi bakwaSirayeli,Ababezinikele ngokuzithandela phakathi kwabantu.Bongani uYehova.
10  Nina bakhweli beemazi zamaesile ezibomvu bulubhelu,Nina bahlala kwiikhaphethi ezimfumamfuma,Nani bahamba endleleni,Qwalaselani!
11  Amanye amazwi abo babesaba amanzi kwiindawo zokukha amanzi,Apho abalisa ngezenzo zikaYehova zobulungisa,Izenzo zobulungisa zabo bakhe bahlala kwilizwe elivulekileyo kwaSirayeli.Kungoko bathi abantu bakaYehova behla baya emasangweni.
12  Vuka, vuka, Owu Debhora;Vuka, vuka, vakalisa ingoma!Vuka, Bharaki, uze uqhube abathinjwa bakho, nyana ka-Abhinowam!
13  Kungoko bathi abo basindayo behla beza kwabo baziingangamsha;Abantu bakaYehova behla beza kum nxamnye nabanamandla.
14  Imvelaphi yabo yayisentilini yakwaEfrayim,Kunye nawe, Owu Bhenjamin, phakathi kwezizwana zakho.Abaphathi bavela kwaMakire,Yaye bavela kwaZebhulon abo baphatha izixhobo zababhali.
15  Yaye iinkosana kwaIsakare zazinoDebhora,Kwaye uBharaki, wayenjengoIsakare.Wathunyelwa entilini ngeenyawo.Phakathi kwezahlulo zakwaRubhen kwakukuninzi ukugocagocwa kwentliziyo.
16  Kwakutheni ukuze uhlale phantsi phakathi kweengxowa ezimbini zomthwalo,Ukuze uphulaphule ukukhala kwembande emihlambini?Kwizahlulo zakwaRubhen kwakukuninzi ukugocagocwa kwentliziyo.
17  UGiliyadi wahlala endaweni yakhe yokuhlala ngaphesheya kweYordan;Yaye uDan, kwakutheni ukuze aqhubeke ehleli ezinqanaweni?UAshere wahlala ezipholele kunxweme lolwandle,Kwaye wahlala ngakumhlaba owomileyo.
18  AmaZebhulon ayesisizwana esasiyidela imiphefumlo yaso ukusa kwinqanaba lokufa;NamaNafetali, kwiindawo eziphakamileyo zomhlaba.
19  Ookumkani bafika, balwa;Kungoko abathi ookumkani baseKanan balwaETahanaki ngakumanzi aseMegido.Abazange bathabathe nzuzo yasilivere.
20  Iinkwenkwezi zalwa zisezulwini,Zisezindleleni zazo zalwa noSisera.
21  Umsinga waseKishon wabakhukulisa,Umsinga wemihla yamandulo, umsinga waseKishon.Wanyathela ngamandla, Owu mphefumlo wam.
22  Kungoko zathi iimpuphu zamahashe zangqishaNgenxa yokuba iinkunzi zakhe zamahashe zaphala ziphalile.
23  ‘Qalekisani iMerozi,’ yatsho ingelosi kaYehova,‘Baqalekiseni ngokungapheziyo abemi bayo,Kuba abakhange beze kumnceda uYehova,Babe luncedo kuYehova nabo banamandla.’
24  UYaheli umfazi kaHebheri umKeni ngoyena uya kusikelelwa phakathi kwabafazi,Phakathi kwabafazi ententeni ngoyena uya kusikelelwa.
25  Wacela amanzi, wamnika ubisi;Wasondeza ingqaka ngesitya esikhulu sesidlo seengangamsha.
26  Wolulela isandla sakhe esikhonkwaneni sentente,Nesandla sakhe sokunene kwisando somthi sabasebenzi abakhutheleyo.Yaye wambethelela uSisera, wayigqobhoza intloko yakhe,Kwaye waziqhekeza waza wazigqobhoza iintlafuno zakhe.
27  Wathi folokohlo phakathi kweenyawo zakhe, wawa, walala phantsi;Wathi folokohlo phakathi kweenyawo zakhe, wawa;Apho wathi folokohlo khona, wawela apho woyiswa.
28  Umfazi wakhangela ngefestile waza wahlala emlindile,Unina kaSisera ngesikroba,‘Kutheni inqwelo yakhe yokulwa ilibele nje ingafiki?Kutheni na izingqi zeempuphu zenqwelo yakhe zihamba kade nje?’
29  Abalumkileyo kumanenekazi akhe azizidwangube ayephendula,Ewe, wayeziphendula kwayena ngamazwi akhe,
30  ‘Akufanele bafumane na, akufanele babe amaxhoba na,Isibeleko—izibeleko ezibini kwindoda nganye eyomeleleyo,Amaxhoba ezinto ezidayiweyo zikaSisera, amaxhoba ezinto ezidayiweyo,Isambatho esilukiweyo, izinto ezidayiweyo, izambatho ezilukiweyo ezibiniZeentamo zamadoda angamaxhoba?’
31  Ngaloo ndlela mazitshabalale zonke iintshaba zakho, Yehova,Yaye abakuthandayo mababe njengokuphuma kwelanga ngamandla alo.” Yaye ilizwe alizange libe nasiphazamiso singakumbi amashumi amane eminyaka.
15  Kwathi emva kwethuba, ngemihla yokuvuna ingqolowa, uSamson watyelela umfazi wakhe enetakane lebhokhwe. Ngoko wathi: “Ndiza kungena emfazini wam kwigumbi langaphakathi.” Yaye uyise womfazi akazange amvumele ukuba angene.
2  Kodwa uyise womfazi wathi: “Eneneni ndizixelele oku, ‘Ngokungathandabuzekiyo umele ukuba umthiyile.’ Ngenxa yoko ndimnike umkhaphi wakho. Akalunganga ngakumbi kunaye na udade wabo omncinane? Nceda, mayibe nguye owakho esikhundleni somnye lowa.”
3  Noko ke, uSamson wathi kubo: “Ngesi sihlandlo mandibe msulwa nxamnye namaFilisti ukuba kunokwenzeka ndiqhubane ngobubi nawo.”
4  Yaye uSamson wahamba waya kubamba iimpungutye ezingamakhulu amathathu waya kuthabatha nezikhuni zomlilo waza wajikela umsila komnye umsila waza wabeka isikhuni somlilo sasinye phakathi kwemisila emibini, kanye phakathi.
5  Ngoko walumeka umlilo kwizikhuni zomlilo waza wazithumela emasimini amaFilisti okudla okuziinkozo okungekavunwa. Ngaloo ndlela watshisa yonk’ into ukususela kwisithungu ukuya kukudla okuziinkozo okungekavunwa nakwizidiliya nakwigcume lomnquma.
6  AmaFilisti athi: “Ngubani na owenze le nto?” Baza bathi: “NguSamson umkhwenyana womTimna, ngenxa yokuba uthabathe umfazi wakhe waza wamnika umkhaphi wakhe.” Koko amaFilisti enyuka aza amtshisa yena noyise ngomlilo.
7  USamson wathi kuwo: “Ukuba nenza ngolu hlobo, akukho nto yimbi ngaphandle kokuba ndiziphindezelele kuni, kwaye emva koko ndiza kuyeka.”
8  Kwaye waya kuwaxabela, efumba imilenze phezu kwamathanga ngokubulala ngogonyamelo, emva koko wehla waza wahlala kwimfanta yengxondorha yase-Etam.
9  Kamva amaFilisti eza amisa inkampu kwaYuda aza ahambahamba eLehi.
10  Kwaye amadoda akwaYuda athi: “Kutheni na neza nxamnye nathi?” wona athi: “Size kubopha uSamson, ukuze simenze kanye ngale ndlela enze ngayo kuthi.”
11  Ngoko kwehla amadoda akwaYuda angamawaka amathathu aya kwimfanta yengxondorha yase-Etam aza athi kuSamson: “Akwazi na ukuba silawulwa ngamaFilisti? Ngoko kuthetha ntoni oku usenze kona?” Ngoko wathi kuwo: “Ndenze kanye njengoko enzile kum.”
12  Kodwa athi kuye: “Sehlile ukuze sikubophe, ukuze sikunikele esandleni samaFilisti.” USamson wathi kuwo: “Fungani kum ukuba nina aniyi kundihlasela.”
13  Kwaye ahlabela mgama athi kuye: “Hayi, kodwa siya kukubopha kuphela, size sikunikele esandleni sawo; kodwa asiyi kukubulala konke konke.” Ngako oko ambopha ngeentsontelo ezimbini ezintsha aza amnyusa amkhupha engxondorheni.
14  Yena waya kufikelela eLehi, yaye amaFilisti akhwaza ngokugcoba akuhlangana naye. Kwaye umoya kaYehova wasebenza kuye, yaye iintsontelo ezazisezingalweni zakhe zaba ngathi yimisonto yelinen etshiswe ngomlilo, kangangokuba amakhamandela akhe anyibilika ezandleni zakhe.
15  Ke kaloku wafumana ithambo lomhlathi we-esile eliliduna elifumileyo waza wolula isandla sakhe walithabatha, waxabela iwaka lamadoda ngalo.
16  Waza uSamson wathi: “Ngethambo lomhlathi we-esile eliliduna—imfumba enye, iimfumba ezimbini! Ngethambo lomhlathi we-esile eliliduna ndixabele iwaka lamadoda.”
17  Yaye kwathi akugqiba ukuthetha, walilahla ngoko nangoko ithambo lomhlathi esandleni sakhe waza wayibiza loo ndawo ngokuthi yiRamati-lehi.
18  Ke kaloku wanxanwa kakhulu, waza wabiza kuYehova esithi: “Nguwe onikele olu sindiso lukhulu esandleni somkhonzi wakho, kwaye ngoku ndiya kufa lunxano na ndize ndiwele esandleni sabangalukanga?”
19  Ngoko uThixo wavula umgongxo omile okwesingqusho owawuseLehi, kwaza kwaphuma amanzi kuwo, wasela, emva koko wabuya umoya wakhe waza waphila. Kungenxa yoko le nto wawubiza ngokuba yiEn-hakore igama lawo, eseseLehi de kube namhla.
20  Kwaye waqhubeka egweba uSirayeli kwimihla yamaFilisti iminyaka engamashumi amabini.
20  Ngenxa yoko baphuma bonke oonyana bakaSirayeli yaye indibano yahlanganisana njengamntu mnye, ukususela kwaDan kuse eBher-shebha kunye nelizwe laseGiliyadi, kuYehova eMizpa.
2  Ngoko amadoda aziintloko zabo bonke abantu nazo zonke izizwe zakwaSirayeli ema ezindaweni zawo ebandleni labantu boTHIXO oyinyaniso, amadoda angamawaka angamakhulu amane ahamba ngeenyawo arhola ikrele.
3  Kwaye oonyana bakaBhenjamin beva ukuba oonyana bakaSirayeli babeye eMizpa. Baza bathi oonyana bakaSirayeli: “Thethani. Yenzeke njani le nto imbi kangaka?”
4  Indoda, engumLevi, indoda yomfazi obuleweyo, yaphendula yaza yathi: “Ndifike eGibheya, yakwaBhenjamin, mna neshweshwe lam, ukuze silalise khona.
5  Yaye abanini-mhlaba baseGibheya basuka nxamnye nam baza bayingqonga indlu ebusuku ngenxa yam. Babegqibe kwelokuba babulale mna, kodwa badlwengula ishweshwe lam, laza lafa.
6  Ngenxa yoko ndiye ndalibamba ishweshwe lam ndaza ndalinqunqa, ndalithumela kuyo yonke imihlaba elilifa likaSirayeli, ngenxa yokuba baye baqhubeka nehambo evakalala nobudenge obulihlazo kwaSirayeli.
7  Khangelani! Nonke bonyana bakaSirayeli, nikelani ilizwi lenu necebo apha.”
8  Ngoko baphakama bonke abantu njengendoda enye, besithi: “Akukho nawuphi na wethu oya kuya ententeni yakhe, kungekho nawuphi na wethu oya kuphambukela endlwini yakhe.
9  Ke kaloku nantsi into esiya kuyenza eGibheya. [Masinyuke] siye kuyo ngokwenza amaqashiso.
10  Kwaye masithabathe amadoda alishumi kwalikhulu kuzo zonke izizwe zakwaSirayeli, nalikhulu kwaliwaka, naliwaka kwalishumi lamawaka, ukuze afunele abantu umphako, ukuze bathabathe inyathelo baye kuhlasela iGibheya yakwaBhenjamin, ngabo bonke ubudenge obulihlazo ababenzileyo kwaSirayeli.”
11  Ngaloo ndlela onke amadoda akwaSirayeli ahlanganisana nxamnye nesixeko njengandoda-nye, emanyene.
12  Ngako oko izizwe zakwaSirayeli zathumela amadoda kubo bonke abantu bezizwe zakwaBhenjamin, zisithi: “Yintoni na le nto imbi kangaka yenzekileyo phakathi kwenu?
13  Ke kaloku nikelani loo madoda, amadoda angamatshivela, aseGibheya, ukuze siwabulale, size sibutshayele ububi kwaSirayeli.” Yaye oonyana bakaBhenjamin abazange bafune ukuliphulaphula ilizwi labazalwana babo, oonyana bakaSirayeli.
14  Baza oonyana bakaBhenjamin bahlanganisana ndawonye eGibheya ngaphandle kwezixeko ukuba baye edabini nxamnye noonyana bakaSirayeli.
15  Ngoko oonyana bakaBhenjamin bahlanganiswa ngaloo mini bephuma ezixekweni, amadoda angamawaka angamashumi amabini anesithandathu arhola ikrele, ngaphandle kwabemi baseGibheya, ekwakuhlanganiswe kuwo amadoda angamakhulu asixhenxe awayenyuliwe.
16  Kuso sonke esi sizwana kwakunyulwe amadoda angamakhulu asixhenxe angamanxele. Ngamnye kuwo la wayeyinkcani ekusawuleni ngamatye, engaphosi.
17  Yaye amadoda akwaSirayeli ahlanganiswa ngaphandle kwamaBhenjamin, amadoda angamakhulu amane amawaka arhola ikrele. Ngamnye kuwo onke la wayeyindoda yemfazwe.
18  Kwaye asuka aya eBheteli aya kubuza kuThixo. Baza oonyana bakaSirayeli bathi: “Ngubani na apha kuthi ofanele kukukhokela ukuya edabini nxamnye noonyana bakaBhenjamin?” UYehova wathi: “UYuda makakhokele.”
19  Emva koko oonyana bakaSirayeli bavuka kusasa baza bemisa inkampu ngaseGibheya.
20  Amadoda akwaSirayeli aphuma aya kulwa noBhenjamin; yaye amadoda akwaSirayeli akha uluhlu lwedabi nxamnye nawo eGibheya.
21  Ngoko oonyana bakaBhenjamin baphuma eGibheya yaye batshabalalisa amadoda angamashumi amabini anesibini lamawaka akwaSirayeli ngaloo mini.
22  Noko ke, abantu, amadoda akwaSirayeli, azibonakalisa enesibindi yaye ahamba kwakhona aya kwakha uluhlu lwedabi kwindawo awayelwakhe kuyo uluhlu ngosuku lokuqala.
23  Baza oonyana bakaSirayeli benyuka baya kulila phambi koYehova de kwangokuhlwa baza babuza kuYehova, besithi: “Ndiye na kwakhona edabini nxamnye noonyana bakaBhenjamin umzalwana wam?” UYehova wathi: “Nyuka uye kuye.”
24  Ngako oko oonyana bakaSirayeli basondela koonyana bakaBhenjamin ngosuku lwesibini.
25  UBhenjamin waphuma eGibheya waya kubahlangabeza ngosuku lwesibini waza watshabalalisa ngokubhekele phaya ishumi elinesibhozo lamawaka amadoda phakathi koonyana bakaSirayeli, bonke aba ingabarhola ikrele.
26  Bonke oonyana bakaSirayeli, kwanabo bonke abantu, benyuka baya eBheteli baza balila yaye bahlala apho phambi koYehova, bazila ukutya ngaloo mini de kwangokuhlwa, banikela iminikelo etshiswayo neminikelo yobudlelane phambi koYehova.
27  Emva koko oonyana bakaSirayeli babuza kuYehova, njengoko ityeya yomnqophiso kaTHIXO oyinyaniso yayilapho ngaloo mihla.
28  Ke kaloku uFinehasi unyana kaEleyazare, unyana ka-Aron, wayemi phambi kwayo ngaloo mihla, esithi: “Ndiphume na kwakhona ndiye edabini nxamnye noonyana bakaBhenjamin umzalwana wam okanye ndiyeke?” UYehova wathi: “Nyuka, ngenxa yokuba ngomso ndiya kumnikela esandleni sakho.”
29  Waza uSirayeli wabeka amadoda alaleleyo ngaseGibheya macala onke.
30  Yaye oonyana bakaSirayeli benyuka nxamnye noonyana bakaBhenjamin ngosuku lwesithathu, baza bakha uluhlu nxamnye neGibheya njengakwamanye amaxesha.
31  Xa oonyana bakaBhenjamin baphumayo ukuya kuhlangabeza abantu, batsalwa bemka esixekweni. Baza, njengakwezinye izihlandlo, baqala ukuxabela abanye babantu ababengxwelerhekile koohola bendlela, kulowo unyukayo uya eBheteli nakulowo uya eGibheya, entsimini, malunga namashumi amathathu amadoda akwaSirayeli.
32  Ngoko oonyana bakaBhenjamin bathi: “Bayoyiswa phambi kwethu njengasekuqaleni.” Ke bona oonyana bakaSirayeli, bathi: “Masisabe, yaye siya kubatsala ngokuqinisekileyo bemke esixekweni baye koohola bendlela.”
33  Yaye onke amadoda akwaSirayeli asuka kwiindawo zawo aza aya kwakha uluhlu eBhahali-tamare, ngoxa abo bakwaSirayeli babelalele babehlasela ezindaweni zabo kufuphi neGibheya.
34  Ngaloo ndlela ishumi lamawaka amadoda awayenyuliwe kuye wonke uSirayeli leza ngaphambi kweGibheya, yaye umlo wawunzima; kwaye amaBhenjamin ayengazi ukuba ayeza kufikelwa yintlekele.
35  Yaye uYehova wawoyisa amaBhenjamin phambi kwamaSirayeli, kangangokuba oonyana bakaSirayeli ngaloo mini batshabalalisa kwaBhenjamin amadoda angamashumi amabini anesihlanu amawaka nekhulu, onke la erhola ikrele.
36  Noko ke, oonyana bakaBhenjamin bacinga ukuba oonyana bakaSirayeli babesoyiswa xa babeqhubeka benika uBhenjamin umhlaba ngenxa yokuba babekholose ngabo babelalele ababebabeke ngaseGibheya.
37  Ke bona abo babelalele, bakhawuleza baxhabasha baya ngaseGibheya. Baza abalaleli abo bathi saa, basixabela sonke isixeko ngohlangothi lwekrele.
38  Ke kaloku amadoda akwaSirayeli ayenze ilungiselelo nabo babelalele ukuba benze umqondiso womsi onyuka esixekweni.
39  Bakujika oonyana bakaSirayeli edabini, uBhenjamin waqala ukuxabela amadoda amalunga namashumi amathathu awayengxwelerhekile phakathi kwamadoda akwaSirayeli, kuba bathi: “Alithandabuzeki elokuba bayoyiswa phambi kwethu kanye njengakwidabi lokuqala.”
40  Yaye umqondiso waqala ukunyuka esixekweni njengomqulu womsi. Ngoko akubheka uBhenjamin, khangela! sonke isixeko sinyukela ngasezulwini.
41  Amadoda akwaSirayeli aphethuka, aza aphazamiseka amadoda akwaBhenjamin, kuba abona ukuba ayefikelwe yintlekele.
42  Ngenxa yoko ajika phambi kwamadoda akwaSirayeli kwicala langasentlango, yaye idabi lawalandela ngokusondeleyo, ngoxa amadoda avela ngaphandle kwezixeko ayebatshabalalisa phakathi kwawo.
43  Amngqonga uBhenjamin. Amsukela engenandawo yokuphumla. Amnyathela kanye ngaphambi kweGibheya ngasekuphumeni kwelanga.
44  Ekugqibeleni kwawa ishumi elinesibhozo lamawaka amadoda akwaBhenjamin, onke la ayengamakroti.
45  Ngaloo ndlela ajika aza asabela entlango kwingxondorha yaseRimon. Kwaye acholachola amawaka amahlanu amadoda awo koohola bendlela, yaye aqhubeka ebalandela ngokusondeleyo ukuya kufikelela eGidom, axabela amadoda awo angakumbi angamawaka amabini.
46  Yaye onke lawo akwaBhenjamin awayo ngaloo mini ekugqibeleni aba ngamashumi amabini anesihlanu amawaka amadoda alirholayo ikrele, onke la engamadoda angamakroti.
47  Kodwa amadoda angamakhulu amathandathu ajika aza asabela entlango kwingxondorha yaseRimon, yaye aqhubeka ehlala kwingxondorha yaseRimon iinyanga ezine.
48  Yaye amadoda akwaSirayeli abuya nxamnye noonyana bakaBhenjamin kwaye abaxabela ngohlangothi lwekrele abo basesixekweni, ukususela kumadoda kuse kwisilwanyana sasekhaya nakuko konke abakufumanayo. Zonke izixeko ezafunyanwayo bazitshisa ngomlilo.
1  Kwathi emva kokufa kukaYoshuwa oonyana bakaSirayeli babuza kuYehova, besithi: “Ngubani na kuthi oya kunyuka kuqala aye kumaKanan ukuze alwe nawo?”
2  UYehova wathi: “Kuya kunyuka uYuda. Khangela! Ngokuqinisekileyo ndiya kulinikela esandleni sakhe ilizwe.”
3  Waza ke uYuda wathi kuSimeyon umntakwabo: “Nyuka nam ukuya kwiqashiso lam yaye masilwe namaKanan, kwaye nam ndiza kuhamba nawe ukuya kwiqashiso lakho.” Ngako oko uSimeyon wahamba naye.
4  Ngoko uYuda wenyuka yaye uYehova wawanikela ezandleni zabo amaKanan namaPerizi, kangangokuba bawoyisa eBhezeki, ishumi lamawaka amadoda.
5  Xa bafumana uAdoni-bhezeki eBhezeki, ngoko balwa naye baza bawoyisa amaKanan namaPerizi.
6  Xa uAdoni-bhezeki wasabayo, bamsukela baza bambamba yaye banqumla oosithupha bezandla zakhe noobhontsi beenyawo zakhe.
7  UAdoni-bhezeki wathi: “Bekukho amashumi asixhenxe ookumkani benqunyulwe oosithupha bezandla zabo noobhontsi beenyawo zabo bechola-chola ukutya phantsi kwetafile yam. Kanye ngendlela endenze ngayo, ngoko uThixo undibuyekezile.” Emva koko bamzisa eYerusalem waza wafela apho.
8  Ngapha koko, oonyana bakaYuda baqhubeka nemfazwe nxamnye neYerusalem baza bayithimba, kwaye bayixabela ngohlangothi lwekrele, yaye isixeko basitshisa ngomlilo.
9  Yaye emva koko oonyana bakaYuda behla baya kulwa namaKanan awayengabemi kummandla weentaba naseNegebhi naseShefela.
10  Ngoko uYuda wamatsha nxamnye namaKanan awayehlala eHebron (ngoko igama leHebron ngaphambi koko laliyiKiriyati-arbha), kwaye baxabela uSheshayi noAhiman noTalemayi.
11  Yaye bamatsha ukusuka apho nxamnye nabemi baseDebhiri. (Ngoko igama leDebhiri ngaphambi koko laliyiKiriyati-sefere.)
12  Wandula ke uKalebhi wathi: “Nabani na oxabela iKiriyati-sefere aze ayithimbe, kaloku, ndiya kumnika uAkesa intombi yam njengomfazi.”
13  Yaye uOteniyeli unyana kaKenazi, umninawa kaKalebhi, wayithimba. Ngenxa yoko wamnika uAkesa intombi yakhe njengomfazi.
14  Yaye kwathi ngoxa wayegoduka, waqhubeka emthundeza ukuba acele umhlaba kuyise. Ngoko waqhwaba izandla zakhe ngoxa wayese-esileni. Waza uKalebhi wathi kuye: “Ufuna ntoni na?”
15  Ngoko wathi kuye: “Ndisikelele, kuba undinike isiqwenga somhlaba ongasemzantsi, yaye umele undinike iGuloti-mayim.” Ngako oko uKalebhi wamnika iGuloti engaseNtla neGuloti eseZantsi.
16  Yaye oonyana bomKeni, uMoses awayengumkhwenyana wakhe, baphuma esixekweni semithi yesundu noonyana bakaYuda baya kwintlango yakwaYuda, esemzantsi weAradi. Baza bahamba baya kuhlala nabantu.
17  Kodwa uYuda wamatsha noSimeyon umntakwabo, yaye bawaxabela amaKanan awayengabemi baseTsefathi baza bayitshabalalisa. Ngenxa yoko eso sixeko sabizwa ngokuba yiHorma igama laso.
18  Emva koko uYuda wayithimba iGaza nommandla wayo neAshkelon nommandla wayo ne-Ekron nommandla wayo.
19  Yaye uYehova waqhubeka enoYuda, kangangokuba wawudla ilifa ummandla weentaba, kodwa akazange abahluthe ilizwe labo abemi ababesentilini, ngenxa yokuba babeneenqwelo zokulwa ezinamarhengqa amakhulu entsimbi.
20  Ekunikeni kwabo uKalebhi iHebron, kanye njengoko wayethembisile uMoses, ngoko wabagxotha apho oonyana abathathu baka-Anaki.
21  Yaye oonyana bakaBhenjamin abazange bawagxothe amaYebhusi awayengabemi eYerusalem; kodwa amaYebhusi asaqhubeka ehlala noonyana bakaBhenjamin eYerusalem de kube namhla.
22  Ngelo xesha indlu kaYosefu ngokwayo yenyuka yaya eBheteli, yaye uYehova waba nayo.
23  Yaye indlu kaYosefu yaqalisa ukuhlola iBheteli (ngaphambi koko igama lesixeko eso laliyiLuzi),
24  baza abalindi babona indoda iphuma esixekweni. Ngoko bathi kuyo: “Nceda, usibonise indlela engena esixekweni, kwaye ngokuqinisekileyo siya kukwenzela ububele.”
25  Ngako oko le ndoda yababonisa indlela engena esixekweni; yaye basixabela isixeko ngohlangothi lwekrele, kodwa yona indoda nayo yonke intsapho yayo babayeka.
26  Emva koko loo ndoda yaya kwilizwe lamaHiti yaza yakha isixeko esibizwa ngokuba yiLuzi igama laso. Ligama laso elo unanamhla.
27  Yaye uManase akazange ayidle ilifa iBhete-sheyan needolophu eziphantsi kwayo neTahanaki needolophu eziphantsi kwayo nabemi baseDore needolophu eziphantsi kwayo nabemi baseIbleyam needolophu eziphantsi kwayo nabemi baseMegido needolophu eziphantsi kwayo, kodwa amaKanan azingisa ekuhlaleni kweli lizwe.
28  Kwaye uSirayeli womelela waza wawasebenzisa amaKanan ngokuwaqhuba ngebhaxa, yaye akazange awagxothe ngokupheleleyo.
29  NoEfrayim akazange awagxothe amaKanan awayehlala eGezere, kodwa amaKanan aqhubeka ehlala phakathi kwakhe eGezere.
30  UZebhulon akazange abagxothe abemi baseKitron nabemi baseNahaloli, kodwa amaKanan aqhubeka ehlala phakathi kwakhe aza asebenza ngokuqhutywa ngebhaxa.
31  UAshere akazange abagxothe abemi baseAko nabemi baseSidon neAhalabhi neAkezibhi neHelbha neAfiki neRehobhi.
32  Yaye ama-Ashere aqhubeka ehlala phakathi kwamaKanan awayehlala kwelo lizwe, ngenxa yokuba akazange awagxothe.
33  UNafetali akazange abagxothe abemi baseBhete-shemeshe nabemi baseBhete-anati, kodwa baqhubeka behlala phakathi kwamaKanan awayehlala kwelo lizwe; kwaye abemi baseBhete-shemeshe nabaseBhete-anati baba ngabakhe waza wabasebenzisa ngokubaqhuba ngebhaxa.
34  Yaye ama-Amori aqhubeka etyhalela oonyana bakaDan kummandla weentaba, kuba akazange abavumele ukuba behle baye entilini.
35  Ngoko ama-Amori azingisa ukuhlala kwiNtaba yeHeres naseAyalon naseShahalebhim. Kodwa isandla sendlu kaYosefu saba nzima kangangokude anyanzelelwe ukusebenza nzima.
36  Yaye ummandla wama-Amori wawusuka eqhineni leAkrabhim, ukususela eSela ukunyuka.
2  Yaza ingelosi kaYehova yenyuka ivela eGiligali yaya eBhokim yaza yathi: “Ndaninyusa ndanikhupha eYiputa ndaza ndanizisa kwilizwe endafunga ngalo kookhokho benu. Ngapha koko, ndathi, ‘Andisayi kuze ndiwaphule umnqophiso wam kunye nani.
2  Yaye nina ningenzi mnqophiso nabemi beli lizwe. Izibingelelo zabo nifanele nizidilize.’ Kodwa anikhange niliphulaphule ilizwi lam. Bekutheni nize nenze oku?
3  Ngoko mna ndathi, ‘Andisayi kubagxotha phambi kwenu, yaye bamele babe ngumgibe kuni, noothixo babo baya kuba sisirhintyelo kuni.’”
4  Kwathi kamsinya nje yakuba ingelosi kaYehova iwathethile la mazwi kubo bonke oonyana bakaSirayeli, abantu baphakamisa amazwi abo balila.
5  Ngako oko igama laloo ndawo balibiza ngokuba yiBhokim. Kwaye babingelela kuYehova apho.
6  Xa uYoshuwa wabandululayo abantu, bandula oonyana bakaSirayeli bahamba, ngamnye waya kwilifa lakhe, ukuze balidle ilifa ilizwe.
7  Yaye abantu baqhubeka bekhonza uYehova yonke imihla kaYoshuwa nayo yonke imihla yamadoda amakhulu awayolulayo imihla yawo emva koYoshuwa nawayeyibonile yonke imisebenzi emikhulu uYehova awayenzela uSirayeli.
8  Ke uYoshuwa unyana kaNun, umkhonzi kaYehova, wafa eneminyaka elikhulu neshumi ubudala.
9  Ngoko bamngcwaba kummandla welifa lakhe eTimnati-heres kummandla weentaba wakwaEfrayim, kumntla weNtaba iGahashe.
10  Naso sonke eso sizukulwana sahlanganiselwa kooyise, kwaza kwavela esinye isizukulwana emva kwaso esasingamazi uYehova okanye umsebenzi awayewenzele uSirayeli.
11  Yaye oonyana bakaSirayeli benza okubi emehlweni kaYehova bakhonza ooBhahali.
12  Ngaloo ndlela bamshiya uYehova uTHIXO wooyise owayebakhuphe kwilizwe laseYiputa baza balandela abanye oothixo phakathi koothixo bezizwana ezazibajikelezile, baqubuda kubo, kangangokuba bamcaphukisa uYehova.
13  Ngaloo ndlela bamshiya uYehova baza bakhonza uBhahali nemifanekiso ka-Ashtoreti.
14  Waza wavutha umsindo kaYehova nxamnye noSirayeli, kangangokuba wabanikela ezandleni zabaphangi, babaphanga; waza wabathengisa esandleni seentshaba zabo ezazibajikelezile, kwaye abazange babe nakuma phambi kweentshaba zabo.
15  Kuyo yonk’ indawo abaya kuyo, isandla sikaYehova saba nxamnye nabo baba nentlekele, kanye njengoko uYehova wayethethile nanjengoko uYehova wayefungile kubo; kwaye baba sezingxakini ezinkulu.
16  Ngoko uYehova wayevelisa abagwebi, yaye babebasindisa esandleni sabaphangi bawo.
17  Kwaye kwanabagwebi babo abazange babaphulaphule, kodwa baba neentlobano zokuziphatha okubi nabanye oothixo baza baqubuda kubo. Baphambuka ngokukhawuleza kwindlela ookhokho babo ababehamba kuyo ngokuthobela imiyalelo kaYehova. Abazange benjenjalo.
18  Yaye xa uYehova wayebavelisela abagwebi, uYehova wayesiba nomgwebi lowo, yaye wayebahlangula kwisandla seentshaba zabo yonke imihla yomgwebi lowo; kuba uYehova wayezisola ngokugcuma kwabo ngenxa yabacinezeli babo nabo babebatyhalatyhala.
19  Yaye kwakusithi akufa umgwebi bajike baze benze ngokonakala kunooyise ngokulandela abanye oothixo ukuze babakhonze baze baqubude kubo. Abazange baluyeke uqheliselo lwabo nokuziphatha kwabo ngeenkani.
20  Ekugqibeleni wavutha umsindo kaYehova nxamnye noSirayeli waza wathi: “Ngenxa yokuba olu hlanga luye lwawugqitha umnqophiso wam endawuyalela ookhokho balo yaye lungaliphulaphulanga ilizwi lam,
21  nam andiyi kugxotha kwakhona phambi kwabo nalunye lwezo ntlanga uYoshuwa awazishiyayo ukufa kwakhe,
22  ukuze ndimvavanye ngazo uSirayeli, enoba uya kuba ngumgcini wendlela kaYehova ngokuhamba kuyo kanye njengoko ooyise bayigcinayo, okanye akunjalo.”
23  Ngako oko uYehova waziyeka ezi ntlanga zahlala, ngokungakhawulezi azigxothe, yaye akazange azinikele esandleni sikaYoshuwa.
3  Ke kaloku ezi ziintlanga uYehova awaziyeka zahlala ukuze avavanye uSirayeli ngazo, oko kukuthi, bonke abo bangazange babe namava eemfazwe zakwaKanan;
2  kuphela yayikukuze izizukulwana zoonyana bakaSirayeli zibe namava, ukuze zifundiswe imfazwe, oko kukuthi, kuphela abo bangazange babe namava ezinto ezinjalo ngaphambili:
3  Iinkosi ezintlanu ezimanyeneyo zamaFilisti, nawo onke amaKanan, kwanamaSidon namaHivi awayehlala kwiNtaba yeLebhanon ukusuka kwiNtaba yeBhahali-hermon ukuya kufikelela ekungeneni eHamati.
4  Yaye baqhubeka bengabameli bokuvavanya uSirayeli ukuze kwazeke enoba babeya kuyithobela na imiyalelo kaYehova awayiyalela ooyise ngoMoses.
5  Kwaye oonyana bakaSirayeli bahlala phakathi kwamaKanan, amaHiti nama-Amori namaPerizi namaHivi namaYebhusi.
6  Bazithabathela iintombi zawo ukuba zibe ngabafazi babo, kwaye ezabo iintombi bazinika oonyana bawo, baza bakhonza oothixo bawo.
7  Ngoko oonyana bakaSirayeli benza okubi emehlweni kaYehova, yaye bamlibala uYehova uThixo wabo baza bakhonza ooBhahali nezibonda ezingcwele.
8  Ngenxa yoko wavutha umsindo kaYehova nxamnye noSirayeli, kangangokuba wabathengisa kwisandla sikaKushan-rishatayim ukumkani waseMesopotamiya; yaye oonyana bakaSirayeli baqhubeka bekhonza uKushan-rishatayim iminyaka esibhozo.
9  Kwaye oonyana bakaSirayeli bamemeza becela uncedo kuYehova. Waza uYehova wabavelisela umsindisi oonyana bakaSirayeli ukuze abasindise, uOteniyeli unyana kaKenazi, umninawa kaKalebhi.
10  Ngoku umoya kaYehova waba naye, kwaye waba ngumgwebi kaSirayeli. Xa waphumayo esiya edabini, uYehova wamnikela uKushan-rishatayim ukumkani waseSiriya esandleni sakhe saza isandla sakhe samongamela uKushan-rishatayim.
11  Emva koko ilizwe alizange libe nasiphazamiso iminyaka engamashumi amane. Ekugqibeleni wafa uOteniyeli unyana kaKenazi.
12  Yaye kwakhona oonyana bakaSirayeli babesenza okubi emehlweni kaYehova. UYehova wamyeka uEglon ukumkani wakwaMowabhi womelela nxamnye noSirayeli, ngenxa yokuba wenza okubi emehlweni kaYehova.
13  Ngapha koko, wahlanganisa oonyana baka-Amoni nabaka-Amaleki nxamnye nabo. Baza baya kumxabela uSirayeli yaye basithabatha isixeko semithi yesundu saba lilifa labo.
14  Yaye oonyana bakaSirayeli baqhubeka bekhonza uEglon ukumkani wakwaMowabhi iminyaka elishumi elinesibhozo.
15  Kwaye oonyana bakaSirayeli bamemeza becela uncedo kuYehova. Ngoko uYehova wabavelisela umsindisi, uEhudi unyana kaGera, umBhenjamin, indoda elinxele. Ekuhambeni kwexesha oonyana bakaSirayeli bathumela unikelo ngesandla sakhe kuEglon ukumkani wakwaMowabhi.
16  Ngelo thuba uEhudi wazenzela ikrele, kwaye lalintlangothi mbini, ubude balo buyikubhite. Waza walibhinqa phantsi kwesambatho sakhe ethangeni lakhe lasekunene.
17  Yaye wasondeza unikelo kuEglon ukumkani wakwaMowabhi. Ke uEglon wayeyindoda etyebe kakhulu.
18  Yaye kwathi akugqiba ukusondeza unikelo, kwaoko wabandulula abantu, abathwali bonikelo.
19  Kwaye yena wajika kumatye aqingqiweyo awayeseGiligali, waza wathi: “Ndinelizwi lasemfihlekweni nawe, Owu kumkani.” Ngoko wathi: “Yithini cwaka!” Ngoko bonke abo babemi ngakuye bemka kuye.
20  Kwaye uEhudi weza kuye njengoko wayehleli kwigumbi lakhe elipholileyo eliseluphahleni. Yaye uEhudi wahlabela mgama wathi: “Ndinelizwi lakho elivela kuThixo.” Waphakama etroneni yakhe.
21  Waza uEhudi wolula isandla sakhe sasekhohlo wathabatha ikrele ethangeni lakhe lasekunene waza walifaka esiswini sakhe.
22  Yaye isiphatho saqhubeka singena naso emva kwencakuba kangangokuba amanqatha ayivingcela incakuba, kuba akazange alitsale ikrele esiswini sakhe, yaye kwaqalisa ukuphuma ilindle.
23  Yaye uEhudi waphuma ngomngxuma wokungenisa umoya, kodwa wazivala iingcango zegumbi eliseluphahleni waza wazitshixa.
24  Yena waphuma. Abakhonzi bakhe bafika baza baqalisa ukukhangela, yaye iingcango zegumbi eliseluphahleni zazitshixiwe. Ngoko bathi: “Usazithuma nje kwigumbi langaphakathi elipholileyo.”
25  Baqhubeka belindile de baba neentloni, yaye, khangela! akuzange kubekho bani uvula iingcango zegumbi eliseluphahleni. Ngoko bathabatha isitshixo baza bazivula, kwaye, khangela! inkosi yabo yayiwele emhlabeni ifile!
26  Ke yena uEhudi, wabaleka ngoxa babezilazila, wadlula ngasematyeni aqingqiweyo waza wabalekela eSehira.
27  Wathi akufika apho wavuthela isigodlo kummandla weentaba wakwaEfrayim; baza oonyana bakaSirayeli behla naye kummandla weentaba, yena ebakhokela.
28  Wathi kubo: “Ndilandeleni, ngenxa yokuba uYehova uzinikele esandleni senu iintshaba zenu, amaMowabhi.” Bamlandela baza bawathimba amazibuko aseYordan nxamnye namaMowabhi, kwaye abazange bavumele nabani na ukuba adlule.
29  Ngelo xesha bamxabela uMowabhi, malunga namadoda angamawaka alishumi, bonke bomelele yaye bengamakroti; akukho namnye owabalekayo.
30  Woyiswa ke ngaloo mini uMowabhi phantsi kwesandla sikaSirayeli; kwaye ilizwe alizange libe nasiphazamiso singakumbi iminyaka engamashumi asibhozo.
31  Emva kwakhe kwabakho uShamgare unyana ka-Anati, kwaye waxabela amaFilisti, amadoda angamakhulu amathandathu, ngoviko lweenkomo; naye wamsindisa uSirayeli.
12  Aza amadoda akwaEfrayim abizelwa ndawonye yaye awelela ngasentla, athi kuYifeta: “Bekutheni ukuze uwele uye kulwa noonyana baka-Amoni, ungasibizi thina ukuba sihambe nawe? Indlu yakho siza kuyitshisa ngomlilo phezu kwakho.”
2  Kodwa uYifeta wathi kuwo: “Ndiye ndasukuzana ngokukhethekileyo, mna nabantu bam, kunye noonyana baka-Amoni. Kwaye ndamemeza kuni ndicela uncedo, yaye anizange nindisindise esandleni sabo.
3  Ndathi ndakubona ukuba aningobasindisi, ngoko ndazimisela ukuwubeka entendeni yam umphefumlo wam ndize ndiwele nxamnye noonyana baka-Amoni. Koko uYehova wabanikela esandleni sam. Ngoko kutheni na ukuba nize kulwa nam namhla?”
4  Ngoko nangoko uYifeta waqokelela ndawonye onke amadoda aseGiliyadi waza walwa noEfrayim; yaye amadoda aseGiliyadi amxabela uEfrayim, kuba wayethe: “Nina ningabo babaleke kwaEfrayim, maGiliyadi, ngaphakathi kwaEfrayim, ngaphakathi kwaManase.”
5  Yaye uGiliyadi wawathimba amazibuko aseYordan ngaphambi koEfrayim; kwaye kwakusithi xa amadoda abalekayo akwaEfrayim esithi: “Mandiwele,” ayesandula amadoda aseGiliyadi athi kuye ngamnye: “Ngaba ungumEfrayim?” Akuthi: “Hayi!”
6  ayesandula athi kuye: “Nceda uthi Shibholete.” Kwaye wayesithi: “Sibholete,” njengoko wayengakwazi ukulitsho ngokuchanileyo igama elo. Kwaye ayembamba aze ambulale emazibukweni aseYordan. Ngoko ngelo xesha kwawa amashumi amane anesibini amawaka kwaEfrayim.
7  Yaye uYifeta waqhubeka engumgwebi kwaSirayeli iminyaka emithandathu, emva koko uYifeta umGiliyadi wafa waza wangcwatywa esixekweni sakowabo eGiliyadi.
8  Kwaye uIbhetsan waseBhetelehem waba ngumgwebi kwaSirayeli emva kwakhe.
9  Yaye waba noonyana abangamashumi amathathu neentombi ezingamashumi amathathu. Wathumela ngaphandle waza wezisela oonyana bakhe iintombi ezingamashumi amathathu ezivela ngaphandle. Kwaye waqhubeka engumgwebi wakwaSirayeli iminyaka esixhenxe.
10  Wafa uIbhetsan, wangcwatyelwa eBhetelehem.
11  Kwaye emva kwakhe uElon umZebhulon waba ngumgwebi kwaSirayeli. Yaye waqhubeka engumgwebi kwaSirayeli iminyaka elishumi.
12  Wafa uElon umZebhulon, wangcwatyelwa eAyalon kwilizwe lakwaZebhulon.
13  Yaye emva kwakhe uAbhedon unyana kaHileli umPiratoni waba ngumgwebi kwaSirayeli.
14  Kwaye waba noonyana abangamashumi amane nabazukulwana abangamashumi amathathu ababekhwela kumaesile akhule ngokupheleleyo angamashumi asixhenxe. Yaye waqhubeka engumgwebi kwaSirayeli iminyaka esibhozo.
15  Wafa uAbhedon unyana kaHileli umPiratoni, wangcwatywa ePiratoni kwilizwe lakwaEfrayim kwintaba yama-Amaleki.
