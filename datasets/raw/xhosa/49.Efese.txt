4  Mna, ke ngoko, endilibanjwa eNkosini, ndiyanibongoza ukuba nihambe ngokulufaneleyo ubizo enabizwa ngalo,
2  ngokuthobeka okupheleleyo kwengqondo nobulali, ninokuzeka kade umsindo, ninyamezelana ngothando,
3  nikuzabalazela ngokunyamekileyo ukugcina ubunye bomoya kumxokelelwane omanyanisayo woxolo.
4  Mnye umzimba, mnye nomoya, kwananjengokuba nabizelwa thembeni linye elo nabizelwa kulo;
5  inye iNkosi, lunye ukholo, lunye ubhaptizo;
6  mnye uThixo noYise wabo bonke abantu, ophezu kwabo bonke nangabo bonke nakubo bonke.
7  Ke kaloku ngamnye wethu wanikwa ububele obungasifanelanga ngokwendlela uKRISTU awasilinganisela ngayo isipho sesisa.
8  Ngoko ke uthi: “Xa wenyukela phezulu wathabatha abathinjwa; wanikela izipho ezingabantu.”
9  Ke kaloku ibinzana elithi “wenyukela,” lingaba lithetha ukuthini ngaphandle kokuba wathi kanjalo wehlela kwimimandla esezantsi, oko kukuthi, emhlabeni?
10  Lowo kanye wehlayo ikwangulowo wenyukela ngaphezulu lee kwawo onke amazulu, ukuze azalise zonke izinto.
11  Yaye bambi wabanika ukuba babe ngabapostile, bambi babe ngabaprofeti, bambi babe ngabavangeli, bambi babe ngabalusi nabafundisi,
12  ngenjongo yokulungiswa kwabo bangcwele, ukwenzela umsebenzi wobulungiseleli, ukuze kwakhiwe umzimba kaKRISTU,
13  de sonke sifikelele kubunye bokholo nakulwazi oluchanileyo loNyana kaThixo, ekukhuleleni ebudodeni obupheleleyo, kumlinganiselo wobukhulu bokuzala kukaKRISTU;
14  ukuze singabi saba ziintsana, sikhukuliswa ngamaza yaye siphetshethwa yiyo yonke imimoya yeemfundiso zabakhohlisi abalahlekisa abantu ngobuqhokolo.
15  Kodwa njengoko sithetha inyaniso, masithi ngalo uthando sikhule ezintweni zonke kuye lowo uyintloko, uKristu.
16  Ngokuphuma kuye, wonke umzimba, ngokumanyaniswa ndawonye ngemvisiswano uze wenziwe usebenzisane ngelungu ngalinye elifeza indima yalo, ngokokusebenza kwelungu ngalinye ngomlinganiselo ofanelekileyo, wenza ukuba umzimba ukhule ukuze wakheke eluthandweni.
17  Ke ngoko, oku ndiyakuthetha ndikungqine ndiseNkosini, ukuba ningabi saqhubeka nihamba njengokuhamba kweentlanga ngamampunge eengqondo zazo,
18  ngoxa zisebumnyameni ngengqondo, yaye zahlukanisiwe nobomi bukaThixo, ngenxa yokungazi okukuzo, ngenxa yokuqaqadeka kweentliziyo zazo.
19  Zingasaziva konke konke ngokokuziphatha, zizinikele kwihambo evakalala ukuze zisebenze ukungahlambuluki kwalo lonke uhlobo zibawa.
20  Kodwa nina animfundanga enjalo uKRISTU,
21  ukuba nje, eneneni, namva naza nafundiswa ngaye, kanye njengoko inyaniso ikuye uYesu,
22  yokuba nifanele nibulahle ubuntu obudala obuvisisana nehambo yenu  yangaphambili nobonakaliswe yiminqweno yabo ekhohlisayo;
23  kodwa mawahlaziyeke amandla engqondo yenu,
24   nambathe ubuntu obutsha obadalwa ngokokuthanda kukaThixo ngobulungisa bokwenyaniso nokunyaniseka.
25  Ngoko ke, ekubeni nikulahlile ukuxoka, ngamnye kuni makathethe inyaniso nommelwane wakhe, ngenxa yokuba singamalungu omnye elomnye.
26  Qumbani, kodwa ningoni; malingatshoni ilanga nicaphukile,
27  ningamvuleli indawo uMtyholi.
28  Lowo ubayo makangabi seba, kunoko makasebenze nzima, esenza umsebenzi olungileyo ngezandla zakhe, ukuze abe nento yokwabela lowo usweleyo.
29  Makungaphumi lizwi libolileyo emlonyeni wenu, kodwa mayibe lelilungele ukwakha njengoko kusenokuba yimfuneko, ukuze libanike oko kukholekileyo abevayo.
30  Kanjalo, musani ukuwenza buhlungu umoya oyingcwele kaThixo, eniye natywinwa ngawo ukwenzela imini yokukhululwa ngentlawulelo.
31  Mabususwe kuni bonke ubukrakra bolunya nomsindo nengqumbo nokumemeza nokutshabhisa nabo bonke ububi.
32  Kodwa yibani nobubele omnye komnye, nibe nemfesane, nixolelane ngesisa kanye njengokuba noThixo wanixolelayo ngesisa ngaye uKristu.
6  Bantwana, bathobeleni abazali benu ngokumanyene neNkosi, kuba oku kububulungisa:
2  “Beka uyihlo nonyoko”; wona lowo ngumyalelo wokuqala onesithembiso esithi:
3  “Ukuze kulunge kuwe uze uhlale ixesha elide emhlabeni.”
4  Nani, boyise, musani ukubacaphukisa abantwana benu, kodwa qhubekani nibakhulisela kwingqeqesho nasekweyiselweni kwengqondo kuYehova.
5  Nina makhoboka, bathobeleni abo baziinkosi zenu ngengqiqo yokwenyama, ngoloyiko nokungcangcazela kokunyaniseka kweentliziyo zenu, njengakuye uKRISTU,
6  kungekhona nje xa nibonwa, njengabakholisi babantu, kodwa njengamakhoboka kaKristu, nisenza ukuthanda kukaThixo ngomphefumlo uphela.
7  Yibani ngamakhoboka anotyekelo olulungileyo, njengakuye uYehova, kungekubo abantu,
8  kuba niyazi ukuba ngamnye, nakuphi na okulungileyo asenokukwenza, uya kwamkeliswa ngako nguYehova, enoba ulikhoboka okanye ungokhululekileyo.
9  Nani zinkosi, qhubekani nisenza okufanayo kuwo, niyeke ukusongela, kuba niyazi ukuba iNkosi yawo kunye nani isemazulwini, yaye akukho kukhetha buso kuyo.
10  Okokugqibela, qhubekani nizuza amandla eNkosini nasekomeleleni kwayo.
11  Yambathani sonke isikrweqe sikaThixo ukuze nikwazi ukuma niqinile nxamnye namaqhinga kaMtyholi;
12  kuba sizamazamana, kungekhona negazi nenyama, kodwa noorhulumente, namagunya, nabalawuli behlabathi bobu bumnyama, kwanemikhosi yoomoya abangendawo kwezasezulwini iindawo.
13  Ngenxa yoku thabathani sonke isikrweqe sikaThixo, ukuze nikwazi ukuxhathisa ngemini embi nize, nakuba nenze zonke izinto ngokucokisekileyo, nime niqinile.
14  Yimani niqinile, ke ngoko, nibhinqe inyaniso ezinqeni zenu, ninxibe isigcina-sifuba sobulungisa,
15  neenyawo zenu nizixhobisele iindaba ezilungileyo zoxolo.
16  Ngaphezu kwezinto zonke, thabathani ikhaka elikhulu lokholo, enothi ngalo nikwazi ukucima yonke imijukujelwa evuthayo yalowo ungendawo.
17  Kanjalo, yamkelani isigcina-ntloko sosindiso, nekrele lomoya, oko kukuthi, ilizwi likaThixo,
18  ngoxa ngazo zonke izihlandlo niqhubeka nithandaza ngako konke ukuthandaza nokukhunga nikuwo umoya. Yaye ngenxa yoko hlalani niphaphile rhoqo kwaye nikhunga ngenxa yabo bonke abo bangcwele,
19  kwanangenxa yam, ukuze ndinikwe amandla okuthetha ekuvuleni kwam umlomo, ndinenkululeko yokuthetha ukuze ndiyazise imfihlelo engcwele yeendaba ezilungileyo,
20  endithi ngenxa yazo ndisebenze njengonozakuzaku ndisemixokelelwaneni; ukuze ndithethe ngenkalipho ngazo njengoko ndifanele kukuthetha njalo.
21  Ke kaloku ukuze nazi ngemicimbi yam, mayela nendlela endiqhuba ngayo, uTikiko, umzalwana oyintanda nongumlungiseleli othembekileyo eNkosini, uya kunazisa yonk’ into.
22  Ndimthumela kanye ngenxa yale njongo kuni, ukuze anazise ngayo yonke imeko yethu nokuze azithuthuzele iintliziyo zenu.
23  Ngamana abazalwana bangaba noxolo nothando ndawonye nokholo oluvela kuThixo uBawo neNkosi uYesu Kristu.
24  Ngamana ububele obungasifanelanga bungaba nabo bonke abo bayithandayo iNkosi yethu uYesu Kristu ngokungenakonakala.
5  Ngoko ke, yibani ngabaxelisa uThixo, njengabantwana abaziintanda,
2  nize niqhubeke nihamba eluthandweni, kanye njengokuba noKRISTU wanithandayo waza wazinikela ngenxa yenu njengomnikelo nombingelelo wevumba elimnandi kuThixo.
3  Uhenyuzo nako konke ukungahlambuluki nokubawa makungakhe kukhankanywe kwaukukhankanywa phakathi kwenu, kanye njengoko kubafaneleyo abantu abangcwele;
4  kwanehambo elihlazo nentetho yobudenge nokuqhula okungamanyala, zinto ezo ezingafanelekanga, kodwa kunoko hlalani nibulela.
5  Kuba niyakwazi oku, niqonda ngokwenu, ukuba akukho mhenyuzi namntu ungahlambulukanga namntu ubawayo—okuthetha ukuba ngumnquli-zithixo—unelifa ebukumkanini bukaKRISTU noThixo.
6  Makungabikho mntu unikhohlisayo ngamazwi alambathayo, kuba iza ngenxa yezo zinto ingqumbo kaThixo koonyana bokungathobeli.
7  Ngoko ke musani ukuba nesabelo kunye nabo;
8  kuba nanikhe nabubumnyama, kodwa ngoku nikukukhanya eNkosini. Qhubekani nihamba njengabantwana bokukhanya,
9  kuba sona isiqhamo sokukhanya sikuko konke ukulunga nobulungisa nenyaniso.
10  Qhubekani niqinisekisa ngoko kwamkelekileyo eNkosini;
11  yaye musani ukwabelana nabo kwimisebenzi yobumnyama engenasiqhamo, kunoko, bohlwayeni,
12  kuba izinto abazenzayo emfihlekweni kuziintloni nokuzibalisa.
13  Ke kaloku zonke izinto ezohlwaywayo zibonakaliswa kukukhanya, kuba yonk’ into ebonakaliswayo ikukukhanya.
14  Ngoko ke uthi: “Vuka, wena uleleyo, uvuke kwabafileyo, yaye uKRISTU uya kukukhanyisela.”
15  Ngoko hlalani nikuphaphele ngokungqongqo ukuba indlela enihamba ngayo ingabi njengeyabantu abangezozilumko kodwa ibe njengeyezilumko,
16  nizongele ixesha, ngenxa yokuba imihla ingendawo.
17  Ngenxa yoku musani ukuba ngabangenangqiqo, kodwa qhubekani nikuqonda into okuyiyo ukuthanda kukaYehova.
18  Kanjalo, musani ukunxila yiwayini, ekukho kuko uburheletyo, kodwa hlalani nizaliswa ngumoya,
19  nithetha omnye komnye ngeendumiso nemibongo kuThixo nangeengoma zokomoya, nivumela yaye nidlalela uYehova umculo ezintliziyweni zenu,
20  nisoloko nibulela ngazo zonke izinto kuye uThixo noBawo wethu egameni leNkosi yethu uYesu Kristu.
21  Thobelanani ngokoyika uKristu.
22  Abafazi mabathobele amadoda abo njengakuyo iNkosi,
23  ngenxa yokuba indoda iyintloko yomfazi wayo njengokuba noKRISTU eyintloko yebandla, njengoko yena engumsindisi walo mzimba.
24  Enyanisweni, njengoko ibandla limthobela uKRISTU, ngoko mabenjenjalo nabafazi kumadoda abo kuyo yonk’ into.
25  Madoda, qhubekani nibathanda abafazi benu, kanye njengokuba noKRISTU walithandayo ibandla waza wazinikela ngenxa yalo,
26  ukuze alingcwalise, alihlambulule ngokuhlamba kwamanzi ngelizwi,
27  ukuze alizise kuye ibandla limbejembeje, lingenabala okanye mibimbi okanye nayiphi na yezinto ezinjalo, kodwa ukuze libe ngcwele yaye lingabi nasiphako.
28  Ngale ndlela amadoda afanele abathande abafazi bawo njengemizimba yawo. Lowo umthandayo umfazi wakhe uyazithanda,
29  kuba akukho mntu wakha wayithiya eyakhe inyama; kodwa uyayondla aze ayiphathe ngononophelo, njengoko noKRISTU esenjenjalo kulo ibandla,
30  kuba singamalungu omzimba wakhe.
31  “Ngenxa yesi sizathu indoda iya kumshiya uyise nonina yaye iya kunamathela emfazini wayo, baze abo babini babe nyama-nye.”
32  Le mfihlelo engcwele inkulu. Ke kaloku ndithetha ngokuphathelele uKristu kunye nebandla.
33  Ngoko ke, ngamnye wenu makamthande umfazi wakhe njengoko ezithanda; ke yena umfazi, makabe nentlonelo enzulu ngendoda yakhe.
1  UPawulos, umpostile kaKristu Yesu ngokuthanda kukaThixo, ubhalela abangcwele abase-Efese nabathembekileyo ngokumanyene noKristu Yesu, esithi:
2  Ngamana ningaba nobubele obungasifanelanga noxolo oluvela kuThixo uBawo wethu neNkosi uYesu Kristu.
3  Makabongwe uTHIXO noYise weNkosi yethu uYesu Kristu, oye wasisikelela ngayo yonke intsikelelo yokomoya kwezasezulwini iindawo ngokumanyene noKristu,
4  waza ngalo uthando lwakhe wasinyula ngaphambi kokusekwa kwehlabathi, ukuba sibe ngcwele, singabi nasiphako phambi kwakhe.
5  Kuba wasimisela kwangaphambili ukuba senziwe oonyana kuye ngoYesu Kristu, ngokokuthanda kwakhe,
6  ukuze simdumise ngenxa yozuko lobubele bakhe obungasifanelanga aye wasibabala ngabo ngalowo amthandileyo.
7  Ngaye siye sakhululwa ngentlawulelo ngalo igazi lakhe, saxolelwa izigqitho zethu, ngokobutyebi bobubele bakhe obungasifanelanga.
8  Bona wabubangela baphuphuma kuthi ngabo bonke ubulumko nengqiqo efanelekileyo,
9  ngokusazisa imfihlelo engcwele yokuthanda kwakhe. Yona ivumelana nokuthanda kwakhe
10  elungiselela ukuzaliseka kwamaxesha amisiweyo, okuba, kuhlanganiselwe zonke izinto kwakhona kuKRISTU, izinto ezisemazulwini nezinto ezisemhlabeni. Ewe, siye,
11  samiselwa kwangaphambili njengeendlalifa kunye naye, ngulowo wenza zonke izinto ngokokuthanda kwakhe,
12  ukuze sidumise uzuko lwakhe, thina baye bangabokuqala ukuthembela kuKRISTU.
13  Kodwa nani nathembela kuye nakuba nilivile ilizwi lenyaniso, iindaba ezilungileyo ezingosindiso lwenu. Kwangaye, nakuba nikholiwe, natywinwa ngomoya oyingcwele owathenjiswayo,
14  ongumqondiso wangaphambili welifa lethu, ngenjongo yokukhulula ngentlawulelo abo [bangabakaThixo], ukuze adunyiswe ngokuzukileyo.
15  Kungenxa yoko le nto nam, ndakuba ndivile ngokholo eninalo kwiNkosi uYesu nakubo bonke abangcwele,
16  ndingayeki ukubulela ngenxa yenu. Ndiyaqhubeka ndinikhankanya emithandazweni yam,
17  ukuba uTHIXO weNkosi yethu uYesu Kristu, uBawo wozuko, aninike umoya wobulumko nowesityhilelo kulo ulwazi lwakhe oluchanileyo;
18  ekhanyiselwe amehlo entliziyo yenu, ukuze nikwazi oko likuko ithemba anibizele kulo, oko bukuko ubutyebi obuzukileyo anabo njengelifa labo bangcwele,
19  noko bukuko ubukhulu obugqwesileyo bamandla akhe kuthi makholwa. Bungokusebenza kwamandla akhe,
20  athe ngako wasebenza kwimeko kaKRISTU xa wamvusayo kwabafileyo waza wamhlalisa ngasekunene kwakhe kwezasezulwini iindawo,
21  waba ngaphezulu lee kwabo bonke oorhulumente negunya namandla nobukhosi nalo lonke igama elibizwayo, kungekuphela nje kule nkqubo yezinto, kodwa kwanakuleyo izayo.
22  Kanjalo izinto zonke uzithobele phantsi kweenyawo zakhe, waza wamenza intloko yezinto zonke kulo ibandla,
23  elingumzimba wakhe, yena lowo uphelelisa zonke izinto kubo bonke.
2  Ngapha koko, nina [uThixo unenze naphila] nangona nanifile kwizigqitho nezono zenu,
2  enanikhe ngaxesha lithile nahamba kuzo ngokwenkqubo yezinto yeli hlabathi, ngokomlawuli wegunya lomoya, moya lowo ngoku osebenza koonyana bokungathobeli.
3  Ewe, sonke ngaxesha lithile sasikhe saziphatha ngokuvisisana neminqweno yenyama yethu siphakathi kwabo, sisenza izinto ezithandwa yinyama naziingcamango, yaye ngokwemvelo sasingabantwana bengqumbo njengabanye.
4  Kodwa uThixo, osisityebi ngenceba, ngenxa yothando lwakhe olukhulu awasithanda ngalo,
5  wasenza saphila ndawonye noKRISTU, kwanaxa sasifile kwizigqitho—kambe ke niye nasindiswa ngenxa yobubele bakhe obungasifanelanga—
6  yaye wasivusa ndawonye waza wasihlalisa ndawonye kwezasezulwini iindawo ngokumanyene noKristu Yesu,
7  ukuze abubonakalise kwiinkqubo zezinto ezizayo ubutyebi obugqwesileyo bobubele bakhe obungasifanelanga, ngokusibabala kwakhe ngokumanyene noKristu Yesu.
8  Eneneni, ngabo obu bubele bungasifanelanga, niye nasindiswa ngokholo; yaye oku akubanga ngenxa yenu, kusisipho sikaThixo.
9  Hayi, akubanga ngenxa yemisebenzi, ukuze kungabikho mntu uba nasizathu sakuqhayisa.
10  Kuba siyimveliso yomsebenzi wakhe yaye sadalwa ngokumanyene noKristu Yesu ngenxa yemisebenzi elungileyo, leyo uThixo wayimisela kwangaphambili ukuba sihambe kuyo.
11  Ngoko ke hlalani nikhumbula ukuba ngaphambili naningabantu beentlanga ngokwasenyameni; kwakusithiwa “ningabangalukanga” ngabo “bolwaluko” olwenziwa enyameni ngezandla—
12  ngalo lona elo xesha naningenaye uKristu, nahlukanisiwe kwisizwe sikaSirayeli, ningabasemzini kwiminqophiso yesithembiso, ningenathemba yaye ningenaye uThixo ehlabathini.
13  Kodwa ngoku ngokumanyene noKRISTU Yesu nina enanikade nikude niye naba kufuphi ngalo igazi likaKristu.
14  Kuba uluxolo lwethu, yena lowo wawenza amaqela amabini aba liqela elinye waza walutshabalalisa udonga oluphakathi olwaluluthango oluwahlukanisayo.
15  Ngenyama yakhe wabubhangisa ubutshaba, uMthetho nemiyalelo nemimiselo yawo, ukuze azidale ezi zizwana zibini zibe ngumntu omnye omtsha ngokumanyene naye ngokwakhe aze enze uxolo;
16  nokuze athi mzimbeni mnye azixolelanise ngokupheleleyo noThixo ezi zizwana zibini ngaso isibonda sentuthumbo, ngenxa yokuba ebubulele ubutshaba ngaye ngokwakhe.
17  Yaye weza wavakalisa iindaba ezilungileyo zoxolo kuni, nina enikude, noxolo kwabo bakufuphi,
18  ngenxa yokuba ngaye thina, zizwana zibini, sisondela kuBawo ngamoya mnye.
19  Ngokuqinisekileyo, ke ngoko, anisengabo abasemzini nabaphambukeli, kodwa ningabemi abangamadlelane abo bangcwele yaye ningamalungu endlu kaThixo,
20  yaye nakhelwe phezu kwesiseko sabapostile nabaprofeti, ngoxa uKristu Yesu ngokwakhe elilitye lembombo lesiseko.
21  Ngokumanyene naye isakhiwo siphela, esihlonyelwe ndawonye ngemvisiswano, sikhulela ekubeni yitempile engcwele kaYehova.
22  Ngokumanyene naye, nani, nakhelwa ndawonye ekubeni yindawo yokumiwa nguThixo ngomoya.
3  Ngenxa yoku mna, Pawulos, olibanjwa likaKristu Yesu ngenxa yenu, bantu beentlanga—
2  ukuba, ngokwenene, niye neva ngobugosa bobubele obungasifanelanga bukaThixo obanikwa mna ngokubhekisele kuni,
3  okokuba ndayityhilelwa imfihlelo engcwele, kanye njengoko ndibhalile ngaphambili ngokufutshane.
4  Ngenxa yoku nina, xa nikufunda oku, niya kuba nako ukuyiqonda indlela endiyiqiqa ngayo imfihlelo engcwele kaKRISTU.
5  Kwezinye izizukulwana oonyana babantu abazange bayaziswe le mfihlelo njengoko iye ngoku yatyhilwa kubapostile bakhe abangcwele nabaprofeti ngomoya,
6  eyile, yokuba abantu beentlanga bafanele babe ziindlalifa ezimanyeneyo namalungu omzimba angamadlelane yaye babe nesabelo kunye nathi kwisithembiso ngokumanyene noKristu Yesu ngazo iindaba ezilungileyo.
7  Ndaba ngumlungiseleli wako oku ngenxa yesipho sesisa sobubele obungasifanelanga bukaThixo endabunikwa ngokusebenza kwamandla akhe.
8  Mna mntu ungaphantsi nakoyena mncinane kubo bonke abo bangcwele, ndanikwa obu bubele bungasifanelanga, ukuze ndivakalise kuzo iintlanga iindaba ezilungileyo ezingobutyebi obungenakuqondwa bukaKRISTU
9  nokuze ndenze abantu babone indlela elungiselelwa ngayo imfihlelo engcwele yona ebikade ifihliwe ukususela kwixesha elidlulileyo elingenammiselo ikuye uThixo, owadala zonke izinto.
10  Injongo yoku yayikukuze ngoku ngalo ibandla oorhulumente namagunya kwezasezulwini iindawo baziswe ngobulumko bukaThixo obuziintlobo ezininzi,
11  ngokwenjongo kanaphakade awayiyilayo ngoKRISTU, uYesu iNkosi yethu,
12  esithe ngaye saba nale nkululeko yokuthetha nokusondela ngentembelo ngalo ukholo lwethu kuye.
13  Ngoko ke ndiyanicela ukuba ningayekeleli ngenxa yezi mbandezelo zam ngenxa yenu, kuba zona zithetha uzuko kuni.
14  Ngenxa yoko ndiguqa ngamadolo kuBawo,
15  lowo ebizwa ngaye yonke intsapho ezulwini nasemhlabeni,
16  ukuze ngokobutyebi bozuko lwakhe anenze nomelele kumntu eninguye ngaphakathi ngamandla omoya wakhe,
17  nokuba uKRISTU ngalo ukholo lwenu ahlale ezintliziyweni zenu ngothando; khon’ ukuze nimiliselwe nize nendele kwisiseko,
18  ukuze nina nabo bonke abo bangcwele nicacelwe ngokucokisekileyo engqondweni koko bukuko ububanzi nobude nokuphakama nobunzulu,
19  nilwazi nothando lukaKRISTU olugqwesa ulwazi, ukuze nizaliswe kuko konke ukuzala kukaThixo.
20  Ke kaloku kulowo unako ukwenza ngaphezu koko sikucelayo nesikuthelekelelayo, ngamandla akhe asebenzayo kuthi,
21  kuye makube luzuko ngalo ibandla nangaye uKristu Yesu kuse kuzo zonke izizukulwana ngonaphakade kanaphakade. Amen.
