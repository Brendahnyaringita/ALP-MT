1  Umbono kaObhadiya: Itshilo iNkosi enguMongami uYehova ngoEdom ukuthi: “Sive ingxelo evela kuYehova, yaye kuthunyelwe umthunywa ezintlangeni esithi, ‘Masisuke, siye edabini silwe naye.’”
2  “Khangela! Ndikwenze wamncinane phakathi kweentlanga. Udelekile kakhulu.
3  Ukukhukhumala kwentliziyo yakho kuko okukukhohlisileyo, wena uhlala kwiimfanta zengxondorha, ondawo yakhe yokuhlala iphakamileyo, esithi entliziyweni yakhe, ‘Ngubani oya kundihlisela emhlabeni?’
4  Ukuba isikhundla sakho uya kusenza siphakame njengokhozi, okanye ukuba indlwane yakho ibiya kubekwa phakathi kweenkwenkwezi, nalapho bendiya kukuhlisa,” utsho uYehova.
5  “Ukuba bekufike amasela kuwe, ukuba abaphangi bebefike ngobusuku, ubuya kuthuliswa ukusa kweliphi na inqanaba? Ngaba bebengayi kuba kangangoko befuna? Okanye ukuba bekufike abavuni beediliya kuwe, ngaba bebengayi kushiya okuthile kokubhikicwa?
6  Hayi indlela abagocagocwe ngayo abakwaEsawu! Hayi indlela obuye bafunwa ngayo ubuncwane bakhe obufihliweyo!
7  Bakugxothele emdeni. Wona kanye amadoda anqophisene nawe onke akukhohlisile. Amadoda aseluxolweni nawe akoyisile. Abo batya ukutya nawe baya kubeka umnatha ngaphantsi kwakho njengalowo ungenako ukuqonda.
8  Ngaba akuyi kuba njalo ngaloo mhla na?” utsho uYehova. “Yaye ndiya kuzitshabalalisa ngokuqinisekileyo izilumko kwaEdom, nokuqonda kummandla weentaba wakwaEsawu.
9  Yaye amadoda akho anamandla amele ankwantye, Owu Teman, ngenxa yokuba ngamnye eya kunqunyulwa kummandla weentaba wakwaEsawu, ngenxa yokubulawa.
10  Ngenxa yokugonyamela umntakwenu uYakobi, uya kugutyungelwa lihlazo, yaye kuya kufuneka unqunyulwe ukusa kwixesha elingenammiselo.
11  Ngemini owamela kude ecaleni ngayo, mhla abasemzini bathabathela umkhosi wamajoni akhe ekuthinjweni naxa abasemzini bangena esangweni lakhe baza bayenzela amaqashiso iYerusalem, nawe wawunjengomnye wabo.
12  “Ubungafanelanga ubukele ngemini yomzalwana wakho, ngemini yelishwa lakhe; yaye ubungafanelanga ube nemihlali ngoonyana bakaYuda ngemini yokutshabalala kwabo; kwaye ubungafanelanga ube nomlomo omkhulu ngemini yokubandezeleka kwabo.
13  Yaye ubungafanelanga uye esangweni labantu bam ngemini yentlekele yabo. Kwanawe, ubungafanelanga uqondele kwintlekele yakhe ngemini yentlekele yakhe; yaye ubungafanelanga wolulele isandla kwindyebo yakhe ngemini yentlekele yakhe.
14  Ubungafanelanga ume ekwahlukaneni kweendlela, ukuze uqhewule ababalekileyo bakhe; yaye abasindileyo bakhe ubungafanelanga ubanikele ngemini yokubandezeleka.
15  Kuba imini kaYehova nxamnye nazo zonke iintlanga ikufuphi. Ngendlela owenze ngayo, kuya kwenziwa ngayo nakuwe. Uhlobo lwempatho yakho luya kubuyela phezu kwentloko yakho.
16  Kuba ngendlela nina enithe nasela ngayo entabeni yam engcwele, ziya kusela kwangayo rhoqo zonke iintlanga. Yaye ngokuqinisekileyo ziya kusela zize zibimbilize ngokungathi azizange zibekho.
17  “KwiNtaba yaseZiyon kulapho baya kuba khona abo basindileyo, yaye imele ibe yinto engcwele; yaye indlu kaYakobi imele izidle ilifa izinto enokuzithabatha.
18  Yaye indlu kaYakobi imele ibe ngumlilo, nendlu kaYosefu ibe lidangatye, ize indlu kaEsawu ibe njengeendiza; kwaye bamele babatshise baze babaqwenge. Yaye akuyi kubakho usindayo endlwini kaEsawu; kuba uYehova ukuthethile oko.
19  Yaye bamele bayidle ilifa iNegebhi, kwanommandla weentaba wakwaEsawu, nowakwaShefela, kwanowamaFilisti. Kwaye bamele bawudle ilifa umhlaba wakwaEfrayim nomhlaba waseSamariya; yaye uBhenjamin umele ayidle ilifa iGiliyadi.
20  Ngokuphathelele abathinjwa abakolu ngqameko, oko bekukokwamaKanan kuya kuba kokoonyana bakaSirayeli ukuya kufikelela eTsarefathi. Yaye abathinjwa baseYerusalem, ababeseSefaradi, baya kuzidla ilifa izixeko zaseNegebhi.
21  “Yaye abasindisi baya kunyuka beze eNtabeni yaseZiyon, ukuze bagwebe ummandla weentaba wakwaEsawu; yaye ubukumkani bumele bube bobukaYehova.”
