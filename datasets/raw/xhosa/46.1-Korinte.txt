10  Andifuni ningazi, bazalwana, ukuba ookhokho bethu bonke babephantsi kwelifu yaye bonke badlula elwandle
2  ibe bonke babhaptizelwa kuMoses ngelifu nangolwandle;
3  kwaye bonke batya ukutya kokomoya okufanayo
4  yaye bonke basela isiselo sokomoya esifanayo. Kuba babedla ngokusela kulwalwa lokomoya olwalubalandela, yaye olo lwalwa lwaluthetha uKRISTU.
5  Noko ke, uThixo akazange akholiswe yinkoliseko yabo, kuba bathiwa waca entlango.
6  Ke kaloku ezi zinto zaba yimizekelo yethu, ukuze thina singabi ngabantu abanqwenela izinto ezimbi, njengoko bona bazinqwenelayo.
7  Singabi ngabo nabanquli-zithixo, njengoko bambi kubo benjenjalo; kanye njengoko kubhaliwe kwathiwa: “Abantu bahlala phantsi, batya, basela, yaye basukuma ukuze bonwabe.”
8  Masingaqheliseli luhenyuzo, njengoko abathile kubo bahenyuzayo, suke bawa, amawaka angamashumi amabini anesithathu kubo ngamini-nye.
9  Masingamvavanyi uYehova, njengoko abathile kubo bamvavanyayo, suke batshabalala ziinyoka.
10  Masingabi ngabambombozeli, kanye njengoko abathile kubo bambombozelayo, suke batshabalala ngumtshabalalisi.
11  Ke kaloku ezi zinto zabahlela njengemizekelo, yaye zabhalelwa ukulumkisa thina bafikelwe ziziphelo zeenkqubo zezinto.
12  Ngenxa yoko lowo ucinga ukuba umile makalumke angawi.
13  Akukho sihendo sinibambileyo ngaphandle koko kuqhelekileyo ebantwini. Kodwa uThixo uthembekile, yaye akayi kuniyekela nihendwe ngaphaya koko ninokukuthwala, kodwa kunye nesihendo eso uya kwenza nendlela yokuphuma ukuze nikwazi ukusinyamezela.
14  Ngoko ke, zintanda zam, sabani kulo unqulo-zithixo.
15  Ndithetha njengakubantu abanokuqonda; zigwebeleni ngokwenu oko ndikutshoyo.
16  Indebe yentsikelelo le siyisikelelayo, asikokwabelana na egazini likaKRISTU? Isonka esisiqhekezayo, asikokwabelana na emzimbeni kaKRISTU?
17  Ngenxa yokuba kukho isonka esinye, thina, nangona sibaninzi, simzimba mnye, kuba sonke sinenxaxheba kweso sonka sinye.
18  Khangelani kwabo bangamaSirayeli ngokwenyama: Abo batya imibingelelo ababi nesabelo kunye nesibingelelo na?
19  Ndithini na, ke ngoko? Ndithi oko kubingelelwe kwisithixo kuyinto na, okanye ndithi isithixo siyinto na?
20  Hayi anditsho; kodwa ndithi izinto iintlanga ezizibingelelayo zizibingelela kwiidemon, kungekhona kuThixo; kwaye andifuni nibe nesabelo needemon.
21  Aninakusela indebe kaYehova nendebe yeedemon; aninakuba nenxaxheba “etafileni kaYehova” nasetafileni yeedemon.
22  Okanye “simenza abe nekhwele na uYehova”? Asomelelanga ngakumbi kunaye, andibi kunjalo?
23  Zonke izinto zisemthethweni; kodwa asizizo zonke izinto eziyingenelo. Zonke izinto zisemthethweni; kodwa asizizo zonke izinto ezakhayo.
24  Ngamnye makafune, kungekhona ingenelo yakhe, kodwa eyomnye umntu.
25  Yonk’ into ethengiswa kwimarike yenyama hlalani niyitya, ningabuzi ngenxa yesazela senu;
26  kuba “ngokaYehova umhlaba noko kuwuzalisileyo.”
27  Ukuba nabani na kwabangakholwayo uyanimema yaye ninqwenela ukuya, yityani yonke into ebekwa phambi kwenu, ningabuzi ngenxa yesazela senu.
28  Kodwa ukuba nabani na angathi kuni: “Le yinto enikelwe njengombingelelo,” ningatyi ngenxa yalowo ukutyhilileyo oko nangenxa yesazela.
29  “Isazela,” nditsho, kungekhona esakho, kodwa eso somnye umntu. Kuba kutheni inkululeko yam ifanele igwetywe ngesazela somnye umntu?
30  Ukuba ndithabath’ inxaxheba ngokubulela, kutheni na nditshabhiswa ngoko ndikubulelelayo?
31  Ngoko ke, enoba niyatya okanye niyasela okanye nenza nantoni na eyenye, zonke izinto zenzeleni uzuko lukaThixo.
32  Kuphepheni ukuba zizikhubekiso kumaYuda nakumaGrike nakwibandla likaThixo,
33  kwananjengoko nam ndikholisa bonke abantu kuzo zonke izinto, ndingafuni ingenelo yam kodwa eyabona baninzi, ukuze basindiswe.
4  Makenjenjalo ke umntu ukusigqala njengabangaphantsi kukaKristu namagosa eemfihlelo ezingcwele zikaThixo.
2  Ngapha koko, okufunekayo kumagosa kukuba ahlale ethembekile.
3  Ke kaloku kum kuyinto engenamsebenzi kakhulu ukuba ndincinwe nini okanye likomkhulu labantu. Nam andizincini ngokwam.
4  Kuba andazi nantoni na enxamnye nam. Kanti ngako oku andingqineki ndililungisa, kodwa lowo undincinayo nguYehova.
5  Ngoko ke musani ukugweba nantoni na phambi kwexesha elililo, de ifike iNkosi, eya kuthi izise ekukhanyeni izinto ezifihlakeleyo zobumnyama ize iwabonakalise amacebo eentliziyo, uya kwandula ke ngamnye adunyiswe nguThixo.
6  Ke kaloku, bazalwana, ezi zinto ndiziguqule khon’ ukuze zibhekisele kum noApolo ukuze kulungelwe nina, nokuze kwimeko yethu nifunde ummiselo othi: “Ningegqithi kwizinto ezibhaliweyo,” ukuze ningakhukhumali elowo ngokukhetha omnye nxamnye nomnye.
7  Kuba ngubani na okwenza wahluke komnye? Eneneni, yintoni na onayo ongayamkeliswanga? Ukuba, eneneni wamkelisiwe, uqhayiselani ngokungathi akwamkeliswanga?
8  Nina sele nihluthi, andibi kunjalo? Sele nizizityebi, andibi kunjalo? Sele niqalisile ukulawula njengookumkani ngaphandle kwethu, andibi kunjalo? Yaye eneneni ndinqwenela ukuba beniqalisile ukulawula njengookumkani, ukuze nathi silawule kunye nani njengookumkani.
9  Kuba kum kubonakala ukuba uThixo uye wasibeka thina bapostile saba ngabokugqibela embonisweni njengabantu abamiselwe ukufa, ngenxa yokuba siye saba ngumboniso wokubonelwa lihlabathi, naziingelosi, nangabantu.
10  Thina sizizidenge ngenxa kaKristu, kodwa nina niziingqondi kuKristu; thina sibuthathaka, kodwa nina nomelele; nina nidume kakuhle, kodwa thina sisekuhlazekeni.
11  Kude kuse kanye kweli lixa siyaqhubeka nokulamba kwanokunxanwa nokudlakazela nokuntlithwa nokungabi namakhaya
12  nokubulaleka, sisebenza ngezandla zethu. Xa sitshabhiswa, siyasikelela; xa sitshutshiswa, siyanyamezela;
13  xa sinyeliswa, siyabongoza; siye saba njengenkunkuma yehlabathi, inkuthu yazo zonke izinto, de kwangoku.
14  Ndibhala ezi zinto, kungekhona ukuze nibe neentloni, kodwa ukuniluleka njengabantwana bam abaziintanda.
15  Kuba nakuba nisenokuba nabakhapheli abangamawaka alishumi kuKristu, ngokuqinisekileyo abakho baninzi ooyihlo; kuba kuKristu Yesu ndiye ndaba nguyihlo ngeendaba ezilungileyo.
16  Ndiyanibongoza, ke ngoko, yibani ngabaxelisa mna.
17  Kungenxa yoko le nto ndithuma uTimoti kuni, njengoko engumntwana wam oyintanda nothembekileyo eNkosini; yaye uya kunikhumbuza ngeendlela zam ezingoKristu Yesu, kanye njengoko ndifundisa kuyo yonk’ indawo emabandleni onke.
18  Bambi bakhukhumele ngokungathi enyanisweni bendingezi kuni.
19  Kodwa ndiza kuza kuni kamsinya, ukuba uYehova uyathanda, yaye ndiya kwazi, kungekhona intetho yabo bakhukhumeleyo, kodwa amandla abo.
20  Kuba ubukumkani bukaThixo abukho ngentetho, kodwa ngamandla.
21  Nifuna ntoni na? Ndize kuni ndinentonga na, okanye ndinothando nobulali bomoya?
11  Yibani ngabaxelisa mna, njengoko nam ndixelisa uKristu.
2  Ke kaloku ndiyanincoma ngokusoloko nindikhumbula yaye nibambelele nkqi kwizithethe endininike zona.
3  Kodwa ndifuna nazi ukuba intloko yayo yonke indoda nguKRISTU; intloko yomfazi yindoda; intloko kaKRISTU nguThixo.
4  Yonke indoda ethandaza okanye eprofeta ithwele into entloko ihlazisa intloko yayo;
5  kodwa wonke umfazi othandaza okanye oprofeta intloko yakhe ingenasigqubuthelo uhlazisa intloko yakhe, kuba kufana nokuba ebengumfazi ochetywe intloko.
6  Kuba ukuba umfazi akazigqubutheli, makachetywe; kodwa ukuba kulihlazo ukuba umfazi achetywe okanye agugulwe, makabe nesigqubuthelo.
7  Indoda ayifanele ibe nesigqubuthelo entlokweni yayo, njengoko ingumfanekiso nozuko lukaThixo; kodwa umfazi uluzuko lwendoda.
8  Kuba indoda ayiphumi mfazini, kodwa ngumfazi ophume endodeni;
9  yaye, ngaphezu koko, akuzange kudalwe ndoda ngenxa yomfazi, kodwa umfazi ngenxa yendoda.
10  Kungenxa yoko le nto umfazi efanele abe nomqondiso wegunya phezu kwentloko yakhe ngenxa yeengelosi.
11  Ngaphandle koko, eNkosini akubikho mfazi ngaphandle kwendoda kungabikho nandoda ngaphandle komfazi.
12  Kuba kanye njengoko umfazi ephuma endodeni, ngokunjalo nendoda ibakho ngomfazi; kodwa zonke izinto ziphuma kuThixo.
13  Zigwebeleni ngokwenu: Kufanelekile na ukuba umfazi athandaze engenasigqubuthelo kuThixo?
14  Ayinifundisi na imvelo ngokwayo ukuthi ukuba indoda ineenwele ezinde, kulihlazo oko kuyo;
15  kodwa ukuba umfazi uneenwele ezinde, luzuko oko kuye? Ngenxa yokuba unikwe iinwele zakhe esikhundleni sesigqubuthelo sentloko.
16  Noko ke, ukuba nawuphi na umntu ubonakala ephikisa ngenxa yelinye isiko, thina asinalo elinye, engenalo namabandla kaThixo.
17  Kodwa, ngoxa ndiniyala, andinincomi, ngenxa yokuba nihlangana ndawonye, kungekhona ngenxa yokulunge ngakumbi, kodwa ngenxa yokubi ngakumbi.
18  Kuba okokuqala nje, xa nibuthelana ebandleni, ndiva ukuba kubakho ukwahlukana phakathi kwenu; yaye ngomlinganiselo othile ndiyakukholelwa oko.
19  Kambe ke kumele kubekho amahlelo phakathi kwenu, ukuze abantu abakholekileyo babonakale phakathi kwenu.
20  Ngoko ke, xa nibuthelana ndawonye, akwenzeki ukuba nitye isidlo sangokuhlwa seNkosi.
21  Kuba, ekusityeni kwenu, ngamnye uzithabathela kuqala esidlweni sangokuhlwa, aze omnye alambe kodwa omnye ayotywe.
22  Ngokuqinisekileyo ninazo izindlu zokutyela nokusela, akunjalo? Okanye nilidelile na ibandla likaThixo, nibenza babe neentloni nje abo bangenanto? Ndithini na kuni? Ndinincome na? Andinincomi.
23  Kuba ndakwamkela eNkosini oko ndakunikezela kuni, okokuba iNkosi uYesu ngobusuku eyayiza kunikelwa ngabo yathabatha isonka
24  yaye, emva kokubulela, yasiqhekeza yaza yathi: “Oku kuthetha umzimba wam ngenxa yenu. Oku kwenzeleni ukundikhumbula.”
25  Yenza ngokunjalo nangokuphathelele indebe, emva kokuba ifumene isidlo sangokuhlwa, isithi: “Le ndebe ithetha umnqophiso omtsha ongegazi lam. Ngamaxesha onke enisukuba niyisela, oku kwenzeleni ukundikhumbula.”
26  Kuba ngamaxesha onke enisukuba nisitya esi sonka, niyisela le ndebe, nihlala nibhengeza ukufa kweNkosi, ide ifike.
27  Ngenxa yoko nabani na otya isonka okanye osela indebe yeNkosi ngokungafanelekanga uya kuba netyala ngokuphathelele umzimba negazi leNkosi.
28  Kuqala umntu makazicikide, aze ke asitye isonka, ayisele nendebe.
29  Kuba lowo utyayo aze asele uzityela yaye uziselela umgwebo ngokunxamnye naye ukuba akawuphicothi umzimba.
30  Kungenxa yoko le nto abaninzi phakathi kwenu bebuthathaka yaye beyimilwelwe, beliqela nabalele ekufeni.
31  Kodwa ukuba besiziphicotha oko sikuko, besingayi kugwetywa.
32  Noko ke, xa sigwetywa, siyaqeqeshwa nguYehova, ukuze singagwetyelwa isohlwayo kunye nehlabathi.
33  Ngenxa yoko, bazalwana bam, xa nithe nabuthelana ndawonye ukuba nisitye, lindanani.
34  Ukuba nabani na ulambile, makatye ekhaya, ukuze ukubuthelana kwenu ndawonye kunganiziseli ukugwetywa. Kodwa imibandela eseleyo ndiza kuyilungisa ndakuba ndifikile apho.
8  Ke kaloku ngokuphathelele ukutya okunikelwe kwizithixo: siyazi ukuba sonke sinolwazi. Ulwazi luyakhukhumalisa, kodwa uthando luyakha.
2  Ukuba nabani na ucinga ukuba uzuze ulwazi lokuthile, akakazi ngohlobo ebefanele ukuba wazi ngalo.
3  Kodwa ukuba nabani na uyamthanda uThixo, uyaziwa nguye.
4  Ngokuphathelele ukutyiwa kokutya okunikelwe kwizithixo, siyazi ukuba isithixo asinto ehlabathini, nokuba akukho Thixo ngaphandle nje komnye.
5  Kuba kwanakuba kukho abo babizwa ngokuba “ngoothixo,” enoba kusezulwini okanye kusemhlabeni, kanye njengoko kukho “oothixo” abaninzi “neenkosi” ezininzi,
6  okunene kuthi thina kukho uThixo omnye, uYise, eziphuma kuye zonke izinto, nathi sikholo yena; yaye kukho iNkosi enye, uYesu Kristu, ezikho ngayo zonke izinto, nathi sikho ngayo.
7  Noko ke, oku akwaziwa ngabantu bonke; kodwa bambi, beqhelene nesithixo de kwangoku, batya ukutya njengento ebingelelwe kwisithixo, size isazela sabo, esibuthathaka, senziwe inqambi.
8  Kodwa ukutya akuyi kusincomela kuThixo; ukuba asityi, asisileli nganto, yaye, ukuba siyatya, asizuzi nto.
9  Kodwa hlalani niphaphile ukuze eli gunya lenu lingathi ngandlel’ ithile libe sisikhubekiso kwabo babuthathaka.
10  Kuba ukuba nabani na angakubona, wena unolwazi, ungqendeve esidlweni etempileni yesithixo, asiyi kuthi na isazela salowo ubuthathaka somelezelwe ukutya ukutya okunikelwe kwizithixo?
11  Ngokwenene, ngolwazi lwakho, uyonakaliswa umzalwana wakho obuthathaka, awathi uKristu wamfela.
12  Kodwa xa ngaloo ndlela nisona abazalwana benu yaye ningxwelerha isazela sabo esibuthathaka, nona uKristu.
13  Ngoko ke, ukuba ukutya kuyamkhubekisa umzalwana wam, andisayi kuze ndiyitye kwakhona inyama konke konke, ukuze ndingamkhubekisi umzalwana wam.
16  Ke kaloku ngokuphathelele ukuqokelelela abo bangcwele, kanye njengoko ndawayalelayo amabandla aseGalati, yenzani ngaloo ndlela nani.
2  Ngolokuqala usuku evekini ngamnye wenu endlwini yakhe makabekele bucala okuthile kuvimba ngokwengeniso ayizuzileyo, ukwenzela ukuba ningaqali ukuqokelela ndakuba ndifikile.
3  Ndakufika ndothuma nabaphi na abantu enibancomeleyo ngeencwadi, ukuba bathwale isipho senu sobubele basise eYerusalem.
4  Noko ke, ukuba kuyimfuneko ukuba nam ndiye, baya kusele behamba nam.
5  Ndiya kuza kuni emva kokuba ndigqithile eMakedoni, kuba ndiza kugqitha eMakedoni;
6  yaye mhlawumbi ndiya kuhlala kude kudlule nobusika ndikunye nani, ukuze nindikhaphe umganyana ukuya apho ndiya khona.
7  Kuba andifuni kunibona ngoku ekudluleni kwam, kuba ndithemba ukuhlala nani ixesha elithile, ukuba uYehova uyavuma.
8  Kodwa ndiza kuhlala e-Efese kude kube ngumthendeleko wePentekoste;
9  kuba ndivulelwe umnyango omkhulu okhokelela emsebenzini, kodwa kukho abachasi abaninzi.
10  Ke kaloku, ukuba uTimoti uthe wafika, menzeni azive ekhululekile phakathi kwenu, kuba wenza umsebenzi kaYehova, kwanjengoko nam ndisenjenjalo.
11  Makungabikho namnye, ke ngoko, umjongela phantsi. Mkhapheni umganyana ngoxolo ukuza kum, kuba ndimlindele kunye nabazalwana.
12  Ke kaloku ngokuphathelele uApolo umzalwana wethu, ndambongoza kakhulu ukuba eze kuni kunye nabazalwana, kodwa ke akakafuni kuza ngoku; phofu ke uya kuza akulifumana ithuba.
13  Hlalani niphaphile, yimani niqinile elukholweni, yibani ngamadoda, yomelelani.
14  Zonke izinto zenu mazenziwe ngothando.
15  Ke kaloku ndiyanibongoza, bazalwana: Niyazi ukuba indlu kaStefana yintlahlela kwelaseAkhaya nokuba bazinikele ekulungiseleleni abo bangcwele.
16  Ngamana nani ningahlala nizithoba kubantu abalolo hlobo nakuye wonk’ ubani onentsebenziswano nosebenzayo.
17  Kodwa ndinemihlali ngenxa yobukho bukaStefana noFortunato noAkhayiko, ngenxa yokuba basivalile isikhewu sokungabikho kwenu apha.
18  Kuba bawuhlaziyile umoya wam nowenu. Ngoko ke nikelani ingqalelo kubantu abalolo hlobo.
19  Ayanibulisa amabandla aseAsiya. UAkwila noPriska ndawonye nebandla elisendlwini yabo banibulisa ngokusuk’ entliziyweni eNkosini.
20  Bonke abazalwana bayanibulisa. Bulisanani ngolwango olungcwele.
21  Umbuliso lo ubhalwa ndim, mna Pawulos, ngesandla sam.
22  Nabani na ongenawo umsa ngeNkosi, makaqalekiswe. Owu Nkosi yethu, yiza!
23  Ngamana ububele obungasifanelanga beNkosi uYesu bungaba nani.
24  Ngamana uthando lwam lungaba nani nonke nina bamanyene noKristu Yesu.
9  Andikhululekanga na? Andingompostile na? Andimbonanga na uYesu iNkosi yethu? Aningomsebenzi wam na nina eNkosini?
2  Ukuba andingompostile kwabanye, ngokuqinisekileyo ndinguye kuni, kuba nina nilitywina eliqinisekisa ubupostile bam eNkosini.
3  Ndenjenje ukuzithethelela kwabo bandincinayo:
4  Sinegunya lokutya nokusela, akunjalo?
5  Sinegunya lokuthabatha udade njengomfazi, kwanjengabanye abapostile nabantakwab’ eNkosi noKefas, akunjalo?
6  Okanye ndim noBharnabhas kuphela na abangenalo igunya lokuyeka kumsebenzi wempangelo?
7  Ngubani na okha akhonze njengejoni ngezakhe iindleko? Ngubani na otyala isidiliya aze angatyi esiqhameni saso? Okanye ngubani na owalusa umhlambi aze angatyi nxalenye yobisi lomhlambi?
8  Ndizithetha ngemilinganiselo yabantu na ezi zinto? Okanye awuzitsho na nawo uMthetho ezi zinto?
9  Kuba emthethweni kaMoses kubhaliwe kwathiwa: “Uze ungayifaki isicheme inkunzi yenkomo xa ibhula ukutya okuziinkozo.” Ziinkunzi zeenkomo na azikhathaleleyo uThixo?
10  Okanye oku ukutsho ngokupheleleyo ngenxa yethu na? Ngokwenene kwabhalwa ngenxa yethu, ngenxa yokuba umntu olimayo ufanele alime ngethemba, nomntu obhulayo ufanele enjenjalo ngethemba lokuba nesabelo.
11  Ukuba sihlwayele izinto zokomoya kuni, kuyinto enkulu na ukuba siza kuvuna izinto zenyama kuni?
12  Ukuba abanye abantu bathabath’ inxaxheba kweli gunya phezu kwenu, asenjinjalo kakhulu na thina? Noko ke, asilisebenzisanga eli gunya, kodwa sinyamezela zonke izinto, ukuze singazithinteli iindaba ezilungileyo ezingoKRISTU.
13  Anazi na ukuba abantu abenza imisebenzi engcwele batya izinto ezisetempileni, yaye abo bakhonza rhoqo esibingelelweni baba nesahlulo sabo kunye nesibingelelo?
14  Ngale ndlela, kwanayo, iNkosi yamisela ukuba abo babhengeza iindaba ezilungileyo baphile ngazo iindaba ezilungileyo.
15  Kodwa andibangi nalinye kula malungiselelo. Yaye nokubhala kwam oku, andizami kubanga wona. Ndixolele ukufa kunokwenjenjalo—yaye akukho mntu unokukuphuthisa oku kuqhayisa kwam!
16  Ukuba ndivakalisa iindaba ezilungileyo, andinasizathu sakuqhayisa, kuba oko kuyimfuneko. Yeha ke mna ukuba andizivakalisanga iindaba ezilungileyo!
17  Ukuba ndikwenza oku ngokuzithandela, ndinomvuzo; kodwa ukuba ndikwenza ngokunxamnye nokuthanda kwam, noko kunjalo ndiphathiswe ubugosa.
18  Uyintoni, ngoko, umvuzo wam? Ukukuba ndizivakalise iindaba ezilungileyo ngaphandle kweendleko, ukuze ndingalisebenzisi kakubi igunya lam kwiindaba ezilungileyo.
19  Kuba, nakuba ndikhululekile kubo bonke abantu, ndizenze ngokwam ndalikhoboka kubo bonke, ukuze ndizuze inkoliso yabantu.
20  Yaye ngoko kumaYuda ndaba njengomYuda, ukuze ndiwazuze amaYuda; kwabo baphantsi komthetho ndaba njengophantsi komthetho, nakuba mna ngokwam ndingekho phantsi komthetho, ukuze ndibazuze abo baphantsi komthetho.
21  Kwabo bangenamthetho ndaba njengongenamthetho, nangona ndingenguye ongenamthetho kuThixo kodwa ndiphantsi komthetho kuKristu, ukuze ndibazuze abo bangenamthetho.
22  Kwababuthathaka ndaba buthathaka, ukuze ndibazuze ababuthathaka. Ndiye ndaba zizinto zonke kubantu bazo zonke iintlobo, ukuze ngandlela zonke ndisindise abathile.
23  Kodwa ndenza zonke izinto ngenxa yeendaba ezilungileyo, ukuze ndabelane nabanye ngazo.
24  Anazi na ukuba iimbaleki elugqatsweni zibaleka zonke, kodwa inye kuphela eyamkela umvuzo? Balekani ngendlela yokuba niwufumane.
25  Ngaphezu koko, wonke umntu oba nenxaxheba kukhuphiswano uqhelisela ukuzeyisa kuzo zonke izinto. Kambe ke, bona benjenjalo ukuze bafumane isithsaba esinokonakala, kodwa thina eso singenakonakala.
26  Ngoko ke, indlela endibaleka ngayo asiyiyo eyokungaqiniseki; indlela endalathisa ngayo izithonga zam yeyokuze ndingabethi umoya;
27  kodwa ndiyawuqoba umzimba wam ndize ndiwuphathe njengekhoboka, ukuze, emva kokuba ndishumayele kwabanye, mna ngokwam ndingabi ngongakholekanga ngandlel’ ithile.
7  Ke kaloku ngokuphathelele izinto ezo benibhale ngazo, kuhle ngendoda ukuba ingamchukumisi umfazi;
2  kanti, ngenxa yokuxhaphaka kohenyuzo, ndoda nganye mayibe nowayo umfazi yaye umfazi ngamnye abe neyakhe indoda.
3  Indoda mayimnike okumfaneleyo umfazi wayo; kodwa nomfazi makenze ngokunjalo endodeni yakhe.
4  Umfazi akanagunya kowakhe umzimba, kodwa yindoda yakhe enalo; ngokunjalo, nayo, indoda ayinagunya kowayo umzimba, kodwa ngumfazi wayo onalo.
5  Musani ukubandezana, ngaphandle kokuba kungokuvumelana okwexesha elimisiweyo, ukuze ninikele ixesha emthandazweni nize nibe ndawonye kwakhona, ukuze uSathana anganihendi ngenxa yokuswela kwenu ukuzeyisa.
6  Noko ke, ndisitsho nje ndiyanicebisa, andiyaleli.
7  Kodwa ndinqwenela ukuba bonke abantu bebenjengam lo. Noko ke, ngamnye unesiphiwo sakhe esivela kuThixo, omnye ngale ndlela, omnye ngalaa ndlela.
8  Ke kaloku kubantu abangatshatanga nabahlolokazi, ndithi kuhle ukuba bahlale benjengam.
9  Kodwa ukuba abanako ukuzeyisa, mabatshate, kuba kulunge ngakumbi ukutshata kunokutshiseka yinkanuko.
10  Ke abantu abatshatileyo ndiyabayala, kanti ingendim kodwa iyiNkosi, ukuba umfazi ufanele angemki endodeni yakhe;
11  kodwa ukuba okunene uyemka, makahlale engatshatanga okanye kungenjalo axolelane nendoda yakhe; yaye indoda ayifanele imshiye umfazi wayo.
12  Kodwa kwabanye mna ndithi, ewe, mna, ingeyiyo iNkosi: Ukuba nawuphi na umzalwana unomfazi ongakholwayo, ukanti evuma ukuhlala naye, makangamshiyi;
13  nomfazi onendoda engakholwayo, ukanti ivuma uhlala naye, makangayishiyi indoda yakhe.
14  Kuba indoda engakholwayo iyangcwaliswa ngenxa yomfazi wayo, nomfazi ongakholwayo uyangcwaliswa ngenxa yomzalwana; kungenjalo, abantwana benu ngokwenene bebeya kuba ngabangahlambulukanga, kodwa ngoku bangcwele.
15  Kodwa ukuba lowo ungakholwayo uyemka, makemke; xa kunjalo umzalwana okanye udade akabotshelelwanga, kodwa uThixo unibizele eluxolweni.
16  Kuba, wazi njani na, wena mfazi, ukuba akuyi kuyisindisa indoda yakho? Okanye, wazi njani na, wena ndoda, ukuba akuyi kumsindisa umfazi wakho?
17  Kuphela, njengoko uYehova enike ngamnye isahlulo, ngamnye makahambe njengoko uThixo embizile. Yaye ndimisela ngaloo ndlela kuwo onke amabandla.
18  Kukho nawuphi na umntu owabizwa alukile? Makangabi ngongalukanga. Kukho nawuphi na umntu owabizwa engalukanga? Makangaluki.
19  Ulwaluko aluthethi nto, nokungaluki akuthethi nto, kodwa okuyinto kukugcina imiyalelo kaThixo.
20  Nakweyiphi na imo ngamnye awabizwa ekuyo, makahlale kuyo.
21  Wabizwa ulikhoboka na? Makungakukhathazi oko; kodwa ukuba unako ukukhululeka, lixhakamfule elo thuba.
22  Kuba nabani na eNkosini owabizwa elikhoboka ungumkhululwa weNkosi; ngokunjalo nalowo wabizwa engokhululekileyo ulikhoboka likaKristu.
23  Nathengwa ngexabiso; musani ukuba ngamakhoboka abantu.
24  Nakweyiphi na imeko ngamnye awabizwa ekuyo, bazalwana, makahlale kuyo enxulumene noThixo.
25  Ke kaloku ngokuphathelele abo banyulu andinamyalelo uvela eNkosini, kodwa ndinikela uluvo lwam ngokwalowo wenzelwa inceba yiNkosi ukuba athembeke.
26  Ngoko ke, ngenxa yentswelo esinayo, ndicinga ukuba kuhle ukuba umntu aqhubeke enjengoko anjalo.
27  Ubotshelelwe emfazini na? Yeka ukufuna ukukhululeka. Ukhululwe na emfazini? Yeka ukufuna umfazi.
28  Kodwa kwanokuba ubuthe watshata, ubungayi kuba wenza sono. Yaye ukuba umntu onyulu utshatile, onjalo ebengayi kuba wenza sono. Noko ke, abo benjenjalo baya kuba nembandezelo enyameni yabo. Kodwa mna ndiconga nina.
29  Nditsho ke, bazalwana, ukuthi, ixesha eliseleyo lifinyele. Ukususela ngoku abo banabafazi mababe njengabangenabo,
30  kwanabo balilayo babe njengabangaliliyo, nabo banemihlali babe njengabangenamihlali, nabo bathengayo babe njengabangenanto,
31  nabo balisebenzisayo eli hlabathi babe njengabangalisebenzisi ngokupheleleyo; kuba imeko yeli hlabathi iyatshintsha.
32  Eneneni, ndifuna ukuba nikhululeke exhaleni. Indoda engatshatanga ixhalela izinto zeNkosi, indlela enokuzuza ngayo inkoliseko yeNkosi.
33  Kodwa indoda etshatileyo ixhalela izinto zehlabathi, indlela enokuzuza ngayo inkoliseko yomfazi wayo,
34  yaye yahlulelene. Ngokubhekele phaya, ibhinqa elingatshatanga, eliyintombi enyulu, lixhalela izinto zeNkosi, ukuze libe ngcwele emzimbeni walo nasemoyeni walo. Noko ke, umfazi otshatileyo uxhalela izinto zehlabathi, indlela anokuzuza ngayo inkoliseko yendoda yakhe.
35  Kodwa oku ndikutsho ngenxa yengenelo yenu yobuqu, kungekhona ukuze ndiniphosele irhintyela, kodwa ukuze ndinishukumisele koko kufanelekileyo noko kuthetha ukukhonza iNkosi rhoqo ngaphandle kwesiphazamiso.
36  Kodwa ukuba nabani na ucinga ukuba uziphatha ngokungafanelekanga ngobunyulu bakhe, ukuba uthe wadlula entlahleni yobutsha, yaye le yindlela ekufanele kwenzeke ngayo, makenze oko akufunayo; akoni. Mabatshate.
37  Kodwa ukuba nabani na uzimisele entliziyweni yakhe, engenayo intswelo, kodwa enegunya lokwenza ukuthanda kwakhe yaye enze isigqibo entliziyweni yakhe, sokugcina ubunyulu bakhe, uya kuba wenza kakuhle.
38  Ngenxa yoko kwanalowo unikela ubunyulu bakhe emtshatweni wenza kakuhle, kodwa lowo ungabunikeliyo emtshatweni uya kuba wenza kakuhle ngakumbi.
39  Umfazi ubotshiwe ebudeni balo lonke ixesha indoda yakhe iphila. Kodwa ukuba indoda yakhe ingalala ekufeni, ukhululekile ukuba atshatiselwe kulowo amfunayo, kuphela eNkosini.
40  Kodwa unoyolo ngakumbi ukuba uhlala enjengoko anjalo, ngokoluvo lwam. Ngokuqinisekileyo ndicinga ukuba nam ndinomoya kaThixo.
6  Ngaba nabani na kuni onesimangalo ngakomnye unobuganga bokuya enkundleni phambi kwabantu abangengomalungisa, kungekhona phambi kwabo bangcwele?
2  Okanye anazi na ukuba abo bangcwele baya kugweba ihlabathi? Yaye ukuba ihlabathi liza kugwetywa nini, anifaneleki na ukugweba izinto ezingenamsebenzi kakhulu?
3  Anazi na ukuba siya kugweba iingelosi? Kutheni, ngoko, ingenakuba yimicimbi yobu bomi?
4  Ukuba, ngoko, ninayo imicimbi yobu bomi efuna ugwebo, ngabantu abajongelwa phantsi na ebandleni enibabeka njengabagwebi?
5  Ndithethela ukunishukumisela ukuba nibe neentloni. Ngaba enyanisweni akukho namnye umntu osisilumko phakathi kwenu oya kukwazi ukugweba phakathi kwabazalwana bakhe,
6  kodwa umzalwana usuka aye enkundleni nomzalwana, yaye esenjenjalo phambi kwabangakholwayo?
7  Ngokwenene, ngoko, kuthetha ukoyiswa kwenu ngokupheleleyo ukuba nimangalelane. Kutheni kunoko ningaziyekeli nenziwe ububi? Kutheni kunoko ningaziyekeli niqhathwe?
8  Ngokwahlukileyo koko, nenza ububi yaye niyaqhatha, ibe nisenjenjalo kubazalwana benu.
9  Intoni! Anazi na ukuba abantu abangengomalungisa abayi kubudla ilifa ubukumkani bukaThixo? Ningalahlekiswa. Abahenyuzi, nabanquli-zithixo, nabakrexezi, namadoda agcinelwe iinjongo ezingezozamvelo, namadoda alala namadoda,
10  namasela, nabantu ababawayo, namanxila, nabatshabhisi, nabaphangi abayi kubudla ilifa ubukumkani bukaThixo.
11  Kanti abanye kuni babenjalo kanye. Kodwa niye nahlanjwa nahlambuluka, niye nangcwaliswa, niye navakaliswa ningamalungisa egameni leNkosi yethu uYesu Kristu nangomoya kaThixo wethu.
12  Zonke izinto zisemthethweni kum; kodwa asizizo zonke izinto eziyingenelo. Zonke izinto zisemthethweni kum; kodwa andiyi kuziyekela ndilawulwe nayintoni na.
13  Ukutya kokwesisu, nesisu sesokutya; kodwa uThixo uya kusitshitshisa sona nako. Ke kaloku umzimba awungowohenyuzo, kodwa ngoweNkosi; yaye iNkosi yeyomzimba.
14  Kodwa uThixo wayivusa iNkosi yaye uya kusivusa nathi siphume ekufeni ngamandla akhe.
15  Anazi na ukuba imizimba yenu ngamalungu kaKristu? Ndiya kuthi na, ngoko, ndithabathe amalungu kaKRISTU ndize ndiwenze amalungu ehenyukazi? Nakanye!
16  Intoni! Anazi na ukuba lowo ubandakanywa nehenyukazi umzimba mnye nalo? Kuba, “Aba babini,” kutsho yena, “baya kuba nyama-nye.”
17  Kodwa lowo ubandakanywa neNkosi umoya mnye nayo.
18  Sabani kulo uhenyuzo. Sonke esinye isono asenokusenza umntu singaphandle komzimba wakhe, kodwa lowo uqhelisela uhenyuzo wona nxamnye nomzimba wakhe.
19  Intoni! Anazi na ukuba umzimba wenu uyitempile yomoya oyingcwele ongaphakathi kwenu, uvela kuThixo? Kanjalo, aningobenu,
20  kuba nathengwa ngexabiso. Ngandlela zonke, mzukiseni uThixo ngomzimba wenu.
13  Nokuba ndingade ndithethe ngeelwimi zabantu nezeengelosi kodwa ukuba andinalo uthando, ndisuke ndaba yixina ehlokomayo okanye icangci elikhenkcezayo.
2  Ndingade ndibe naso nesiphiwo sokuprofeta yaye ndiqhelane nazo zonke iimfihlelo ezingcwele nalo lonke ulwazi, ndinalo nokholo lokususa iintaba, kodwa ukuba andinalo uthando, ndiyinto engento.
3  Ndingade ndinikele ngayo yonke impahla yam ukuze kondliwe abanye, ndinikela nangomzimba wam, ukuze ndiqhayise, kodwa ukuba andinalo uthando, akuncedi nto konke konke.
4  Uthando luzeka kade umsindo yaye lunobubele. Uthando alunakhwele, alugwagwisi, alukhukhumali,
5  aluziphathi ngokungandilisekanga, alufuni ezalo izilangazelelo, alucaphuki. Alunanzondo.
6  Alubi nemihlali ngentswela-bulungisa, kodwa luvuyisana nenyaniso.
7  Luthwala izinto zonke, lukholelwa izinto zonke, luthemba izinto zonke, lunyamezela izinto zonke.
8  Uthando aluze lutshitshe. Kodwa enoba kukho iziphiwo zokuprofeta, ziya kubhangiswa; enoba kukho iilwimi, ziya kuphela; enoba kukho ulwazi, luya kubhangiswa.
9  Kuba sinolwazi oluyinxenye yaye siprofeta ngokuyinxenye;
10  kodwa xa oko kupheleleyo kufika, oko kuyinxenye kuya kubhangiswa.
11  Xa ndandilusana, ndandifudula ndithetha ngokosana, ndicinga ngokosana, ndiqiqa ngokosana; kodwa ekubeni ngoku ndiyindoda, ndizibhangisile iimpawu zobusana.
12  Kuba okwangoku sibona luzizi ngesipili sesinyithi, kodwa ngoko siya kubona ubuso ngobuso. Okwangoku ndazi ngokuyinxenye, kodwa ngoko ndiya kwazi ngokuchanileyo kwananjengoko nam ndisaziwa ngokuchanileyo.
13  Noko ke, zintathu izinto eziya kuhlala zihleli, lukholo, nethemba, nothando; kodwa eyona inkulu kuzo luthando.
14  Phuthumani uthando, kodwa niqhubeke nifuna ngenzondelelo iziphiwo zomoya, ngokukodwa ke ukuba niprofete.
2  Kuba lowo uthetha ngalulwimi lumbi uthetha, kungekhona kubantu, kodwa kuThixo, kuba akukho bani uphulaphulayo, kodwa uthetha iimfihlelo ezingcwele ngomoya.
3  Noko ke, lowo uprofetayo wakha abantu yaye uyabakhuthaza abathuthuzele ngentetho yakhe.
4  Lowo uthetha ngalulwimi lumbi uzakha yena, kodwa lowo uprofetayo wakha ibandla.
5  Ke kaloku ndingathanda ukuba nonke nithethe ngeelwimi, kodwa ndikhetha ukuba niprofete. Eneneni, lowo uprofetayo mkhulu kunalowo uthetha ngeelwimi, ngaphandle kokuba, enyanisweni, uyaguqulela, ukuze ibandla lakheke.
6  Kodwa ngeli xesha, bazalwana, ukuba ndingeza kuni ndithetha ngeelwimi, bendiya kuninceda ngantoni na ngaphandle kokuba ndithethe kuni nokuba kungesityhilelo okanye ngolwazi okanye ngesiprofeto okanye ngemfundiso?
7  Ngokunjalo, izinto ezingenabomi zikhupha isandi, enoba yimbande okanye luhadi; ngaphandle kokuba idlala ngezandi ezahlukahlukeneyo, kuya kwaziwa njani na oko kudlalwa ngembande okanye ngohadi?
8  Kuba eneneni, ukuba ixilongo livakalisa ubizo olungaqondakaliyo, ngubani na oya kulungela idabi?
9  Kwangendlela efanayo, ngaphandle kokuba nithetha ngolwimi intetho eqondakala ngokulula, kuya kwaziwa njani na oko kuthethwayo? Niya kuba, enyanisweni, nithethela emoyeni.
10  Kusenokuba kukho iintlobo ezininzi zeelwimi ehlabathini, ukanti akukho luhlobo lungenantsingiselo.
11  Ukuba, ngoko, andiluqondi ulwimi oluthethwayo, ndiya kuba ngowasemzini kulowo uthethayo, nalowo uthethayo uya kuba ngowasemzini kum.
12  Ngokunjalo nani ngokwenu, ekubeni nizinqwenela ngenzondelelo iziphiwo zomoya, phuphumani kuzo ukuze ibandla lakheke.
13  Ngoko ke lowo uthetha ngeelwimi makathandazele ukuba aguqulele.
14  Kuba ukuba ndithandaza ngeelwimi, sisiphiwo sam somoya esithandazayo, kodwa ingqondo yam ayinasiqhamo.
15  Kuthiweni na ke ngoko? Ndiza kuthandaza ngesiphiwo somoya, kodwa ndiza kuthandaza nangengqondo yam. Ndiza kuvuma indumiso ngesiphiwo somoya, kodwa ndiza kuvuma indumiso nangengqondo yam.
16  Kungenjalo, ukuba unikela indumiso ngesiphiwo somoya, umntu oqhelekileyo uya kutsho njani na ukuthi “Amen” ekubuleleni kwakho, ekubeni engakwazi oko ukutshoyo?
17  Enyanisweni, nibulela ngendlela entle, kodwa omnye umntu akakheki.
18  Ndiyambulela uThixo, ndithetha ngeelwimi ezingakumbi kunokuba nina nonke nisenjenjalo.
19  Noko ke, ebandleni bendiya kukhetha ukuthetha amazwi amahlanu ngengqondo yam, ukuze ndibe nako nokuyalela abanye ngomlomo, kunamazwi angamawaka alishumi ngeelwimi.
20  Bazalwana, musani ukuba ngabantwana abaselula emandleni okuqonda, kodwa yibani ziintsana ebubini; kanti yibani ngabakhule ngokupheleleyo emandleni okuqonda.
21  EMthethweni kubhaliwe kwathiwa: “‘Ndiza kuthetha kwesi sizwana ngeelwimi zabasemzini nemilebe yabasemzini, ukanti kwanangoko asiyi kunikela ngqalelo kum,’ utsho uYehova.”
22  Ngenxa yoko iilwimi zingumqondiso, kungekhona kumakholwa, kodwa kwabangakholwayo, kanti ukuprofeta asikokwabangakholwayo, kodwa kokwabakholwayo.
23  Ngoko ke, ukuba ibandla liphela libuthelana ndawonye baze bonke bathethe ngeelwimi, kuze kungene abantu abaqhelekileyo okanye abangakholwayo, abayi kuthi niphambene na?
24  Kodwa ukuba nonke niyaprofeta kuze kungene umntu ongakholwayo okanye oqhelekileyo, wohlwaywa ngabo bonke, uncinwa ngabo bonke;
25  zibonakaliswe iimfihlelo zentliziyo yakhe, aze awe ngobuso, anqule uThixo, evakalisa esithi: “Ngokwenene uThixo uphakathi kwenu.”
26  Kuthiweni na, ke ngoko, bazalwana? Xa nibuthelene, omnye unendumiso, omnye unemfundiso, omnye unesityhilelo, omnye uneelwimi, omnye uyatolika. Zonke izinto mazenzelwe ukwakhana.
27  Ukuba kukho abathetha ngeelwimi, mababe babini okanye bangagqithi esithathwini, yaye mabalandelelane; aze ke omnye aguqulele.
28  Kodwa ukuba akukho mguquleli, makathi cwaka ebandleni aze azithethele noThixo ngaphakathi.
29  Ngokubhekele phaya, makuthethe abaprofeti ababini okanye abathathu, abanye ke bona betyise loo nto ithethwayo.
30  Kodwa ukuba omnye unesityhilelo ngoxa ehleli apho, owokuqala makathi cwaka.
31  Kuba ninako ukuprofeta nonke ngamnye ngamnye, ukuze bonke bafunde baze bonke bakhuthazeke.
32  Yaye iziphiwo zomoya zabaprofeti mazilawulwe ngabaprofeti.
33  Kuba uThixo unguThixo, kungekhona owesidubedube, kodwa owoxolo. Njengakuwo onke amabandla abo bangcwele,
34  abafazi mabathi cwaka emabandleni, kuba akuvumelekanga ngabo ukuba bathethe, kodwa mabathobele, kwananjengoko noMthetho usitsho.
35  Ukuba, ngoko, bafuna ukufunda okuthile, mababuze awabo amadoda ekhaya, kuba kulihlazo ngomfazi ukuthetha ebandleni.
36  Intoni? Leza liphuma kuni na ilizwi likaThixo, okanye lafikelela kuni kuphela?
37  Nabani na ocinga ukuba ungumprofeti okanye unesiphiwo somoya, makazivume izinto endinibhalela zona, ngenxa yokuba zingumyalelo weNkosi.
38  Kodwa ukuba nabani na akanalwazi, uya kuhlala engenalwazi.
39  Ngenxa yoko, bazalwana bam, hlalani nifuna ngenzondelelo ukuprofeta, ukanti ningakwaleli ukuthetha ngeelwimi.
40  Kodwa zonke izinto mazenzeke ngokundilisekileyo nangolungelelwano.
5  Okunene kukho ingxelo engohenyuzo oluphakathi kwenu, henyuzo olo olungekho naphakathi kweentlanga, olokuba umntu abe nomfazi kayise.
2  Ngaba nisuke nakhukhumala na, beningafanelanga nizile na, ukuze umntu owenze esi senzo asuswe phakathi kwenu?
3  Mna ngokukokwam, nangona ndingekho ngomzimba kodwa ndikho ngomoya, ngokuqinisekileyo sele ndimgwebile, ngokungathi bendikho, loo mntu wenze oku,
4  ukuze egameni leNkosi yethu uYesu, xa nihlanganisene ndawonye, kwanomoya wam ngamandla eNkosi yethu uYesu,
5  nimnikele umntu onjalo kuSathana ukuba kutshatyalaliswe inyama, ukuze kusindiswe umoya ngemini yeNkosi.
6  Isizathu senu sokuqhayisa asisihle. Anazi na ukuba igwele elincinane libilisa intlama iphela?
7  Lisuseni igwele elidala, ukuze nibe yintlama entsha, kanye njengoko nikhululekile egweleni. Kuba, eneneni, uKristu ipasika yethu ubingelelwe.
8  Ngenxa yoko masigcine umthendeleko, kungekhona ngegwele elidala, nangegwele lobubi nobungendawo, kodwa ngamaqebengwana angenagwele okunyaniseka nenyaniso.
9  Ndanibhalela encwadini yam ukuba niyeke ukunxulumana nabahenyuzi,
10  ndingathethi ngokupheleleyo ngabahenyuzi beli hlabathi okanye abantu ababawayo nabaphangi okanye abanquli-zithixo. Kungenjalo, okunene bekuya kufuneka niphume ehlabathini.
11  Kodwa ngoku ndinibhalela ukuba niyeke ukunxulumana naye nabani na obizwa ngokuba ngumzalwana ongumhenyuzi okanye umntu obawayo okanye umnquli-zithixo okanye umtshabhisi okanye inxila okanye umphangi, ningatyi kwaukutya nomntu onjalo.
12  Kuba ndinantoni na yakwenza nokugwebana nabo bangaphandle? Anigwebi abo bangaphakathi na,
13  ngoxa uThixo egweba abo bangaphandle? “Mshenxiseni umntu ongendawo phakathi kwenu.”
15  Ke kaloku bazalwana, ndinazisa iindaba ezilungileyo endazivakalisa kuni, ezo nani nazamkelayo, enimiyo kuzo,
2  nenisindiswa ngazo, ukuba nibambelela nkqi kuzo ngentetho endazivakalisa ngayo iindaba ezilungileyo kuni, ngaphandle kokuba, enyanisweni, naba ngamakholwa ngokungenanjongo.
3  Kuba ndanikezela kuni, phakathi kwezinto zokuqala, oko nam ndakwamkelayo, okokuba uKristu wafela izono zethu, ngokutsho kweZibhalo;
4  wangcwatywa, waza wavuswa ngomhla wesithathu, ngokutsho kweZibhalo;
5  wabonakala kuKefas, nakwabalishumi elinesibini.
6  Emva koko wabonakala kubazalwana abangaphezu kwamakhulu amahlanu ngexesha elinye, inkoliso yabo esahleliyo nangoku, kodwa bambi balele ekufeni.
7  Emva koko wabonakala kuYakobi, nakubapostile bonke;
8  kodwa ekugqibeleni kwabo bonke wabonakala nakum ngokungathi kukulowo uzelwe ngaphambi kwexesha.
9  Kuba ndingoyena mncinane kubapostile, yaye andikufanelekelanga ukubizwa ngokuba ngumpostile, ngenxa yokuba ndalitshutshisa ibandla likaThixo.
10  Kodwa ngobubele obungasifanelanga bukaThixo ndiyile nto ndiyiyo. Yaye ububele bakhe obungasifanelanga obabukum abubanga lilize, kodwa ndasebenza ukubagqitha bonke, kanti ingendim kodwa ibububele obungasifanelanga bukaThixo obukum.
11  Noko ke, nokuba ndim, nokuba ngabo, senjenjalo thina ukushumayela nize nina nenjenjalo ukukholwa.
12  Ke kaloku ukuba uKristu uyashunyayelwa ukuba uvusiwe kwabafileyo, kwenzeka njani na ukuba abathile phakathi kwenu bathi akukho luvuko lwabafileyo?
13  Ukuba, eneneni, akukho luvuko lwabafileyo, noKristu akavuswanga.
14  Kodwa ukuba uKristu akavuswanga, ngokuqinisekileyo ukushumayela kwethu kulilize, nokholo lwethu lulilize.
15  Ngaphezu koko, nathi soba singqina ubuxoki ngoThixo, ngenxa yokuba sinikele ubungqina nxamnye noThixo bokuba umvusile uKRISTU, angamvusanga, ukuba abafileyo ngokwenene abayi kuvuswa.
16  Kuba ukuba abafileyo abayi kuvuswa, noKristu akavuswanga.
17  Ngokubhekele phaya, ukuba uKristu akavuswanga, ukholo lwenu alunamsebenzi; nisesezonweni zenu.
18  Enyanisweni, abo balele ekufeni bemanyene noKristu batshabalele.
19  Ukuba besithembele kuKristu kobu bomi kuphela, singabona bokusizelwa kubantu bonke.
20  Noko ke, uKristu uvusiwe kwabafileyo, intlahlela kwabalele ekufeni.
21  Ekubeni ukufa kungomntu, nokuvuka ekufeni kukwangomntu.
22  Kuba kanye njengoko kuAdam bonke besifa, ngokunjalo nakuKRISTU bonke baya kwenziwa baphile.
23  Kodwa ngamnye kuluhlu lwakhe: UKristu intlahlela, emva koko abo bangabakaKRISTU ebudeni bobukho bakhe.
24  Kwandule ke kufike isiphelo, xa enikela ubukumkani kuThixo wakhe noYise, xa etshitshise wonke urhulumente nalo lonke igunya namandla.
25  Kuba umele alawule njengokumkani ade uThixo azibeke phantsi kweenyawo zakhe zonke iintshaba.
26  Olokugqibela utshaba oluya kutshitshiswa kukufa.
27  Kuba uThixo “wazithobela phantsi kweenyawo zakhe zonke izinto.” Kodwa xa esithi ‘zonke izinto zithotyiwe,’ kuyabonakala ukuba akabalwa lowo wazithobela phantsi kwakhe zonke izinto.
28  Zakuba zithotyelwe phantsi kwakhe zonke izinto, uya kwandula ke noNyana ngokwakhe azithobe kuLowo wazithobela phantsi kwakhe zonke izinto, ukuze uThixo abe zizinto zonke kubo bonke.
29  Kungenjalo, baya kwenza ntoni na abo babhaptizwa ngenjongo yokuba ngabo bafileyo? Ukuba abafileyo abayi kuvuswa konke konke, kutheni bekwabhaptizwa ngenjongo yokuba ngabanjalo?
30  Kutheni nathi sisiba semngciphekweni ngamaxa onke?
31  Mihla le ndijamelana nokufa. Oku ndikutsho ngemihlali ngenxa yenu, bazalwana, endinayo kuKristu Yesu iNkosi yethu.
32  Ukuba, njengabantu, ndiye ndalwa namarhamncwa e-Efese, kundinceda ngantoni na oko? Ukuba abafileyo abayi kuvuswa, “masidle size sisele, kuba ngomso siza kufa.”
33  Ningalahlekiswa. Unxulumano olubi lonakalisa imikhwa elungileyo.
34  Vukani niqabuke nenze ubulungisa,  ningasiqheliseli isono, kuba bambi baswele ulwazi ngoThixo. Ndikuthetha oku ukuze nidane.
35  Noko ke, omnye uya kuthi: “Bavuswa njani na abafileyo? Beza benamzimba unjani na?”
36  Mntundini ungenangqiqo! Oko ukuhlwayelayo akwenziwa kuphile ngaphandle kokuba kuyafa kuqala;
37  yaye kona ke oko ukuhlwayelayo, uhlwayela, kungekhona isiqu esiya kuvela, kodwa ukhozo nje, nokuba lolwengqolowa okanye naluphi na olunye;
38  kodwa uThixo unika mbewu nganye isiqu sayo kanye njengoko ethanda.
39  Inyama yonke ayifani, kukho inyama yabantu, neyeenkomo, nenyama yeentaka, neyeentlanzi.
40  Yaye kukho imizimba yasezulwini, nemizimba yasemhlabeni; lulodwa uzuko lwemizimba yasezulwini, lulodwa uzuko lwemizimba yasemhlabeni.
41  Bubodwa ubuqaqawuli belanga, bubodwa ubuqaqawuli benyanga, bubodwa ubuqaqawuli beenkwenkwezi; enyanisweni, inkwenkwezi iyahluka kwenye inkwenkwezi ngobuqaqawuli.
42  Kukwanjalo nangovuko lwabafileyo. Uhlwayelwa unokonakala, uvuswa unokungonakali.
43  Uhlwayelwa ungabekekanga, uvuswa unozuko. Uhlwayelwa ubuthathaka, uvuswa unamandla.
44  Kuhlwayelwa umzimba wenyama, kuvuswa umzimba womoya. Ukuba kukho umzimba wenyama, kukwakho nowomoya.
45  Ngokukwanjalo kubhaliwe kwathiwa: “Umntu wokuqala uAdam waba ngumphefumlo ophilayo.” UAdam wokugqibela waba ngumoya onik’ ubomi.
46  Noko ke, okokuqala, asikuko okomoya, kodwa kokwenyama, emva koko ibe kokomoya.
47  Umntu wokuqala uphuma emhlabeni yaye wenziwe ngothuli; umntu wesibini uphuma ezulwini.
48  Njengoko enjalo lowo wenziwe ngothuli, bakwanjalo ke nabo benziwe ngothuli; yaye njengoko enjalo lowo ungowasezulwini, bakwanjalo ke nabo bangabasezulwini.
49  Yaye kanye njengoko siye sanawo umfanekiso walowo wenziwe ngothuli, siya kuba nawo nomfanekiso walowo ungowasezulwini.
50  Noko ke, oku ndiyakutsho, bazalwana, ukuthi inyama negazi azinakubudla ilifa ubukumkani bukaThixo, kungenako nokonakala ukudla ilifa ukungonakali.
51  Khangelani! ndinixelela imfihlelo engcwele: Asiyi kulala ekufeni sonke, kodwa sonke siya kutshintshwa,
52  ngesiquphe, ngokuqhwanyaza kweliso, ebudeni bexilongo lokugqibela. Kuba liya kukhala ixilongo, yaye abafileyo baya kuvuswa bengenakonakala, ibe siya kutshintshwa.
53  Kuba oku konakalayo kumele kwambathe ukungonakali, noku kufayo kumele kwambathe ukungafi.
54  Kodwa xa oku konakalayo kuthe kwambatha ukungonakali noku kufayo kwambatha ukungafi, liya kwandula ke lenzeke ilizwi elibhaliweyo kwathiwa: “UKufa kuginywe ngonaphakade.”
55  “Kufa, luphi na uloyiso lwakho? Kufa, luphi na ulwamvila lwakho?”
56  Ulwamvila oluvelisa ukufa sisono, kodwa amandla esono nguMthetho.
57  Makubulelwe ke kuThixo osinika uloyiso ngayo iNkosi yethu uYesu Kristu!
58  Ngenxa yoko, bazalwana bam abaziintanda, qinani, ningabi nakushukuma, nisoloko ninokuninzi kokwenza emsebenzini weNkosi, nisazi ukuba ukusebenza kwenu akulolize eNkosini.
1  UPawulos, obiziweyo ukuba abe ngumpostile kaYesu Kristu ngokuthanda kukaThixo, noSosithene umzalwana wethu
2  ubhalela ibandla likaThixo eliseKorinte, nina bangcwalisiweyo ngokumanyene noKristu Yesu, nibiziweyo ukuba nibe ngabo bangcwele, ndawonye nabo bonke abo kuyo yonk’ indawo babiza egameni leNkosi yethu, uYesu Kristu, iNkosi yabo neyethu:
3  Ngamana ningaba nobubele obungasifanelanga noxolo oluvela kuThixo uBawo wethu neNkosi uYesu Kristu.
4  Ndisoloko ndimbulela uThixo ngani ngenxa yobubele obungasifanelanga bukaThixo obanikwa nina kuKristu Yesu;
5  ngokuba kuyo yonk’ into niye natyetyiswa kuye, emandleni apheleleyo okuthetha nakulwazi olupheleleyo,
6  kwananjengoko ubungqina obungoKRISTU buye baqiniswa phakathi kwenu,
7  kangangokuba anisileli nakwisiphi na isiphiwo konke konke, ngoxa nilinde ngentumekelelo ukutyhileka kweNkosi yethu uYesu Kristu.
8  Kanjalo iya kuniqinisa kuse esiphelweni, ukuze ningabi nakumangaleleka ngemini yeNkosi yethu uYesu Kristu.
9  Uthembekile uThixo, enathi ngaye nabizelwa kuko ukwabelana noNyana wakhe uYesu Kristu iNkosi yethu.
10  Ke kaloku ndiyanibongoza, bazalwana, ngegama leNkosi yethu uYesu Kristu ukuba nonke nithethe ngokuvumelanayo, nokuba kungabikho kwahlukana phakathi kwenu, kodwa nimanyane engqondweni enye nasengcamangweni enye.
11  Kuba kuye kwatyhilwa kum ngani, bazalwana bam, ngabo bendlu kaKlowe, ukuba kukho iingxwabangxwaba phakathi kwenu.
12  Ndibhekisela kwinto yokuba, ngamnye wenu esithi: “Mna ndingokaPawulos,” “Kodwa mna ndingoka-Apolo,” “Kodwa mna ndingokaKefas,” “Kodwa mna ndingokaKristu.”
13  UKRISTU wahlulelene. Akuzange kubethelelwe Pawulos ngenxa yenu, andibi kunjalo? Okanye nabhaptizelwa egameni likaPawulos na?
14  Ndinombulelo kuba ndingazange ndibhaptize namnye kuni ngaphandle kukaKrispo noGayo,
15  khon’ ukuze kungabikho namnye othi nabhaptizelwa egameni lam.
16  Ndabhaptiza nendlu kaStefana. Ngaphandle kwabo ke, andazi mntu wumbi ndambhaptizayo.
17  Kuba uKristu wandithuma, kungekhona ukuhamba ndibhaptiza, kodwa ukuhamba ndivakalisa iindaba ezilungileyo, kungengabulumko bantetho, ukuze isibonda sentuthumbo sikaKRISTU singenziwa singabi namsebenzi.
18  Kuba intetho engesibonda sentuthumbo ibubudenge kwabo batshabalalayo, kodwa kuthi basindiswayo ingamandla kaThixo.
19  Kuba kubhaliwe kwathiwa: “Ndiza kubutshitshisa ubulumko babantu abazizilumko, ndiyiphuthise nengcinga yabantu abaziingqondi.”
20  Uphi na umntu osisilumko? Uphi na umbhali? Uphi na umphikisi wale nkqubo yezinto? UThixo akabenzanga baba bubudenge na ubulumko behlabathi?
21  Kuba ekubeni, ebulumkweni bukaThixo, ihlabathi ngobulumko balo lithe alamazi uThixo, uThixo wabona kulungile ukuba ngobudenge boku kushunyayelwayo asindise abo bakholwayo.
22  Kuba amaYuda acela imiqondiso namaGrike afuna ubulumko;
23  kodwa thina sishumayela uKristu ebethelelwe, nto leyo esisikhubekiso kumaYuda nebubudenge kwiintlanga;
24  noko ke, kwabo bangababiziweyo, amaYuda namaGrike, sishumayela uKristu ongamandla kaThixo nobulumko bukaThixo.
25  Ngenxa yokuba into ebubudenge kaThixo inobulumko kunabantu, yaye into ebuthathaka kaThixo yomelele kunabantu.
26  Kuba niyakubona ukunibiza kwakhe, bazalwana, ukuba ababaninzi ababizwa bezizilumko ngokwenyama, ababaninzi abanamandla, ababaninzi abazizidwangube;
27  kodwa uThixo wanyula izinto ezibubudenge zehlabathi, ukuze abahlazise abantu abazizilumko; yaye uThixo wanyula izinto ezibuthathaka zehlabathi, ukuze azihlazise izinto ezomeleleyo;
28  yaye uThixo wanyula izinto ezingabekekileyo zehlabathi nezinto ezijongelwa phantsi, izinto ezingekhoyo, ukuze azitshitshise izinto ezikhoyo,
29  ukuze kungabikho nyama iqhayisayo emehlweni kaThixo.
30  Kodwa kungenxa yakhe enithe namanyana noKristu Yesu, lowo kuthi uye waba bubulumko obuvela kuThixo, kwanobulungisa nobungcwalisa nokukhululwa ngentlawulelo;
31  ukuze kube njengoko kanye kubhaliwe kwathiwa: “Lowo uqhayisayo, makaqhayise ngoYehova.”
2  Ngoko ke bazalwana, xa ndeza kuni, ndivakalisa imfihlelo engcwele kaThixo, andizange ndize ngakugqithisela kwantetho okanye kwabulumko.
2  Kuba ndagqiba kwelokuba ndingazi nto phakathi kwenu ngaphandle koYesu Kristu, naye ebethelelwe.
3  Yaye ndafika kuni ndibuthathaka ibe ndisoyika kwaye ndingcangcazela kakhulu;
4  yaye intetho yam noko ndakushumayelayo kube kungengamazwi eyisayo obulumko kodwa bekungokubonakaliswa komoya namandla,
5  ukuze ukholo lwenu lungabi sebulumkweni babantu, kodwa lube semandleni kaThixo.
6  Ke kaloku sithetha ubulumko phakathi kwabo baqolileyo, kodwa kungekhona ubulumko bale nkqubo yezinto nobo babalawuli bale nkqubo yezinto, abo baza kutshitsha.
7  Kodwa sithetha ubulumko bukaThixo kwimfihlelo engcwele, ubulumko obufihlakeleyo, obo uThixo wabumisela kwangaphambili ngaphambi kweenkqubo zezinto ngenxa yozuko lwethu.
8  Akukho namnye kubalawuli bale nkqubo yezinto ubaziyo obu bulumko, kuba ukuba babebazile ngebabengayibethelelanga iNkosi ezukileyo.
9  Kodwa kanye njengoko kubhaliwe: “Iliso alizibonanga nendlebe ayizivanga, zingathelekelelwanga nasentliziyweni yomntu izinto uThixo azilungisele abo bamthandayo.”
10  Kuba uThixo uzityhile kuthi ngomoya wakhe, kuba umoya uphengulula ezintweni zonke, kwanezinto ezinzulu zikaThixo.
11  Kuba ngubani na phakathi kwabantu ozaziyo izinto zomntu ngaphandle komoya womntu okuye? Ngoko, akukho bani ufikelele ekuzazini izinto zikaThixo, ngaphandle komoya kaThixo.
12  Ke thina samkela, kungekhona umoya wehlabathi, kodwa umoya ovela kuThixo, ukuze sizazi izinto esizinikwe ngobubele nguThixo.
13  Ezi zinto sikwazithetha, kungekhona ngamazwi afundiswa ngobulumko babantu, kodwa ngalawo afundiswa ngomoya, njengoko sidibanisa imibandela yokomoya namazwi okomoya.
14  Kodwa umntu wokwenyama akazamkeli izinto zomoya kaThixo, kuba zibubudenge kuye; yaye akanakuzazi, ngenxa yokuba zincinwa ngokomoya.
15  Noko ke, umntu wokomoya eneneni uncina zonke izinto, kodwa yena ngokwakhe akancinwa nguye nawuphi na umntu.
16  Kuba “ngubani na oyaziyo ingqondo kaYehova, ukuze amyalele?” Kodwa sinayo ingqondo kaKristu.
3  Yaye ngoko, bazalwana, andikwazanga ukuthetha kuni njengakubantu bokomoya, kodwa njengakubantu bokwenyama, njengakwiintsana kuKristu.
2  Ndanondla ngobisi, kungekhona ngokutya, kuba naningekomeleli ngokwaneleyo. Enyanisweni, anikomeleli ngokwaneleyo nangoku,
3  kuba nisengabokwenyama. Kuba ngoxa kukho ikhwele nembambano phakathi kwenu, aningabenyama na yaye anihambi njengoko abantu besenjenjalo na?
4  Kuba xa omnye esithi: “Mna ndingokaPawulos,” kodwa omnye athi: “Mna ndingoka-Apolo,” aningobantu nje na?
5  Uyintoni na, ngoko, uApolo? Ewe, uyintoni na uPawulos? Ngabalungiseleli enathi ngabo naba ngamakholwa, kwanjengoko iNkosi yamnikayo ngamnye.
6  Mna ndatyala, uApolo wankcenkcesha, kodwa uThixo wakhulisa;
7  ngoko ke lowo utyalayo akalutho nalowo unkcenkceshayo akalutho, kodwa oyinto nguThixo, yena ukhulisayo.
8  Ke kaloku lowo utyalayo nalowo unkcenkceshayo banto-nye, kodwa umntu ngamnye uya kwamkela owakhe umvuzo ngokokusebenza kwakhe.
9  Kuba singabasebenzi abangamadlelane kaThixo. Nina niyintsimi kaThixo elinywayo, isakhiwo sikaThixo.
10  Ngokobubele obungasifanelanga bukaThixo obanikwa mna, njengomalathisi osisilumko wemisebenzi ndabeka isiseko, kodwa uthile ongomnye wakha phezu kwaso. Kodwa ngamnye makahlale eyiphaphele indlela akha ngayo phezu kwaso.
11  Kuba akukho mntu unokubeka nasiphi na esinye isiseko ngaphandle kweso sibekiweyo, esinguYesu Kristu.
12  Ke kaloku ukuba nabani na wakha phezu kwesiseko ngegolide, ngesilivere, ngamatye axabisekileyo, ngezinto ezenziwe ngomthi, ngengca, ngeendiza,
13  umsebenzi womntu ngamnye uya kucaca ngaloo mini, kuba uya kutyhilwa ngomlilo; yaye umlilo ngokwawo uya kucikida ukuba uluhlobo luni na umsebenzi wakhe ngamnye.
14  Ukuba umsebenzi wakhe nabani na awakhe phezu kwaso uyahlala, uya kwamkela umvuzo;
15  ukuba umsebenzi wakhe nabani na utshiswa kuthi tu, uya kulahlekelwa, kodwa yena ngokwakhe uya kusindiswa; kanti, ukuba kunjalo, kuya kuba ngokungathi udlule emlilweni.
16  Anazi na ukuba niyitempile kaThixo, nokuba umoya kaThixo uhleli kuni?
17  Ukuba nabani na utshabalalisa itempile kaThixo, uThixo uya kumtshabalalisa; kuba itempile kaThixo ingcwele, tempile leyo eniyiyo nina.
18  Makungabikho nabani na uzikhohlisayo: Ukuba nabani na phakathi kwenu ucinga ukuba usisilumko kule nkqubo yezinto, makabe sisidenge, ukuze abe sisilumko.
19  Ubulumko beli hlabathi bubudenge kuThixo; kuba kubhaliwe kwathiwa: “Ubambisa izilumko kubuqhokolo bazo.”
20  Yaye kwakhona kwathiwa: “UYehova uyazi ukuba ukuqiqa kwabantu abazizilumko kuphuthile.”
21  Ngoko ke makungabikho nabani na uqhayisa ngabantu; kuba zonke izinto zezenu,
22  enoba nguPawulos okanye uApolo okanye uKefas okanye ihlabathi okanye ubomi okanye ukufa okanye izinto ezilapha ngoku okanye izinto eziza kuza, zonke izinto zezenu;
23  nina ningabakaKristu; uKristu yena ngokaThixo.
12  Ke kaloku ngokuphathelele iziphiwo zokomoya, bazalwana, andifuni ningabi nalwazi.
2  Niyazi ukuba ngoxa naningabantu beentlanga, nanikhukuliswa niphuphuthekiswa zizithixo ezingathethiyo.
3  Ngoko ke yiqondeni into yokuba akukho bani uthetha ngokuqhutywa ngumoya kaThixo unokuthi: “UYesu uqalekisiwe!” yaye kungekho bani unokuthi: “UYesu uyiNkosi!” engaqhutywa ngumoya oyingcwele.
4  Ke kaloku kukho iintlobo ngeentlobo zeziphiwo, kodwa mnye wona umoya;
5  yaye kukho iintlobo ngeentlobo zobulungiseleli, ukanti inye yona iNkosi;
6  kukwakho neentlobo ngeentlobo zokusebenza, ukanti nguThixo omnye owenza konke oko kusebenza kubo bonke abantu.
7  Kodwa umoya uzibonakalisa kuye ngamnye ngenjongo yengenelo.
8  Ngokomzekelo, omnye unikwa ngomoya intetho yobulumko, omnye intetho yolwazi ngokwaloo moya ukwamnye,
9  omnye ukholo ngomoya omnye, omnye iziphiwo zokuphilisa ngaloo moya mnye,
10  kanti omnye ukwenza imisebenzi yamandla, omnye ukuprofeta, omnye ukuqonda amazwi aphefumlelweyo, omnye iilwimi ezahlukeneyo, yaye omnye ukutolika iilwimi.
11  Kodwa konke oku kwenziwa ngumoya omnye nofanayo, usabela ngamnye kanye njengoko uthandayo.
12  Kuba kanye njengoko umzimba umnye kodwa unamalungu amaninzi, yaye onke amalungu aloo mzimba, nangona emaninzi, angumzimba omnye, ukwanjalo noKRISTU.
13  Kuba eneneni thina sonke sabhaptizelwa mzimbeni mnye, ngamoya mnye, nokuba singamaYuda okanye amaGrike, nokuba singamakhoboka okanye abakhululekileyo, sonke sasezwa moyeni mnye.
14  Kuba umzimba, eneneni, awulolungu linye, kodwa ngamaninzi.
15  Ukuba unyawo lungathi: “Ngenxa yokuba ndingesosandla, andiyonxalenye yomzimba,” aluthi ngenxa yesi sizathu lungabi yinxalenye yomzimba.
16  Yaye ukuba indlebe ingathi: “Ngenxa yokuba ndingeloliso, andiyonxalenye yomzimba,” ayithi ngenxa yesi sizathu ingabi yinxalenye yomzimba.
17  Ukuba umzimba uphela ubuliliso, bekuya kuba phi na ukuva? Ukuba wonke ubukukuva, bekuya kuba phi na ukujoja?
18  Kodwa uThixo ubeke amalungu emzimbeni, ngalinye lawo, kanye njengoko ethanda.
19  Ukuba onke ebelilungu elinye, ubuya kubaphi na umzimba?
20  Kodwa ngoku kukho amalungu amaninzi, kanti mnye umzimba.
21  Iliso alinakuthi kwisandla: “Andikufuni nganto”; nentloko ayinakuthi kwiinyawo: “Andinifuni nganto.”
22  Kodwa kunoko amalungu omzimba abonakala ebuthathaka ngakumbi ngawona ayimfuneko,
23  namalungu omzimba esicinga ukuba akabekekanga kangako, siwambathisa ngokubekeke ngakumbi, yaye ngoko amalungu ethu angahloniphekanga ngawona siwaphatha ngokuhlonipheke ngakumbi,
24  kanti amalungu ethu abukekayo awaswelanga nto. UThixo uwumanye umzimba ngohlobo lokuba amalungu anentswelo afumane imbeko engakumbi,
25  khon’ ukuze kungabikho kwahlukana emzimbeni, kodwa ukuze amalungu awo anyamekelane.
26  Yaye ukuba ilungu elinye liyabandezeleka, onke amanye amalungu abandezeleka kunye nalo; okanye ukuba ilungu liyazukiswa, onke amanye amalungu avuyisana nalo.
27  Ke kaloku ningumzimba kaKristu, yaye elowo kuni ulilungu.
28  Yaye uThixo ubeke abahlukahlukeneyo ebandleni, okokuqala, abapostile; okwesibini, abaprofeti; okwesithathu, abafundisi; ibe yimisebenzi yamandla; ibe ziziphiwo zokuphilisa; iinkonzo eziluncedo, amandla okwalathisa, iilwimi ezahlukeneyo.
29  Abangobapostile bonke, andibi kunjalo? Abangobaprofeti bonke, andibi kunjalo? Abangobafundisi bonke, andibi kunjalo? Abenzi misebenzi yamandla bonke, andibi kunjalo?
30  Abanaziphiwo zokuphilisa bonke, andibi kunjalo? Abathethi ngeelwimi bonke, andibi kunjalo? Abangobaguquleli bonke, andibi kunjalo?
31  Kodwa hlalani nifuna ngenzondelelo iziphiwo ezikhulu ngakumbi. Ukanti ndinibonisa indlela egqwesileyo.
