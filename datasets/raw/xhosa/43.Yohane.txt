10  “Inene, inene, ndithi kuni, Lowo ungangeni ngomnyango kwisibaya sezimvu, osuka akhwele ndaweni yimbi, ulisela nomphangi.
2  Kodwa lowo ungena ngomnyango ngumalusi wezimvu.
3  Umgcini-mnyango uyamvulela lowo, yaye izimvu ziyaliphulaphula ilizwi lakhe, kwaye izimvu zakhe uzibiza ngamagama aze azikhokelele ngaphandle.
4  Xa ezikhuphile zonke ezakhe, uhamba phambi kwazo, zize izimvu zimlandele, ngenxa yokuba ziyalazi ilizwi lakhe.
5  Owasemzini aziyi kumlandela kodwa ziya kusaba kuye, kuba azilazi ilizwi labasemzini.”
6  UYesu wawuthetha kubo lo mzekeliso; kodwa babengakuqondi oko wayekuthetha kubo.
7  Ngoko ke kwakhona uYesu wathi: “Inene, inene, ndithi kuni, Ndim umnyango wezimvu.
8  Bonke abo baye beza esikhundleni sam bangamasela nabaphangi; kodwa izimvu azibaphulaphulanga.
9  Ndim umnyango; nabani na ongena ngam uya kusindiswa, yaye uya kungena ephuma aze afumane idlelo.
10  Isela alizi ngaphandle kokuba lizele ukuba nokubulala nokutshabalalisa. Mna ndizele ukuba zibe nobomi yaye zibe nabo ngokuyintabalala.
11  Ndingumalusi omhle; umalusi omhle unikezela umphefumlo wakhe ngenxa yezimvu.
12  Umqeshwa, ongengomalusi nezingezozakhe izimvu, uthi akubona ingcuka isiza, azishiye izimvu, asabe—ize ingcuka izixhwile, izichithachithe—
13  ngenxa yokuba ungumqeshwa yaye akazikhathalele izimvu.
14  Ndingumalusi omhle, kwaye ndiyazazi izimvu zam nezimvu zam ziyandazi,
15  kanye njengoko uBawo endazi mna nam ndimazi uBawo; yaye ndinikezela umphefumlo wam ngenxa yezimvu.
16  “Ndinazo nezinye izimvu, ezingezizo ezesi sibaya; nazo ezo ndimele ndize nazo, yaye ziya kuliphulaphula ilizwi lam, zize zibe mhlambi mnye, nomalusi abe mnye.
17  Kungenxa yoko le nto uBawo endithanda, kuba ndiyawunikezela umphefumlo wam, ukuze ndiwufumane kwakhona.
18  Akukho mntu uwuthabathileyo kum, kodwa ndiwunikezela ngokwam. Ndinegunya lokuwunikezela, yaye ndinegunya lokuwufumana kwakhona. Umyalelo woku ndiwufumene kuBawo.”
19  Kwakhona ahlukana phakathi amaYuda ngenxa yala mazwi.
20  Abaninzi kuwo babesithi: “Unedemon yaye uphambene. Kutheni nimphulaphula nje?”
21  Abanye babesithi: “La asingomazwi omntu ophethwe yidemon. Idemon ayinakuvula amehlo abantu abaziimfama, akunjalo?”
22  Ngelo xesha kwabakho umthendeleko wonikezelo eYerusalem. Kwakusebusika,
23  yaye uYesu wayehamba etempileni kwivaranda kaSolomon.
24  Ngoko ke amaYuda amrhawula aza athi kuye: “Koda kube nini na uyigcine imiphefumlo yethu ithingaza? Ukuba unguKRISTU, sixelele ngokuphandle.”
25  UYesu wawaphendula wathi: “Ndinixelele, naza anakholelwa. Imisebenzi endiyenzayo egameni likaBawo, yona inikela ubungqina ngam.
26  Kodwa anikholelwa, ngenxa yokuba aniyiyo nanye yezimvu zam.
27  Izimvu zam ziyaliphulaphula ilizwi lam, kwaye ndiyazazi, zona ziyandilandela.
28  Ndizinika ubomi obungunaphakade, yaye aziyi kuze zitshatyalaliswe, kungekho namnye uya kuzixhwila esandleni sam.
29  Oko andinike kona uBawo kuyinto enkulu ngakumbi kunazo zonke ezinye izinto, yaye akukho bani unokuzixhwila esandleni sikaBawo.
30  Mna noBawo sibanye.”
31  Aphinda amaYuda aphakamisa amatye ukuze amxulube.
32  UYesu waphendula wathi kuwo: “Ndibonakalise kuni imisebenzi emininzi emihle ivela kuBawo. Nindixuluba ngenxa yawuphi na kuloo misebenzi?”
33  AmaYuda amphendula athi: “Sikuxuluba, kungekhona ngenxa yomsebenzi omhle, kodwa ngenxa yokunyelisa, kwanangenxa yokuba wena, nangona ungumntu, uzenza uthixo.”
34  UYesu wawaphendula wathi: “Akubhalwanga na eMthethweni wenu kwathiwa, ‘Ndathi: “Ningoothixo”’?
35  Ukuba wababiza ngokuthi ‘oothixo’ abo leza nxamnye nabo ilizwi likaThixo, yaye iSibhalo asinakuphuthiswa,
36  nitsho na nina kum lowo uBawo wamngcwalisayo waza wamthumela ehlabathini ukuthi, ‘Uyanyelisa,’ ngenxa yokuba ndithe, NdinguNyana kaThixo?
37  Ukuba andiyenzi imisebenzi kaBawo, musani ukundikholelwa.
38  Kodwa ukuba ndiyayenza, kwanakuba ningandikholelwa, yikholelweni imisebenzi, ukuze nazi yaye niqhubeke nisazi ukuba uBawo umanyene nam, nam ndimanyene noBawo.”
39  Ngoko ke azama kwakhona ukumbamba; kodwa waphuma akabi nakumfikelela.
40  Waphinda waya phesheya kweYordan kwindawo apho uYohane wayebhaptiza khona kuqala, waza wahlala apho.
41  Yaye abantu abaninzi beza kuye, baza bathi: “UYohane, eneneni, akenzanga namnye umqondiso, kodwa konke awakuthethayo uYohane ngalo mntu kuyinyaniso.”
42  Kwaye abaninzi bakholwa kuye apho.
4  Ke kaloku xa iNkosi yaqondayo ukuba abaFarisi bavile ukuba uYesu wayesenza aze abhaptize abafundi abangakumbi kunoYohane—
2  nangona, eneneni, uYesu wayengabhaptizi kodwa ngabafundi bakhe ababesenjenjalo—
3  yalishiya elakwaYuda yaza yemka kwakhona isiya eGalili.
4  Kodwa kwakuyimfuneko ngayo ukuba idlule eSamariya.
5  Ngako oko yafika kwisixeko saseSamariya esibizwa ngokuba yiSikare kufuphi nentsimi kaYakobi awayinika uYosefu unyana wakhe.
6  Enyanisweni, umthombo kaYakobi wawulapho. Akuba uYesu ediniwe luhambo, wahlala enjalo ngasemthonjeni lowo. Kwakumalunga nelixa lesithandathu.
7  Umfazi waseSamariya weza kukha amanzi. UYesu wathi kuye: “Ndiphe ndisele.”
8  (Kuba abafundi bakhe babeye esixekweni ukuya kuthenga into etyiwayo.)
9  Ngoko ke umfazi ongumSamariya wathi kuye: “Kwenzeka njani ukuba wena, phezu kwako nje ukuba ungumYuda, ucele kum into eselwayo, ndakuba mna ndingumfazi ongumSamariya?” (Kuba amaYuda akanazinkqubano namaSamariya.)
10  Ekuphenduleni uYesu wathi kuye: “Ukuba ubusazi isipho sesisa sikaThixo nokuba ngubani na lo uthi kuwe, ‘Ndiphe ndisele,’ unge ucele kuye wena, wakupha amanzi aphilayo.”
11  Wathi kuye: “Mnumzana, akunayo ne-emele le yokukha amanzi, nequla linzulu. Asuka kuwuphi umthombo, ke ngoko, la manzi aphilayo onawo?
12  Akukho mkhulu ngakumbi kunokhokho wethu uYakobi, owasinika eli qula awayesela kulo yena noonyana bakhe neenkomo zakhe, andibi kunjalo?”
13  Ekuphenduleni uYesu wathi kuye: “Wonk’ ubani osela kula manzi uya kunxanwa kwakhona.
14  Nabani na osela kumanzi endiza kumpha wona akasayi kuze anxanwe konke konke, kodwa kuye amanzi endiya kumnika wona aya kuba ngumthombo wamanzi ampompozayo anika ubomi obungunaphakade.”
15  Lo mfazi wathi kuye: “Mnumzana, ndinike la manzi, khon’ ukuze ndinganxanwa yaye ndingahlali ndisiza kule ndawo ukuza kukha amanzi.”
16  Wathi kuye: “Hamba, uye kubiza indoda yakho, nize kule ndawo.”
17  Ekuphenduleni lo mfazi wathi: “Andinandoda.” UYesu wathi kuye: “Utsho kakuhle ukuthi, ‘Andinandoda.’
18  Kuba ubunamadoda amahlanu, yaye indoda onayo ngoku asindoda yakho. Unyanisile ukutsho.”
19  Lo mfazi wathi kuye: “Mnumzana, ndiyaqonda ukuba ungumprofeti.
20  Ookhokho bethu babenqula kule ntaba; kodwa nina nithi iseYerusalem indawo apho abantu bafanele banqule khona.”
21  UYesu wathi kuye: “Ndikholelwe, mfazindini, Liyeza ilixa ekuya kuthi ngalo ningamnquli uBawo kule ntaba okanye eYerusalem.
22  Nina ninqula eningakwaziyo; thina sinqula esikwaziyo, kuba usindiso luphuma kumaYuda.
23  Noko ke, liyeza ilixa, nangoku selikho, xa abanquli bokwenyaniso baya kumnqula uBawo ngomoya nenyaniso, kuba, eneneni, uBawo ufuna abanjalo ukumnqula.
24  UThixo unguMoya, nabo bamnqulayo bamele banqule ngomoya nenyaniso.”
25  Lo mfazi wathi kuye: “Ndiyazi ukuba uMesiya uyeza, obizwa ngokuba nguKristu. Wothi ke akufika, azivakalise zonke izinto kuthi ekuhleni.”
26  UYesu wathi kuye: “Mna lo uthetha nawe ndinguye.”
27  Ngoko ke bafika abafundi bakhe, baza bamangaliswa kuba ethetha nomfazi. Kambe ke, akukho bani wathi: “Ufuna ntoni na?” okanye, “Kutheni uthetha naye nje?”
28  Lo mfazi, ke ngoko, wayishiya ingqayi yakhe yamanzi, waya esixekweni waza waxelela abantu wathi:
29  “Yizani apha, nibone umntu ondixelele zonke izinto endizenzileyo. Akangebi mhlawumbi nguKRISTU na?”
30  Baphuma esixekweni baza baya kuye.
31  Ngelo thuba abafundi babembongoza, besithi: “Rabhi, yitya.”
32  Kodwa wathi kubo: “Ndinokutya endikutyayo eningakwaziyo nina.”
33  Ngoko ke abafundi bathi omnye komnye: “Akukho bani umzisele nto yakutya, akunjalo?”
34  UYesu wathi kubo: “Okwam ukutya kukuba ndenze ukuthanda kondithumileyo nokuba ndiwugqibe umsebenzi wakhe.
35  Anitsho na ukuba kusekho iinyanga ezine ngaphambi kokufika kwesivuno? Khangelani! ndithi kuni: Phakamisani amehlo enu nize nibone amasimi, ukuba amhlophe ukuze kuvunwe.
36  Umvuni sele efumana umvuzo yaye ehlanganisa isiqhamo sobomi obungunaphakade, khon’ ukuze umhlwayeli nomvuni babe nemihlali kunye.
37  Kule nkalo, eneneni, liyinyaniso ilizwi elithi, Omnye ngumhlwayeli aze omnye abe ngumvuni.
38  Ndanithuma ukuvuna oko ningakusebenzelanga. Abanye basebenzile, naza nina nangenelwa kukusebenza kwabo.”
39  Ke kaloku abaninzi kumaSamariya eso sixeko bakholwa kuye ngenxa yelizwi lomfazi owangqina esithi: “Undixelele zonke izinto endizenzileyo.”
40  Akufika ke kuye amaSamariya, amcela ukuba ahlale nawo; waza wahlala apho iintsuku ezimbini.
41  Ngenxa yoko abaninzi ngakumbi bakholwa ngenxa yoko wakuthethayo,
42  baza bathi emfazini: “Asisakholwa ngenxa yentetho yakho; kuba sizivele ngokwethu yaye siyazi ukuba lo mntu ngokuqinisekileyo ngumsindisi wehlabathi.”
43  Emva kwezo ntsuku zimbini wemka apho waya eGalili.
44  Noko ke, uYesu wanikela ubungqina bokuba kwilizwe lakowabo umprofeti akanikwa mbeko.
45  Ngoko ke, akufika eGalili, amaGalili amamkela, ngenxa yokuba ayezibonile zonke izinto awazenzayo eYerusalem emthendelekweni, kuba nawo ayeyile emthendelekweni.
46  Waphinda waya eKana yaseGalili, apho wayejike khona amanzi aba yiwayini. Kwakukho mlindi uthile wakwakumkani owayegulelwa ngunyana eKapernahum.
47  Xa lo mntu wevayo ukuba uYesu umkile kwelakwaYuda weza eGalili, waya kuye waza wamcela ukuba ehle aze aphilise unyana wakhe, kuba wayesele eza kufa.
48  Noko ke, uYesu wathi kuye: “Ngaphandle kokuba nibone imiqondiso nemimangaliso, anisayi kuze nikholwe.”
49  Umlindi wakwakumkani wathi kuye: “Nkosi, yihla ngaphambi kokuba umntwana wam oselula afe.”
50  UYesu wathi kuye: “Hamba; unyana wakho uyaphila.” Lo mntu walikholelwa ilizwi uYesu awalithethayo kuye waza wahamba.
51  Kodwa ngoxa wayesihla amakhoboka akhe amhlangabeza eze kuthi inkwenkwe yakhe iyaphila.
52  Ngoko ke wawabuza ilixa echache ngalo. Ngako oko athi kuye: “Izolo ngelixa lesixhenxe uye waphela umkhuhlane.”
53  Ngoko ke wazi uyise ukuba bekungelo lixa kanye athe uYesu kuye: “Unyana wakho uyaphila.” Kwaye yena nendlu yakhe iphela bakholwa.
54  Lo ngumqondiso wesibini uYesu awawenzayo ekumkeni kwakhe kwelakwaYuda waya eGalili.
11  Ke kaloku kwakukho mntu uthile owayegula, uLazaro waseBhethani, kwidolophana yakuloMariya nakuloMarta udade wabo.
2  Enyanisweni, ngulaa Mariya wathambisa iNkosi ngeoli yobulawu waza wazisula iinyawo zayo ngeenwele zakhe, owayegulelwa ngumntakwabo uLazaro.
3  Ngoko ke oodade wabo bathumela ilizwi kuye, besithi: “Nkosi, yabona! lowo unomsa ngaye uyagula.”
4  Kodwa akukuva oko uYesu wathi: “Esi sifo asiyi kuphelela ekufeni, kodwa kuzuko lukaThixo, ukuze uNyana kaThixo azukiswe ngaso.”
5  Ke uYesu wayemthanda uMarta nodade wabo noLazaro.
6  Noko ke, akuva ukuba uyagula, wahlala iintsuku ezimbini kwindawo awayekuyo.
7  Wandula ke emva koku wathi kubafundi bakhe: “Masiye kwelakwaYuda kwakhona.”
8  Abafundi bathi kuye: “Rabhi, mva nje abelakwaYuda bebefuna ukukuxuluba, uya apho kwakhona na?”
9  UYesu waphendula wathi: “Kukho iiyure ezilishumi elinesibini zokukhanya kwemini, akunjalo? Ukuba nabani na uhamba ekukhanyeni kwemini akangqubeki kuyo nantoni na, kuba uyakubona ukukhanya kweli hlabathi.
10  Kodwa ukuba nabani na uhamba ebusuku, ungqubeka entweni, kuba ukukhanya akukho kuye.”
11  Wazitsho ezi zinto, waza emva koku wathi kubo: “ULazaro umhlobo wethu uye kuphumla, kodwa ndiyahamba ndiya apho ukuze ndimvuse ebuthongweni.”
12  Ngoko ke abafundi bathi kuye: “Nkosi, ukuba uye kuphumla, uya kuphila.”
13  Noko ke, uYesu wayethetha ngokufa kwakhe. Kodwa bona babecinga ukuba wayethetha ngokuphumla ebuthongweni.
14  Ke ngoko, uYesu wathi kubo ngokuphandle: “ULazaro ufile,
15  yaye ndinemihlali ngenxa yenu kukuba bendingekho apho, ukuze nikholwe. Kodwa masiye kuye.”
16  Ngoko ke uTomas, owayebizwa ngokuba nguWele, wathi kubafundi abangamadlelane akhe: “Nathi masiye, ukuze sife kunye naye.”
17  Ngenxa yoko akufika uYesu, wafumanisa ukuba wayesele eneentsuku ezine ekwingcwaba lenkumbulo.
18  Ke kaloku iBhethani yayikufuphi neYerusalem kumgama omalunga neekhilomitha ezintathu.
19  Ngako oko kweza amaYuda amaninzi kuMarta noMariya ukuze abathuthuzele ngenxa yomntakwabo.
20  Wathi ke uMarta, akuva ukuba uYesu uyeza, wamhlangabeza; kodwa uMariya wasala ekhaya.
21  UMarta ke ngoko wathi kuYesu: “Nkosi, ukuba ubulapha umntakwethu ngengafanga.
22  Ukanti okwangoku ndiyazi ukuba zonke izinto ozicelayo kuThixo, uThixo uya kukunika.”
23  UYesu wathi kuye: “Umntakwenu uza kuvuka.”
24  UMarta wathi kuye: “Ndiyazi ukuba uza kuvuka eluvukweni ngomhla wokugqibela.”
25  UYesu wathi kuye: “Ndim uvuko nobomi. Lowo ubonisa ukholo kum, nokuba uyafa, uya kubuyela ebomini;
26  kwaye wonk’ ubani ophilayo aze abonise ukholo kum akasayi kuze afe konke konke. Uyakukholelwa na oku?”
27  Wathi kuye: “Ewe, Nkosi; ndikholiwe ukuba unguye uKRISTU uNyana kaThixo, Lowo uzayo ehlabathini.”
28  Akuba ekutshilo oku, wemka waza wabiza uMariya udade wabo ngasese, wathi: “UMfundisi ukho yaye uyakubiza.”
29  Wathi yena akukuva oku, wasukuma ngokukhawuleza waya kuye.
30  Enyanisweni, uYesu wayengekafiki kwidolophana, kodwa wayeselapho kwindawo uMarta awayemhlangabeze kuyo.
31  Ngoko ke amaYuda awayekunye naye endlwini nawayemthuthuzela, akubona uMariya esuka ngokukhawuleza aze aphume, amlandela, esiba uya kwingcwaba lenkumbulo ukuya kulila apho.
32  Yaye ngoko uMariya, akufika apho uYesu wayekho waza wambona, wawa ezinyaweni zakhe, esithi kuye: “Nkosi, ukuba ubulapha, umntakwethu ngengafanga.”
33  UYesu, ke ngoko, akumbona elila namaYuda awayeze kunye naye elila, wagcuma emoyeni, wakhathazeka;
34  waza wathi: “Nimbeke phi na?” Bathi kuye: “Nkosi, yiza uze ubone.”
35  Zasuka zathi waxa iinyembezi kuYesu.
36  Ngoko ke amaYuda athi: “Khanikhangele umsa ebenawo ngaye!”
37  Kodwa bambi kuwo bathi: “Ebengenako na lo mntu owavula amehlo omntu oyimfama ukumthintela lo ukuba angafi?”
38  Ngoko ke uYesu, emva kokugcuma kwakhona ngaphakathi kuye, weza kwingcwaba lenkumbulo. Laye, ke, lingumqolomba, kubekwe ilitye kuwo.
39  UYesu wathi: “Lisuseni ilitye.” UMarta, udade woswelekileyo, wathi kuye: “Nkosi, kungoku nje umele ukuba uyanuka, kuba ziintsuku ezine.”
40  UYesu wathi kuye: “Anditshongo na kuwe ukuthi ukuba uyakholwa uya kulubona uzuko lukaThixo?”
41  Ngoko ke balisusa ilitye. Ke kaloku uYesu wawaphakamisela ezulwini amehlo akhe waza wathi: “Bawo, ndiyakubulela ngokuba uye wandiva.
42  Enyanisweni, bendisazi ukuba usoloko undiva; kodwa ngenxa yesi sihlwele simi sixhontelene ndithethile, ukuze sikholwe ukuba ndithunywe nguwe.”
43  Waza akuba ezitshilo ezi zinto, wadanduluka ngelizwi elikhulu esithi: “Lazaro, phuma!”
44  Waphuma umntu lowo obefile, iinyawo nezandla zakhe zibotshwe ngezithandelo, nobuso bakhe busongelwe ngelaphu. UYesu wathi kubo: “Mkhululeni nize nimyeke ahambe.”
45  Ngoko ke abaninzi kumaYuda awayeze kuMariya nawakubonayo oko akwenzileyo bakholwa kuye;
46  kodwa bambi kuwo bemka baya kubaFarisi baza babaxelela izinto azenzileyo uYesu.
47  Ngenxa yoko ababingeleli abaziintloko nabaFarisi bahlanganisela ndawonye iSanhedrin baza bathi: “Yintoni na emasiyenze, ngenxa yokuba lo mntu wenza imiqondiso emininzi?
48  Ukuba siyamyeka ngale ndlela, bonke baya kukholwa kuye, aze amaRoma eze ayithabathe indawo yethu nohlanga lwethu.”
49  Kodwa uthile ongomnye wabo, uKayafa, owayengumbingeleli omkhulu ngaloo nyaka, wathi kubo: “Nina anazi nto konke konke,
50  yaye aniqiqi ukuba kokwengenelo yenu ukuba kufe umntu omnye ngenxa yabantu nokuba kungatshatyalaliswa uhlanga luphela.”
51  Oku, ngoko, akakutshongo ngokuphuma kuye; kodwa ngenxa yokuba wayengumbingeleli omkhulu ngaloo nyaka, waprofeta ukuba uYesu wayemiselwe ukuba afele uhlanga,
52  yaye kungekhona nje uhlanga kuphela, kodwa kwanokuze abahlanganisele ndawonye abantwana bakaThixo abachithachithekileyo babe banye.
53  Kwaye ukususela ngaloo mini baceba ukumbulala.
54  Ngoko ke uYesu akabanga sahambahamba esidlangalaleni phakathi kwamaYuda, kodwa wemka apho waya kwilizwe elikufuphi nentlango, kwisixeko esibizwa ngokuba yiEfrayim, waza apho wahlala kunye nabafundi.
55  Ke kaloku ipasika yamaYuda yayikufuphi, kwaye abantu abaninzi baphuma kwelo lizwe benyuka baya eYerusalem ngaphambi kwepasika ukuze bazihlambulule ngokusesikweni.
56  Ngoko ke bahamba befuna uYesu yaye babeye bathi omnye komnye njengoko babemi bexhontelene etempileni: “Luthini na olwenu uluvo? Ngaba lukukuba akayi kuza konke konke na emthendelekweni?”
57  Ngokunjalo, ababingeleli abaziintloko nabaFarisi babenikele imiyalelo yokuba ukuba kukho bani waziyo apho akhoyo, ufanele akutyhile oko, ukuze bambambe.
53  Ngoko bahamba ngamnye esiya ekhayeni lakhe.
8  Waza uYesu waya eNtabeni yemiNquma.
2  Noko ke, kwakuthi qheke ukusa waya kwakhona etempileni, bonke abantu beza kuye, wahlala phantsi waza waqalisa ukubafundisa.
3  Ke kaloku ababhali nabaFarisi bazisa umfazi obanjwe ekrexeza, baza, bakuba bemmise phakathi kwabo,
4  bathi kuye: “Mfundisi, lo mfazi ubanjwe ekrexeza.
5  EMthethweni uMoses wasimisela ukuba siluxulube uhlobo olunjalo lwabafazi. Uthini na ke wena?”
6  Kambe ke, babekutsho oku bemvavanya, ukuze babe nento yokummangalela. Kodwa uYesu wagoba waza wabhala ngomnwe wakhe emhlabeni.
7  Xa bazingisayo ukumbuza, wema nkqo wathi kubo: “Lowo kuni ungenasono makabe ngowokuqala ukumgibisela ngelitye.”
8  Waza egobile kwakhona waqhubeka ebhala emhlabeni.
9  Kodwa abo bakuvayo oku baphuma, ngabanye ngabanye, kuqalela kumadoda amakhulu, waza washiywa yedwa, nomfazi lowo wayephakathi kwabo.
10  Wema nkqo, uYesu wathi kuye: “Mfazi, baphi na? Akukho namnye ukugwebele isohlwayo na?”
11  Wathi: “Akukho namnye, mnumzana.” UYesu wathi: “Nam andikugwebeli sohlwayo. Hamba; ukususela ngoku ungabi sasiqhelisela isono.”
12  Ngoko ke uYesu wathetha kwakhona kubo, esithi: “Mna ndilukhanyiselo lwehlabathi. Lowo undilandelayo akasayi kuze ahambe ebumnyameni, kodwa uya kuba nokukhanya kobomi.”
13  Ngoko ke abaFarisi bathi kuye: “Unikela ubungqina ngawe siqu; ubungqina bakho abuyonyaniso.”
14  Ekuphenduleni uYesu wathi kubo: “Kwanokuba ndinikela ubungqina ngam, ubungqina bam buyinyaniso, ngenxa yokuba ndiyazi apho ndivela khona nalapho ndiya khona. Kodwa nina anazi apho ndivela khona nalapho ndiya khona.
15  Nina nigweba ngokwenyama; mna andigwebi nawuphi na umntu.
16  Ukanti ukuba ndithe ndagweba, umgwebo wam uyinyaniso, kuba andindedwa, kodwa uBawo ondithumileyo ukunye nam.
17  Kanjalo, eMthethweni wenu kubhaliwe kwathiwa, ‘Ubungqina babantu ababini buyinyaniso.’
18  Ndingulowo unikela ubungqina ngam, noBawo ondithumileyo unikela ubungqina ngam.”
19  Ngoko ke bathi kuye: “Uphi na uYihlo?” UYesu waphendula wathi: “Anindazi mna ningamazi noBawo. Ukuba benindazile, beniya kumazi noBawo.”
20  La mazwi wawathetha kwindawo yokugcina ubuncwane njengoko wayefundisa etempileni. Kodwa akukho bani wambambayo ngenxa yokuba lalingekafiki ilixa lakhe.
21  Waphinda wathi kubo: “Ndiyemka, yaye niya kundifuna, ukanti niya kufela esonweni senu. Apho ndiya khona aninako ukuza.”
22  Ngoko ke amaYuda athi: “Akayi kuzibulala, akunjalo? Ngenxa yokuba uthi, ‘Apho ndiya khona aninakuza.’”
23  Ngoko wathi kuwo: “Nina nivela kummandla ongezantsi; mna ndivela kummandla ongaphezulu. Nina nivela kweli hlabathi; mna andiveli kweli hlabathi.
24  Ndithe ke kuni, Niya kufela ezonweni zenu. Kuba ukuba anikholelwa ukuba ndinguye, niya kufela ezonweni zenu.”
25  Athi ke kuye: “Ungubani na wena?” UYesu wathi kuwo: “Ndisazidubelani na ngokuthetha nani?
26  Ndinezinto ezininzi zokuthetha ngani nendinokudlulisela umgwebo ngazo. Kakade ke, lowo undithumileyo uyinyaniso, yaye izinto endazivayo kuye ndithetha zona kanye ehlabathini.”
27  Ayengacacelwanga kukuba wayethetha kuwo ngoYise.
28  Ngoko ke uYesu wathi: “Xa nithe namphakamisa uNyana womntu, niya kwandula ke nazi ukuba ndinguye, nokuba andenzi nto ngokwam; kodwa ndizithetha ezi zinto kanye njengoko uBawo wandifundisayo.
29  Yaye lowo undithumileyo ukunye nam; akandishiyanga ndedwa, ngenxa yokuba ndisoloko ndisenza izinto ezikholekileyo kuye.”
30  Njengoko wayezithetha ezi zinto, abaninzi bakholwa kuye.
31  Yaye ngoko uYesu wathi kumaYuda awayekholiwe kuye: “Ukuba nithe nahlala kulo izwi lam, ngokwenene ningabafundi bam,
32  niya kuyazi inyaniso, yaye inyaniso iya kunikhulula.”
33  Aphendula athi kuye: “Siyinzala ka-Abraham kwaye asizange sibe ngamakhoboka kuye nabani na. Kwenzeka njani ukuba uthi, ‘Niya kukhululeka’?”
34  UYesu wawaphendula wathi: “Inene, inene, ndithi kuni, Wonke umenzi wesono ulikhoboka lesono.
35  Ngaphezu koko, ikhoboka alihlali endlwini ngonaphakade; unyana yena uhlala ngonaphakade.
36  Ngoko ke ukuba uNyana uyanikhulula, okunene niya kukhululeka.
37  Ndiyazi ukuba niyinzala ka-Abraham; kodwa nifuna ukundibulala, kuba alingeni kuni ilizwi lam.
38  Izinto endizibone kuBawo, zizo endizithethayo; nani, ke ngoko, nenza izinto enizive kuyihlo.”
39  Ekuphenduleni athi kuye: “Ubawo wethu nguAbraham.” UYesu wathi kuwo: “Ukuba ningabantwana baka-Abraham, yenzani imisebenzi ka-Abraham.
40  Kodwa naku nifuna ukundibulala, mna mntu onixelele inyaniso endiyive kuThixo. UAbraham akazange akwenze oku.
41  Nenza imisebenzi kayihlo.” Athi kuye: “Asizange sizalwe ngohenyuzo; sinoBawo omnye, uThixo.”
42  Wathi uYesu kuwo: “Ukuba uThixo ebenguYihlo, ngenindithanda, kuba ndilapha nje ndiphuma kuThixo. Andizizelanga ngokwam, kodwa ndithunywe Nguye.
43  Kutheni ningakwazi nje oko ndikuthethayo? Kungenxa yokuba aninakuliphulaphula ilizwi lam.
44  Nina niphuma kuyihlo uMtyholi, yaye nithanda ukwenza ngokweminqweno kayihlo. Yena wayesisibulala-mntu kwasekuqaleni, yaye akemi enyanisweni, kuba inyaniso ayikho kuye. Xa ethetha ubuxoki, uthetha ngokotyekelo lwakhe, kuba ulixoki noyise wabo ubuxoki.
45  Mna ke, ngenxa yokuba ndinixelela inyaniso, anindikholelwa.
46  Ngubani na kuni ondifumanisa ndinetyala lesono? Ukuba ndithetha inyaniso, kutheni ningandikholelwa nje?
47  Lowo uphuma kuThixo uyawaphulaphula amazwi kaThixo. Kungenxa yoko le nto ningaphulaphuli, kuba aniphumi kuThixo.”
48  Ekuphenduleni amaYuda athi kuye: “Asinyanisanga na ke xa sisithi, UngumSamariya yaye unedemon?”
49  UYesu waphendula wathi: “Andinademon, kodwa ndibeka uBawo, yaye nina niyandihlazisa.
50  Kodwa andizifuneli luzuko; ukho Lowo ulufunayo nogwebayo.
51  Inene, inene, ndithi kuni, Ukuba nabani na uyaligcina ilizwi lam, akasayi kuze akubone ukufa.”
52  AmaYuda athi kuye: “Ngoku siyazi ukuba unedemon. UAbraham wafa, kanjalo nabaprofeti; kodwa wena uthi, ‘Ukuba nabani na uyaligcina ilizwi lam, akasayi kuze angcamle kufa konke konke.’
53  Akukho mkhulu kunobawo wethu uAbraham, owafayo, akunjalo? Kanjalo, abaprofeti bafa. Uzibanga ungubani na wena?”
54  UYesu waphendula wathi: “Ukuba ndiyazizukisa, uzuko lwam alunto yanto. NguBawo ondizukisayo, lowo nithi nguThixo wenu;
55  ukanti animazanga. Kodwa mna ndiyamazi. Yaye ukuba ndithe andimazi ndiya kuba ndilixoki njengani. Kodwa mna ndiyamazi yaye ndiyaligcina ilizwi lakhe.
56  UAbraham uyihlo waphuphuma yimihlali ngethemba lokubona umhla wam, yaye wawubona waza wanemihlali.”
57  Ngoko ke amaYuda athi kuye: “Akukabi nawo namashumi amahlanu eminyaka ubudala, ukanti umbonile uAbraham?”
58  UYesu wathi kuwo: “Inene, inene, ndithi kuni, Ngaphambi kokuba uAbraham abekho, bendikho.”
59  Ngoko ke achola amatye ukuze amgibisele ngawo; kodwa uYesu wazifihla waza waphuma etempileni.
16  “Ezi zinto ndizithethile kuni ukuze ningakhutyekiswa.
2  Abantu baya kunigxotha kwindlu yesikhungu. Enyanisweni, liyeza ilixa laxa wonk’ ubani onibulalayo eya kucinga ukuba unikele inkonzo engcwele kuThixo.
3  Kodwa baya kuzenza ezi zinto ngenxa yokuba bengamazanga uBawo okanye mna.
4  Noko ke, ezi zinto ndizithethile kuni ukuze, lakufika ilixa lazo, nikhumbule ukuba ndandizixelile kuni. “Noko ke, ezi zinto andinixelelanga kuqala, ngenxa yokuba bendinani.
5  Kodwa ngoku ndiya kulowo undithumileyo, ukanti akukho namnye kuni undibuzayo athi, ‘Uya phi na?’
6  Kodwa ngenxa yokuba ndizithethile ezi zinto kuni iintliziyo zenu zizaliswe yintlungu.
7  Noko ke, ndinixelela inyaniso, Kokwengenelo yenu ukuba ndimke. Kuba ukuba andimki, umncedi akayi kuza kuni; kodwa ukuba ndiyemka, ndiza kumthumela kuni.
8  Akufika uya kulinika ihlabathi ubungqina obeyisayo ngesono nangobulungisa nangomgwebo:
9  okokuqala, ngesono, ngenxa yokuba abalubonisi ukholo kum;
10  nangobulungisa, ngenxa yokuba ndiya kuBawo yaye aniyi kuba sandibona;
11  nangomgwebo, ngenxa yokuba umlawuli weli hlabathi ugwetyiwe.
12  “Ziseninzi izinto endinokuzithetha kuni, kodwa aninakukwazi ukuzithwala okwangoku.
13  Noko ke, xa efika yena, umoya wenyaniso, uya kunikhokelela kuyo yonke inyaniso, kuba akayi kuthetha ngokwentshukumisa yakhe, kodwa uya kuthetha izinto azivileyo, yaye uya kuvakalisa kuni izinto ezizayo.
14  Lowo uya kundizukisa, ngenxa yokuba uya kwamkela koko kukokwam kwaye uya kukuvakalisa kuni.
15  Zonke izinto uBawo anazo zezam. Kungenxa yoko le nto ndithe wamkela koko kukokwam aze akuvakalise kuni oko.
16  Kwithuba elincinane aniyi kuba sandibona, yaye, kwakhona, kwithuba elincinane niya kundibona.”
17  Ngoko ke bambi kubafundi bakhe bathi omnye komnye: “Kuthetha ntoni na oku akutshoyo kuthi, ‘Kwithuba elincinane aniyi kundibona, yaye, kwakhona, kwithuba elincinane niya kundibona,’ nokuthi, ‘ngenxa yokuba ndiya kuBawo’?”
18  Ngoko ke babesithi: “Kuthetha ntoni na oku akutshoyo ngokuthi, ‘ithuba elincinane’? Asikwazi oko athetha ngako.”
19  UYesu wayesazi ukuba babefuna ukumbuza, ngoko wathi kubo: “Niyabuzana na phakathi kwenu ngako oku, ngenxa yokuba ndithe, Kwithuba elincinane aniyi kundibona, yaye, kwakhona, kwithuba elincinane niya kundibona?
20  Inene, inene, ndithi kuni, Niya kulila nize nenze isijwili, kodwa ihlabathi liya kuba nemihlali; niya kuba buhlungu, kodwa intlungu yenu iya kujikwa ibe luvuyo.
21  Umfazi, xa ezala, unentlungu, ngenxa yokuba lifikile ilixa lakhe; kodwa xa ethe wazala umntwana oselula, akabi sayikhumbula imbandezelo ngenxa yovuyo lokuba kuzelwe umntu ehlabathini.
22  Nani, ke ngoko, ngoku, eneneni, ninentlungu; kodwa ndiya kunibona kwakhona yaye iintliziyo zenu ziya kuba nemihlali, novuyo lwenu akukho bani uya kuluthabatha kuni.
23  Yaye ngaloo mini aniyi kundibuza mbuzo konke konke. Inene, inene, ndithi kuni, Ukuba nicela nantoni na kuBawo uya kuninika yona egameni lam.
24  De kube leli xesha langoku anikaceli nanye into egameni lam. Celani, niya kwamkela, ukuze uvuyo lwenu luzaliswe.
25  “Ezi zinto ndizithethile kuni ngemizekeliso. Liyeza ilixa laxa ndingayi kuba sathetha kuni ngemizekeliso, kodwa ndiya kunixelela ngokucacileyo ngoBawo.
26  Ngaloo mini niya kucela egameni lam, yaye anditsho kuni ukuba ndiya kunicelela kuBawo.
27  Kuba uBawo ngokwakhe unomsa ngani, ngenxa yokuba niye naba nomsa ngam yaye niye nakholelwa ukuba ndaphuma njengommeli kaBawo.
28  Ndaphuma kuBawo ndeza ehlabathini. Ngokubhekele phaya, ndiyalishiya ihlabathi yaye ndiyemka ndiya kuBawo.”
29  Abafundi bakhe bathi: “Yabona! Ngoku uthetha ngokucacileyo, akuthethi ngemizekeliso.
30  Ngoku siyazi ukuba wazi zonke izinto yaye akukho mfuneko yokuba nabani na akubuze. Ngako oko siyakholwa ukuba waphuma kuThixo.”
31  UYesu wabaphendula wathi: “Niyakholwa na ngoku?
32  Khangelani! Liyeza ilixa, eneneni, lifikile, xa niya kuchithachithwa ngamnye aye endlwini yakhe yaye niya kundishiya ndedwa; ukanti andindedwa, ngenxa yokuba uBawo unam.
33  Ezi zinto ndiye ndazitsho kuni ukuze ngam nibe noxolo. Ehlabathini ninembandezelo, kodwa yomelelani! mna ndiloyisile ihlabathi.”
18  Akuba ezitshilo ezi zinto, uYesu waphuma nabafundi bakhe baya phesheya komsinga wasebusika oyiKidron apho kwakukho umyezo, waza yena nabafundi bakhe bangena kuwo.
2  Ke kaloku uYudas, umngcatshi wakhe, naye wayeyazi indawo leyo, ngenxa yokuba uYesu izihlandlo ezininzi wayehlanganisana apho nabafundi bakhe.
3  Ngoko ke uYudas wathabatha ibutho lamajoni namagosa ababingeleli abaziintloko nawabaFarisi, beza apho nezikhuni zomlilo nezibane nezixhobo.
4  UYesu, ke ngoko, ezazi zonke izinto ezimzelayo, waya waza wathi kubo: “Nifuna bani na?”
5  Bamphendula bathi: “UYesu umNazarete.” Wathi kubo: “Ndinguye.” Ke kaloku uYudas, umngcatshi wakhe, naye wayemi kunye nabo.
6  Noko ke, akuthi kubo: “Ndinguye,” bahlehla baza bawela emhlabeni.
7  Ngoko ke wababuza kwakhona wathi: “Nifuna bani na?” Bathi: “UYesu umNazarete.”
8  UYesu waphendula wathi: “Ndinixelele ukuba ndinguye. Ukuba, ke ngoko, ndim lo nimfunayo, bayekeni aba bahambe”;
9  ukuze lizaliseke ilizwi elo walitshoyo esithi: “Kwabo undinike bona andilahlekelwanga nguye namnye.”
10  Wandula ke uSimon Petros, njengoko wayenekrele, walithi rhuthu waza waxabela ikhoboka lombingeleli omkhulu, walinqumla indlebe yalo yasekunene. Igama lekhoboka elo lalinguMalko.
11  Noko ke, uYesu wathi kuPetros: “Lifake ikrele kwisingxobo salo. Indebe andinike yona uBawo, andifanele na ngandlela zonke ndiyisele?”
12  Landula ke ibutho lamajoni nomphathi-mkhosi namagosa amaYuda ambamba uYesu aza ambopha,
13  aza amsa kuqala kuAnas; kuba wayengumkhwe kaKayafa, owayengumbingeleli omkhulu ngaloo nyaka.
14  UKayafa, enyanisweni, yayinguye lowo wacebisa amaYuda ukuba yayikokwengenelo yawo ngomntu omnye ukuba afe ngenxa yabantu.
15  Ke kaloku uSimon Petros kwakunye nomnye umfundi babemlandela uYesu. Loo mfundi wayesaziwa ngumbingeleli omkhulu, waza wangena kunye noYesu entendelezweni yombingeleli omkhulu,
16  kodwa uPetros wayemi ngaphandle emnyango. Ngoko ke omnye lo umfundi, owayesaziwa ngumbingeleli omkhulu, waphuma waza wathetha kumgcini-mnyango, waza wamngenisa uPetros.
17  Sandula ke isicakazana, umgcini-mnyango, sathi kuPetros: “Akunguye omnye wabafundi balo mntu nawe, andibi kunjalo?” Wathi: “Andinguye.”
18  Ke kaloku amakhoboka namagosa ayemi malunga nalapho, njengoko ayebase umlilo wamalahle eenkuni, ngenxa yokuba kwakubanda, yaye ayesotha. NoPetros wayemi kunye nawo esotha.
19  Yaye ngoko umbingeleli oyintloko wambuza uYesu ngabafundi bakhe nangayo imfundiso yakhe.
20  UYesu wamphendula wathi: “Ndithethe esidlangalaleni kulo ihlabathi. Bendisoloko ndifundisa kwindlu yesikhungu nasetempileni, apho onke amaYuda abuthelana khona; kwaye andithethanga nto emfihlekweni.
21  Kutheni ubuza mna nje? Buza abo bakuvileyo oko ndikuthethe kubo. Yabona! Aba bayakwazi oko ndiye ndakutsho.”
22  Emva kokutsho ezi zinto, omnye wamagosa owayemi khona apho wammpakaza uYesu ebusweni waza wathi: “Ngaba leyo yindlela ophendula ngayo umbingeleli oyintloko?”
23  UYesu wamphendula wathi: “Ukuba ndithethe kakubi, nikela ubungqina ngokuphathelele ububi obo; kodwa ukuba ndithethe ngokufanelekileyo, kutheni undibetha nje?”
24  Wandula ke uAnas wamthumela ebotshiwe kuKayafa umbingeleli omkhulu.
25  Ke kaloku uSimon Petros wayemile esotha. Bandula ke bathi kuye: “Akunguye omnye wabafundi bakhe nawe, akunjalo?” Wakhanyela waza wathi: “Andinguye.”
26  Elinye lamakhoboka ombingeleli omkhulu, elisisalamane somntu lowo undlebe yakhe wayinqumlayo uPetros, lathi: “Ndikubonile emyezweni unaye, akunjalo?”
27  Noko ke, uPetros wakhanyela kwakhona; waza ngoko nangoko umqhagi wakhonya.
28  Bandula ke bamsusa uYesu kuKayafa bamsa kwibhotwe lerhuluneli. Ke kaloku kwakusekuseni. Kodwa bona abangenanga kwibhotwe lerhuluneli, ukuze bangazenzi inqambi kodwa bakwazi ukudla ipasika.
29  Ngoko ke uPilato waphumela kubo phandle waza wathi: “Nimmangalela ngantoni lo mntu?”
30  Ekuphenduleni bathi kuye: “Ukuba lo mntu ebengengomenzi-bubi, ngesingamnikelanga kuwe.”
31  Ngoko ke uPilato wathi kubo: “Mthabatheni ngokwenu nize nimgwebe ngokomthetho wenu.” AmaYuda athi kuye: “Akukho mthethweni ngathi ukubulala nabani na.”
32  Oku, kukuze lizaliseke ilizwi awalitshoyo uYesu ukubonisa ukuba luhlobo luni na lokufa awamiselwa ukufa ngalo.
33  Ngoko uPilato wangena kwibhotwe lerhuluneli kwakhona waza wabiza uYesu, wathi kuye: “Unguye na ukumkani wamaYuda?”
34  UYesu waphendula wathi: “Ukutsho ngokuphuma kuwe na oku, okanye uxelelwe ngabanye na ngam?”
35  UPilato waphendula wathi: “Mna andingomYuda, andibi kunjalo? Luhlanga lwakowenu nababingeleli abaziintloko abakunikele kum. Wenze ntoni na?”
36  UYesu waphendula wathi: “Ubukumkani bam abuyonxalenye yeli hlabathi. Ukuba ubukumkani bam bebuyinxalenye yeli hlabathi, abalindi bam bebeya kulwa ukuze ndinganikelwa kumaYuda. Kodwa ubukumkani bam abusuki kulo mthombo.”
37  Ngoko ke uPilato wathi kuye: “Ke, ngoko, unguye na ukumkani?” UYesu waphendula wathi: “Nawe ngokwakho uthi ndingukumkani. Ndizalelwe oku, yaye ndizele oku ehlabathini, ukuze ndiyingqinele inyaniso. Wonk’ ubani ongakwicala lenyaniso uyaliphulaphula ilizwi lam.”
38  UPilato wathi kuye: “Yintoni na inyaniso?” Yaye emva kokutsho oku, waphuma kwakhona waya kumaYuda waza wathi kuwo: “Andifumani siphoso kuye.
39  Ngaphezu koko, ninesiko lokuba ndifanele ndinikhululele umntu ngepasika. Ngaba, ke ngoko, ninqwenela ukuba ndinikhululele ukumkani wamaYuda na?”
40  Ngoko bakhwaza kwakhona, besithi: “Mayingabi ngulo mntu, kodwa uBharabhas!” UBharabhas lo ke wayengumphangi.
17  UYesu wazithetha ezi zinto, waza, ephakamisele amehlo akhe ezulwini, wathi: “Bawo, ilixa lifikile; mzukise unyana wakho, ukuze unyana wakho akuzukise,
2  kanye njengoko umnike igunya phezu kwenyama yonke, ukuze, bonke abo umnike bona, abanike ubomi obungunaphakade.
3  Oku kuthetha ubomi obungunaphakade, ukungenisa kwabo ulwazi ngawe, wena ukuphela koThixo oyinyaniso, nangalowo umthumileyo, uYesu Kristu.
4  Ndikuzukisile emhlabeni, ekubeni ndiwugqibile umsebenzi obundinikile ukuba ndiwenze.
5  Ngoko ke wena, Bawo, ndizukise ecaleni kwakho ngozuko endandinalo ecaleni kwakho phambi kokubakho kwehlabathi.
6  “Ndilibonakalisile igama lakho kubantu ondinike bona bephuma ehlabathini. Babengabakho, waza wena wabanika mna, yaye baligcinile ilizwi lakho.
7  Bayazi ngoku ukuba zonke izinto ondinike zona zivela kuwe;
8  ngenxa yokuba amazwi owandinika wona ndiwanike bona, yaye baye bawamkela baza ngokuqinisekileyo bazi ukuba ndaphuma njengommeli wakho, yaye baye bakholelwa ukuba ndithunywe nguwe.
9  Ndicelela bona; andiceleli ihlabathi, kodwa abo undinike bona; ngenxa yokuba ngabakho,
10  yaye zonke izinto zam zezakho nezakho zezam, kwaye ndiye ndazukiswa phakathi kwabo.
11  “Andisekho sehlabathini, kodwa bona basehlabathini yaye mna ndiza kuwe. Bawo Ongcwele, balinde ngenxa yegama lakho ondinike lona, ukuze babe banye kanye njengoko sinjalo thina.
12  Xa bendinabo bendifudula ndibalinda ngenxa yegama lakho ondinike lona; yaye ndiye ndabagcina, akwatshabalala namnye kubo ngaphandle konyana wentshabalalo, ukuze isibhalo sizaliseke.
13  Kodwa ngoku ndiza kuwe, yaye ndithetha ezi zinto ehlabathini ukuze babe novuyo lwam kubo ngokupheleleyo.
14  Ndibanikile ilizwi lakho, kodwa ihlabathi liye labathiya, ngenxa yokuba abayonxalenye yehlabathi, kanye njengoko nam ndingeyonxalenye yehlabathi.
15  “Ndiyakucela, kungekhona ukuba ubasuse ehlabathini, kodwa ukuba ubalinde ngenxa yalowo ungendawo.
16  Abayonxalenye yehlabathi, kanye njengoko nam ndingeyonxalenye yehlabathi.
17  Bangcwalise ngayo inyaniso; ilizwi lakho liyinyaniso.
18  Kanye njengoko wandithuma ehlabathini, nam ndibathume kulo ihlabathi.
19  Yaye ndiyazingcwalisa mna ngenxa yabo, ukuze nabo bangcwaliswe ngayo inyaniso.
20  “Ndenza isicelo, kungekhona ngaba kuphela, kodwa nangabo bakholwayo kum ngelizwi labo;
21  ukuze bonke babe banye, kanye njengoko wena, Bawo, umanyene nam yaye nam ndimanyene nawe, ukuze nabo bamanyane nathi, ukuze ihlabathi libe nokukholelwa ukuba ndithunywe nguwe.
22  Ndibanikile uzuko owandinika lona, ukuze babe banye kanye njengoko thina sibanye.
23  Mna ndimanyene nabo nawe umanyene nam, ukuze bagqityeleliswe ekubeni banye, ukuze ihlabathi libe nolwazi lokuba undithumile nokuba ubathandile kanye njengoko wandithandayo mna.
24  Bawo, mayela noko undinike kona, ndinqwenela ukuba, apho ndikhoyo mna, nabo babe kunye nam, ukuze balubone uzuko lwam ondinike lona, ngenxa yokuba wandithanda phambi kokusekwa kwehlabathi.
25  Bawo olilungisa, ihlabathi, eneneni, alikwazanga; kodwa mna ndikwazile, kwaye nabo bazile ukuba ndithunywe nguwe.
26  Ndilazisile igama lakho kubo yaye ndiza kulazisa, ukuze uthando owandithanda ngalo lube kubo ndize nam ndimanyane nabo.”
9  Ke kaloku njengoko wayedlula wabona umntu owayeyimfama kwasekuzalweni.
2  Baza abafundi bakhe bambuza bathi: “Rabhi, ngubani na owonayo, ngulo mntu okanye ngabazali bakhe, khon’ ukuze azalwe eyimfama?”
3  UYesu waphendula wathi: “Akonanga lo mntu ingengabo nabazali bakhe, kodwa kwaba nje ukuze ibonakaliswe kuye imisebenzi kaThixo.
4  Simele siyisebenze imisebenzi yalowo undithumileyo ngoxa kusesemini; ubusuku buyeza xa kungayi kubakho mntu unako ukusebenza.
5  Lo gama ndisesehlabathini, ndilukhanyiselo lwehlabathi.”
6  Emva kokutsho ezi zinto, watshicela emhlabeni waza wenza udongwe ngamathe, yaye walubeka udongwe lwakhe emehlweni aloo mntu
7  waza wathi kuye: “Hamba uye kuhlamba echibini laseSilowam” (eliguqulelwa ngokuthi ‘Thunyelweyo’). Ngoko waya waza wahlamba, wabuya ebona.
8  Ngoko ke abamelwane nabo ngaphambili babefudula bebona ukuba wayengumngqibi bathi: “Lo ngula mntu ubefudula ehlala aze angqibe, akunjalo?”
9  Bambi babesithi: “Nguye lo.” Abanye besithi: “Nakanye, kodwa ufana naye.” Lo mntu wayesithi: “Ndinguye.”
10  Ngenxa yoko bathi kuye: “Ngoko, avuleke njani amehlo akho?”
11  Waphendula wathi: “Umntu obizwa ngokuba nguYesu wenze udongwe, waluqaba emehlweni am waza wathi kum, ‘Hamba uye eSilowam uze uhlambe.’ Ngoko ke ndiyile ndaza ndahlamba ndabona.”
12  Bathi ke kuye: “Uphi na loo mntu?” Wathi: “Andazi.”
13  Bamsa kubaFarisi umntu lowo wayeyimfama.
14  KwakungeSabatha ngomhla uYesu awenza ngawo udongwe waza wavula amehlo akhe.
15  Ke ngoko, nabaFarisi bambuza indlela azuze ngayo ukubona. Wathi kubo: “Ubeke udongwe emehlweni am, ndaza ndahlamba yaye ndabona.”
16  Bambi kubaFarisi bathi: “Lo asingomntu wakwaThixo, ngenxa yokuba akayigcini iSabatha.” Abanye bathi: “Anganako njani na umntu ongumoni ukwenza imiqondiso elolo hlobo?” Ngoko kwabakho ukwahlukana phakathi kwabo.
17  Baphinda bathi kumntu oyimfama: “Uthini na wena ngaye, ekubeni evule amehlo akho?” Lo mntu wathi: “Ungumprofeti.”
18  Noko ke, amaYuda akakholelwanga ukuba wayeyimfama waza wabona, de abiza abazali baloo mntu wazuza ukubona.
19  Yaye ababuza esithi: “Ngunyana wenu na lo enithi wazalwa eyimfama? Kwenzeka njani, ke, ukuba abone ngoku?”
20  Ngoko ekuphenduleni abazali bakhe bathi: “Siyazi ukuba lo ngunyana wethu nokuba wazalwa eyimfama.
21  Kodwa ukuba kwenzeka njani ukuba abone ngoku asazi, okanye ukuba ngubani na ovule amehlo akhe asazi. Buzani yena. Sel’ emdala. Umele azithethele ngokwakhe.”
22  Abazali bakhe bazitsho ezi zinto ngenxa yokuba babesoyika amaYuda, kuba amaYuda ayesele efikelele kwisivumelwano sokuba, ukuba nabani na uyamvuma ukuba unguKristu, ufanele agxothwe kwindlu yesikhungu.
23  Kungenxa yoko le nto abazali bakhe bathi: “Sel’ emdala. Buzani yena.”
24  Ngoko ke ambiza okwesibini umntu owayeyimfama aza athi kuye: “Zukisa uThixo; siyazi ukuba lo mntu ungumoni.”
25  Waphendula wathi: “Enoba ungumoni kusini na andazi. Inye into endiyaziyo, kukuba, nangona bendiyimfama, ndiyabona ngoku.”
26  Ngoko ke athi kuye: “Wenze ntoni na kuwe? Uwavule njani na amehlo akho?”
27  Wawaphendula wathi: “Sendinixelele, naza anaphulaphula. Kutheni nifuna ukukuva nje kwakhona? Anifuni kuba ngabafundi bakhe nani, andibi kunjalo?”
28  Ngako oku bamtshabhisa baza bathi: “Nguwe umfundi walaa mntu, kodwa thina singabafundi bakaMoses.
29  Siyazi ukuba uThixo uthethile kuMoses; kodwa yena lo mntu, asimazi apho avela khona.”
30  Ekuphenduleni umntu lowo wathi kuwo: “Ngokuqinisekileyo oku kuyamangalisa, ukuba ningamazi apho avela khona, ukanti uwavulile amehlo am.
31  Siyazi ukuba uThixo akabaphulaphuli aboni, kodwa ukuba nabani na woyika uThixo aze enze ukuthanda kwakhe, uyamphulaphula.
32  Kwakudala akuzange kuviwe ukuba nabani na wavula amehlo alowo uzelwe eyimfama.
33  Ukuba lo mntu ebengaveli kuThixo, ebengenakwenza nto konke konke.”
34  Ekuphenduleni athi kuye: “Wena wazalelwa ezonweni ngokupheleleyo, ukanti ufundisa thina na?” Yaye amkhuphela ngaphandle!
35  UYesu weva ukuba ayemkhuphele ngaphandle, yaye, akumfumana, wathi: “Uyakholwa na kuNyana womntu?”
36  Lo mntu waphendula wathi: “Ungubani na yena, mnumzana, ukuze ndikholwe kuye?”
37  UYesu wathi kuye: “Umbonile, nguye lo uthetha nawe.”
38  Wandula ke wathi: “Ndiyakholwa kuye, Nkosi.” Waza waqubuda kuye.
39  Wathi uYesu: “Ndizele lo mgwebo kweli hlabathi: ukuba abo bangaboniyo babone nabo babonayo babe ziimfama.”
40  AbaFarisi ababekunye naye baziva ezi zinto, baza bathi kuye: “Asizomfama nathi, akunjalo?”
41  UYesu wathi kubo: “Ukuba beniziimfama, ngeningenasono. Kodwa ngoku nithi, ‘Siyabona.’ Isono senu sihleli.”
7  Ke kaloku emva kwezi zinto uYesu waqhubeka ehambahamba eGalili, kuba wayengafuni kuhamba-hamba kwelakwaYuda, ngenxa yokuba amaYuda ayefuna ukumbulala.
2  Noko ke, umthendeleko wamaYuda, umthendeleko weminquba, wawukufuphi.
3  Ngoko ke abantakwabo bathi kuye: “Mka apha uye kwelakwaYuda, ukuze kwanabafundi bakho bayibone imisebenzi oyenzayo.
4  Kuba akukho bani wenza nantoni na emfihlekweni ngoxa yena efuna ukwaziwa esidlangalaleni. Ukuba wenza ezi zinto, zibonakalise kulo ihlabathi.”
5  Abantakwabo, enyanisweni, babengalubonisi ukholo kuye.
6  Ngoko ke uYesu wathi kubo: “Ixesha lam elililo alikabikho, kodwa elenu ixesha elililo lisoloko likho.
7  Ihlabathi alinaso isizathu sokunithiya, kodwa lindithiyile mna, ngenxa yokuba ndinikela ubungqina ngalo bokuba imisebenzi yalo ingendawo.
8  Nyukani niye emthendelekweni; mna andikazi kunyuka ndiye kulo mthendeleko, ngenxa yokuba ixesha lam elililo alikafiki ngokupheleleyo.”
9  Ngoko emva kokubaxelela ezi zinto, wahlala eGalili.
10  Kodwa bakuba abantakwabo benyukile ukuya emthendelekweni, wandula ke naye wanyuka, kungekhona ekuhleni kodwa emfihlekweni.
11  Ngoko ke amaYuda amfuna emthendelekweni esithi: “Uphi na laa mntu?”
12  Yaye kwakukho intetho yokudumzela eninzi ngaye phakathi kwezihlwele. Bambi babesithi: “Ungumntu olungileyo.” Abanye babesithi: “Akanjalo, kodwa ulahlekisa isihlwele.”
13  Kambe ke, akukho bani wayengathetha ngaye esidlangalaleni ngenxa yokoyika amaYuda.
14  Kwathi xa umthendeleko wawusele uphakathi, uYesu wenyukela etempileni waza waqalisa ukufundisa.
15  Ngoko ke amaYuda amangaliswa, esithi: “Kwenzeka njani ukuba lo mntu abe nolwazi ngemibhalo, engakhange afundisise nje ezikolweni?”
16  UYesu, wawaphendula wathi: “Oko ndikufundisayo asikokwam, kodwa kokwalowo wandithumayo.
17  Ukuba nabani na unqwenela ukwenza ukuthanda Kwakhe, uya kwazi ngokuphathelele le mfundiso enoba ivela kuThixo okanye ndithetha ngokuphuma kum kusini na.
18  Lowo uthetha ngokuphuma kuye ufuna uzuko lwakhe; kodwa lowo ufuna uzuko lwalowo umthumileyo, yena unyanisile, yaye akukho ntswela-bulungisa kuye.
19  UMoses waninika uMthetho, akunjalo? Kodwa akukho namnye kuni uwuthobelayo uMthetho. Kutheni nifuna ukundibulala nje?”
20  Isihlwele saphendula sathi: “Unedemon. Ngubani na ofuna ukukubulala?”
21  Ekuphenduleni uYesu wathi kuso: “Ndenze isenzo sasinye, naza nina nonke namangaliswa.
22  Ngenxa yesi sizathu uMoses uninike ulwaluko—ingekuko ukuba luvela kuMoses, kodwa ikukuba luvela kookhokho—yaye niyamalusa umntu ngesabatha.
23  Ukuba umntu wamkela ulwaluko ngesabatha ukuze umthetho kaMoses ungaphulwa, nivutha ngumsindo na ngenxa yokuba ndiphilise umntu ngesabatha?
24  Musani ukugweba ngokwembonakalo yangaphandle, kodwa gwebani ngomgwebo wobulungisa.”
25  Ngoko ke bambi babemi baseYerusalem bathi: “Lo ngulo mntu bafuna ukumbulala, akunjalo?
26  Ukanti, yabonani! uthetha esidlangalaleni, yaye akukho nto bayitshoyo kuye. Abalawuli abafikelelanga ekwazini ngokuqinisekileyo ukuba lo unguKRISTU, akunjalo?
27  Ngokwahlukileyo koko, siyamazi apho avela khona lo mntu; kanti xa uKRISTU efika, akukho bani uza kwazi apho avela khona.”
28  Ngoko ke uYesu wadanduluka njengoko wayefundisa etempileni wathi: “Niyandazi mna, nisazi nalapho ndivela khona. Kanjalo, andizizelanga ngokwam, kodwa lowo undithumileyo uyinene, yaye nina animazi.
29  Mna ndiyamazi, ngenxa yokuba ndingummeli ovela kuye, yaye Yena undithumile.”
30  Ngoko ke babefuna ukumbamba, kodwa akubangakho bani umsa isandla, ngenxa yokuba lalingekafiki ilixa lakhe.
31  Ukanti, abaninzi kwisihlwele bakholwa kuye; baza bathi: “Xa uKRISTU efika, akayi kwenza miqondiso ingakumbi kunaleyo lo mntu ayenzileyo, akunjalo?”
32  AbaFarisi bakuva ukumbombozela kwesihlwele ngaye, baza ababingeleli abaziintloko nabaFarisi bathumela amagosa ukuya kumbamba.
33  Ngoko ke uYesu wathi: “Ndisaqhubeka ndinani okwethutyana ngaphambi kokuba ndiye kulowo undithumileyo.
34  Niya kundifuna, kodwa aniyi kundifumana, nalapho ndikhoyo aninakuza.”
35  Ngoko ke amaYuda athi: “Lo mntu uzimisele ukuya phi, ukuze singabi nakumfumana? Akazimiselanga kuya kulaa maYuda asasazeke phakathi kwamaGrike aze afundise amaGrike, akunjalo?
36  Lithetha ukuthini eli lizwi aye walitsho esithi, ‘Niya kundifuna, kodwa aniyi kundifumana, nalapho ndikhoyo aninakuza’?”
37  Ke kaloku ngosuku lokugqibela, imini enkulu yomthendeleko, uYesu wayemile waza wadanduluka, esithi: “Ukuba nabani na unxaniwe, makeze kum aze asele.
38  Lowo ukholwayo kum, kanye njengoko iSibhalo sisitsho, ‘Kuya kuqukuqela imisinga yamanzi aphilayo iphuma embilinini wakhe.’”
39  Noko ke, wakutsho oku esingisele kumoya ababeza kuwamkela abo bakholwayo kuye; kuba wawungekabikho umoya, ngenxa yokuba uYesu wayengekazukiswa.
40  Ngoko ke bambi kuso isihlwele abawevayo la mazwi bathi: “Ngokuqinisekileyo lo unguye UmProfeti.”
41  Abanye babesithi: “Lo nguye uKRISTU.” Kodwa bambi babesithi: “UKRISTU okunene akaveli eGalili, akunjalo?
42  Asizange sitsho na iSibhalo ukuba uKRISTU uphuma kwinzala kaDavide, naseBhetelehem idolophana apho uDavide wayefudula ekhona?”
43  Ngoko ke sahlukana phakathi isihlwele ngenxa yakhe.
44  Bambi kuso, ngoko, babefuna ukumbamba, kodwa akubangakho bani umsa isandla.
45  Ngoko ke amagosa abuyela kubabingeleli abaziintloko nabaFarisi, baza aba bamva bathi kuwo: “Kutheni ningamzisanga nje?”
46  Amagosa aphendula athi: “Akuzange kubekho omnye umntu othetha njengalo.”
47  AbaFarisi baphendula bathi: “Anilahlekiswanga nani, akunjalo?
48  Akukho namnye kubalawuli okanye kubaFarisi okholiweyo kuye, akunjalo?
49  Kodwa esi sihlwele singawaziyo uMthetho singabantu abaqalekisiweyo.”
50  UNikodemo, owayeze kuye ngaphambili, nowayengomnye wabo, wathi kubo:
51  “Umthetho wethu awumgwebi umntu ngaphandle kokuba kuqala kuviwe kuye kuze kwaziwe oko akwenzayo, andibi kunjalo?”
52  Ekuphenduleni bathi kuye: “Nawe akuphumi Galili, akunjalo? Phengulula uze ubone ukuba akukho mprofeti uza kuveliswa eGalili.”
53  Ngoko bahamba ngamnye esiya ekhayeni lakhe.
6  Emva kwezi zinto uYesu wemka waya phesheya kolwandle lwaseGalili, okanye lwaseTibheriya.
2  Wayelandelwa sisihlwele esikhulu, kuba sasiyibona imiqondiso awayeyenza kwabo babegula.
3  Ngoko uYesu wenyukela entabeni, waza wahlala nabafundi bakhe apho.
4  Ke kaloku ipasika, umthendeleko wamaYuda, yayikufuphi.
5  Ke ngoko, uYesu, akuphakamisa amehlo akhe waza wabona isihlwele esikhulu sisiza kuye, wathi kuFilipu: “Siya kuzithenga phi na izonka ukuze aba badle?”
6  Noko ke, wayekutsho oku emvavanya, kuba wayekwazi oko wayesele eza kukwenza.
7  UFilipu wamphendula wathi: “Izonka ezixabisa amakhulu amabini eedenariyo azinakubanela, ukuze ngamnye afumane intwana.”
8  Omnye wabafundi bakhe, uAndreya umntakwabo Simon Petros, wathi kuye:
9  “Kukho inkwenkwana apha enezonka ezihlanu zerhasi neentlanzi ezimbini ezincinane. Kodwa ziyintoni na ezi phakathi kwabaninzi kangaka?”
10  UYesu wathi: “Bangqendeviseni abantu njengasesidlweni.” Ke kaloku kwakukho ingca eninzi kuloo ndawo. Angqendeva ke ngoko amadoda, emalunga namawaka amahlanu ngenani.
11  Ngoko uYesu wazithabatha izonka waza, emva kokubulela, wazabela abo babengqendevile, kwangokunjalo neentlanzi ezincinane kangangoko babefuna.
12  Kodwa bakuhlutha wathi kubafundi bakhe: “Hlanganiselani ndawonye amaqhekeza aseleyo, ukuze kungabikho nto ichithwayo.”
13  Ngoko ke bawahlanganisela ndawonye, baza bazalisa iingobozi ezilishumi elinesibini ngamaqhekeza aphuma kwizonka ezihlanu zerhasi, awayesele kwabo babetyile.
14  Ngoko ke abantu bakubona imiqondiso ayenzileyo, bathi: “Lo ngokuqinisekileyo ngumprofeti owayeza kuza ehlabathini.”
15  Ngoko ke uYesu, esazi ukuba babesele beza kuza, bambambe bamenze ukumkani, wemka kwakhona waya entabeni eyedwa.
16  Kwathi kwakuhlwa, abafundi bakhe behlela elwandle,
17  baza, bekhwele isikhephe, banduluka besiya phesheya kolwandle eKapernahum. Kwaba mnyama uYesu engekafiki kubo.
18  Ulwandle lwalusilwa ngenxa yokuba kwakuvuthuza umoya onamandla.
19  Noko ke, bakuba bebheqe malunga neekhilomitha ezintlanu okanye ezintandathu, bambona uYesu ehamba phezu kolwandle, esondela ngasesikhepheni; baza boyika.
20  Kodwa wathi kubo: “Ndim; musani ukoyika!”
21  Ngoko ke bavuma ukumkhwelisa esikhepheni, yaye kungekudala isikhephe sasikumhlaba ababezama ukuya kuwo.
22  Ngemini elandelayo isihlwele esasimi ngaphesheya kolwandle sabona ukuba kwakungekho sikhephe apho ngaphandle kwesincinane, nokuba uYesu wayengangenanga kunye nabafundi bakhe esikhepheni kodwa ngabafundi bakhe kuphela abemkayo;
23  kodwa izikhephe ezivela eTibheriya zafika kufuphi nendawo apho babedlele khona isonka emva kokuba iNkosi ibulele.
24  Ngoko isihlwele, sakubona ukuba uYesu akakho apho bengekho nabafundi bakhe, sakhwela izikhephe zaso ezincinane saya eKapernahum ukuya kufuna uYesu.
25  Ngoko sakumfumana phesheya kolwandle sathi kuye: “Rabhi, ufike nini apha?”
26  UYesu wasiphendula waza wathi: “Inene, inene, ndithi kuni, Nindifuna, kungekhona ngenxa yokuba nabona imiqondiso, kodwa ngenxa yokuba nadla ezonkeni naza nanela.
27  Sebenzelani, kungekhona ukutya okutshabalalayo, kodwa ukutya okuhlala kuse ebomini obungunaphakade, aya kuninika kona uNyana womntu; kuba uBawo, uThixo kanye, ubeke kuye lo itywina lakhe lenkoliseko.”
28  Ngoko ke sathi kuye: “Siya kwenza ntoni na ukuze sisebenze imisebenzi kaThixo?”
29  Ekuphenduleni uYesu wathi kuso: “Nguwo lo umsebenzi kaThixo, ukuba nibonise ukholo kulowo uthunyiweyo Nguye.”
30  Ngoko ke sathi kuye: “Nguwuphi na umqondiso owenzayo, ukuze thina siwubone size sikukholelwe? Nguwuphi umsebenzi owenzayo?
31  Ookhokho bethu badla imana entlango, kanye njengoko kubhaliwe kwathiwa, ‘Wabanika isonka esivela ezulwini ukuba batye.’”
32  Ngoko ke uYesu wathi kuso: “Inene, inene, ndithi kuni, uMoses akazange aninike isonka esivela ezulwini, kodwa uBawo uninika isonka sokwenyaniso esivela ezulwini.
33  Kuba isonka sikaThixo ngulowo uhla evela ezulwini aze alinike ubomi ihlabathi.”
34  Ngoko ke sathi kuye: “Nkosi, hlala usinika esi sonka.”
35  UYesu wathi kuso: “Ndim isonka sobomi. Lowo uza kum akayi kulamba konke konke, nalowo ubonisa ukholo kum akasayi kuze anxanwe konke konke.
36  Kodwa ndithe kuni, Nindibonile ukanti anikholwa.
37  Konke andinikayo uBawo kuya kuza kum, nalowo uza kum andisayi kuze ndimgxothe;
38  ngenxa yokuba ezulwini ndihlele ukuza kwenza, kungekhona ukuthanda kwam, kodwa ukuthanda kwalowo wandithumayo.
39  Kuko oku ukuthanda kwalowo wandithumayo, ukuba ndingalahlekelwa nto kuko konke oko andinike kona kodwa ndikuvuse ngomhla wokugqibela.
40  Kuba kuko oku ukuthanda kukaBawo, ukuba wonk’ ubani ombonayo uNyana aze abonise ukholo kuye, abe nobomi obungunaphakade, yaye ndiza kumvusa ngomhla wokugqibela.”
41  Ngoko ke amaYuda ambombozela ngenxa yokuba ethe: “Ndim isonka esehla sivela ezulwini”;
42  aza athi: “Lo asinguye na uYesu unyana kaYosefu, oyise nonina esibaziyo? Kwenzeka njani ke ngoku ukuba athi, ‘Ndihle ndivela ezulwini’?”
43  Ekuphenduleni uYesu wathi kuwo: “Musani ukumbombozela.
44  Akukho mntu unako ukuza kum ngaphandle kokuba uBawo, owandithumayo, amtsale; yaye ndiza kumvusa ngomhla wokugqibela.
45  Kubhaliwe ebaProfetini kwathiwa, ‘Kwaye bonke baya kufundiswa nguYehova.’ Wonk’ ubani omvileyo uBawo waza wafunda uyeza kum.
46  Akukho mntu umbonileyo uBawo, ngaphandle kwalowo uvela kuThixo; lowo yena umbonile uBawo.
47  Inene, inene, ndithi kuni, Lowo ukholwayo unobomi obungunaphakade.
48  “Ndim isonka sobomi.
49  Ookhokho benu batya imana entlango ukanti bafa.
50  Siso esi isonka esihla sivela ezulwini, ukuze nabani na atye kuso aze angafi.
51  Ndim isonka esiphilayo esehla sivela ezulwini; ukuba nabani na utya kwesi sonka uya kuphila ngonaphakade; yaye, enyanisweni, isonka endiya kusinikela yinyama yam ngenxa yobomi behlabathi.”
52  Ngoko ke amaYuda asukuzana, esithi: “Angathini na lo mntu ukusinika inyama yakhe ukuba siyidle?”
53  Ngako oko uYesu wathi kuwo: “Inene, inene, ndithi kuni, Ngaphandle kokuba nitya inyama yoNyana womntu nize nisele igazi lakhe, aninabo ubomi kuni.
54  Lowo utya inyama yam aze asele igazi lam unobomi obungunaphakade, yaye ndiya kumvusa ngomhla wokugqibela;
55  kuba inyama yam ikukutya kokwenyaniso, negazi lam lisisiselo sokwenyaniso.
56  Lowo utya inyama yam aze asele igazi lam uhleli emanyene nam, nam ndimanyene naye.
57  Kanye njengoko uBawo ophilayo endithumile yaye nam ndiphila ngenxa kaBawo, nalowo undityayo, uya kuphila ngenxa yam.
58  Siso esi isonka esehla sivela ezulwini. Akukho njengaxa ookhokho benu batyayo ukanti bafa. Lowo usityayo esi sonka uya kuphila ngonaphakade.”
59  Ezi zinto wazitsho njengoko wayefundisa kwindibano kawonke-wonke eKapernahum.
60  Ngoko ke abaninzi kubafundi bakhe, bakukuva oku, bathi: “Le ntetho iyothusa; ngubani na onako ukuyiphulaphula?”
61  Kodwa uYesu, esazi ukuba abafundi bakhe babembombozela ngako oku, wathi kubo: “Kuyanikhubekisa na oku?
62  Nothini na, ke ngoko, nakumbona uNyana womntu enyukela apho wayekho ngaphambili?
63  Ngumoya onika ubomi; inyama ayisebenzi nto konke konke. Amazwi endiwathethileyo kuni angumoya yaye abubomi.
64  Kodwa kukho abathile kuni abangakholwayo.” Kuba ukususela ekuqaleni uYesu wayesazi ukuba ngoobani na abo babengakholwa nokuba ngubani na lowo wayeya kumngcatsha.
65  Ngoko wahlabela mgama wathi: “Kungenxa yoko le nto ndithe kuni, Akukho bani unokuza kum ngaphandle kokuba ukunikwe nguBawo oko.”
66  Ngenxa yoko abaninzi kubafundi bakhe baphindela kwizinto ezisemva baza ababi sahamba naye.
67  Ngoko ke uYesu wathi kwabalishumi elinesibini: “Ngaba nani nifuna ukumka?”
68  USimon Petros wamphendula wathi: “Nkosi, siya kumka siye kubani na? Nguwe onamazwi obomi obungunaphakade;
69  yaye sikholiwe saza safikelela ekwazini ukuba wena unguLowo Ungcwele kaThixo.”
70  UYesu wabaphendula wathi: “Ndaninyula nina balishumi elinesibini, akunjalo? Kanti omnye wenu ungumnyelisi.”
71  Enyanisweni, wayethetha ngoYudas unyana kaSimon Skariyoti; kuba yena wayeza kumngcatsha, nangona wayengomnye wabalishumi elinesibini.
21  Emva kwezi zinto uYesu wazibonakalisa kwakhona kubafundi kulwandle lwaseTibheriya; kodwa wenza ngale ndlela ekuzibonakaliseni.
2  Babendawonye uSimon Petros noTomas, owayebizwa ngokuba nguWele, noNathaniyeli waseKana yaseGalili noonyana bakaZebhedi nabanye ababini kubafundi bakhe.
3  USimon Petros wathi kubo: “Ndisaya kuloba.” Bathi kuye: “Nathi siza kuhamba nawe.” Baphuma baza bakhwela esikhepheni, kodwa ebudeni bobo busuku ababambisanga nto.
4  Noko ke, njengoko kwakusisa, uYesu wema elunxwemeni, kodwa abafundi babengaqondi ukuba nguYesu.
5  Ngoko uYesu wathi kubo: “Bantwana abaselula, aninayo nantoni na edliwayo, andibi kunjalo?” Baphendula ngokuthi “Hayi!”
6  Wathi kubo: “Phosani umnatha ngakwicala lasekunene lesikhephe yaye niya kufumana okuthile.” Bawuphosa, kodwa abazange babe sakwazi ukuwutsalela ngaphakathi ngenxa yenkitha yeentlanzi.
7  Ngoko ke loo mfundi uYesu wayefudula emthanda wathi kuPetros: “YiNkosi!” Ngoko ke uSimon Petros, akuva ukuba yiNkosi, wabhinqa isambatho sakhe sangaphezulu, kuba wayehamba ze, waza waziphosa elwandle.
8  Kodwa abanye abafundi beza ngesikhephe esincinane, kuba babengekude, bemalunga neemitha ezingamashumi asithoba kuphela ukusuka emhlabeni, berhuqa umnatha weentlanzi.
9  Noko ke, xa behlayo emhlabeni babona kukho apho umlilo wamalahle eenkuni yaye kukho kuwo intlanzi nesonka.
10  UYesu wathi kubo: “Zisani inxalenye yeentlanzi enisandul’ ukuzibambisa.”
11  Ke ngoko, uSimon Petros waya kukhwela waza wawutsalela emhlabeni umnatha uzele ziintlanzi ezinkulu, zilikhulu elinamashumi amahlanu anesithathu. Kodwa nangona zazininzi kangako umnatha awuqhaqhekanga.
12  UYesu wathi kubo: “Yizani, nifumane isidlo senu sakusasa.” Akukho namnye kubafundi owaba nesibindi sokumbuza athi: “Ungubani na?” ngenxa yokuba babesazi ukuba yiNkosi.
13  UYesu weza wathabatha isonka waza wabanika, nentlanzi ngokunjalo.
14  Esi yayisisihlandlo sesithathu uYesu wabonakalayo kubafundi emva kokuvuswa kwakhe kwabafileyo.
15  Bakuba befumene isidlo sakusasa, uYesu wathi kuSimon Petros: “Simon nyana kaYohane, uyandithanda na ngaphezu kwezi?” Wathi kuye: “Ewe, Nkosi, uyazi wena ukuba ndinomsa ngawe.” Wathi kuye: “Yondla iimvana zam.”
16  Kwakhona, wathi kuye, isihlandlo sesibini: “Simon nyana kaYohane, uyandithanda na?” Wathi kuye: “Ewe, Nkosi, uyazi wena ukuba ndinomsa ngawe.” Wathi kuye: “Yalusa amatakane am ezimvu.”
17  Wathi kuye okwesihlandlo sesithathu: “Simon nyana kaYohane, unomsa na ngam?” UPetros waba buhlungu kukuthi kwakhe kuye isihlandlo sesithathu: “Unomsa na ngam?” Ngoko wathi kuye: “Nkosi, wena uyazazi zonke izinto; uyaqonda ukuba ndinomsa ngawe.” UYesu wathi kuye: “Yondla amatakane am ezimvu.
18  Inene, inene, ndithi kuwe, Xa wawusemncinane, wawufudula uzibhinqisa ngokwakho uze uhambahambe apho ufuna khona. Kodwa xa ukhule wamdala uya kuzolula izandla zakho, ubhinqiswe ngomnye umntu aze akuthwalele apho unganqweneliyo.”
19  Oku wakutsho ukuze abonise ukuba luhlobo luni na lokufa awayeya kumzukisa ngalo uThixo. Ngoko, akuba ekutshilo oku, wathi kuye: “Qhubeka undilandela.”
20  Akujika uPetros wabona umfundi lowo uYesu ebefudula emthanda emlandela, lowo esidlweni sangokuhlwa wayayame esifubeni sakhe nowathi: “Nkosi, ngubani na lowo ukungcatshayo?”
21  Ngako oko, akumbona, uPetros wathi kuYesu: “Nkosi, yintoni na lo mntu aya kuyenza?”
22  UYesu wathi kuye: “Ukuba kukuthanda kwam ngaye ukuba ahlale ndide ndifike, ikuxhalabisa ngantoni wena loo nto? Wena qhubeka undilandela.”
23  Ngenxa yoko, eli lizwi laphuma phakathi kwabazalwana, lokuba loo mfundi wayengayi kufa. Noko ke, uYesu wayengatshongo kuye ukuba akayi kufa, kodwa wayethe: “Ukuba kukuthanda kwam ngaye ukuba ahlale ndide ndifike, ikuxhalabisa ngantoni wena loo nto?”
24  Lo ngulo mfundi unikela ubungqina ngezi zinto nowazibhalayo ezi zinto, yaye siyazi ukuba ubungqina abunikelayo buyinyaniso.
25  Kukho, enyanisweni, nezinye izinto ezininzi uYesu awazenzayo, ezo, ukuba bezibhalwe ngokweenkcukacha ezipheleleyo, ndiba, ihlabathi ngokwalo belingenakuyiqulatha imisongo ebinokubhalwa.
13  Ke kaloku, ngenxa yokuba wayesazi ngaphambi komthendeleko wepasika ukuba lifikile ilixa lakhe lokuba emke kweli hlabathi aye kuYise, uYesu, ebathandile abakhe ababesehlabathini, wabathanda de kwasekupheleni.
2  Ngoko, ngoxa kwakuqhubeka isidlo sangokuhlwa, sele uMtyholi ekufakile entliziyweni kaYudas Skariyoti, unyana kaSimon, ukuba amngcatshe,
3  yena, esazi ukuba uYise wanikela zonke izinto ezandleni zakhe nokuba waphuma kuThixo yaye wayesiya kuThixo,
4  wasukuma esidlweni sangokuhlwa waza wazibekela ecaleni izambatho zakhe zangaphezulu. Kwaye, wathabatha itawuli, wabhinqa.
5  Emva koko wafaka amanzi esityeni waza waqala ukuhlamba iinyawo zabafundi nokuzomisa ngetawuli awayeyibhinqile.
6  Yaye ngoko wafika kuSimon Petros. Yena wathi kuye: “Nkosi, uhlamba iinyawo zam na wena?”
7  Ekuphenduleni uYesu wathi kuye: “Oko ndikwenzayo akukuqondi okwangoku, kodwa uya kukuqonda emva kwezi zinto.”
8  UPetros wathi kuye: “Ngokuqinisekileyo akusayi kuze uzihlambe ezam iinyawo.” UYesu wamphendula wathi: “Ngaphandle kokuba ndikuhlambe, akunanxalenye kum.”
9  USimon Petros wathi kuye: “Nkosi, ingabi ziinyawo zam kuphela, kodwa kwanezandla zam nentloko yam.”
10  UYesu wathi kuye: “Lowo uhlambe umzimba akuyomfuneko ukuba ahlanjwe okungakumbi kuneenyawo zakhe, kodwa uhlambuluke ngokupheleleyo. Yaye nina nihlambulukile, kodwa aninjalo nonke.”
11  Wayemazi, eneneni, umntu omngcatshayo. Kungenxa yoko le nto wathi: “Asinini nonke abahlambulukileyo.”
12  Akuba ezihlambile iinyawo zabo yaye efake izambatho zakhe zangaphezulu waza wangqengqa phantsi etafileni kwakhona, wathi kubo: “Niyakwazi na endikwenzileyo kuni?
13  Nindibiza ngokuthi, ‘Mfundisi,’ nangokuthi, ‘Nkosi,’ yaye niyalungisa ukutsho, kuba kunjalo.
14  Ngoko ke, ukuba mna, nangona ndiyiNkosi noMfundisi, ndihlambe iinyawo zenu, nani nifanele ukuhlambana iinyawo.
15  Kuba ndinibekela umzekelo, ukuze, kanye njengoko ndenjenjalo kuni, nenjenjalo nani.
16  Inene, inene, ndithi kuni, Ikhoboka alikho likhulu kunenkosi yalo, nalowo uthunyiweyo akakho mkhulu kunalowo umthumileyo.
17  Ukuba niyazazi ezi zinto, ninoyolo ukuba nithi nizenze.
18  Andithethi ngani nonke; ndiyabazi abo ndibanyulileyo. Kodwa oku kukuze sizaliseke iSibhalo esithi, ‘Lowo ubefudula esidla isonka sam undiphakamisele isithende.’
19  Ukususela ngalo mzuzu kuse phambili ndiyanixelela ngaphambi kokuba kwenzeke, ukuze xa kusenzeka nikholwe ukuba ndinguye.
20  Inene, inene, ndithi kuni, Lowo wamkela nabani na endimthumayo wamkela kwanam. Lowo wamkela mna, wamkela kwanalowo undithumileyo.”
21  Emva kokutsho ezi zinto, uYesu wakhathazeka emoyeni, yaye wanikela ubungqina wathi: “Enyanisweni, ndithi kuni, Omnye wenu uya kundingcatsha.”
22  Abafundi bajongana, bexakiwe kukuba ngubani na awayethetha ngaye.
23  Kwakungqendeve ngaphambi kwesifuba sikaYesu omnye wabafundi bakhe, yaye uYesu wayemthanda.
24  Ngoko ke uSimon Petros wanqwala kuye waza wathi: “Xela ukuba ngubani na lo akutsho ngaye oku.”
25  Ngoko yena wayama esifubeni sikaYesu waza wathi kuye: “Nkosi, ngubani na?”
26  Ngoko ke uYesu waphendula wathi: “Ngulowo ndiya kumnika iqhekeza endilithi nkxu.” Yaye ngoko, elithe nkxu iqhekeza, walithabatha waza walinika uYudas, unyana kaSimon Skariyoti.
27  Yaye emva kweqhekeza wandula ke uSathana wangena kuye. UYesu, ke ngoko, wathi kuye: “Oko ukwenzayo kwenze ngokukhawuleza.”
28  Noko ke, akukho namnye kwabo babengqendeve etafileni owayesazi ukuba wayekutsho ngayiphi na injongo oku kuye.
29  Bambi, enyanisweni, babecinga ukuba, ekubeni uYudas wayephatha ibhokisi yemali, uYesu wayemxelela oku: “Thenga ezo zinto sizifunela umthendeleko,” okanye ukuba ufanele anikele okuthile kumahlwempu.
30  Ngoko ke, emva kokwamkela iqhekeza, waphuma ngoko nangoko. Yaye kwakusebusuku.
31  Ngoko ke akuba ephumile, uYesu wathi: “UNyana womntu uzukisiwe, noThixo uzukisiwe ngaye.
32  UThixo uya kumzukisa, yaye uya kumzukisa ngoko nangoko.
33  Bantwana abancinane, ndisenani okwethutyana. Niya kundifuna; kwaye njengoko ndathi kumaYuda, ‘Apho ndiya khona aninakuza,’ nakuni ndiyatsho ngoku.
34  Ndininika umyalelo omtsha, wokuba nithandane; kanye njengoko ndinithandileyo mna, ukuba nani nithandane.
35  Ngako oko bonke baya kwazi ukuba ningabafundi bam, ukuba ninothando phakathi kwenu.”
36  USimon Petros wathi kuye: “Nkosi, uyaphi na?” UYesu waphendula wathi: “Apho ndiya khona akunakundilandela ngoku, kodwa uya kulandela kamva.”
37  UPetros wathi kuye: “Nkosi, kutheni ndingenako nje ukukulandela ngoku? Ndiza kuwunikezela umphefumlo wam ngenxa yakho.”
38  UYesu waphendula wathi: “Uya kuwunikezela na umphefumlo wakho ngenxa yam? Inene, inene, ndithi kuwe, Umqhagi awuyi kukhonya de ube undikhanyele kathathu.”
14  “Ningazivumeli iintliziyo zenu zikhathazeke. Bonisani ukholo kuThixo, bonisani ukholo nakum.
2  Endlwini kaBawo zininzi iindawo zokuhlala. Kungenjalo, ngendinixelele, ngenxa yokuba ndiyemka ndiya kunilungiselela indawo.
3  Ukuba ndiyemka ndize ndinilungiselele indawo, ndiya kuza kwakhona ndize ndinamkelele kum ekhaya, ukuze apho ndikhoyo mna nibe lapho nani.
4  Nalapho ndiya khona niyayazi indlela.”
5  UTomas wathi kuye: “Nkosi, asazi apho uya khona. Siyazi njani na indlela?”
6  UYesu wathi kuye: “Ndim indlela nenyaniso nobomi. Akukho bani uzayo kuBawo ngaphandle kokuza ngam.
7  Ukuba benindazile mna, ngenimazile noBawo; ukususela ngalo mzuzu kuse phambili niyamazi yaye nimbonile.”
8  UFilipu wathi kuye: “Nkosi, sibonise uYihlo, yaye oko kwanele kuthi.”
9  UYesu wathi kuye: “Bendikunye nani ixesha elide kangaka, ukanti, Filipu, akukandazi na? Lowo undibonileyo mna umbonile noBawo. Kwenzeka njani na ukuba wena uthi, ‘Sibonise uYihlo’?
10  Akukholelwa na ukuba mna ndimanyene noBawo yaye uBawo umanyene nam? Izinto endizithethayo kuni andizithethi ngokuphuma kum; kodwa uBawo omanyene nam wenza imisebenzi yakhe.
11  Ndikholelwe ukuba ndimanyene noBawo yaye uBawo umanyene nam; kungenjalo, kholwa ngenxa yemisebenzi ngokwayo.
12  Inene, inene, ndithi kuni, Lowo ubonisa ukholo kum, naye lowo uya kwenza imisebenzi endiyenzayo; yaye uya kwenza imisebenzi emikhulu kunale, ngenxa yokuba ndiyemka ndiya kuBawo.
13  Nakuphi na oko nikucelayo egameni lam, ndiza kukwenza, ukuze uBawo azukiswe ngoNyana.
14  Ukuba nicela nantoni na egameni lam, ndiza kuyenza.
15  “Ukuba niyandithanda, niya kuyigcina imiyalelo yam;
16  ndiza kumcela uBawo yaye uya kuninika omnye umncedi wokuba kunye nani ngonaphakade,
17  umoya wenyaniso, lowo ihlabathi lingenakuwufumana, ngenxa yokuba lingawuboni yaye lingawazi. Nina niyawazi, kuba uhleli nani yaye ukuni.
18  Andiyi kunishiya nilahlekelwe. Ndiyeza kuni.
19  Selisondele ixesha lokuba ihlabathi lingabi sandibona, kodwa nina niya kundibona, ngenxa yokuba ndiyaphila yaye nani niya kuphila.
20  Ngaloo mini niya kwazi ukuba ndimanyene noBawo yaye nani nimanyene nam ibe nam ndimanyene nani.
21  Lowo unemiyalelo yam aze ayigcine, nguye ondithandayo. Lowo undithandayo uya kuthandwa nguBawo, yaye nam ndiya kumthanda kwaye ndiya kuzibonisa ngokucacileyo mna kuye.”
22  UYudas, ingenguye uSkariyoti, wathi kuye: “Nkosi, kwenzeke ntoni na le nto uzimisele ukuzibonisa ngokucacileyo kuthi kungekhona kulo ihlabathi?”
23  Ekuphenduleni uYesu wathi kuye: “Ukuba nabani na uyandithanda, uya kuligcina ilizwi lam, yaye uBawo uya kumthanda, ibe siya kuza kuye size sihlale naye.
24  Lowo ungandithandiyo akawagcini amazwi am; kwaye ilizwi enilivayo asilolam, kodwa lelikaBawo ondithumileyo.
25  “Ngoxa ndisahleli nani ndizithethile ezi zinto kuni.
26  Kodwa umncedi, umoya oyingcwele, lowo uBawo aya kumthumela egameni lam, yena uya kunifundisa zonke izinto aze anikhumbuze zonke izinto endinixelele zona.
27  Ndinishiyela uxolo, ndininika uxolo lwam. Andininiki ngendlela yokunika kwehlabathi. Mazingakhathazeki iintliziyo zenu, zingarhwaqeli ngenxa yoloyiko.
28  Nivile ukuba ndithe kuni, Ndiyemka, kodwa ndiya kuphinda ndibuyele kuni. Ukuba benindithanda, beniya kuba nemihlali kukuba ndisimka ndisiya kuBawo, kuba uBawo mkhulu kunam.
29  Ngoku ke ndinixelele ngaphambi kokuba kwenzeke, ukuze, xa kusenzeka, nikholwe.
30  Andisayi kuba sathetha okuninzi nani, kuba umlawuli wehlabathi uyeza. Kwaye akanandlela yakubambelela kum,
31  kodwa, ukuze ihlabathi lazi ukuba ndiyamthanda uBawo, kwananjengoko uBawo endinike umyalelo wokwenza, ndenjenjalo. Sukumani, masihambe sisuke apha.
19  Ke ngoko, uPilato wamthabatha uYesu waza wamtyakatya.
2  Yaye amajoni aluka isithsaba sameva aza asibeka kuye entloko ibe amvathisa ngesambatho sangaphezulu esimfusa;
3  kwaye eza kuye esithi: “Bhota, Kumkani wamaYuda!” Kanjalo, ayemmpakaza ebusweni.
4  UPilato waphuma phandle kwakhona waza wathi kubo: “Yabonani! Ndimzisa ngaphandle kuni ukuze nazi ukuba andifumani siphoso kuye.”
5  Ngako oko uYesu waphuma phandle, enxibe isithsaba sameva nesambatho sangaphezulu esimfusa. Wathi kubo: “Khangelani! Umntu!”
6  Noko ke, xa ababingeleli abaziintloko namagosa bambonayo, bakhwaza, besithi: “Mbethelele! Mbethelele!” UPilato wathi kubo: “Mthabatheni nina nize nimbethelele, kuba andifumani nasiphi na isiphoso kuye.”
7  AmaYuda amphendula athi: “Sinomthetho, yaye ngokwaloo mthetho ufanele afe, ngenxa yokuba uzenze unyana kaThixo.”
8  Akuliva, ke ngoko, uPilato eli lizwi, woyika ngakumbi;
9  yaye wangena kwibhotwe lerhuluneli kwakhona waza wathi kuYesu: “Uvela phi na?” Kodwa uYesu akamnikanga mpendulo.
10  Ngoko ke uPilato wathi kuye: “Akuthethi na kum? Akwazi na ukuba ndinegunya lokukukhulula yaye ndinegunya lokukubethelela?”
11  UYesu wamphendula wathi: “Unge ungenagunya konke konke nxamnye nam ngaphandle kokuba ulinikwe livela phezulu. Kungenxa yoko le nto umntu ondinikele kuwe enesono esikhulu ngakumbi.”
12  Ngenxa yesi sizathu uPilato wahlala efuna indlela yokumkhulula. Kodwa amaYuda akhwaza, esithi: “Ukuba uyamkhulula lo mntu, akungomhlobo kaKesare. Wonke umntu ozenza ukumkani uthetha ngokunxamnye noKesare.”
13  Ngoko ke uPilato, emva kokuva la mazwi, wamzisa ngaphandle uYesu, waza wahlala phantsi kwisihlalo sokugweba kwindawo ebizwa ngokuba siSandlalo Samatye, kodwa, ngesiHebhere, yiGabhatha.
14  Ke kaloku kwakulungiselelwa ipasika; kwakumalunga nelixa lesithandathu. Waza wathi kumaYuda: “Yabonani! Ukumkani wenu!”
15  Noko ke, akhwaza esithi: “Msuse! Msuse! Mbethelele!” UPilato wathi kuwo: “Ndimbethelele na ukumkani wenu?” Ababingeleli abaziintloko baphendula bathi: “Asinakumkani ngaphandle kukaKesare.”
16  Ke ngoko, wamnikela kuwo ukuba abethelelwe. Bandula ke bamthabathela kubo uYesu.
17  Yaye, ezithwalele isibonda sentuthumbo, waphuma waya kwekuthiwa yiNdawo YoKakayi, leyo ibizwa ngokuba yiGolgotha ngesiHebhere;
18  baza bambethelela apho, nabanye abantu ababini kunye naye, omnye kweli cala nomnye kweliya, kodwa uYesu waphakathi.
19  UPilato wabhala kwanombhalo waza wawubeka kwisibonda sentuthumbo. Kwakubhalwe kwathiwa: “UYesu umNazarete uKumkani wamaYuda.”
20  Ngoko ke abaninzi kumaYuda bawufunda lo mbhalo, ngenxa yokuba indawo apho uYesu wayebethelelwe khona yayikufuphi nesixeko; yaye wawubhalwe ngesiHebhere, ngesiLatin, ngesiGrike.
21  Noko ke, ababingeleli abaziintloko bamaYuda bathi kuPilato: “Musa ukubhala uthi ‘UKumkani wamaYuda,’ kodwa ukuba wathi, ‘NdinguKumkani wamaYuda.’”
22  UPilato waphendula wathi: “Oko ndikubhalileyo ndikubhalile.”
23  Xa amajoni ayembethelele uYesu, azithabatha izambatho zakhe zangaphezulu aza enza iinxalenye ezine, ijoni ngalinye lanenxalenye, nesambatho sangaphantsi. Kodwa isambatho sangaphantsi sasingenamthungo, silukiwe ukususela phezulu kubo bonke ubude baso.
24  Ngoko ke athi elinye kwelinye: “Masingasikrazuli, kodwa masisimisele ngamaqashiso ukuba soba sesikabani na.” Oku yayikukuze sizaliseke isibhalo esithi: “Bahlulelana ngezambatho zam zangaphezulu, nangesivatho sam benza amaqashiso.” Yaye ngoko amajoni azenza ngokwenene ezi zinto.
25  Noko ke, ngakuso isibonda sentuthumbo sikaYesu kwakumi unina nodade bonina; uMariya umfazi kaKlopa, noMariya Magadala.
26  Ngoko ke uYesu, ebona unina nomfundi lowo wayemthanda bemi khona apho, wathi kunina: “Mfazi, khawubone! Unyana wakho!”
27  Wathi kuloo mfundi: “Khawubone! Unyoko!” Yaye ukususela ngelo lixa loo mfundi wamthabathela ekhayeni lakhe.
28  Emva koko, akwazi uYesu ukuba kungoku nje zonke izinto zazifeziwe, ukuze sizaliseke isibhalo wathi: “Ndinxaniwe.”
29  Kwakuhleli isitya apho sizele yiwayini emuncu. Ngoko ke babeka kwizele lehisope imfunxa ezele yiwayini emuncu baza bayizisa emlonyeni wakhe.
30  Akuba eyamkele iwayini emuncu, uYesu wathi: “Kufeziwe!” waza, equbuda intloko yakhe, wawunikela umoya wakhe.
31  Ngoko amaYuda, ekubeni yayiyimini yokuLungiselela, ukuze imizimba ingahlali kwizibonda zentuthumbo ngeSabatha, (kuba imini yaloo Sabatha yayiyileyo inkulu,) acela kuPilato ukuba imilenze yabo yaphulwe ize imizimba leyo isuswe.
32  Amajoni eza, ke ngoko, aza ayaphula imilenze yomntu wokuqala naleyo yomnye umntu owayebethelelwe kunye naye.
33  Kodwa akufika kuYesu, njengoko abonayo ukuba wayesele efile, akayaphulanga imilenze yakhe.
34  Kodwa elinye lamajoni lamthi xhole ngomkhonto ecaleni, kwaza ngoko nangoko kwaphuma igazi namanzi.
35  Nalowo ukubonileyo oko uye wanikela ubungqina, nobungqina bakhe buyinyaniso, yaye loo mntu uyazi ukuba uxela izinto eziyinyaniso, ukuze nani nikholwe.
36  Enyanisweni, ezi zinto zenzeka ukuze sizaliseke isibhalo esithi: “Akukho thambo lakhe liya kutyunyuzwa.”
37  Yaye, kwakhona, esinye isibhalo sithi: “Baya kukhangela kuLowo bamhlabayo.”
38  Ke kaloku emva kwezi zinto uYosefu waseArimathiya, owayengumfundi kaYesu kodwa engulowo ufihlakeleyo ngenxa yokoyika kwakhe amaYuda, wacela kuPilato ukuba awususe umzimba kaYesu; waza uPilato wamnika imvume. Ngoko ke weza wawususa umzimba wakhe.
39  KwanoNikodemo, lowo wezayo kuye ebusuku ekuqaleni, wafika ezise umqulu wemore nekhala, malunga nekhulu leeponti zawo.
40  Ngoko bawuthabatha umzimba kaYesu baza bawubopha ngezibopho ezineziqholo, kanye ngokwendlela yesiko lamaYuda lokulungiselela ukungcwaba.
41  Kwenzeka ukuba, kwindawo apho wayebethelelwe khona kube kwakukho umyezo, nasemyezweni ingcwaba lenkumbulo elitsha, ekungekho bani wakha wabekwa kulo.
42  Ngoko, ngenxa yokuba yayiyimini yamaYuda yokulungiselela, bambeka apho uYesu, kuba elo ngcwaba lenkumbulo lalikufuphi.
5  Emva kwezi zinto kwabakho umthendeleko wamaYuda, waza uYesu wenyuka waya eYerusalem.
2  Ke kaloku eYerusalem kwisango lezimvu kukho ichibi elibizwa ngesiHebhere ngokuba yiBhethezatha, elineevaranda ezintlanu.
3  Kuzo kwakulele phantsi inkitha yabagulayo, iimfama, iziqhwala, nabo bome amalungu omzimba.
4  ——
5  Kodwa kwakukho mntu uthile apho osifo sakhe sasimphethe kangangeminyaka engamashumi amathathu anesibhozo.
6  UYesu, akumbona lo mntu ulele phantsi, yaye eqonda ukuba wayesele enexesha elide egula, wathi kuye: “Uyakufuna na ukuphila?”
7  Lo mntu ugulayo wamphendula wathi: “Mnumzana, andinamntu wokundifaka echibini xa amanzi egxobhekile; kodwa ndithi ngoxa ndisiza kusuke kuhle omnye phambi kwam.”
8  UYesu wathi kuye: “Sukuma, thabatha ukhuko lwakho uhambe.”
9  Ngako oko loo mntu waphila ngoko nangoko, yaye wathabatha ukhuko lwakhe waza wahamba. Ke kaloku kwakuyisabatha loo mini.
10  Ngoko ke amaYuda athi kulo mntu uphilisiweyo: “YiSabatha, yaye akukho mthethweni ngawe ukuba uthwale ukhuko.”
11  Kodwa wawaphendula esithi: “Lowo kanye undiphilisileyo uthe kum, ‘Thabatha ukhuko lwakho uhambe.’”
12  Ambuza athi: “Ngubani na loo mntu ukuxelele ukuba, ‘Luthabathe uhambe’?”
13  Kodwa lo mntu uphilisiweyo akazanga ukuba wayengubani na, kuba uYesu wayethe gu bucala, ekubeni kwakukho nesihlwele kuloo ndawo.
14  Emva kwezi zinto uYesu wamfumana etempileni waza wathi kuye: “Yabona, uphilile. Ungabi sona kwakhona, ukuze kungenzeki nto imbi ngakumbi kuwe.”
15  Lo mntu wemka waza waxelela amaYuda ukuba nguYesu omphilisileyo.
16  Ngoko ngenxa yoko amaYuda amtshutshisa uYesu, kuba wayezenza ezi zinto ngeSabatha.
17  Kodwa wawaphendula esithi: “UBawo uyasebenza kude kube ngoku, nam ke ndiyasebenza.”
18  Ngenxa yoko, eneneni, amaYuda afuna ngakumbi ukumbulala, kuba wayengaphuli Sabatha kuphela kodwa wayekwabiza uThixo ngokuthi nguYise, ezenza alingane noThixo.
19  Ngoko ke, ekuphenduleni, uYesu wathi kubo: “Inene, inene, ndithi kuni, UNyana akanakwenza nanye into ngokwakhe, ngaphandle koko abona uYise ekwenza. Kuba naziphi na izinto azenzayo Yena, noNyana uyazenza ngokufanayo.
20  Kuba uYise unomsa kuNyana kwaye umbonisa zonke izinto yena azenzayo, yaye uya kumbonisa imisebenzi emikhulu ngakumbi kunale, ukuze nimangaliswe.
21  Kuba kanye njengoko uYise ebavusa abafileyo aze abenze baphile, ngokunjalo noNyana ubenza baphile abo afunayo ukubenza baphile.
22  Kuba uYise akagwebi namnye, kodwa unikele konke ukugweba kuNyana,
23  ukuze bonke bambeke uNyana kanye njengoko bembeka uYise. Lowo ungambekiyo uNyana akambeki uYise omthumileyo.
24  Inene, inene, ndithi kuni, Lowo ulivayo ilizwi lam aze akholelwe kulowo undithumileyo unobomi obungunaphakade, yaye akezi ekugwetyweni kodwa udlule ekufeni waya ebomini.
25  “Inene, inene, ndithi kuni, Liyeza ilixa, yaye likho ngoku, xa abafileyo beya kuliva ilizwi loNyana kaThixo yaye abo baye banikela ingqalelo baya kuphila.
26  Kuba kanye njengoko uYise enobomi, ngokunjalo umnikile kwanoNyana ukuba abe nobomi.
27  Kwaye umnike igunya lokugweba, ngenxa yokuba enguNyana womntu.
28  Musani ukumangaliswa koku, kuba liyeza ilixa ekuya kuthi ngalo bonke abo bakumangcwaba enkumbulo balive ilizwi lakhe
29  baze baphume, abo benze izinto ezilungileyo beze kuvuko lobomi, abo baqhelisele izinto ezimbi kuvuko lomgwebo.
30  Andinakwenza nanye into ngokwam; kanye njengoko ndivayo, ndiyagweba; yaye umgwebo endiwuphumezayo ngowobulungisa, ngenxa yokuba ndifuna, kungekhona ukuthanda kwam, kodwa ukuthanda kwalowo undithumileyo.
31  “Ukuba mna ndedwa ndinikela ubungqina ngam, ubungqina bam abuyonyaniso.
32  Kukho omnye onikela ubungqina ngam, yaye ndiyazi ukuba ubungqina abunikelayo ngam buyinyaniso.
33  Nithumele abantu kuYohane, yaye uye wanikela ubungqina kuyo inyaniso.
34  Noko ke, andamkeli bungqina bamntu, kodwa ndizitsho ezi zinto ukuze nisindiswe.
35  Loo mntu wayesisibane esivuthayo nesikhanyayo, yaye nina okwexesha elifutshane nanikuthanda ukuphuphuma yimihlali ekukhanyeni kwakhe.
36  Kodwa ndinobungqina obukhulu ngakumbi kunobo bukaYohane, kuba yona kanye imisebenzi uBawo andabele ukuba ndiyifeze, misebenzi leyo ngokwayo endiyenzayo, inikela ubungqina ngam bokuba uBawo undithumile.
37  Kanjalo, uBawo ondithumileyo uye wanikela ubungqina ngam. Anizange nilive ilizwi lakhe nakanye, ningazange niyibone nembonakalo yakhe;
38  yaye aninalo ilizwi lakhe elihleli kuni, ngenxa yokuba lowo kanye anithumelele yena animkholelwa.
39  “Niyaziphengulula iZibhalo, ngenxa yokuba nicinga ukuba ngazo niya kuba nobomi obungunaphakade; yaye zona zizo kanye ezinikela ubungqina ngam.
40  Ukanti anifuni kuza kum ukuze nibe nobomi.
41  Andamkeli luzuko ebantwini,
42  kodwa ndazi kakuhle ukuba aninalo uthando lukaThixo kuni.
43  Ndize egameni likaBawo, kodwa anindamkeli; ukuba omnye ebeze egameni lakhe, beniya kumamkela.
44  Ninokukholwa njani, xa nisamkela uzuko omnye komnye yaye ningafuni uzuko oluvela kokuphela koThixo?
45  Musani ukucinga ukuba ndiza kunimangalela kuBawo; ukho lowo unimangalelayo, uMoses, enibeke ithemba lenu kuye.
46  Enyanisweni, ukuba nanikholelwe kuMoses beniya kukholelwa nakum, kuba yena wabhala ngam.
47  Kodwa ukuba aniyikholelwa imibhalo yakhe, niya kuwakholelwa njani amazwi am?”
15  “Mna ndingumdiliya wenyaniso, yaye uBawo ngumlimi.
2  Onke amasebe akum angathwali siqhamo uyawasusa, yaye onke lawo athwala isiqhamo uyawathena, ukuze athwale isiqhamo esingakumbi.
3  Nina senihlambulukile ngenxa yelizwi endilithethileyo kuni.
4  Hlalani nimanyene nam, nam ndimanyene nani. Kanye njengoko isebe lingenakuzithwalela isiqhamo ngokwalo ngaphandle kokuba lihlale emdiliyeni, ngokufanayo nani aninako, ngaphandle kokuba nihlala nimanyene nam.
5  Mna ndingumdiliya, nina ningamasebe. Lowo uhlala emanyene nam, nam ndimanyene naye, yena uthwala isiqhamo esininzi; ngenxa yokuba ngaphandle kwam aninakwenza nto konke konke.
6  Nabani na ongahlali emanyene nam, ulahlelwa phandle njengesebe ibe uyoma; yaye abantu bayawahlanganisa loo masebe baze bawaphose emlilweni atshe.
7  Ukuba nihlala nimanyene nam nawo amazwi am ahlale kuni, celani nakuphi na enikunqwenelayo yaye kuya kwenzeka ngenxa yenu.
8  UBawo uzukiswa kuko oku, ukuba nihlale nithwala isiqhamo esininzi nize nizingqine ningabafundi bam.
9  Kanye njengoko uBawo endithandile nam ndinithandile, hlalani eluthandweni lwam.
10  Ukuba niyayigcina imiyalelo yam, niya kuhlala eluthandweni lwam, kanye njengoko nam ndiyigcinile imiyalelo kaBawo ndaza ndahlala eluthandweni lwakhe.
11  “Ezi zinto ndizithethile kuni, ukuze uvuyo lwam lube kuni novuyo lwenu luzaliswe.
12  Nguwo lo umyalelo wam, wokuba nithandane kanye njengoko ndinithandileyo.
13  Akukho bani unothando olukhulu kunolu, lokuba uthile anikezele umphefumlo wakhe ngenxa yabahlobo bakhe.
14  Ningabahlobo bam ukuba nenza oko ndiniyalela kona.
15  Andisanibizi ngokuthi ningamakhoboka, ngenxa yokuba ikhoboka alikwazi okwenziwa yinkosi yalo. Kodwa ndinibize ngokuthi ningabahlobo, ngenxa yokuba zonke izinto endizive kuBawo ndinazisile.
16  Asinini enanyula mna, kodwa ndim owanyula nina, kwaye ndanimisela ukuba niqhubeke nize nihlale nithwala isiqhamo nokuze isiqhamo senu sihlale; ukuze oko nikucelayo kuBawo egameni lam aninike.
17  “Ndiniyalela ezi zinto, ukuze nithandane.
18  Ukuba ihlabathi linithiyile, niyazi ukuba liye lathiya mna ngaphambi kokuba lithiye nina.
19  Ukuba beniyinxalenye yehlabathi, ihlabathi beliya kukuthanda oko kukokwalo. Ke ngenxa yokuba ningeyonxalenye yehlabathi, kodwa ndininyulile mna naphuma kulo ihlabathi, ngenxa yoko linithiyile ihlabathi.
20  Likhumbuleni ilizwi endalitsho kuni ndisithi, Ikhoboka alikho likhulu kunenkosi yalo. Ukuba banditshutshisile mna, baya kunitshutshisa nani; ukuba baligcinile ilizwi lam, baya kuligcina nelenu.
21  Kodwa baya kuzenza zonke ezi zinto ngokunxamnye nani ngenxa yegama lam, kuba bengamazi lowo undithumileyo.
22  Ukuba bendingezanga ndaza ndathetha kubo, ngebengenasono; kodwa ngoku abanasingxengxezo ngesono sabo.
23  Lowo undithiyileyo mna umthiyile noBawo.
24  Ukuba bendingenzanga phakathi kwabo imisebenzi ekungekho bani ongomnye oyenzileyo, ngebengenasono; kodwa ngoku baye babona baza bandithiya mna kwakunye noBawo.
25  Kodwa oku kukuze lizalisekiswe ilizwi elibhaliweyo eMthethweni wabo elithi, ‘Bandithiya ngaphandle kwesizathu.’
26  Akufika umncedi endiya kunithumelela yena evela kuBawo, umoya wenyaniso, ophuma kuBawo, yena uya kunikela ubungqina ngam;
27  nize nani ninikele ubungqina, ngenxa yokuba beninam kwasekuqaleni.
20  Ngosuku lokuqala lweveki uMariya Magadala waya kwingcwaba lenkumbulo ekuseni, ngoxa kwakusemnyama, waza walibona ilitye lisusiwe kwingcwaba lenkumbulo.
2  Ngoko wabaleka waya kuSimon Petros nakomnye umfundi, lowo uYesu wayenomsa ngaye, wathi kubo: “Bayisusile iNkosi kwingcwaba lenkumbulo, yaye asazi apho bayibeke khona.”
3  Bandula ke uPetros nomnye umfundi lowo baphuma baya ngqo kwingcwaba lenkumbulo.
4  Babebaleka kunye; kodwa omnye umfundi lowo wamshiya ngamendu uPetros waza wafika kuqala kwingcwaba lenkumbulo.
5  Wathi akugoba, wazibona izibopho zizodwa, kodwa akangenanga.
6  Wandula ke noSimon Petros wafika emlandela, waza wangena kwingcwaba lenkumbulo. Kwaye wazibona izibopho zizodwa,
7  kwanelaphu elalisentlokweni yakhe lingekho kunye nezibopho kodwa lilodwa, lisongiwe.
8  Ngelo xesha, ke ngoko, omnye umfundi lowo wayefike kuqala kwingcwaba lenkumbulo wangena naye, wabona waza wakholwa.
9  Kuba babengekasiqondi isibhalo esithi umele avuke kwabafileyo.
10  Yaye ngoko abafundi abo babuyela kumakhaya abo.
11  Noko ke, uMariya wema ngaphandle kufuphi nengcwaba lenkumbulo, elila. Wandula ke, ngoxa wayesalila, wagoba ukuze akhangele engcwabeni lenkumbulo
12  yaye wabona iingelosi ezimbini zambethe ezimhlophe zihleli enye ngasentloko nenye ngasezinyaweni apho umzimba kaYesu ubulaliswe khona.
13  Zaza zathi kuye: “Mfazi, ulilelani?” Wathi kuzo: “Bayisusile iNkosi yam, yaye andazi apho bayibeke khona.”
14  Emva kokutsho ezi zinto, wajika waza wabona uYesu emile, kodwa wayengaqondi ukuba nguYesu.
15  UYesu wathi kuye: “Mfazi, ulilelani? Ufuna bani na?” Yena, ecinga ukuba ngumgcini-myezo, wathi kuye: “Mnumzana, ukuba umthabathile, ndixelele apho umbeke khona, ndiye kumthabatha.”
16  UYesu wathi kuye: “Mariya!” Akujika, wathi kuye, ngesiHebhere: “Rabhoni!” (okuthetha ukuthi “Mfundisi!”)
17  UYesu wathi kuye: “Musa ukunamathela kum. Kuba andikenyuki ndiye kuBawo. Kodwa hamba uye kubazalwana bam uze uthi kubo, ‘Ndinyukela kuBawo noYihlo nakuThixo wam noThixo wenu.’”
18  UMariya Magadala wazisa kubafundi ezi ndaba esithi: “Ndiyibonile iNkosi!” nokuthi izitshilo ezi zinto kuye.
19  Ngoko ke, kwakuhlwa ngaloo mini, eyayiyeyokuqala evekini, yaye, nangona iingcango zazitshixiwe apho babekhona abafundi ngenxa yokoyika amaYuda, uYesu wafika, wema phakathi kwabo waza wathi kubo: “Ngamana ningaba noxolo.”
20  Yaye emva kokutsho oku wababonisa izandla zakhe necala lakhe. Bandula ke abafundi banemihlali ngokubona iNkosi.
21  UYesu, ke ngoko, wathi kubo kwakhona: “Ngamana ningaba noxolo. Kanye njengoko uBawo endithumile, nam ndiyanithuma.”
22  Kwaye emva kokutsho oku wabavuthela waza wathi kubo: “Yamkelani umoya oyingcwele.
23  Ukuba niyabaxolela abantu izono zabo, bozixolelwa; ukuba anibaxoleli, abayi kuzixolelwa.”
24  Kodwa uTomas, omnye wabalishumi elinesibini, owayebizwa ngokuba nguWele, wayengekho kunye nabo ekufikeni uYesu.
25  Ngenxa yoko abanye abafundi babesithi kuye: “Siyibonile iNkosi!” Kodwa wathi kubo: “Ngaphandle kokuba ndibone ezandleni zayo iziva zezikhonkwane ndize ndifake umnwe kwiziva zezikhonkwane, ndifake nesandla sam ecaleni layo, ngokuqinisekileyo andiyi kukholwa.”
26  Ngoko, kwiintsuku ezisibhozo kamva abafundi bakhe kwakhona babengaphakathi, noTomas ekunye nabo. UYesu wafika, nangona iingcango zazitshixiwe, wema phakathi kwabo waza wathi: “Ngamana ningaba noxolo.”
27  Wathi kuTomas: “Beka umnwe wakho apha, yaye khangela izandla zam, kwaye thabatha isandla sakho usifake ecaleni lam, uze uyeke ukuba ngongakholwayo kodwa ube ngokholwayo.”
28  Ekuphenduleni uTomas wathi kuye: “Nkosi yam, Thixo wam!”
29  UYesu wathi kuye: “Ngenxa yokuba undibonile uyakholwa na? Banoyolo abo bangabonanga, bakholwa noko.”
30  Ngokuqinisekileyo, uYesu wenza kwaneminye imiqondiso emininzi phambi kwabafundi bakhe, engabhalwanga phantsi kulo msongo.
31  Kodwa le iye yabhalwa phantsi ukuze nikholwe ukuba uYesu unguye uKRISTU uNyana kaThixo, nokuze, ngenxa yokukholwa, nibe nobomi ngegama lakhe.
1  Ekuqaleni wayekho uLizwi, uLizwi wayekunye noThixo, yaye uLizwi wayenguthixo.
2  Ekuqaleni yena wayekunye noThixo.
3  Zonke izinto zabakho ngaye, yaye ngaphandle kwakhe akubangakho nanye into. Ngaye kuye kwabakho
4  ubomi, yaye ubomi babulukhanyiso lwabantu.
5  Ukhanyiso lukhanya ebumnyameni, kodwa ubumnyama abulongamelanga.
6  Kwavela umntu owayethunyiwe njengommeli kaThixo: igama lakhe yayinguYohane.
7  Lo mntu wezela ubungqina, ukuze anikele ubungqina ngalo ukhanyiso, ukuze abantu bazo zonke iintlobo bakholwe ngaye.
8  Yena wayengelulo olo khanyiso, kodwa wayemiselwe ukunikela ubungqina ngolo khanyiso.
9  Lowo ulukhanyiso lokwenyaniso olunikela ukukhanya kulo lonke uhlobo lomntu wayesele eza kuza ehlabathini.
10  Wayesehlabathini, yaye ihlabathi labakho ngaye, kodwa ihlabathi alizange limazi.
11  Weza kwikhaya lakhe, kodwa abantu bakowabo abamamkelanga.
12  Ke bonke abamamkelayo wabanika igunya lokuba ngabantwana bakaThixo, ngenxa yokuba babebonisa ukholo egameni lakhe;
13  yaye bazalwa, kungengagazi okanye ngakuthanda kwanyama okanye ngakuthanda kwandoda, kodwa nguThixo.
14  Ngoko uLizwi waba yinyama waza wahlala phakathi kwethu, yaye salubona uzuko lwakhe, uzuko olunjengolo lonyana okuphela kozelweyo nguyise; kwaye wayezele bububele obungasifanelanga nayinyaniso.
15  (UYohane wanikela ubungqina ngaye, ewe, okunene wadanduluka—lo ngulowo wakutshoyo oko—esithi: “Lowo uzayo emva kwam uye wadlulela phambi kwam, ngenxa yokuba wabakho ngaphambi kwam.”)
16  Kuba kuko ukuzala kwakhe sonke samkela, ububele obungasifanelanga phezu kobubele obungasifanelanga.
17  Ngenxa yokuba uMthetho wanikelwa ngoMoses, bona ububele obungasifanelanga nenyaniso zabakho ngoYesu Kristu.
18  Akukho mntu umbonileyo uThixo nangaliphi na ixesha; uthixo okuphela kozelweyo osesifubeni kuYise ngulowo umcacisileyo.
19  Nabu ke ubungqina bukaYohane xa amaYuda athumela kuye ababingeleli nabaLevi bevela eYerusalem ukuba bambuze oku: “Ungubani na?”
20  Yaye wavuma waza akakhanyela, kodwa wavuma wathi: “Andinguye uKRISTU.”
21  Kwaye bambuza besithi: “Ungubani na ke, ngoko? UnguEliya na?” Waza wathi: “Andinguye.” “Unguye na UmProfeti?” Wathi ukuphendula: “Hayi!”
22  Ngoko ke bathi kuye: “Ungubani na? ukuze sibanike impendulo abo basithumileyo. Uthini na ngawe siqu?”
23  Wathi: “Mna ndililizwi lothile odanduluka entlango esithi, ‘Yenzeni ithi tye indlela kaYehova,’ kanye njengoko watshoyo uIsaya umprofeti.”
24  Ke kaloku abo babethunyiwe babevela kubaFarisi.
25  Ngoko bambuza bathi kuye: “Kutheni, ngoko, ubhaptiza nje ukuba wena ngokwakho akunguye uKRISTU okanye uEliya okanye UmProfeti?”
26  UYohane wabaphendula, esithi: “Ndibhaptiza emanzini. Phakathi kwenu kumi eningamaziyo,
27  lowo uzayo emva kwam, kodwa umtya wembadada yakhe andikufanelekelanga ukuwukhulula.”
28  Ezi zinto zenzeka eBhethani phesheya kweYordan, apho uYohane wayebhaptiza khona.
29  Ngemini elandelayo wabona uYesu esiza ngakuye, waza wathi: “Yabonani, iMvana kaThixo esusa isono sehlabathi!
30  Lo ngulowo endathi ngaye, Emva kwam kuza umntu oye wadlulela phambi kwam, ngenxa yokuba wabakho ngaphambi kwam.
31  Nam ndandingamazi, kodwa isizathu sokuba ndeza kubhaptiza emanzini sasikukuze abonakaliswe kuSirayeli.”
32  UYohane wangqina, esithi: “Ndawubona umoya usihla njengehobe uphuma ezulwini, waza wahlala phezu kwakhe.
33  Nam ndandingamazi, kodwa Lowo wandithumayo ukubhaptiza emanzini wathi kum, ‘Othe wambona kusihla umoya phezu kwakhe, nguye obhaptizela kumoya oyingcwele.’
34  Kwaye ndiwubonile, ndaza ndangqina ukuba lo nguye uNyana kaThixo.”
35  Kwakhona ngemini elandelayo uYohane wayemi nababini kubafundi bakhe,
36  waza njengoko wayekhangele uYesu ehamba wathi: “Khangelani, iMvana kaThixo!”
37  Kwaye aba bafundi babini bamva ethetha, baza bamlandela uYesu.
38  Wandula ke uYesu wajika waza, ebabona belandela, wathi kubo: “Nifuna ntoni na?” Bathi kuye: “Rabhi, (xa liguqulelwa, lithetha uMfundisi,) uhlala phi?”
39  Wathi kubo: “Yizani nibone.” Ngako oko baya baza babona apho wayehlala khona, yaye bahlala naye loo mini; kwakumalunga nelixa leshumi.
40  UAndreya umntakwabo Simon Petros wayengomnye wababini abakuvayo oko uYohane wakutshoyo baza balandela uYesu.
41  Kuqala yena wafumana umntakwabo, uSimon, waza wathi kuye: “Simfumene uMESIYA” (xa liguqulelwa, lithetha uKristu).
42  Wamsa kuYesu. Uthe uYesu akumjonga wathi: “Wena unguSimon unyana kaYohane; uya kubizwa ngokuba unguKefas” (eliguqulelwa ngokuthi Petros).
43  Ngemini elandelayo wanqwenela ukumka aye eGalili. Ngoko uYesu wafumana uFilipu waza wathi kuye: “Yiba ngumlandeli wam.”
44  Ke kaloku uFilipu wayengowaseBhethesayida, kwisixeko sakuloAndreya noPetros.
45  UFilipu wafumana uNathaniyeli waza wathi kuye: “Simfumene lowo uMoses, eMthethweni, nabaProfeti babhala ngaye, uYesu, unyana kaYosefu, waseNazarete.”
46  Kodwa uNathaniyeli wathi kuye: “Kunganako ukuphuma nantoni na elungileyo eNazarete?” UFilipu wathi kuye: “Yiza ubone.”
47  UYesu wambona uNathaniyeli esiza ngakuye waza wathi ngaye: “Yabona, umSirayeli ngokuqinisekileyo, ekungekho nkohliso kuye.”
48  UNathaniyeli wathi kuye: “Undaze njani na?” Ekuphenduleni uYesu wathi kuye: “Phambi kokuba uFilipu akubize, ngoxa ubuphantsi komkhiwane, ndikubonile.”
49  UNathaniyeli wamphendula wathi: “Rabhi, unguye uNyana kaThixo, unguye uKumkani kaSirayeli.”
50  Ekuphenduleni uYesu wathi kuye: “Ngenxa yokuba ndikuxelele ukuba ndikubone uphantsi komkhiwane uyakholwa na? Uya kubona izinto ezinkulu ngakumbi kunezi.”
51  Ngokubhekele phaya wathi kuye: “Inene, inene, ndithi kuni, niya kulibona izulu livulekile neengelosi zikaThixo zinyuka zisihla zisiya kuNyana womntu.”
2  Ke kaloku ngomhla wesithathu kwabakho itheko lomtshato eKana yaseGalili, yaye unina kaYesu wayelapho.
2  UYesu nabafundi bakhe babemenyiwe nabo kwelo theko lomtshato.
3  Yathi yakunganeli iwayini unina kaYesu wathi kuye: “Abanawayini.”
4  Kodwa uYesu wathi kuye: “Ndinantoni yakwenza nawe, mfazi? Ilixa lam alikafiki.”
5  Unina wathi kwabo balungiselelayo: “Nakuphi na anixelela kona, kwenzeni.”
6  Kwakukho iingqayi zamanzi zelitye ezintandathu zihleli apho njengoko kwakufuneka ngokwemithetho yokusulungekiswa yamaYuda, nganye inokungena imilinganiselo emibini okanye emithathu yamanzi.
7  UYesu wathi kubo: “Zizaliseni ngamanzi iingqayi zamanzi.” Kwaye bazizalisa ukusa eludinini.
8  Waza wathi kubo: “Yikhani intwana ngoku nize niyithabathe niyise kumalathisi wetheko.” Ngoko bayithabatha.
9  Akuwangcamla umalathisi wetheko amanzi awayejikwe aba yiwayini kodwa engawazi umthombo wayo, nangona abo balungiselelayo ababewakhile amanzi babesazi, umalathisi wetheko wabiza umyeni
10  waza wathi kuye: “Wonke omnye umntu ukhupha iwayini entle kuqala, aze xa abantu beyotyiwe, ibe yenganeno. Wena uye wayibeka iwayini entle de kwangoku.”
11  UYesu wakwenza oku eKana yaseGalili njengokuqala kwemiqondiso yakhe, yaye walubonakalisa uzuko lwakhe; baza abafundi bakhe bakholwa kuye.
12  Emva koku yena nonina nabantakwabo nabafundi bakhe behla baya eKapernahum, kodwa abahlalanga ntsuku zininzi apho.
13  Ke kaloku ipasika yamaYuda yayikufuphi, waza uYesu wenyuka waya eYerusalem.
14  Yaye etempileni wafika kukho abo babethengisa iinkomo nezimvu namahobe nabananisi bemali besezihlalweni zabo.
15  Ngoko, emva kokwenza iziniya ngentsontelo, wabagxotha etempileni bonke abo babenezimvu neenkomo, waziphalaza iingqekembe zabatshintshi bemali waza wazibhukuqa iitafile zabo.
16  Wathi kwabo babethengisa amahobe: “Zisuseni ezi zinto apha! Musani ukuyenza indlu yokurhweba indlu kaBawo!”
17  Abafundi bakhe bakhumbula ukuba kubhaliwe kwathiwa: “Ukuzondelela indlu yakho kuya kundidla.”
18  Ngoko ke, ekuphenduleni, amaYuda athi kuye: “Nguwuphi na umqondiso onawo ongasibonisa wona, ekubeni usenza ezi zinto?”
19  Waphendula uYesu wathi kuwo: “Yichitheni le tempile, yaye mna ndiza kuyivusa ngeentsuku ezintathu.”
20  Ngoko ke amaYuda athi: “Le tempile yakhiwa ngeminyaka engamashumi amane anesithandathu, yaye wena woyivusa ngeentsuku ezintathu na?”
21  Kodwa wayethetha ngetempile yomzimba wakhe.
22  Kwathi akuvuswa kwabafileyo, abafundi bakhe bakhumbula ukuba wayedla ngokukutsho oku; baza basikholelwa iSibhalo nelizwi uYesu awalitshoyo.
23  Noko ke, xa wayeseYerusalem epasikeni, emthendelekweni wayo, abantu abaninzi bakholwa egameni lakhe, bebona imiqondiso yakhe awayeyenza.
24  Kodwa uYesu wayengaziyekeli kubo ngenxa yokuba ebazi bonke
25  nangenxa yokuba kwakungekho mfuneko yokuba afumane nabani na wokungqina ngomntu, kuba yena ngokwakhe wayekwazi oko kwakusemntwini.
3  Ke kaloku kwakukho umntu wakubaFarisi, igama lakhe yayinguNikodemo, umlawuli wamaYuda.
2  Yena weza kuye ngobusuku waza wathi kuye: “Rabhi, siyazi ukuba wena njengomfundisi uze uvela kuThixo; kuba akukho bani unokwenza le miqondiso uyenzayo ngaphandle kokuba uThixo unaye.”
3  Ekuphenduleni uYesu wathi kuye: “Inene, inene, ndithi kuwe, Ngaphandle kokuba nabani na azalwe kwakhona, akanakububona ubukumkani bukaThixo.”
4  UNikodemo wathi kuye: “Anganako njani na umntu ukuzalwa xa sele emdala? Akanakungena esibelekweni sikanina isihlandlo sesibini aze azalwe, andibi kunjalo?”
5  UYesu waphendula wathi: “Inene, inene, ndithi kuwe, Ngaphandle kokuba nabani na azalwe ngamanzi nomoya, akanakungena ebukumkanini bukaThixo.
6  Oko kuzelwe yinyama kuyinyama, noko kuzelwe ngumoya kungumoya.
7  Musa ukumangaliswa ngenxa yokuba ndikuxelele ukuba, Nimele nizalwe kwakhona.
8  Umoya uvuthuza apho ufuna khona, yaye uyasiva isandi sawo, kodwa akuwazi apho uvela khona nalapho uya khona. Unjalo wonk’ ubani ozelwe ngumoya.”
9  Ekuphenduleni uNikodemo wathi kuye: “Zinokwenzeka njani na ezi zinto?”
10  Waphendula uYesu wathi kuye: “Ungumfundisi kaSirayeli ukanti akuzazi na ezi zinto?
11  Inene, inene, ndithi kuwe, Oko sikwaziyo siyakuthetha noko sikubonileyo sinikela ubungqina ngako, kodwa nina anibamkeli ubungqina esibunikelayo.
12  Ukuba ndinixelele izinto zasemhlabeni ukanti anikholwa, niya kukholwa njani ukuba ndinixelela izinto zasezulwini?
13  Ngaphezu koko, akukho mntu unyukele ezulwini ngaphandle kwalowo wehla evela ezulwini, uNyana womntu.
14  Yaye kanye njengokuba uMoses wayiphakamisayo inyoka entlango, ngokunjalo noNyana womntu umele aphakanyiswe,
15  ukuze wonk’ ubani okholwayo kuye abe nobomi obungunaphakade.
16  “Kuba uThixo walithanda kakhulu ihlabathi kangangokuba wanikela ngoNyana wakhe okuphela kwamzeleyo, ukuze wonk’ ubani obonisa ukholo kuye angatshabalali kodwa abe nobomi obungunaphakade.
17  Kuba uThixo wamthumela uNyana wakhe ehlabathini, kungekhona ukuba aligwebe ihlabathi, kodwa ukuze ihlabathi lisindiswe ngaye.
18  Lowo ubonisa ukholo kuye akagwetywa. Lowo ungalubonisiyo ukholo sele egwetyiwe, ngenxa yokuba akalubonisanga ukholo egameni loNyana okuphela kozelweyo kaThixo.
19  Ke kaloku nasi isizinzi somgwebo, okokuba ukukhanya kufikile ehlabathini kodwa abantu bathande ubumnyama kunokukhanya, kuba imisebenzi yabo ibingendawo.
20  Kuba lowo uqhelisela ububi ukuthiyile ukukhanya yaye akezi ekukhanyeni, ukuze imisebenzi yakhe ingohlwaywa.
21  Kodwa lowo wenza oko kuyinyaniso uyeza ekukhanyeni, ukuze imisebenzi yakhe ibonakaliswe njengaleyo isetyenzwe ngokuvisisana noThixo.”
22  Emva kwezi zinto uYesu nabafundi bakhe baya kwilizwe lakwaYuda, waza apho wachitha ixesha elithile nabo yaye wayebhaptiza.
23  Kodwa kwanoYohane wayebhaptiza eAyinon kufuphi naseSalim, kuba kwakukho amanzi amaninzi apho, nabantu babesiza baze babhaptizwe;
24  kuba uYohane wayengekaphoswa entolongweni.
25  Kwavela impikiswano kubo abafundi bakaYohane kunye nomYuda othile ngokuphathelele ukusulungekiswa.
26  Ngoko beza kuYohane bathi kuye: “Rabhi, laa mntu wayekunye nawe phesheya kweYordan, owawunikela ubungqina ngaye, yabona, uyabhaptiza yaye bonke baya kuye.”
27  Ekuphenduleni uYohane wathi: “Umntu akanakwamkela nanye into ngaphandle kokuba uyinikwe ivela ezulwini.
28  Nani ngokwenu ninikela ubungqina ngam bokuba ndathi, Mna andinguye uKRISTU, kodwa, ndithunywe phambi kwakhe.
29  Lowo unomtshakazi ngumyeni. Noko ke, umhlobo womyeni, xa emile aze amve, uba novuyo olukhulu ngenxa yelizwi lomyeni. Ngoko ke olu vuyo lwam luzalisiwe.
30  Lowo umele aqhubeke esanda kodwa mna ndimele ndiqhubeke ndincipha.”
31  Lowo uza evela phezulu ungaphezu kwabo bonke abanye. Lowo uvela emhlabeni ngowasemhlabeni yaye uthetha ngezinto zasemhlabeni. Lowo uza evela ezulwini ungaphezu kwabo bonke abanye.
32  Oko akubonileyo nakuvileyo, unikela ubungqina ngako, kodwa akukho mntu ubamkelayo ubungqina bakhe.
33  Lowo ubamkeleyo ubungqina bakhe ubeke itywina lakhe kubo lokuba uThixo uyinyaniso.
34  Lowo uThixo wamthumayo uthetha amazwi kaThixo, kuba akawunikeli ngomlinganiselo umoya.
35  UBawo uyamthanda uNyana yaye unikele zonke izinto esandleni sakhe.
36  Lowo ubonisa ukholo kuNyana unobomi obungunaphakade; lowo ungamthobeliyo uNyana akayi kububona ubomi, kodwa ingqumbo kaThixo ihleli phezu kwakhe.
12  Kwiintsuku ezintandathu ngaphambi kwepasika, uYesu wafika eBhethani, apho kwakukho uLazaro lowo uYesu wayemvuse kwabafileyo.
2  Ngoko ke bamenzela isidlo sangokuhlwa apho, yaye uMarta wayelungiselela, kodwa uLazaro wayengomnye wabo babengqendeve kunye naye etafileni.
3  UMariya, ke ngoko, wathabatha iponti yeoli yobulawu, inadusi yokwenene, exabiso likhulu kakhulu, yaye wathambisa iinyawo zikaYesu waza wazisula iinyawo zakhe ngeenwele zakhe. Indlu yazaliswa livumba leoli yobulawu.
4  Kodwa uYudas Skariyoti, omnye wabafundi bakhe, owayesele eza kumngcatsha, wathi:
5  “Kutheni le oli yobulawu ibingathengiswa ngeedenariyo ezingamakhulu amathathu zize zinikwe amahlwempu?”
6  Wakutsho oku, kungekhona ngenxa yokuba wayexhalabele amahlwempu, kodwa ngenxa yokuba wayelisela yaye wayenebhokisi yemali ibe wayedla ngokuyithabatha imali eyayifakwa kuyo.
7  Ngoko ke uYesu wathi: “Myekeni, asenze esi sithethe ngenxa yemini yokungcwatywa kwam.
8  Kuba amahlwempu nisoloko nikunye nawo, kodwa mna aniyi kusoloko ninam.”
9  Ngoko ke isihlwele esikhulu samaYuda sazi ukuba wayelapho, yaye seza, kungekhona ngenxa kaYesu kuphela, kodwa kwanokubona uLazaro, awayemvuse kwabafileyo.
10  Ababingeleli abaziintloko baceba ukubulala kwanoLazaro,
11  kuba ngenxa yakhe abaninzi kumaYuda babesiya apho baze bakholwe kuYesu.
12  Ngemini elandelayo isihlwele esikhulu esasize emthendelekweni, sakuva ukuba uYesu wayesiza eYerusalem,
13  sathabatha amasebe emithi yesundu saza saphuma saya kumhlangabeza. Kwaye sakhwaza sisithi: “Sindisa, siyakuthandaza! Usikelelwe lowo uza egameni likaYehova, nokwangukumkani kaSirayeli!”
14  Kodwa xa uYesu wafumana iesilana, wahlala kulo, kanye njengoko kubhaliwe kwathiwa:
15  “Musa ukuba noloyiko, ntombi yaseZiyon. Khangela! Ukumkani wakho uyeza, ehleli phezu kwenkonyana le-esile.”
16  Ezi zinto abafundi bakhe abazange baziphawule kuqala, kodwa xa uYesu wazukiswayo, bandula ke bakhumbula ukuba ezi zinto zazibhaliwe ngokuphathelele yena nokuba bazenza ezi zinto kuye.
17  Ngako oko isihlwele esasinaye xa wabiza uLazaro ukuba aphume kwingcwaba lenkumbulo waza wamvusa kwabafileyo sahlala sinikela ubungqina.
18  Ngenxa yoku isihlwele, kuba seva ngokwenza kwakhe lo mqondiso, naso samhlangabeza.
19  Ngoko ke abaFarisi bathi: “Niyabona ukuba aniyi ndawo kwaphela. Yabonani! Ihlabathi lilandele yena.”
20  Ke kaloku kwakukho namaGrike athile phakathi kwabo babenyuke beza kunqula emthendelekweni.
21  Wona, ke ngoko, aya kuFilipu owayengowaseBhethesayida yaseGalili, aza amcela, esithi: “Mnumzana, sifuna ukubona uYesu.”
22  UFilipu weza waxelela uAndreya. UAndreya noFilipu beza baxelela uYesu.
23  Kodwa uYesu wabaphendula, esithi: “Lifikile ilixa lokuba uNyana womntu azukiswe.
24  Inene, inene, ndithi kuni, Ngaphandle kokuba ukhozo lwengqolowa luwele emhlabeni luze lufe, luhlala lulukhozo nje olunye; kodwa ukuba luyafa, lwandula ke luthwale isiqhamo esininzi.
25  Lowo uwuthandayo umphefumlo wakhe uyawutshabalalisa, kodwa lowo uwuthiyileyo umphefumlo wakhe kweli hlabathi uya kuwulondolozela ubomi obungunaphakade.
26  Ukuba nabani na unga angandilungiselela, makandilandele, yaye apho ndikhoyo mna umlungiseleli wam uya kuba lapho naye. Ukuba nabani na unga angandilungiselela, uBawo uya kumbeka yena.
27  Umphefumlo wam ukhathazekile, yaye ndiya kuthini na? Bawo, ndisindise kweli lixa. Noko ke, kungenxa yoku le nto ndifikile kweli lixa.
28  Bawo, lizukise igama lakho.” Ngoko ke kwaphuma ilizwi ezulwini lisithi: “Ndilizukisile yaye ndiza kulizukisa kwakhona.”
29  Ngoko ke isihlwele esasimi malunga nalapho saza saliva sathi kududumile. Abanye bathi: “Kuthethe ingelosi kuye.”
30  Ekuphenduleni uYesu wathi: “Eli lizwi libekho, kungekhona ngenxa yam, kodwa ngenxa yenu.
31  Kungoku ukugwetywa kwalo eli hlabathi; umlawuli weli hlabathi uza kuphoselwa phandle.
32  Ukanti mna, ukuba ndiyaphakanyiswa ndisuke emhlabeni, ndiya kubatsalela kum abantu bazo zonke iintlobo.”
33  Oku ngokwenene wayekutsho ukuze abonise ukuba luhlobo luni lokufa awayesele eza kufa ngalo.
34  Ngoko ke isihlwele samphendula sathi: “Seva eMthethweni ukuba uKRISTU uhlala ngonaphakade; yaye kwenzeka njani na ukuba uthi uNyana womntu umele aphakanyiswe? Ngubani na lo Nyana womntu?”
35  UYesu ke ngoko wathi kuso: “Ukhanyiso lusaya kuba phakathi kwenu okwethutyana. Hambani ngoxa nisenokhanyiso, khon’ ukuze ubumnyama bunganongameli; kwaye lowo uhamba ebumnyameni akazi apho aya khona.
36  Ngoxa nisenokhanyiso, bonisani ukholo kulo ukhanyiso, ukuze nibe ngoonyana bokukhanya.” UYesu wazithetha ezi zinto waza wemka wazifihla kubo.
37  Kodwa nangona wayenze imiqondiso emininzi kangaka phambi kwabo, babengakholwa kuye,
38  khon’ ukuze ilizwi likaIsaya umprofeti lizaliseke elo walitshoyo esithi: “Yehova, ngubani na okholiweyo kwinto esiyivileyo? Yaye yona ke ingalo kaYehova, ityhileke kubani na?”
39  Isizathu sokuba bengakwazanga ukukholelwa sikukuba kwakhona uIsaya wathi:
40  “Yena uye wawamfamekisa amehlo abo yaye uye wazenza lukhuni iintliziyo zabo, ukuze bangabi nakubona ngamehlo abo baze bayifumane ingcamango ngeentliziyo zabo baze bajike ndize mna ndibaphilise.”
41  UIsaya wazitsho ezi zinto ngenxa yokuba walubona uzuko lwakhe, yaye wathetha ngaye.
42  Noko kunjalo, abaninzi kwanakubalawuli okunene bakholwa kuye, kodwa ngenxa yabaFarisi babengayi kumvuma yena, ukuze bangagxothwa kwindlu yesikhungu;
43  kuba babethanda uzuko lwabantu ngakumbi kunozuko lukaThixo.
44  Noko ke, uYesu wadanduluka wathi: “Lowo ukholwayo kum ukholwa, kungekhona kum kuphela, kodwa kwanakulowo undithumileyo;
45  nalowo ubona mna ubona kwanalowo undithumileyo.
46  Ndize njengokhanyiso ehlabathini, ukuze wonk’ ubani okholwayo kum angahlali ebumnyameni.
47  Kodwa ukuba nabani na uyaweva amazwi am aze angawagcini, andimgwebi; kuba ndizele, kungekhona ukuligweba ihlabathi, kodwa ukulisindisa ihlabathi.
48  Lowo undigatyayo mna aze angawamkeli amazwi am unaye lowo umgwebayo. Ilizwi endilithethileyo lilo eliya kumgweba ngomhla wokugqibela;
49  ngenxa yokuba andithethanga ngokwentshukumisa yam, kodwa uBawo ondithumileyo undinike umyalelo mayela noko mandikuxele noko mandikuthethe.
50  Kanjalo, ndiyazi ukuba umyalelo wakhe uthetha ubomi obungunaphakade. Ngoko ke izinto endizithethayo, kanye njengoko uBawo endixelele zona, ndenjenjalo ukuzithetha.”
