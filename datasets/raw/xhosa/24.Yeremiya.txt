10  Liveni ilizwi uYehova alithethileyo nxamnye nani, ndlu kaSirayeli.
2  Utsho uYehova ukuthi: “Musani ukufunda indlela yeentlanga konke konke, ningankwantyiswa nayimiqondiso yasemazulwini, ngenxa yokuba iintlanga ziyankwantyiswa yiyo.
3  Amasiko ezizwana angumphunga nje, kuba izithixo zazo zingumthi nje ogawulwa ehlathini, umsebenzi wezandla zengcibi ngenkxola
4  Zizenza zihle ngesilivere nangegolide. Zizibethelela ngezikhonkwane nangezando, ukuze zingahexi.
5  Zinjengonomgogwana kwintsimi yekomkomere, yaye azinakuthetha. Zimele zithwalwe, kuba azikwazi kuhamba. Musa ukuzoyika, kuba azinakwenza nto iyintlekele yaye, ngaphezu koko, azinako ukwenza nakuphi na okulungileyo.”
6  Akukho namnye unjengawe, Yehova. Umkhulu, negama lakho likhulu ngamandla.
7  Ngubani na ofanele angakoyiki, Kumkani weentlanga, kuba kukufanele oko; ngenxa yokuba phakathi kwezilumko zonke zeentlanga naphakathi kwezikumkani zazo zonke akukho namnye unjengawe.
8  Kwaye kwangaxeshanye zingqineka zingaqiqi yaye ziziziyatha. Umthi usisibongozo nje esingamampunge.
9  Yisilivere ekhandwe yangamacwecwe eziswa ivela eTarshishe, negolide evela kwaUfazi, umsebenzi wengcibi nowezandla zomnyibilikisi; isinxibo sazo singumsonto oluhlaza noboya obudaywe bamfusa bubomvu. Zonke zisisenzo sabantu abangamachule.
10  Kodwa uYehova enyanisweni nguThixo. UnguTHIXO ophilayo noKumkani ukusa kwixesha elingenammiselo. Ngenxa yokucaphuka kwakhe umhlaba uya kunyikima, kwaye akukho zintlanga ziya kuma ngaphantsi kwesiqalekiso sakhe.
11  Niya kutsho kubo ukuthi: “Oothixo abangawenzanga amazulu nomhlaba ngabo abaya kutshabalala emhlabeni naphantsi kwamazulu la.”
12  Yena nguMenzi womhlaba ngamandla akhe, Lowo umisela ngokuqinileyo ilizwe elinemveliso ngobulumko, naLowo wolula amazulu ngokuqonda kwakhe.
13  Ngelizwi lakhe ukhupha ingxokozelo yamanzi emazulwini, yaye ubangela umphunga unyuke uvela esiphelweni somhlaba. Imvula uyenzele imijelo, kwaye uvelisa umoya koovimba bakhe.
14  Wonke umntu uziphethe ngokungenangqiqo engenakwazi. Wonke umnyibilikisi ngokuqinisekileyo uya kuziva eneentloni ngenxa yemifanekiso eqingqiweyo; kuba imifanekiso yakhe etyhidiweyo ibubuxoki, yaye akukho moya kuyo.
15  Ingamampunge, iyintlekisa. Ngexesha lokunikelwa kwayo ingqalelo iya kutshabalala.
16  Lowo usiSabelo sikaYakobi akafani nezi zinto, kuba unguMyili wayo yonk’ into, kwaye uSirayeli ungumsimelelo welifa lakhe. Igama lakhe nguYehova wemikhosi.
17  Hlanganisa emhlabeni umthwalo wakho obotshiweyo, wena mfazi ohleli engcinezelweni.
18  Kuba utsho uYehova ukuthi: “Yabona, ngesi sihlandlo ndisawula abemi bomhlaba, kwaye ndiza kubazisela ukubandezeleka.”
19  Yeha ke mna ngenxa yokuwa kwam! Umvumbo wam uyagulisa. Yaye mna ndithe: “Ngokuqinisekileyo sisifo sam esi, kwaye ndiya kusithwala.
20  Intente yam iphangiwe, neentambo zentente yam zonke ziqhawulwe kubini. Oonyana bam bemkile kum, abasekho. Akusekho bani utwabulula intente yam okanye omisa amalaphu entente yam.
21  Kuba abalusi baziphethe ngokungenangqiqo, kwaye abamfunanga uYehova. Kungenxa yoko le nto bengenzanga ngengqiqo, yaye zonke izilwanyana zabo ezisemadlelweni zichithachithekile.”
22  Phulaphula! Ingxelo! Nantso ifikile, kwanesandi esikhulu sentshukumo evela kwilizwe lasemntla, ukuze kwenziwe izixeko zakwaYuda zibe yinkangala ephanzileyo, isikhundla soodyakalashe.
23  Ndazi kakuhle, Yehova, ukuba ayikho semntwini wasemhlabeni indlela yakhe. Asikokomntu ohambayo ukwalathisa inyathelo lakhe.
24  Noko ke, ndilungise, Yehova, ngomgwebo; kungekhona ngomsindo wakho, ukuze ungandinciphisi ndingabi nto yanto.
25  Phalaza umsindo wakho ezintlangeni eziye azakunanza, nakwiintsapho ezingabizanga egameni lakho. Kuba zimdle zamgqiba uYakobi. Ewe, zimdle zamgqiba, kwaye zimtshabalalisile; nendawo yakhe yokuhlala ziyiphanzisile.
4  “Ukuba uthe wabuya, Sirayeli,” utsho uYehova, “wabuyela kum. Yaye ukuba uthe wazisusa izinto zakho ezilizothe ngenxa yam, uya kwandula ke ungahambi njengembacu.
2  Kwaye ukuba ngokuqinisekileyo uthe wafunga wathi, ‘Ephila nje uYehova enyanisweni, kokusesikweni nangobulungisa!’ ziya kwandula ke okunene zizisikelele ngaye iintlanga, zize ziqhayise ngaye.”
3  Kuba utsho uYehova kuwo amadoda akwaYuda nakuyo iYerusalem ukuthi: “Zilimeleni umhlaba olimekayo, ningahlwayeli phakathi kwameva.
4  Zaluseleni kuYehova, nize nisuse amajwabi eentliziyo zenu, nina madoda akwaYuda nabemi baseYerusalem; ukuze umsindo wam ungaphumi kanye njengomlilo, uze uvuthe ngokuqinisekileyo kungekho bani ongawucimayo, ngenxa yobubi bezenzo zenu.”
5  Xelani kwaYuda, nivakalise naseYerusalem, yitshoni ngokuvakalayo, nivuthele nesigodlo kulo lonke ilizwe. Memezani kakhulu nithi: “Hlanganisanani, kwaye masingene ezixekweni ezinqatyisiweyo.
6  Phakamisani umqondiso ngaseZiyon. Yenzani ilungiselelo lekhusi. Musani ukuma ngxi.” Kuba ndizisa intlekele ivela ngasemntla, ukuwa okukhulu.
7  Unyuke njengengonyama iphuma entshinyeleni yayo, yaye lowo wonakalisa iintlanga undulukile; uphumile endaweni yakhe ukuze enze ilizwe lakho libe yinto ekhwankqisayo. Izixeko zakho ziya kuwa zibe ngamanxuwa, zingabi nabemi.
8  Ngenxa yoku bhinqani amarhonya. Zibetheni izifuba nize nibhomboloze, ngenxa yokuba ukuvutha komsindo kaYehova akubuyanga kuthi.
9  “Kuya kuthi ke ngaloo mini,” utsho uYehova, “intliziyo kakumkani itshabalale, kwanentliziyo yeenkosana; yaye ngokuqinisekileyo ababingeleli baya kukhwankqiswa, nabaprofeti baya kuthi manga.”
10  Ndaza ndathi: “Awu, Nkosi enguMongami Yehova! Eneneni usikhohlise ngokupheleleyo esi sizwana neYerusalem, usithi, ‘Niya kuba noxolo,’ ukanti ikrele lide lafikelela emphefumlweni.”
11  Ngelo xesha kuya kuthiwa kwesi sizwana nakuyo iYerusalem: “Umoya olulophu womendo ohanjwe kakhulu entlango usendleleni eya kwintombi yabantu bam; asingowokwela, ungenguwo nowokucoca.
12  Umoya ovuthuza ngamandla uvela kuwo usiza kum. Ke kaloku nam ndiya kuyithetha kubo imigwebo yam.
13  Khangela! Uya kunyuka njengamafu emvula, neenqwelo zakhe zinjengomoya osisaqhwithi. Amahashe akhe anamendu ngakumbi kuneenkozi. Yeha ke thina, ngenxa yokuba siphangiwe!
14  Yihlambe ihlambuluke ebubini intliziyo yakho, Yerusalem, ukuze usindiswe. Kuya kude kube nini na iingcamango zakho zesiphoso zihleli ngaphakathi kwakho?
15  Kuba ilizwi liyaxela liphuma kwaDan kwaye livakalisa into eyenzakalisayo ivela kummandla weentaba wakwaEfrayim.
16  Kukhankanyeni oku, ewe, ezintlangeni. Kuvakaliseni nxamnye neYerusalem.” “Abalindi bavela kwilizwe elikude, yaye baya kulikhupha ilizwi labo nxamnye nazo kanye izixeko zakwaYuda.
17  Njengabalindi basendle baye banxamnye nayo macala onke, ngenxa yokuba iye yavukela nxamnye nam,” utsho uYehova.
18  “Indlela yakho nezenzo zakho—ziya kubuyiselwa kuwe. Yintlekele le ikufikelayo, kuba ikrakra; ngenxa yokuba ifikelele entliziyweni yakho.”
19  Owu mathumbu am, mathumbu am! Ndineentlungu eziqatha ezingontsini zentliziyo yam. Intliziyo yam iyaxokozela ngaphakathi. Andinako ukuthi cwaka, kuba umphefumlo wam usivile isandi sesigodlo, ukuhlatywa komkhosi wemfazwe.
20  Kumenyezwa ukuwa phezu kokuwa, kuba ilizwe liphela liphangiwe. Ngequbuliso iintente zam ziphangiwe, ngephanyazo amalaphu eentente zam akasekho.
21  Kuya kude kube nini na ndibona umqondiso, ndisiva isandi sesigodlo?
22  Kuba abantu bam bazizidenge. Mna abandiqondanga. Bangoonyana abangalumkanga; yaye abanako ukuqonda. Bazizilumko zokwenza okubi, kodwa ukwenza okulungileyo kona okunene abakwazi.
23  Ndalibona ilizwe lingenanto kwaye liyinkangala; nasemazulwini, kwakungasekho ukukhanya kwawo.
24  Ndazibona iintaba zinyikima, neenduli zonke zagungqiswa.
25  Ndabona kungekho mntu wasemhlabeni, nezidalwa eziphaphazelayo zasemazulwini zazisabile zonke.
26  Ndabona ibhoma liyintlango, izixeko zalo zichithiwe zonke. Oku kwakungenxa kaYehova, ngenxa yokuvutha komsindo wakhe.
27  Kuba utsho uYehova ukuthi: “Ilizwe liphela liya kuba yinkangala ephanzileyo, kwaye andiyi kulitshabalalisa ngokupheleleyo na?
28  Ngenxa yoko ilizwe liya kuzila, namazulu phezulu ngokuqinisekileyo aya kuba mnyama. Oku kungenxa yokuba ndithethile, ndicingile, yaye andizisolanga, ndingayi kuguquka kuko.
29  Ngenxa yesandi sabakhweli-mahashe nabatoli bezaphetha isixeko siphela siyabaleka. Bangene ezintshinyeleni, banyuka baya nasemaweni. Zonke izixeko zishiyiwe, kwaye akukho mntu uhlala kuzo.”
30  Ekubeni ngoku uphangiwe, yintoni na oya kuyenza, ekubeni wawufudula usambatha ezingqombela, ekubeni wawufudula uzivathisa ngezihombo zegolide, ekubeni wawufudula uwenza makhulu amehlo akho ngesithambiso esimnyama? Kwakulilize ukufudula uzenza mhle kwakho. Abo bakukhanukayo bakugatyile; bafuna umphefumlo wakho kanye.
31  Kuba ndive ilizwi elinjengelomfazi ogulayo, ukubandezeleka okunjengoko komfazi ozala umntwana wakhe wokuqala, ilizwi lentombi yaseZiyon emana ibefunyeka. Yolula izandla zayo, isithi: “Yeha ke kum, kuba umphefumlo wam udiniwe ngababulali!”
26  Ekuqaleni kolawulo lwasebukhosini lukaYehoyakim unyana kaYosiya, ukumkani wakwaYuda, eli lizwi lafika livela kuYehova, lisithi:
2  “Utsho uYehova ukuthi, ‘Yima entendelezweni yendlu kaYehova, kwaye umele uthethe ngokuphathelele zonke izixeko zakwaYuda ezifikayo ukuza kuqubuda endlwini kaYehova, onke amazwi endiya kukuyalela ukuba uwathethe kuzo. Unganciphisi lizwi.
3  Mhlawumbi baya kuphulaphula baze babuye, ngamnye endleleni yakhe embi, ndize ndizisole ngenxa yentlekele endicinga ukuyiphumeza kubo ngenxa yobubi bezenzo zabo.
4  Uze uthi ke kubo: “Utsho uYehova ukuthi, ‘Ukuba aniyi kundiphulaphula ngokuhamba emthethweni wam endiwubeke phambi kwenu,
5  ngokuphulaphula amazwi abakhonzi bam abaprofeti, endibathumela kuni, ndide ndivuke ekuseni ndize ndibathumele, eningabaphulaphulanga,
6  nam, ke, ndiza kuyenza le ndlu ibe njengeyaseShilo, nesi sixeko ndiya kusenza isiqalekiso kuzo zonke iintlanga zomhlaba.’”’”
7  Yaye ababingeleli nabaprofeti nabantu bonke bamva uYeremiya ethetha la mazwi endlwini kaYehova.
8  Kwathi ke akuba egqibile uYeremiya ukuthetha konke oko uYehova wayemyalele ukuba akuthethe kubo bonke abantu, bandula ke ababingeleli nabaprofeti nabo bonke abantu bambamba, besithi: “Ngokuqinisekileyo uya kufa.
9  Kutheni na ukuze uprofete egameni likaYehova, usithi, ‘Le ndlu iya kuba njengeyaseShilo, nesi sixeko siya kuphanziswa ngokokuze singabi nammi’?” Kwaye bonke abantu bahlanganisana ngakuYeremiya endlwini kaYehova.
10  Ekuhambeni kwexesha iinkosana zakwaYuda zaweva la mazwi, yaye zenyuka zemka endlwini kakumkani zaya endlwini kaYehova zaza zahlala phantsi esangweni elitsha likaYehova.
11  Yaye ababingeleli nabaprofeti bathi kwiinkosana nakubo bonke abantu: “Le ndoda ifanelwe sisigwebo sokufa, ngenxa yokuba iprofete ngokuphathelele esi sixeko kanye njengoko nivile ngeendlebe zenu.”
12  Wathi ke uYeremiya kuzo zonke iinkosana nakubo bonke abantu: “NguYehova owandithumayo ukuprofeta ngokuphathelele le ndlu nangokuphathelele esi sixeko onke la mazwi niwavileyo.
13  Ke kaloku lungisani iindlela zenu nezenzo zenu, nize nilithobele ilizwi likaYehova uThixo wenu, kwaye uYehova uya kuzisola ngentlekele ayithethileyo nxamnye nani.
14  Mna ke, yabonani, ndisesandleni senu. Yenzani kum ngoko kulungileyo nangoko kufanelekileyo emehlweni enu.
15  Kuphela nje nifanele nazi ngandlela zonke ukuba, ukuba niyandibulala, nibeka igazi elimsulwa phezu kwenu naphezu kwesi sixeko naphezu kwabemi baso, kuba ngokwenyaniso uYehova undithumile ukuba ndithethe ezindlebeni zenu onke la mazwi.”
16  Zandula ke iinkosana nabo bonke abantu bathi kubabingeleli nakubaprofeti: “Le ndoda ayifanelwanga sisigwebo sokufa, kuba ithethe kuthi egameni likaYehova uThixo wethu.”
17  Ngapha koko, kwesuka abathile kumadoda amakhulu elizwe baza bathi kulo lonke ibandla labantu:
18  “UMika waseMoresheti wayeprofeta ngemihla kaHezekiya ukumkani wakwaYuda yaye wahlabela mgama wathi kubo bonke abantu bakwaYuda, ‘Utsho uYehova wemikhosi ukuthi: “IZiyon iya kulinywa njengentsimi nje, neYerusalem iya kuba njengeemfumba nje zamanxuwa, nentaba yeNdlu iya kuba lihlathi kwiindawo eziphakamileyo.”’
19  Ngaba uHezekiya ukumkani wakwaYuda nabo bonke abo bakwaYuda bambulala na? Akazange amoyike na uYehova waza wambongoza uYehova, kangangokuba uYehova wazisola ngenxa yentlekele awayeyithethile nxamnye nabo? Ngoko sisebenzela ukuzisela imiphefumlo yethu intlekele enkulu.
20  “Kwakukho nenye indoda eyayiprofeta egameni likaYehova, u-Uriya unyana kaShemaya waseKiriyati-yarim. Kwaye yaprofeta ngesi sixeko nangeli lizwe ngokwamazwi onke kaYeremiya.
21  UKumkani uYehoyakim nawo onke amadoda akhe anamandla nazo zonke iinkosana baweva amazwi akhe, yaye ukumkani wafuna ukumbulala. Xa u-Uriya wakuvayo oku kwaoko woyika kwaye wabaleka wemka waza wafika eYiputa.
22  Kodwa uKumkani uYehoyakim wathumela amadoda eYiputa, uElnatan unyana ka-Akebhore namanye amadoda kunye naye ukuya eYiputa.
23  Bamkhupha ke u-Uriya eYiputa baza bamzisa kuKumkani uYehoyakim, yena ke wamxabela ngekrele waza wasiphosa isidumbu sakhe emangcwabeni oonyana babantu.”
24  Ngaphezu koko, isandla sika-Ahikam unyana kaShafan saba noYeremiya, ukuze anganikelwa esandleni sabantu ukuba bambulale.
11  Kwafika ilizwi likaYehova kuYeremiya, lisithi:
2  “Waveni amazwi alo mnqophiso! “Yaye umele uwathethe ebantwini bakwaYuda nakubemi baseYerusalem,
3  uthi kubo, ‘Utsho uYehova uTHIXO kaSirayeli ukuthi: “Uqalekisiwe umntu ongawaphulaphuliyo amazwi alo mnqophiso,
4  endawuyalela ookhokho benu ngemini yokubakhupha kwam kwilizwe laseYiputa, kwiziko lentsimbi, ndisithi, ‘Thobelani ilizwi lam, nenze ngokuvumelana nako konke endiniyalela kona; yaye ngokuqinisekileyo niya kuba ngabantu bam nam ndibe nguThixo wenu,
5  ngenjongo yokuphumeza isifungo endasifungela ookhokho benu, ukubanika ilizwe eliqukuqela ubisi nobusi, njengakule mini.’”’” Ndaphendula ke ndathi: “Amen, Yehova.”
6  Waza uYehova wahlabela mgama wathi kum: “Bhengeza la mazwi ezixekweni zakwaYuda nasezitratweni zaseYerusalem, usithi, ‘Waveni amazwi alo mnqophiso, niwenze.
7  Kuba ndabaluleka ngokunzulu ookhokho benu ngemini yokubakhupha kwam kwilizwe laseYiputa kude kuse kule mini, ndivuka ekuseni, ndibaluleka, ndisithi: “Thobelani ilizwi lam.”
8  Kodwa abazange baphulaphule okanye bathobe indlebe yabo, kodwa bahamba ngamnye ngobulukhuni bentliziyo yabo embi; yaye ngoko ndabazisela onke amazwi alo mnqophiso endabayalela ukuba bawenze, kodwa abawenza.’”
9  Ngapha koko, uYehova wathi kum: “Kufunyenwe iyelenqe phakathi kwabantu bakwaYuda naphakathi kwabemi baseYerusalem.
10  Babuyele kwiziphoso zookhokho babo, ababa ngabokuqala, ukwala ukuthobela amazwi am, kodwa besuka balandela abanye oothixo ukuze babakhonze. Indlu kaSirayeli nendlu kaYuda ziwaphule umnqophiso wam endawenzayo nookhokho babo.
11  Ngoko ke utsho uYehova ukuthi: “Yabona, ndibazisela intlekele abangayi kukwazi ukuphuma kuyo; yaye ngokuqinisekileyo baya kumemeza kum becela uncedo, kodwa andiyi kubaphulaphula.
12  Kwaye izixeko zakwaYuda nabemi baseYerusalem kuya kufuneka bahambe baze bamemeze becela uncedo koothixo abaqhumisela kubo umbingelelo, kodwa ngokuqinisekileyo abangayi kubasindisa ngexesha lentlekele yabo.
13  Kuba oothixo bakho baninzi njengezixeko zakho, Yuda; kwaye yona into eziintloni niyibekele izibingelelo ezininzi njengezitrato zaseYerusalem, izibingelelo zokuqhumisela imibingelelo kaBhahali.’
14  “Wena ke, musa ukusithandazela esi sizwana, yaye musa ukusiphakamisela isikhalo sokubongoza okanye umthandazo, kuba ndiya kube ndingaphulaphulanga ngexesha lokumemeza kwaso kum ngokubhekisele kwintlekele yaso.
15  “Inamsebenzi mni na intanda yam endlwini yam, ukuze abaninzi baso benze le nto, icebo lobubi? Yaye ngenyama engcwele baya kuyidlulisa na kuwe, xa intlekele yakho ifika? Uya kugcoba na ngelo xesha?
16  UYehova ubize igama lakho ngokuthi, ‘Umnquma onabileyo, onesiqhamo esihle noyimpuluswa.’ Ngesandi sokugquma okukhulu, uwutshise ngomlilo, yaye bawaphule amasebe awo.
17  “UYehova wemikhosi, umTyali wakho, uvakalise intlekele nxamnye nawe ngenxa yobubi bendlu kaSirayeli nendlu kaYuda ezibenzileyo zona ukuze zindicaphukise ngokuqhumisela uBhahali imibingelelo.”
18  Kwaye uYehova undazisile ukuze ndazi. Ngelo xesha undibonise izenzo zabo.
19  Yaye ndandinjengenkunzi yemvana, ethandekayo, esiwa ekuxhelweni, ndingazi ukuba bacinge amacebo nxamnye nam besithi: “Masiwonakalise umthi nokutya kwawo, masimnqumle kwilizwe labaphilayo, ukuze lingabi sakhunjulwa igama lakhe.”
20  Kodwa uYehova wemikhosi ugweba ngobulungisa; ugocagoca izintso nentliziyo. Owu ukuba nje ndingabona impindezelo yakho kubo, kuba ndisityhile kuwe isimangalo sam.
21  Ngoko ke utsho uYehova nxamnye nabantu baseAnatoti abafuna umphefumlo wakho, besithi: “Umele ungaprofeti egameni likaYehova, ukuze ungafi ngesandla sethu”;
22  ngoko ke utsho uYehova wemikhosi ukuthi: “Yabona, ndinikela ingqalelo yam kubo. Abafana baya kufa likrele. Oonyana babo neentombi zabo ziya kufa yindlala.
23  Kwanentsalela ayiyi kubakho kubo, ngenxa yokuba ndiya kuzisa intlekele phezu kwabantu baseAnatoti, unyaka wokunikelwa kwabo ingqalelo.”
49  Ngabo oonyana baka-Amoni utsho uYehova ukuthi: “USirayeli akanabo na oonyana, okanye akanayo na indlalifa? Kutheni na ukuze uMalekam amdle ilifa uGadi, nabantu bakhe bahlale kwizixeko zakwaSirayeli?”
2  “‘Ngoko ke, khangela! kuza imihla,’ utsho uYehova, ‘endiya kuthi ngayo ndivakalise ukuhlaba umkhosi kwemfazwe nxamnye neRabha yoonyana baka-Amoni; yaye ngokuqinisekileyo iya kuba yindulana eyinkangala ephanzileyo, needolophu eziphantsi kwayo ziya kutshiswa ngomlilo.’ “‘Kwaye uSirayeli okunene uya kubadla ilifa abo babemdle ilifa,’ utsho uYehova.
3  “‘Bhomboloza, Heshbhon, kuba iAyi iphangiwe! Dandulukani, zidolophu eziphantsi kweRabha. Bhinqani amarhonya. Yenzani isijwili, nibhadule phakathi kweentlanti zamatye, kuba uMalekam uya kuya ekuthinjweni, ababingeleli bakhe neenkosana zakhe, xa zizonke.
4  Kutheni na uzigwagwisa ngeentili, intili yakho equkuqelayo, ntombi ingathembekanga, wena ukholosa ngobuncwane bakho, usithi: “Ngubani na oya kuza kum?”’”
5  “‘Yabona, ndikuzisela into enkwantyisayo,’ itsho iNkosi enguMongami, uYehova wemikhosi, ‘ivela kubo bonke abo bakujikelezileyo. Kwaye ngokuqinisekileyo niya kusasazeka, ngamnye aye kwelakhe icala, yaye akukho bani uya kubaqokelela ndawonye abo babalekileyo.’”
6  “‘Kodwa emva koko ndiya kubahlanganisa abathinjiweyo boonyana baka-Amoni,’ utsho uYehova.”
7  NgoEdom utsho uYehova wemikhosi ukuthi: “Akusekho bulumko na kwaTeman? Litshabalele na icebo kwabo banokuqonda? Bubolile na ubulumko babo?
8  Sabani! Rhoxani! Yehlelani enzulwini ukuze nihlale, bemi bakwaDedan! Ngokuba lifikile ixesha lokuba ndimzisele intlekele ka-Esawu, ndiphethulele ingqalelo yam kuye.
9  Ukuba okunene kufike abavuni beediliya kuwe, bebengayi kushiya lubhikico na? Ukuba kufike amasela ngobusuku, ngokuqinisekileyo ebengenza umonakalo kuphela ngokokufuna kwawo.
10  Kodwa mna ke, ndiza kumhluba abe ze uEsawu. Ndiza kuzityhila iindawo zakhe ezifihlakeleyo, yaye akukho mntu uya kukwazi ukuzifihla. Ngokuqinisekileyo inzala yakhe nabazalwana bakhe nabamelwane bakhe baya kuphangwa, ibe akayi kubakho.
11  Shiya amakhwenkwe akwakho angenayise. Mna ndiya kuwagcina ephila, nabahlolokazi bakho baya kukholosa ngam lo.”
12  Kuba utsho uYehova ukuthi: “Khangela! Nangona ingelosiko labo ukusela indebe, nakanjani na baya kusela. Yaye wena, uya kushiywa ungohlwaywanga ngokupheleleyo na? Akuyi kushiywa ungohlwaywanga, kuba nakanjani na uya kusela.”
13  “Kuba ndizifungile,” utsho uYehova, “ukuba iBhotsera iya kuba yinto ekhwankqisayo, ungcikivo, impanziso nesiqalekiso; nazo zonke izixeko zayo ziya kuba ziindawo eziphanzileyo ukusa kwixesha elingenammiselo.”
14  Ndive ingxelo evela kuYehova, yaye kuthunyelwe umthunywa ezintlangeni, esithi: “Ziqokeleleni ndawonye, nize nxamnye nayo, nisuke nilwe idabi.”
15  “Kuba, khangela! eneneni ndikwenze wamncinane phakathi kweentlanga, wadeleka phakathi koluntu.
16  Ukutyhwatyhwa okubangeleyo kukukhohlisile, ukukhukhumala kwentliziyo yakho, wena uhlala kwiimfanta zengxondorha, ubambe ukuphakama kwenduli. Nangona wakhe indlwane yakho phezulu kanye njengokhozi, ndiya kukuhlisa apho,” utsho uYehova.
17  “UEdom umele abe yinto ekhwankqisayo. Wonk’ ubani odlula apho ngakuye uya kujonga ekhwankqisiwe aze abethe umlozi ngenxa yazo zonke izibetho zakhe.
18  Kanye njengasekubhukuqweni kweSodom neGomora needolophu ezimelene nayo,” utsho uYehova, “akukho mntu uya kuhlala apho, yaye akukho nyana womntu uya kuhlala apho njengomphambukeli.
19  “Khangela! Kuya kunyuka uthile kanye njengengonyama ephuma kwintshinyela engaseYordan isiya kwindawo yokuhlala eluqilima, kodwa ngephanyazo ndiza kumenza abaleke emke kuyo. Nonyuliweyo ndiya kummisela phezu kwayo. Kuba ngubani na onjengam, ingubani na noya kundicela umngeni, yaye nguwuphi na umalusi onokuma phambi kwam?
20  Ngoko ke liveni, madoda, icebo likaYehova aliqulunqileyo nxamnye noEdom, neengcamango zakhe azicingileyo nxamnye nabemi bakwaTeman: Ngokuqinisekileyo abancinane bomhlambi baya kurhuqwa. Ngokuqinisekileyo ngenxa yabo uya kuyiphanzisa indawo yabo yokuhlala.
21  Ngesandi sokuwa kwabo umhlaba uqalisile ukunyikima. Kukho isikhalo! Isandi saso sivakele nakuLwandle Olubomvu.
22  Khangela! Kanye njengokhozi uthile uya kunyuka aze ehle arhiwule, awolule amaphiko akhe phezu kweBhotsera; yaye intliziyo yamadoda anamandla akwaEdom okunene ngaloo mini iya kuba njengentliziyo yomfazi oneenkxwaleko ekuzaleni umntwana.”
23  NgeDamasko: “IHamati neArpadi zineentloni, kuba zive ingxelo embi. Zidilikile. Ulwandle lunenyameko yokuxhalaba; alukwazi kuhlala lungaphazamiseki.
24  IDamasko iphelelwe sisibindi. Ijikile ukuze isabe, yaye ibanjwe kukuphakuzela okupheleleyo. Ibanjwe kukubandezeleka nayinimba, njengomfazi ozalayo.
25  Kwenzeke njani na ukuba isixeko sendumiso singashiywa, idolophu yokugcoba?
26  “Ngoko ke abafana bayo baya kuwa kwiindawo zembutho, nawo amadoda emfazwe aya kwenziwa athi cwaka ngaloo mini,” utsho uYehova wemikhosi.
27  “Ndiza kuvuthisa umlilo kwiindonga zaseDamasko, yaye ngokuqinisekileyo uya kuziqwenga iinqaba zokuhlala zikaBhen-hadade.”
28  NgeKedare nezikumkani zaseHatsore, awazixabelayo uNebhukaderetsare ukumkani waseBhabhiloni, utsho uYehova ukuthi: “Sukani, ninyuke niye eKedare, madoda, nize nibaphange oonyana baseMpuma.
29  Iintente zabo nemihlambi yabo baya kuyithabatha, amalaphu eentente zabo nayo yonke impahla yabo. Neenkamela zabo ziya kuthatyathwa kubo. Kwaye ngokuqinisekileyo baya kudanduluka kubo bathi, ‘Kukho ukothuka macala onke!’”
30  “Sabani, balekelani kude; yehlelani enzulwini ukuze nihlale apho, bemi baseHatsore,” utsho uYehova. “Kuba uNebhukaderetsare ukumkani waseBhabhiloni uqulunqe icebo ngani yaye ucinge nengcamango ngani.”
31  “Sukani, madoda, ninyuke niye kulo uhlanga oluhleli ngokukhululeka, oluhleli ngonqabiseko!” utsho uYehova. “Alunazingcango lungenayo nemivalo. Luhleli lodwa.
32  Neenkamela zalo zimele ziphangwe, nenkitha yemfuyo yalo ibe lixhoba. Yaye ndiza kuluchithachitha emimoyeni yonke, abo baneenwele ezinquthuliweyo ezintlafunweni; yaye intlekele yalo ndiya kuyizisa ivela kwimimandla yonke ekufuphi nayo,” utsho uYehova.
33  “Kwaye iHatsore imele ibe sisikhundla soodyakalashe, inkangala ephanzileyo ukusa kwixesha elingenammiselo. Akukho mntu uya kuhlala apho, nanyana wamntu uya kuhlala kuyo njengomphambukeli.”
34  Lilo eli ilizwi likaYehova elafikayo kuYeremiya umprofeti ngokuphathelele uElam ekuqaleni kobukumkani bukaZedekiya ukumkani wakwaYuda, lisithi:
35  “Utsho uYehova wemikhosi ukuthi, ‘Yabona, ndiyasaphula isaphetha sakwaElam, ukuqala kwamandla abo.
36  Ndiza kumzisela uElam imimoya yomine ivela kwiziphelo ezine zamazulu. Ndiza kubasasazela kuyo yonke le mimoya, yaye akuyi kubakho luhlanga bangayi kufika kulo abo baphangalalisiweyo bakwaElam.”
37  “Ndiza kuwaqoba amaElam phambi kweentshaba zawo naphambi kwabo bafuna umphefumlo wabo; kwaye ndiza kuwazisela intlekele, umsindo wam ovuthayo,” utsho uYehova. “Yaye ndiza kuthumela emva kwawo ikrele ndide ndiwatshabalalise.”
38  “Ndiza kuyibeka kwaElam itrone yam, nditshabalalisa apho ukumkani neenkosana,” utsho uYehova.
39  “Ngokuqinisekileyo kuya kuthi ekuphelenli kwemihla ndibahlanganise abathinjiweyo bakwaElam,” utsho uYehova.
8  “Ngelo xesha,” utsho uYehova, “abantu baya kuwakhupha amathambo ookumkani bakwaYuda namathambo eenkosana zayo namathambo ababingeleli namathambo abaprofeti namathambo abemi baseYerusalem emangcwabeni abo.
2  Kwaye okunene baya kuwaneka elangeni nasenyangeni nakuwo wonke umkhosi wamazulu ababewuthanda nabawukhonzileyo nabawulandeleyo nabaqubude kuwo. Akayi kuhlanganiswa, engayi kungcwatywa. Aya kuba ngumgquba phezu kobuso bomhlaba.”
3  “Ngokuqinisekileyo iya kunyula ukufa kunobomi intsalela yonke yabo baseleyo kule ntsapho imbi ezindaweni zonke zabaseleyo, apho ndiza kube ndibasasazele khona,” utsho uYehova wemikhosi.
4  “Yaye umele uthi kubo, ‘Utsho uYehova ukuthi: “Baya kuwa na baze bangasukumi kwakhona? Ukuba ubani angabuya, akayi kubuya na nomnye?
5  Kutheni na esi sizwana, iYerusalem, sihlala singathembekanga? Sibambelele enkohlisweni; salile ukubuya.
6  Ndiye ndanikela ingqalelo, ndaza ndaqhubeka ndiphulaphule. Ibingalunganga indlela esiye saqhubeka sithetha ngayo. Kwakungekho mntu uguqukayo ebubini bakhe, esithi, ‘Yintoni na le ndiyenzileyo?’ Ngamnye ubuyela kwikhondo elithandwayo, kanye njengehashe eliphalayo lisiya edabini.
7  Yona kanye ingwamza emazulwini—iwazi kakuhle amaxesha ayo amisiweyo; nehobe lasendle nehlankomo nekhwebula—nganye iligcina kakuhle ixesha lokungena kwayo. Kodwa bona abantu bam, abawazanga umgwebo kaYehova.”’
8  “‘Ningathini na ukuthi: “Sizizilumko, yaye umthetho kaYehova unathi”? Ke kaloku, ngokuqinisekileyo usiba lobuxoki loonobhala lusebenze ubuxoki obupheleleyo.
9  Izilumko zibe neentloni. Zinkwantyile kwaye ziya kubanjiswa. Khangela! Ziligatyile ilizwi likaYehova, zinabuphi na ke ubulumko?
10  Ngoko ke abafazi babo ndiya kubanikela kwamanye amadoda, amasimi abo abe lilifa labanye; kuba, ukususela koyena mncinane kude kuse koyena mkhulu, ngamnye wenza inzuzo ngokungekho sikweni; ukususela kumprofeti kude kuse kumbingeleli, ngamnye wenza ngobuxoki.
11  Kwaye bazama ukukuphilisa ukuwa kwentombi yabantu bam ngokulula, besithi: “Luxolo! Luxolo!” ngoxa kungekho luxolo.
12  Baziva beneentloni na ngenxa yokuba benze into ecekisekayo? Noko ke, ngokuqinisekileyo abaziva beneentloni; kwaye abaziva bethotyiwe. “‘Ngoko ke baya kuwa phakathi kwabo bawayo. Ngexesha lokunikelwa kwabo ingqalelo, baya kukhubeka,’ utsho uYehova.
13  “‘Xa kubuthwa, ndiya kubaphelisa,’ utsho uYehova. ‘Akuyi kubakho zidiliya emdiliyeni, kungabikho makhiwane emkhiwaneni, yaye ngokuqinisekileyo namahlamvu aya kubuna. Nezinto endibanika zona ziya kudlula kubo.’”
14  “Kutheni na sahlala? Zihlanganiseni ndawonye, singene ezixekweni ezinqatyisiweyo size sithi cwaka apho. Kuba uYehova uThixo wethu usivale umlomo, kwaye usiseza amanzi anetyhefu, ngenxa yokuba simonile uYehova.
15  Besithembe uxolo, kodwa akukho kulunga kufikileyo; nexesha lokuphiliswa, kodwa, khangela! into enkwantyisayo!
16  Ukubeth’ ithatha kwamahashe akhe kuviwe kuvela kwaDan. Ngenxa yesandi sokukhala kweenkunzi zamahashe akhe ilizwe liphela liyanyikima. Kwaye ayafika aze alidle aligqibe ilizwe noko lizele kuko, isixeko nabemi baso.”
17  “Kuba yabonani, ndithumela phakathi kwenu iinyoka, iinyoka ezinobuhlungu, ekungenakusetyenziswa makhubalo kuzo, yaye ngokuqinisekileyo ziya kuniluma,” utsho uYehova.
18  Ndifikelwe yintlungu enganyangekiyo. Intliziyo yam iyagula.
19  Yabona, isandi sokukhalela uncedo kwentombi yabantu bam sivela kwilizwe elikude sisithi: “UYehova akakho seZiyon na? Okanye ukumkani wayo akakho kuyo na?” “Kutheni na ukuze bandicaphukise ngemifanekiso yabo eqingqiweyo, ngoothixo babo abalilize basemzini?”
20  “Ukuvuna kudlule, ihlobo liphelile; kodwa thina ke, asisindiswanga!”
21  Ngenxa yokuwa kwentombi yabantu bakowethu ndiqotyiwe. Ndibe buhlungu. Ndibanjwe kukukhwankqiswa.
22  Akukho bhalsam na eGiliyadi? Okanye akukho mphilisi na apho? Kutheni, ke, ingachachanga intombi yabantu bam?
30  Ilizwi elafikayo kuYeremiya livela kuYehova, lalisithi:
2  “Utsho uYehova uTHIXO kaSirayeli ukuthi, ‘Zibhalele encwadini onke amazwi endiza kuwathetha kuwe.
3  Kuba, “khangela! kuza imihla,” utsho uYehova, “endiya kuthi ngayo ndibahlanganise abathinjiweyo babantu bam, uSirayeli noYuda,” utsho uYehova, “ndibabuyisele kwilizwe endalinika ookhokho babo, baze ngokuqinisekileyo balidle ilifa kwakhona.”’”
4  Ngawo la ke amazwi uYehova awathethileyo kuSirayeli nakuYuda.
5  Kuba utsho uYehova ukuthi: “Sive ilizwi lokungcangcazela, nelokunkwantya, yaye akukho luxolo.
6  Khanincede, nibuzise nize nibone enoba indoda iyazala na. Kutheni na ukuze ndibone yonke indoda eyomeleleyo ibeke izandla zayo esinqeni njengebhinqa elizalayo, yaye bonke ubuso bujike baluthuthu?
7  Awu! Kuba ngumhla omkhulu lowo, kangangokuba awukho omnye onjengawo, kwaye lixesha lokubandezeleka kuYakobi. Kodwa uya kusindiswa kuko.”
8  “Kothi ke ngaloo mini,” utsho uYehova wemikhosi, “ndiyaphule idyokhwe esentanyeni yakho, nezibopho zakho ndiya kuziqhawula kubini, nabasemzini abasayi kuba samxhaphaza njengesicaka.
9  Ngokuqinisekileyo baya kumkhonza uYehova uThixo wabo noDavide ukumkani wabo, lowo ndiya kubavelisela yena.”
10  “Wena ke, musa ukoyika, mkhonzi wam Yakobi,” utsho uYehova, “ungangenwa nalunkwantyo, Sirayeli. Kuba yabona, ndikusindisa usekude nenzala yakho kwilizwe lokuthinjwa kwayo. Kwaye uYakobi ngokuqinisekileyo uya kubuya, angaphazanyiswa aze ahlale ngokukhululeka, yaye akuyi kubakho bani umngcangcazelisayo.”
11  “Kuba ndinawe,” utsho uYehova, “ukuba ndikusindise; kodwa ndiya kwenza intshabalaliso phakathi kweentlanga zonke endiya kukuchithachithela kuzo. Noko ke, wena andiyi kukutshabalalisa. Ndiya kukulungisa ukusa kumlinganiselo ofanelekileyo, njengoko ndingayi kukha ndikushiye ungohlwaywanga.”
12  Kuba utsho uYehova ukuthi: “Akukho lunyango lokuwa kwakho. Umvumbo wakho ngongapheliyo.
13  Akukho bani ubongozayo ngebango lakho, ngesilonda sakho. Akukho zindlela zokuphilisa, akukho kuchacha, kuwe.
14  Bonke abo bakuthanda kakhulu ngabo kanye abakulibeleyo. Abafuni wena. Kuba ndikubethe ngokubethwa kotshaba, ngokubethwa kwalowo ukhohlakeleyo, ngenxa yobuninzi beziphoso zakho; izono zakho zininzi.
15  Kutheni na ukhala ngenxa yokuwa kwakho? Intlungu yakho ayinyangeki ngenxa yobuninzi beziphoso zakho; izono zakho zininzi. Ndizenzile ezi zinto kuwe.
16  Ngoko ke bonke abo bakuqwengayo baya kuqwengwa; zona ke iintshaba zakho zonke, ziya kuya ekuthinjweni zonke. Nabo bakuphangayo ngokuqinisekileyo baya kuphangwa, nabo bonke abo bakwenza ixhoba ndiya kubanikela ukuba babe ngamaxhoba.”
17  “Kuba ndiya kukwenza uchache, nemivumbo yakho ndiya kuyiphilisa,” utsho uYehova. “Kuba bakubize ngokuba ungumfazi ogxothiweyo: ‘YiZiyon leyo, ekungekho bani uyifunayo.’”
18  Utsho uYehova ukuthi: “Yabona, iintente ezithinjiweyo zikaYakobi ndiyazihlanganisa, kwaye ndiya kuba nosizi ngeminquba yakhe. Okunene isixeko siya kwakhiwa kwakhona kwindulana yaso; nenqaba yokuhlala iya kuhlala kwisiza esilunge kuyo.
19  Ngokuqinisekileyo kuya kuphuma kubo umbulelo, nesandi sabo bahlekayo. Kwaye ndiza kubandisa, yaye abayi kuba mbalwa; ndiza kubandisa ngenani, baze bangadelwa.
20  Oonyana bakhe baya kuba njengakumaxesha angaphambili, naphambi kwam indibano yakhe iya kumiselwa ngokuqinileyo. Ndiza kuphethulela ingqalelo yam kubo bonke abacinezeli bakhe.
21  Nengangamsha yakhe ngokuqinisekileyo iya kuba yevela kuye, nomlawuli wakhe uya kuphuma phakathi kwakhe; ndiza kumsondeza, yaye umele asondele kum.” “Kuba ngubani na lo unikele intliziyo yakhe njengesibambiso ukuze asondele kum?” utsho uYehova.
22  “Yaye ngokuqinisekileyo niya kuba ngabantu bam, ndize mna ndibe nguThixo wenu.”
23  Khangela! Kuphume isaqhwithi somoya sikaYehova, umsindo ngokwawo, isivuthuvuthu esitshayela siye phambili. Siya kuvuthuza phezu kwentloko yabangendawo.
24  Umsindo kaYehova ovuthayo awuyi kubuya de abe uziphumezile, de abe uzifezile iingcinga zentliziyo yakhe. Ekupheleni kwemihla niya kukunikela ingqalelo yenu oku.
16  Laqhubeka ke lifika kum ilizwi likaYehova, lisithi:
2  “Uze ungazithabatheli mfazi, kwaye uze ungabi nanyana nazintombi kule ndawo.
3  Kuba utsho uYehova ngokuphathelele oonyana nangokuphathelele iintombi ezizalelwa kule ndawo, nangokuphathelele oonina ababazalayo nangokuphathelele ooyise ababangela ukuzalwa kwabo kweli lizwe, ukuthi,
4  ‘Baya kufa zizifo. Abayi kwenzelwa sijwili, bengayi kungcwatywa. Baya kuba njengomgquba phezu komhlaba; baya kufikelela ekupheleni ngekrele nangendlala, kwaye izidumbu zabo okunene ziya kuba kukutya kwezidalwa eziphaphazelayo zamazulu nokwezilo zomhlaba.’
5  “Kuba utsho uYehova ukuthi, ‘Musa ukungena endlwini yetheko labakhedamileyo, ungayi kwenza isijwili yaye uze ungavelani nabo.’ “‘Kuba ndilususile uxolo lwam kwesi sizwana,’ utsho uYehova, ‘nobubele bothando nenceba.
6  Ngokuqinisekileyo baya kufa, abakhulu nabancinane, kweli lizwe. Abayi kungcwatywa, nabantu abayi kuzimbambazela ngenxa yabo, kungekho nabani na oya kuzicenta okanye achebe inkqayi ngenxa yabo.
7  Kwaye abayi kubabela nasiphi na isonka ngenxa yokuzila ukuze bathuthuzele abo bafelweyo; bengayi kubanika nendebe yentuthuzelo ukuze basele ngenxa kayise nangenxa kanina.
8  Uze ungangeni konke konke endlwini yesidlo ukuze uhlale phantsi kunye nabo udle uze usele.’
9  “Kuba utsho uYehova wemikhosi, uTHIXO kaSirayeli, ukuthi, ‘Yabona, ndiyaliyekisa kule ndawo phambi kwamehlo enu nangemihla yenu ilizwi lokugcoba nelizwi lemihlali, ilizwi lomyeni nelizwi lomtshakazi.’
10  “Kothi ke, xa uxelela esi sizwana onke la mazwi size okunene sithi kuwe, ‘Kungenxa yantoni na ukuze uYehova athethe kuthi yonke le ntlekele inkulu, yaye siyintoni na isiphoso sethu nesono sethu esimone ngaso uYehova uThixo wethu?’
11  uze utsho ke kuso ukuthi, ‘“Kungenxa yokuba ooyihlo bandishiya,” utsho uYehova, “balandela abanye oothixo, babakhonza baza baqubuda kubo. Kodwa mna bandishiya, nomthetho wam abazange bawugcine.
12  Kwaye nina nenze okubi ngakumbi kunooyihlo, yaye ngoku nilandela ngamnye ubulukhuni bentliziyo yakhe embi ngokungandithobeli.
13  Ndiza kunilahla nisuke kweli lizwe niye kwilizwe eningalaziyo nina, kwanooyihlo, yaye apho kuya kufuneka nikhonze abanye oothixo imini nobusuku, ngenxa yokuba andiyi kunibabala.”’
14  “‘Ngoko ke, khangela! kuza imihla,’ utsho uYehova, ‘ekungayi kuba sathiwa: “Ephila nje uYehova owabanyusayo oonyana bakaSirayeli kwilizwe laseYiputa!”
15  kodwa kuthiwe: “Ephila nje uYehova owabanyusayo oonyana bakaSirayeli kwilizwe lasemntla nasemazweni onke awayebasasazele kuwo!” kwaye ngokuqinisekileyo ndiya kubabuyisela emhlabeni wabo, endawunika ookhokho babo.’
16  “‘Yabona ndithumela kubalobi abaninzi,’ utsho uYehova, ‘kwaye ngokuqinisekileyo baya kubaloba; emva koko ndiya kuthumela kubazingeli abaninzi, yaye ngokuqinisekileyo baya kubazingela kuzo zonke iintaba nakuzo zonke iinduli nakwiimfanta zeengxondorha.
17  Kuba amehlo am akuzo zonke iindlela zabo. Bebengasithelanga phambi kwam, nesiphoso sabo besingafihlekanga phambi kwamehlo am.
18  Yaye, okokuqala nje, ndiza kubuyekeza umlinganiselo opheleleyo wesiphoso sabo nowesono sabo, ngenxa yokulihlambela kwabo ilizwe lam. Ilifa lam balizalisa ngezidumbu zezinto zabo ezinezothe nezinto zabo ezicekisekayo.’”
19  Owu Yehova mandla am negwiba lam, nendawo yam yokusabela ngomhla wokubandezeleka, iintlanga ziya kuza kuwe zivela eziphelweni zomhlaba, zithi: “Eneneni ookhokho bethu badla ilifa lobuxoki obupheleleyo, amampunge nezinto ekungekho nto iyingenelo kuzo.”
20  Umntu wasemhlabeni unokuzenzela na oothixo xa bengengabo oothixo?
21  “Ngoko ke yabona, ndiyabazisa; ngeli xesha ndiya kubazisa isandla sam namandla am, yaye kuya kufuneka bazi ukuba igama lam nguYehova.”
35  Ilizwi elafika kuYeremiya livela kuYehova ngemihla kaYehoyakim unyana kaYosiya, ukumkani wakwaYuda, lalisithi:
2  “Hamba uye endlwini yamaRekabhi, uthethe nawo uze uwangenise endlwini kaYehova, kwelinye lamagumbi okudlela; uwanike iwayini ukuba asele.”
3  Ndamthabatha ke uYahazaniya unyana kaYeremiya unyana kaHabhatsiniya nabantakwabo, nabo bonke oonyana bakhe, nayo yonke indlu yamaRekabhi,
4  ndaza ndabangenisa endlwini kaYehova, kwigumbi lokudlela loonyana bakaHanan unyana kaIgedaliya, umntu kaTHIXO oyinyaniso, elalisecaleni kwegumbi lokudlela leenkosana elaliphezu kwegumbi lokudlela likaMahaseya unyana kaShalum umgcini-mnyango.
5  Ndandula ke ndabeka phambi koonyana bendlu yamaRekabhi iindebe zizele yiwayini neendebe ezingenamqheba ndaza ndathi kubo: “Selani iwayini.”
6  Kodwa bathi: “Asiyi kusela wayini, ngenxa yokuba uYonadabhi unyana kaRekabhi, ukhokho wethu, wabeka umyalelo phezu kwethu, esithi, ‘Ze ningaseli wayini, nina noonyana benu, ukusa kwixesha elingenammiselo.
7  Kwaye nize ningakhi ndlu, nize ningahlwayeli mbewu; nize ningatyali sidiliya, kungabikho nesithi sibe sesenu. Kodwa nifanele nihlale ezintenteni yonke imihla yenu, ukuze niqhubeke niphila imihla emininzi phezu komhlaba enihlala kuwo njengabaphambukeli.’
8  Ngoko siyaqhubeka sithobela ilizwi likaYehonadabhi unyana kaRekabhi ukhokho wethu kuyo yonk’ into awasiyalela yona ngokungaseli wayini yonke imihla yethu, thina, nabafazi bethu, noonyana bethu, neentombi zethu,
9  nangokungazakheli zindlu zokuhlala, ukuze singabi nasidiliya okanye intsimi okanye imbewu eyeyethu.
10  Yaye siyaqhubeka sihlala ezintenteni kwaye sithobela yaye sisenza ngako konke oko uYonadabhi ukhokho wethu wasiyalela kona.
11  Kodwa kwathi xa uNebhukaderetsare ukumkani waseBhabhiloni wenyukayo nxamnye nelizwe eli sathi, ‘Yizani, singene eYerusalem ngenxa yomkhosi wamajoni wamaKhaledi nangenxa yomkhosi wamaSiriya, sihlale eYerusalem.’”
12  Kwafika ilizwi likaYehova kuYeremiya, lisithi:
13  “Utsho uYehova wemikhosi, uTHIXO kaSirayeli, ukuthi, ‘Hamba, uze uthi kumadoda akwaYuda nakubemi baseYerusalem: “Anizange namkele ngokuqhubekayo na isibongozo sokuthobela amazwi am?” utsho uYehova.
14  “Agciniwe amazwi kaYehonadabhi unyana kaRekabhi, awayalela ngawo oonyana bakhe, ukungaseli wayini, yaye abayiselanga kwada kwaba yile mini, ngenxa yokuba bawuthobele umyalelo kakhokho wabo. Mna ke, ndithethile kuni, ndivuka ekuseni ndize ndithethe, kodwa anindithobelanga.
15  Kwaye ndamana ndithumela kuni bonke abakhonzi bam abaprofeti, ndivuka ekuseni ndize ndithumele kubo, ndisithi, ‘Khanincede, nibuye, ngamnye endleleni yakhe embi, nize nilungise izenzo zenu, ningalandeli abanye oothixo ukuba nibakhonze. Qhubekani nihlala emhlabeni endiwunike nina nookhokho benu.’ Kodwa anizange niyithobe indlebe yenu, ningazange nindiphulaphule.
16  Kodwa oonyana bakaYehonadabhi unyana kaRekabhi bawugcinile umyalelo kakhokho wabo awabayalela wona; kodwa ke sona esi sizwana, asindiphulaphulanga.”’”
17  “Ngoko ke utsho uYehova, uTHIXO wemikhosi, uTHIXO kaSirayeli, ukuthi, ‘Yabona, ndizisela uYuda nabemi bonke baseYerusalem yonke intlekele endithethileyo ngayo kubo, ngenxa yokuba ndithethile kubo kodwa abaphulaphulanga, ndaza ndabiza kubo kodwa abaphendulanga.’”
18  Nakuyo indlu yamaRekabhi uYeremiya wathi: “Utsho uYehova wemikhosi, uTHIXO kaSirayeli, ukuthi, ‘Ngenxa yokuba niwuthobele umyalelo kaYehonadabhi ukhokho wenu naza naqhubeka niyigcina yonke imiyalelo yakhe, nenza ngako konke oko waniyalela kona,
19  ngoko ke utsho uYehova wemikhosi, uTHIXO kaSirayeli, ukuthi: “UYonadabhi unyana kaRekabhi akayi kunqunyukelwa ndoda yakuma phambi kwam ngamaxesha onke.”’”
18  Kwafika ilizwi likaYehova kuYeremiya, lisithi:
2  “Suka, uhle uye endlwini yombumbi, kwaye apho ndiya kukuvisa amazwi am.”
3  Ndehla ke ndaya endlwini yombumbi, yaye apho wayesenza umsebenzi phezu kwamavili ombumbi.
4  Isitya awayesenza ngodongwe sonakaliswa sisandla sombumbi, waza wenza esinye isitya ngalo, kanye njengoko kwakukhangeleka kulungile emehlweni ombumbi ukwenjenjalo.
5  Yaye ilizwi likaYehova laqhubeka lifika kum, lisithi:
6  “‘Andikwazi na ukwenza kanye njengalo mbumbi kuni, ndlu kaSirayeli?’ utsho uYehova. ‘Khangela! Njengodongwe esandleni sombumbi, ninjalo esandleni sam, ndlu kaSirayeli.
7  Nangawuphi na umzuzu endisenokuthetha nxamnye nohlanga nanxamnye nobukumkani ukuba ndibuncothule nokuba ndibudilize nokuba ndibutshabalalise,
8  luze okunene olo hlanga lubuye ebubini balo endithethe nxamnye nabo, nam ndiza kuzisola ngenxa yentlekele endicinge ukuyiphumeza kulo.
9  Kodwa ngawo nawuphi na umzuzu endisenokuthetha ngokuphathelele uhlanga nangokuphathelele ubukumkani ukuba ndilwakhe nokuba ndilutyale,
10  luze okunene lwenze okubi emehlweni am ngokungalithobeli ilizwi lam, ngoko ndiza kuzisola ngenxa yokulungileyo endizixelele ukuba ndikwenze ukuze kulungelwe lona.’
11  “Ke kaloku, khawuncede, utsho kumadoda akwaYuda nakubemi baseYerusalem ukuthi, ‘Utsho uYehova ukuthi: “Yabonani, ndiniyilela intlekele kwaye ndinicingela ingcamango. Khanincede, nibuye, ngamnye endleleni yakhe embi, nilungise iindlela zenu nezenzo zenu.”’”
12  Yaye bathi: “Akukho themba! Kuba siya kulandela iingcamango zethu, yaye siza kuphumeza ngamnye ubulukhuni bentliziyo yakhe embi.”
13  Ngoko ke utsho uYehova ukuthi: “Khanincede, nizibuzele phakathi kweentlanga. Ngubani na ove izinto ezinjengezi? Kukho into eqhiphula umbilini intombi enyulu kaSirayeli eyenze ngokugqithiseleyo.
14  Liya kumka na ikhephu laseLebhanon eliweni elisendle? Okanye amanzi angaqhelekanga, apholileyo, aqukuqelayo, aya koma na?
15  Kuba abantu bam bandilibele ngokuthi baqhumisele umbingelelo kokungento yanto, nangokuthi bakhubekise abantu ezindleleni zabo, umendo wakudala, ukuze bahambe ezindleleni, endleleni engalungelelaniswanga,
16  ukuze benze ilizwe labo libe yinto yokukhwankqisa, yokubethelwa umlozi ukusa kwixesha elingenammiselo. Wonke owokugqibela ukudlula apho uya kujonga ekhwankqisiwe aze ahlunguzele intloko.
17  Njengomoya wasempuma ndiya kubachithachitha phambi kotshaba. Ndiya kubabonisa umhlana, kungekhona ubuso, ngomhla wentlekele yabo.”
18  Yaye bathi: “Yizani, madoda, masicinge iingcamango nxamnye noYeremiya, kuba umthetho awuyi kutshabalala kumbingeleli okanye icebo kwisilumko okanye ilizwi kumprofeti. Yizani size simbethe ngolwimi, kwaye singanikeli ngqalelo kuwo nawaphi na amazwi akhe.”
19  Nikela ingqalelo kum, Yehova, uze uliphulaphule nelizwi labo bamelene nam.
20  Ngaba ububi bufanele bubuyekezwe ngokulungileyo? Kuba bawumbele umhadi umphefumlo wam. Khumbula ukuma kwam phambi kwakho ukuze uthethe okulungileyo ngokuphathelele bona, ukuze ubuyise umsindo wakho kubo.
21  Ngoko ke banikele endlaleni oonyana babo, yaye badlulisele emandleni ekrele; ngamana abafazi babo bangaba ngabafazi abahluthwe abantwana, nabahlolokazi. Ngamana amadoda abo angabulawa sisibetho esibulalayo, abafana babo baxatyelwe ngekrele edabini.
22  Makuvakale isikhalo ezindlwini zabo, xa ubazisela ngequbuliso amatutu. Kuba bembe umhadi ukuze bandithimbe, neenyawo zam bazifihlele izibatha.
23  Kodwa wena, Yehova, ulazi kakuhle lonke icebo abandenzela lona ukuze ndife. Musa ukusigubungela isiphoso sabo, kwaye ungasisusi isono sabo sisuke phambi kwakho; kodwa mabakhubeke phambi kwakho. Ngexesha lomsindo wakho thabatha inyathelo nxamnye nabo.
17  “Isono sikaYuda sibhalwe phantsi ngosiba lwentsimbi. Sikrolwe elucwecweni lwentliziyo yabo ngetsolo ledayimani, nasezimpondweni zezibingelelo zabo,
2  xa oonyana babo bezikhumbula izibingelelo zabo nezibonda zabo ezingcwele ecaleni komthi onabileyo, phezu kweenduli eziphakamileyo,
3  ezintabeni endle. Ubuncwane bakho, bonke ubutyebi bakho, ndiya kubunikela ukuba buphangwe—iindawo zakho eziphakamileyo ngenxa yesono kuyo yonke imimandla yakho.
4  Kwaye uyaliyeka, ngokuzithandela kwakho, ilifa endakunika lona. Ngoko ke ndiza kukwenza ukhonze iintshaba zakho kwilizwe ongalazanga; kuba niye naphenjwa njengomlilo ngomsindo wam. Uya kuhlala uphenjiwe ukusa kwixesha elingenammiselo.”
5  Utsho uYehova ukuthi: “Iqalekisiwe indoda eyomeleleyo ekholosa ngomntu wasemhlabeni ize okunene iyenze inyama ingalo yayo, naleyo intliziyo yayo imkayo kuYehova.
6  Ngokuqinisekileyo iya kuba njengomthi omi wodwa ethafeni eliyinkqantosi kwaye ayiyi kukubona ukufika koko kulungileyo; kodwa imele ihlale ezindaweni ezibharhileyo entlango, kwilizwe letyuwa elingenabemi.
7  Isikelelwe indoda eyomeleleyo ekholosa ngoYehova, naleyo ithembele ngoYehova.
8  Ngokuqinisekileyo iya kuba njengomthi otyalwe ngasemanzini, othumela iingcambu zawo ngasemfuleni; kwaye ayiyi kukubona ukufika kobushushu, kodwa okunene amahlamvu ayo aya kunaba. Nangonyaka wembalela ayiyi kuba nexhala, ingayeki nokuvelisa isiqhamo.
9  “Intliziyo inenkohliso kunayo nantoni na yaye iyatyhudisa. Ngubani na onokuyazi?
10  Mna, Yehova, ndiyayigocagoca intliziyo, ndizihlolisise izintso, ukuze ndinike ngamnye ngokweendlela zakhe, ngokwesiqhamo sezenzo zakhe.
11  Njengesakhwatsha esihlanganisele ndawonye oko singakuzalanga unjalo lowo wenza ubutyebi, kodwa kungekho ngokusesikweni. Uya kubushiya esiqingatheni semihla yakhe, kwaye ekupheleni kwakhe uya kuba ngongenangqiqo.”
12  Kukho itrone ezukileyo phezulu kwasekuqaleni; yindawo yengcwele yethu.
13  Owu Yehova, themba likaSirayeli, bonke abo bakushiyayo baya kuhlaziswa. Abo bawexukayo kum baya kubhalwa phantsi emhlabeni, ngenxa yokuba bawushiyile umthombo wamanzi aphilayo, uYehova.
14  Ndiphilise, Yehova, ndiphile. Ndisindise, ndisinde; kuba uyindumiso yam.
15  Khangela! Kukho abo bathi kum: “Liphi na ilizwi likaYehova? Malincede lize.”
16  Kodwa mna ke, andizange ndingxame ndimke ekubeni ngumalusi olandela wena, nemini yokuphelelwa lithemba andibonisanga kuyinqwenela. Wena uwazile amazwi emilebe yam; oku kwenzeke phambi kobuso bakho.
17  Musa ukuba yinto enkwantyisayo kum. Uyindawo yam yokusabela ngomhla wentlekele.
18  Abatshutshisi bam mabahlaziswe, kodwa mna ngokobuqu mandingahlaziswa. Mayibe ngabo abangenwa lunkwantyo, kodwa mna ngokobuqu mandingangenwa lunkwantyo. Bazisele umhla wentlekele, uze ubaphule ngokuwa okukhulu ngokuphindwe kabini.
19  Utsho uYehova kum ukuthi: “Hamba, uye kuma esangweni loonyana babantu abangena ngalo ookumkani bakwaYuda nabaphuma ngalo, nakuwo onke amasango aseYerusalem.
20  Uze uthi kubo, ‘Liveni ilizwi likaYehova, nina bokumkani bakwaYuda noYuda wonke nani nonke bemi baseYerusalem, eningena ngala masango.
21  Utsho uYehova ukuthi: “Lumkani ngenxa yemiphefumlo yenu, ningathwali nawuphi na umthwalo ngomhla wesabatha ukuze niwungenise ngamasango aseYerusalem.
22  Yaye nimele ningakhuphi mthwalo ezindlwini zenu ngomhla wesabatha; ningenzi msebenzi konke konke. Nimele niwungcwalise umhla wesabatha, kanye njengoko ndabayalelayo ookhokho benu;
23  kodwa abaphulaphula okanye bathobe indlebe yabo, bayenza lukhuni intamo yabo ukuze bangeva nokuze bangamkeli ngqeqesho.”’
24  “‘“Kothi ke, ukuba nithe nandithobela ngokungqongqo,” utsho uYehova, “ningangenisi mthwalo ngamasango esi sixeko ngomhla wesabatha, nawungcwalisa umhla wesabatha ngokungenzi nawuphi na umsebenzi ngawo,
25  ngokuqinisekileyo kuya kungena ngamasango esi sixeko ookumkani kunye neenkosana, bahlale etroneni kaDavide, bekhwele enqwelweni nasemahasheni, bona neenkosana zabo, amadoda akwaYuda nabemi baseYerusalem; yaye ngokuqinisekileyo esi sixeko siya kumiwa ukusa kwixesha elingenammiselo.
26  Kwaye okunene abantu baya kuza bevela ezixekweni zakwaYuda nakwezijikeleze iYerusalem nakwilizwe lakwaBhenjamin nasesithabazini nakummandla weentaba naseNegebhi, bezise umnikelo otshiswa kuphele nombingelelo nomnikelo wokudla okuziinkozo nentlaka yokuqhumisa, bezise nombingelelo wokubulela endlwini kaYehova.
27  “‘“Kodwa ukuba anithanga nindithobele ngokuwungcwalisa umhla wesabatha nokungathwali mthwalo, kodwa nangena nawo ngamasango eYerusalem ngomhla wesabatha, ndowatshisa ngomlilo amasango ayo, kwaye ngokuqinisekileyo uya kuziqwenga iinqaba zokuhlala zaseYerusalem yaye awuyi kucinywa.”’”
50  Ilizwi awalithethayo uYehova ngokuphathelele iBhabhiloni, ngokuphathelele ilizwe lamaKhaledi, ngoYeremiya umprofeti, lalisithi:
2  “Kuxeleni oku phakathi kweentlanga nize nikuvakalise. Phakamisani umqondiso; kupapasheni oku. Ningafihli nto. Yithini, ‘IBhabhiloni ithinjiwe. UBhele uhlazisiwe. UMerodaki uyankwantya. Imifanekiso yayo ihlazisiwe. Izithixo zayo ezinezothe ziyankwantya.’
3  Kuba kunyuke kweza kuyo uhlanga oluvela emntla. Lulo olwenza ilizwe layo libe yinto ekhwankqisayo, ukuba kungabikho bani uhlala kulo. Indoda nesilwanyana sasekhaya kusabile. Zimkile.”
4  “Ngaloo mihla nangelo xesha,” utsho uYehova, “baya kuza oonyana bakaSirayeli, bona noonyana bakaYuda ndawonye. Baya kuhamba, belila ukuhamba kwabo, yaye baya kufuna uYehova uThixo wabo.
5  Baya kuqhubeka bebuza indlela eya eZiyon, ubuso babo bubheke kwelo cala, besithi, ‘Yizani size sizihlanganise kuYehova ngomnqophiso ohlala ngokungenammiselo ongayi kulityalwa.’
6  Abantu bam baye bangumhlambi wezidalwa ezitshabalalayo. Abalusi babo bababhadulisile. Babaqhubele ezintabeni. Bahambe besuka entabeni ukuya endulini. Bayilibele indawo yabo yokuphumla.
7  Bonke abo babafumanayo babadle babagqiba, yaye iintshaba zabo zithe, ‘Asiyi kuba natyala, ngenxa yokuba bamonile uYehova indawo yokuhlala yobulungisa nethemba lookhokho babo, uYehova.’”
8  “Sabani niphume phakathi kweBhabhiloni, niphume kwilizwe lamaKhaledi, yaye yibani njengezilwanyana ezikhokela umhlambi.
9  Kuba yabonani, ndivuselela ndize ndinyuse nxamnye neBhabhiloni ibandla leentlanga ezinkulu ezivela kwilizwe lasemntla, yaye ngokuqinisekileyo ziya kwakha uluhlu nxamnye nayo. Iya kuthinjwa apho. Iintolo zazo zinjengezo zendoda enamandla ehlutha abazali abantwana, engabuyi ingenamiphumo.
10  ElamaKhaledi limele libe lixhoba. Abo bayenza ixhoba baya kuzanelisa,” utsho uYehova.
11  “Kuba nahlala ninemihlali, nagcoba xa naniphanga ilifa lam. Nanidloba njengethokazi elisengceni ethambileyo, yaye nasuka nakhala njengeenkunzi zamahashe.
12  Unyoko ube neentloni kakhulu. Udanile lowo wanizalayo. Khangelani! Ngoyena ungabalulekanga ezintlangeni, intlango engenamanzi nethafa eliyinkqantosi.
13  Ngenxa yokucaphuka kukaYehova ayiyi kumiwa, imele ibe yinkangala ephanzileyo ngokupheleleyo. Yena ke nabani na odlula ngaseBhabhiloni, uya kujonga ekhwankqisiwe aze abethe umlozi ngenxa yazo zonke izibetho zayo.
14  “Yakhani uluhlu nxamnye neBhabhiloni macala onke, nonke nina enigoba isaphetha. Tolani kuyo. Ningayeki lutolo, kuba imonile uYehova.
15  Yihlabeleni umkhosi macala onke. Inikele ngesandla sayo. Iintsika zayo ziwile. Iindonga zayo zichithiwe. Kuba leyo yimpindezelo kaYehova. Ziphindezeleni kuyo. Kanye njengokwenza kwayo, yenzani kuyo.
16  Nqumlani umhlwayeli eBhabhiloni, nalowo uphatha irhengqa ngexesha lokuvuna. Ngenxa yekrele elidlavulayo ngamnye uya kujikela abantu bakowabo, ngamnye uya kusabela kwilizwe lakowabo.
17  “USirayeli unjengezimvu ezichithachithekileyo. Iingonyama zimenze wasasazeka. Ekuqaleni waqwengwa ngukumkani waseAsiriya, aza kamva amathambo akhe akrekrethwa nguNebhukaderetsare ukumkani waseBhabhiloni.
18  Ngoko ke utsho uYehova wemikhosi, uTHIXO kaSirayeli, ukuthi, ‘Yabona, ndiphethulela ingqalelo yam kukumkani waseBhabhiloni nakwilizwe lakhe ngendlela efanayo nokuphethulela kwam ingqalelo kukumkani waseAsiriya.
19  Ndiza kumbuyisela uSirayeli kwidlelo lakhe, yaye ngokuqinisekileyo uya kudla eKarmele naseBhashan; umphefumlo wakhe uya kwanela kummandla weentaba wakwaEfrayim nowaseGiliyadi.’”
20  “Ngaloo mihla nangelo xesha,” utsho uYehova, “isiphoso sikaSirayeli siya kufunwa, kodwa asiyi kubakho; nezono zikaYuda, kodwa aziyi kufumaneka, kuba ndiya kubaxolela abo ndibashiyileyo.”
21  “Nxamnye nelizwe laseMeratayim—nyuka uye kulo nakubemi basePekodi. Makubulawe kuze kutshatyalaliswe kanye phezu kwabo,” utsho uYehova, “uze wenze ngako konke oko ndikuyalele kona.
22  Kukho isandi semfazwe elizweni, nokuwa okukhulu.
23  Owu hayi indlela esinqunyulwe nesaphulwe ngayo isando sokuhlekeza somhlaba wonke! Owu hayi indlela ethe iBhabhiloni yayinto ekhwankqisayo ngayo phakathi kweentlanga!
24  Ndikubekele umgibe waza nawe wabanjiswa, Bhabhiloni, yaye akukwazanga oko. Wafunyanwa waza wabanjwa, kuba uye wavuseleleka nxamnye noYehova.
25  “UYehova uvule uvimba wakhe, wavelisa izixhobo zesiqalekiso sakhe. Kuba iNkosi enguMongami, uYehova wemikhosi, inomsebenzi enawo kwilizwe lamaKhaledi.
26  Lifikeleni nivela kwezona nxalenye zithe qelele. Vulani amaqonga alo. Lifumbeni, kanye njengabo benza iimfumba, nize nilitshabalalise. Ngamana kungangasali nabani na kulo.
27  Wabulaleni onke amathole alo eenkomo aziinkunzi. Ngamana zingaya ekuxhelweni. Yeha ke wona, kuba ifikile imini yawo, ixesha lokunikelwa kwawo ingqalelo!
28  “Kukho isandi sabo basabayo nabo babalekayo kwilizwe laseBhabhiloni ukuya kuxela eZiyon impindezelo kaYehova uThixo wethu, impindezelo ngetempile yakhe.
29  “Bizani abatoli nxamnye neBhabhiloni, bonke abo bagoba isaphetha. Misani iinkampu kuyo macala onke. Ngamana kungangabikho basindayo. Yibuyiseleni ngokomsebenzi wayo. Yenzani kuyo ngako konke ekwenzileyo. Kuba ikhukhumalele uYehova, Lowo Ungcwele kaSirayeli.
30  Ngoko ke abafana bayo baya kuwela kwiindawo zayo zembutho, nawo onke amadoda ayo emfazwe aya kwenziwa athi cwaka ngaloo mini,” utsho uYehova.
31  “Khangela! Ndinxamnye nawe, Mkratshindini,” itsho iNkosi enguMongami, uYehova wemikhosi, “kuba imele ifike imini yakho, ixesha endimele ndikunikele ingqalelo ngalo.
32  Ngokuqinisekileyo uMkratshi uya kukhubeka aze awe, yaye akayi kuba nabani wokumphakamisa. Ndiza kuvuthisa umlilo ezixekweni zakhe, kwaye umele ukuqwenge konke oko kumngqongileyo.”
33  Utsho uYehova wemikhosi ukuthi: “Oonyana bakaSirayeli noonyana bakaYuda bacinezelekile xa bebonke, nabo bonke abo babathabatha njengabathinjwa bababambile. Bayala ukubayeka bahambe.
34  UMhlawuleli wabo womelele, igama lakhe nguYehova wemikhosi. Nakanjani na uya kulichophela ityala labo, ukuze okunene alinike ukuphumla ilizwe aze abangele ukuphazamiseka kubemi baseBhabhiloni.”
35  “Kukho ikrele nxamnye namaKhaledi,” utsho uYehova, “nanxamnye nabemi baseBhabhiloni nanxamnye neenkosana zayo nanxamnye nezilumko zayo.
36  Kukho ikrele nxamnye nabo bantetho ililize, yaye ngokuqinisekileyo baya kwenza ngobudenge. Kukho ikrele nxamnye namadoda ayo anamandla, yaye okunene aya kunkwantya.
37  Kukho ikrele nxamnye namahashe abo nanxamnye neenqwelo zabo zokulwa nanxamnye nalo lonke iqela elingumxube eliphakathi kwayo, kwaye ngokuqinisekileyo liya kuba ngabafazi. Kukho ikrele nxamnye nobuncwane bayo, yaye okunene buya kuphangwa.
38  Amanzi ayo ayaphanziswa, yaye amele ome. Kuba ililizwe lemifanekiso eqingqiweyo, kwaye ngenxa yemibono yabo eyothusayo benza ngempambano.
39  Ngoko ke abemi bemimandla engumqwebedu baya kuhlala nezilwanyana ezenza umkhulungwane, yaye iinciniba zimele zihlale kuyo; akusayi kuze kuphinde kuhlalwe kuyo, nayo ingasayi kuhlala kwizizukulwana ngezizukulwana.”
40  “Kanye njengoko uThixo wabhukuqa iSodom neGomora needolophu ezimelene nayo,” utsho uYehova, “akukho mntu uya kuhlala apho, kungekho nanyana wamntu uya kuhlala kuyo njengomphambukeli.
41  “Khangela! Kuza isizwana sivela ngasemntla; nohlanga olukhulu nookumkani abazukileyo baya kuvuswa bevela kweyona mimandla ithe qelele yomhlaba.
42  Baphatha isaphetha nentshuntshe. Bakhohlakele yaye abayi kuba nanceba. Isandi sabo sinjengesolwandle oluxokozelayo, kwaye baya kukhwela amahashe; bakhe uluhlu lwemfazwe njengandoda-nye nxamnye nawe, ntombi yaseBhabhiloni.
43  “Ukumkani waseBhabhiloni uyivile ingxelo engabo, yaye izandla zakhe ziwile. Kukho ukubandezeleka! Ubanjwe ziintlungu eziqatha, kanye njengomfazi ozalayo.
44  “Khangela! Kuya kunyuka uthile kanye njengengonyama iphuma kwintshinyela engaseYordan isiya kwindawo yokuhlala eluqilima, kodwa ngephanyazo ndiya kubenza babaleke bemke kuyo. Ndiya kumisela phezu kwayo lowo unyuliweyo. Kuba ngubani na onjengam, ingubani na noya kundicela umngeni, yaye nguwuphi na umalusi onokuma phambi kwam?
45  Ngoko ke, liveni icebo likaYehova aliqulunqileyo nxamnye neBhabhiloni neengcamango zakhe azicingileyo nxamnye nelizwe lamaKhaledi. Ngokuqinisekileyo abancinane bomhlambi baya kurhuqwa. Ngokuqinisekileyo ngenxa yabo uya kubangela indawo yabo yokuhlala iphanziswe.
46  Ngesandi sokubanjwa kweBhabhiloni, ngokuqinisekileyo umhlaba uya kunyikimiswa, naphakathi kweentlanga kuvakale isikhalo.”
9  Owu ukuba nje intloko yam ibingamanzi, nokuba amehlo am ebengumthombo weenyembezi! Bendingalila imini nobusuku ngenxa yababuleweyo bentombi yabantu bam.
2  Owu ukuba nje bendinendawo yokuhlala yabahambi entlango! Bendiya kubashiya abantu bam ndize ndimke kubo, kuba bonke bangabakrexezi, indibano yamaqhophololo;
3  bagoba ulwimi lwabo njengesaphetha bexoka; kodwa abakhange bakumele ngamandla ukuthembeka elizweni. “Kuba basuka ebubini baye ebubini, nam lo abandinanzanga,” utsho uYehova.
4  “Zilindeni ngamnye nxamnye neqabane lakhe, nize ningakholosi ngabantakwenu konke konke. Kuba ngokuqinisekileyo mntakwenu ngamnye uya kurhwaphiliza, neqabane ngalinye liya kuhamba linyelisa
5  kwaye baqhubeka bekhohlisana ngamnye neqabane lakhe; yaye abathethi nyaniso konke konke. Bafundise ulwimi lwabo ukuthetha ubuxoki. Bazidinise nje ngokwenza ububi.
6  “Uhleli phakathi kwenkohliso. Ngenkohliso balile ukundazi,” utsho uYehova.
7  Ngoko ke utsho uYehova wemikhosi ukuthi: “Yabona, ndiyabanyibilikisa, kwaye ndiya kubahlolisisa, kuba xa kungenjalo ndingenza njani ngenxa yentombi yabantu bam?
8  Ulwimi lwabo lutolo olubulala ngogonyamelo. Luthethe inkohliso. Ngomlomo wakhe, umntu uthetha uxolo neqabane lakhe; kodwa ngaphakathi kuye umlalele.”
9  “Ngenxa yezi zinto ndifanele ndingabaphendulisi na?” utsho uYehova. “Okanye umphefumlo wam ufanele ungaziphindezeleli na phezu kohlanga olunjengolu?
10  Ngenxa yeentaba ndiya kuphakamisa ukulila nesijwili, nesimbonono ngenxa yamadlelo asentlango; kuba aya kube etshisiwe ukuze kungabikho mntu udlulayo kuwo yaye abantu okunene abayi kusiva isandi semfuyo. Izidalwa eziphaphazelayo zamazulu namarhamncwa ziya kube zisabile; ziya kube zimkile.
11  Kwaye iYerusalem ndiya kuyenza imfumba yamatye, isikhundla soodyakalashe; nezixeko zakwaYuda ndiya kuzenza inkangala ephanzileyo, zingabi nabemi.
12  “Ngubani na umntu osisilumko, ukuze akuqonde oku, kwanalowo umlomo kaYehova uthethileyo kuye, ukuze akuxele oku? Kungenxa yantoni na ukuze ilizwe okunene litshabalale, okunene litshe njengentlango kungekho nabani na odlulayo kulo?”
13  Yaye uYehova wathi: “Kungenxa yokuwushiya kwabo umthetho wam endawunikelayo ukuba ube phambi kwabo, nangenxa yokuba bengalithobelanga ilizwi lam yaye bengahambanga ngalo,
14  kodwa baqhubeka belandela ubulukhuni bentliziyo yabo nemifanekiso kaBhahali, ababafundisa ngayo ooyise;
15  ngoko ke utsho uYehova wemikhosi, uTHIXO kaSirayeli, ukuthi, ‘Yabona, ndisidlisa umhlonyane sona, oko kukuthi, esi sizwana, kwaye ndiza kusiseza amanzi anetyhefu;
16  yaye ndiza kusichithachitha phakathi kweentlanga esingazazanga sona nooyise, ndithumele ikrele emva kwaso ndide ndisitshabalalise sonke.’
17  “Utsho uYehova wemikhosi ukuthi, ‘Ziphatheni ngokuqonda, yaye bizani abafazi abenza isimbonono, ukuze beze; thumelani nakubafazi abangamachule, ukuze beze,
18  nokuze bakhawuleze baze basenzele isijwili. Kwaye ngamana kungehla iinyembezi emehlweni ethu namehlo ethu aqaqambileyo athontsize amanzi.
19  Kuba kuvakele ilizwi lesijwili livela eZiyon, lisithi: “Hayi indlela esiphangwe ngayo! Hayi indlela esizive sineentloni ngayo! Kuba silishiyile ilizwe; kuba bazilahlile iindawo zethu zokuhlala.”
20  Kodwa liveni, nina bafazi, ilizwi likaYehova, yaye ngamana indlebe yenu ingalithabatha ilizwi lomlomo wakhe. Ngoko fundisani iintombi zenu ukwenza isijwili, nomfazi ngamnye iqabane lakhe alifundise ukwenza isimbonono.
21  Kuba ukufa kunyuke ngeefestile zethu; kufikile kwiinqaba zethu zokuhlala, ukuze kunqumle umntwana esitratweni, umfana kwiindawo zembutho.’
22  “Thetha uthi, ‘Utsho uYehova ukuthi: “Izidumbu zabantu zimele nazo ziwe njengomgquba phezu kobuso bomhlaba nanjengezithungu ezisandul’ ukusikwa emva komvuni, kungekho bani wokuhlanganisa.”’”
23  Utsho uYehova ukuthi: “Umntu osisilumko makangazigwagwisi ngobulumko bakhe, nendoda enamandla mayingazigwagwisi ngamandla ayo. Isityebi masingazigwagwisi ngobutyebi baso.”
24  “Kodwa lowo uzigwagwisayo makazigwagwise ngenxa yale nto kanye, yokuba enokuqiqa kwanolwazi ngam, lokuba ndinguYehova, Lowo ubonakalisa ububele bothando, okusesikweni nobulungisa emhlabeni; kuba ndiyoliswa zezo zinto,” utsho uYehova.
25  “Khangela! Kuza imihla,” utsho uYehova, “endiza kumphendulisa ngayo wonk’ ubani owalukileyo kodwa abe esesekungalukini,
26  kuyo iYiputa noYuda noEdom noonyana baka-Amoni noMowabhi nabo bonke abo baneenwele ezinquthuliweyo ezintlafunweni abahlala entlango; kuba zonke iintlanga azalukanga, kwaye yonke indlu kaSirayeli ayalukanga entliziyweni.”
28  Ngoko kwathi ngaloo nyaka, ekuqaleni kobukumkani bukaZedekiya ukumkani wakwaYuda, ngonyaka wesine, ngenyanga yesihlanu, uHananiya unyana ka-Azure, umprofeti owayevela eGibheyon, wathi kum endlwini kaYehova phambi kwamehlo ababingeleli nawabantu bonke:
2  “Utsho uYehova wemikhosi, uTHIXO kaSirayeli, ukuthi, ‘Ndiza kuyaphula idyokhwe yokumkani waseBhabhiloni.
3  Kwisithuba seminyaka emibini epheleleyo ndiza kuyibuyisela kule ndawo yonke impahla yendlu kaYehova leyo uNebhukadenetsare ukumkani waseBhabhiloni wayithabathayo kule ndawo ukuze ayise eBhabhiloni.’”
4  “‘NoYekoniya unyana kaYehoyakim, ukumkani wakwaYuda, nabo bonke abathinjwa bakwaYuda abaye eBhabhiloni ndibabuyisela kule ndawo,’ utsho uYehova, ‘kuba ndiya kuyaphula idyokhwe yokumkani waseBhabhiloni.’”
5  Waza uYeremiya umprofeti wathi kuHananiya umprofeti phambi kwamehlo ababingeleli naphambi kwamehlo abantu bonke ababemi endlwini kaYehova;
6  ewe, uYeremiya umprofeti wathi: “Amen! Ngamana uYehova angenza ngaloo ndlela! Ngamana uYehova angawamisela amazwi akho owaprofetileyo ngokuthi impahla yendlu kaYehova nabo bonke abantu abathinjiweyo eBhabhiloni babuyiselwe kule ndawo!
7  Noko ke, khawuncede uve eli lizwi ndilithetha ezindlebeni zakho nasezindlebeni zabo bonke abantu.
8  Ngokubhekisele kubaprofeti ababephambi kwam nababephambi kwakho ukususela kudala, nabo babedla ngokuprofeta ngemfazwe nangentlekele nangendyikitya yokufa ngokuphathelele amazwe amaninzi nangokuphathelele izikumkani ezikhulu.
9  Ngokubhekisele kumprofeti oprofeta ngoxolo, xa ilizwi lomprofeti lowo lisiba yinyaniso uya kwaziwa umprofeti lowo uYehova amthumileyo ngokwenyaniso.”
10  UHananiya umprofeti wayithabatha idyokhwe entanyeni kaYeremiya umprofeti waza wayaphula.
11  Waza uHananiya wahlabela mgama wathi phambi kwamehlo abantu bonke: “Utsho uYehova ukuthi, ‘Ndiya kwenjenje ukuyaphula idyokhwe kaNebhukadenetsare ukumkani waseBhabhiloni kwisithuba seminyaka emibini epheleleyo entanyeni yeentlanga zonke.’” Yaye uYeremiya umprofeti wahamba indlela yakhe.
12  Ngoko kwafika ilizwi likaYehova kuYeremiya, emva kokuba uHananiya umprofeti wayeyaphule idyokhwe entanyeni kaYeremiya umprofeti, lisithi:
13  “Hamba, uze uthi kuHananiya, ‘Utsho uYehova ukuthi: “Iidyokhwe zomthi uzaphule, esikhundleni sazo ke kuya kufuneka wenze iidyokhwe zentsimbi.”
14  Kuba utsho uYehova wemikhosi, uTHIXO kaSirayeli, ukuthi: “Ndiza kubeka idyokhwe yentsimbi entanyeni yezi ntlanga zonke, ukuba zikhonze uNebhukadenetsare ukumkani waseBhabhiloni; kwaye zimele zimkhonze. Namarhamncwa asendle ndiza kuwanikela kuye.”’”
15  Waza uYeremiya umprofeti wahlabela mgama wathi kuHananiya umprofeti: “Khawuncede, phulaphula, Hananiya! UYehova akakuthumelanga, kodwa wena ubangele esi sizwana sakholosa ngobuxoki.
16  Ngoko ke utsho uYehova ukuthi, ‘Khangela! Ndiyakundulula umke phezu komhlaba. Umele ufe kulo nyaka, kuba uthethe imvukelo ecacileyo nxamnye noYehova.’”
17  Wafa ke uHananiya umprofeti ngaloo nyaka, ngenyanga yesixhenxe.
27  Ekuqaleni kobukumkani bukaYehoyakim unyana kaYosiya, ukumkani wakwaYuda, kwafika eli lizwi kuYeremiya livela kuYehova, lisithi:
2  “Utsho uYehova kum ukuthi, ‘Zenzele izibopho needyokhwe, uzibeke entanyeni yakho.
3  Yaye umele uzithumele kukumkani wakwaEdom nakukumkani wakwaMowabhi nakukumkani woonyana baka-Amoni nakukumkani waseTire nakukumkani wakwaSidon ngesandla sabathunywa abeza eYerusalem kuZedekiya ukumkani wakwaYuda.
4  Uze ubanike umyalelo bawuse kwiinkosi zabo, uthi: “‘“Utsho uYehova wemikhosi, uTHIXO kaSirayeli ukuthi; yitshoni kwiinkosi zenu ukuthi,
5  ‘Mna ndenze umhlaba, uluntu nezilo eziphezu komhlaba ngamandla am amakhulu nangengalo yam eyoluliweyo; kwaye ndiwunike lowo kungqineke kulungile emehlweni am ukumnika.
6  Ke kaloku ndiwanikele onke la mazwe esandleni sikaNebhukadenetsare ukumkani waseBhabhiloni, umkhonzi wam; kwanamarhamncwa asendle ndiwanikele kuye ukuba amkhonze.
7  Kwaye zonke iintlanga zimele zikhonze yena kanye nonyana wakhe nomzukulwana wakhe kude kufike ixesha lelizwe lakhe, yaye iintlanga ezininzi nookumkani abakhulu bamele bamxhaphaze njengesicaka.’
8  “‘“‘Luya kuthi ke uhlanga nobukumkani obungayi kumkhonza, uNebhukadenetsare ukumkani waseBhabhiloni; nolo lungayi kubeka intamo yalo phantsi kwedyokhwe kakumkani waseBhabhiloni, ndinikele ingqalelo yam kolo hlanga ngekrele nangendlala nangendyikitya yokufa,’ utsho uYehova, ‘de ndizigqibe ngesandla sakhe.’
9  “‘“‘Nina ke, musani ukubaphulaphula abaprofeti benu nabo benu bavumisayo nabaphuphi benu nabo benu abaqhelisela umlingo nabakhafuli benu, abathi kuni: “Nina aniyi kumkhonza ukumkani waseBhabhiloni.”
10  Kuba baniprofetela ubuxoki, ngenjongo yokunifudusela kude emhlabeni wenu; yaye ndiya kunisasaza, nize nitshabalale.
11  “‘“‘Ke lona uhlanga oluya kuzisa intamo yalo phantsi kwedyokhwe kakumkani waseBhabhiloni luze okunene lumkhonze, ndiya kuluyeka luphumle emhlabeni walo,’ utsho uYehova, ‘yaye ngokuqinisekileyo luya kuwulima luze luhlale kuwo.’”’”
12  NakuZedekiya ukumkani wakwaYuda ndathetha ngokwala mazwi onke, ndisithi: “Zisani iintamo zenu phantsi kwedyokhwe kakumkani waseBhabhiloni, nimkhonze yena nabantu bakhe nize niqhubeke niphila.
13  Kutheni na ufanele ufe nje wena nabantu bakho ngekrele, ngendlala nangendyikitya yokufa ngokoko uYehova akuthethileyo eluhlangeni olungamkhonziyo ukumkani waseBhabhiloni?
14  Musani ukuwaphulaphula amazwi abaprofeti abathi kuni, ‘Aniyi kumkhonza ukumkani waseBhabhiloni,’ ngenxa yokuba baniprofetela ubuxoki.
15  “‘Kuba andibathumanga,’ utsho uYehova, ‘kodwa baprofeta egameni lam ngobuxoki, ukuze ndinisasaze, yaye niya kutshabalala, nina nabaprofeti abaniprofetelayo.’”
16  Ndathetha nakubabingeleli nakuso sonke esi sizwana, ndisithi: “Utsho uYehova ukuthi, ‘Ningawaphulaphuli amazwi abaprofeti benu abaniprofetelayo, besithi: “Khangelani! Izitya zendlu kaYehova zibuyiswa kamsinya eBhabhiloni ngoku!” Kuba baniprofetela ubuxoki.
17  Ningabaphulaphuli. Khonzani ukumkani waseBhabhiloni nize niqhubeke niphila. Kutheni na esi sixeko sifanele sibe yindawo ephanzileyo nje?
18  Kodwa ukuba bangabaprofeti yaye ukuba ilizwi likaYehova likho kubo, mabancede, bambongoze uYehova wemikhosi, ukuba izitya eziseleyo endlwini kaYehova nasendlwini kakumkani wakwaYuda naseYerusalem zingayi eBhabhiloni.’
19  “Kuba utsho uYehova wemikhosi ngokuphathelele iintsika nangokuphathelele ulwandle nangokuphathelele iinqwelwana nangokuphathelele okuseleyo kwizitya eziseleyo kwesi sixeko,
20  ezo uNebhukadenetsare ukumkani waseBhabhiloni wayengazithabathanga ekuthabatheleni kwakhe uYekoniya unyana kaYehoyakim, ukumkani wakwaYuda, ekuthinjweni eYerusalem wamsa eBhabhiloni, kunye nezidwangube zonke zakwaYuda naseYerusalem;
21  kuba utsho uYehova wemikhosi, uTHIXO kaSirayeli, ngokuphathelele izitya eziseleyo endlwini kaYehova nasendlwini kakumkani wakwaYuda naseYerusalem, ukuthi,
22  ‘“Ziya kusiwa eBhabhiloni, ziqhubeke zilapho de kube yimini yokuphethulela kwam ingqalelo yam kuzo,” utsho uYehova. “Kwaye ndiza kuzinyusa ndizibuyisele kule ndawo.”’”
7  Kwafika ilizwi likaYehova kuYeremiya, lisithi:
2  “Yima esangweni lendlu kaYehova, uze ulivakalise apho eli lizwi, uthi, ‘Liveni ilizwi likaYehova, nonke nina bakwaYuda, eningenayo kula masango ukuza kuqubuda kuYehova.
3  Utsho uYehova wemikhosi, uTHIXO kaSirayeli, ukuthi: “Lungisani iindlela zenu nezenzo zenu, yaye ndiza kunigcina nihlala kule ndawo.
4  Musani ukukholosa ngamazwi obuxoki, athi, ‘Bayiyo itempile kaYehova, itempile kaYehova, itempile kaYehova!’
5  Kuba ukuba ngokuqinisekileyo niya kuzilungisa iindlela zenu nezenzo zenu, ukuba ngokuqinisekileyo niya kwenza okusesikweni phakathi komntu neqabane lakhe,
6  ukuba akukho mphambukeli, akukho nkwenkwe engenayise kwaye akukho mhlolokazi niya kumcinezela, negazi elimsulwa aniyi kuliphalaza kule ndawo, yaye aniyi kuhamba emva kwabanye oothixo kuze oko kube yintlekele kuni,
7  nam, ke, ngokuqinisekileyo ndiya kunigcina nihlala kule ndawo, kwilizwe endalinika ooyihlo, ukususela kwixesha elingenammiselo ukusa kwixesha elingenammiselo.”’”
8  “Yabonani, nikholosa ngamazwi obuxoki—ngokuqinisekileyo akayi kuba yingenelo konke konke.
9  Ninganako na ukuba, ukubulala nokukrexeza nokufunga ngobuxoki nokuqhumisa umbingelelo kuBhahali nokulandela abanye oothixo enaningabazi,
10  nize ke nifike nime phambi kwam kule ndlu elibiziweyo kuyo igama lam, nithi, ‘Ngokuqinisekileyo siya kuhlangulwa,’ phezu kwako nje ukwenza zonke ezi zinto zicekisekayo?
11  Ngaba le ndlu ebizwe ngegama lam iye yaba ngumqolomba nje wabaphangi emehlweni enu? Yabonani, nam ndikubonile oko,” utsho uYehova.
12  “‘Noko ke, hambani, ngoku, niye endaweni yam eyayiseShilo, apho ndalihlalisa khona igama lam ekuqaleni, nize nibone oko ndakwenzayo kuyo ngenxa yobubi babantu bam amaSirayeli.
13  Ke kaloku ngenxa yokuba niqhubeka nisenza yonke le misebenzi,’ utsho uYehova, ‘yaye ndimana ndithetha kuni, ndivuka ekuseni ndize ndithethe, kodwa anaphulaphula, kwaye ndahlala ndibiza kuni, kodwa anaphendula,
14  ndiza kwenza nakuyo indlu ebizwe ngegama lam, enikholose ngayo, nakuyo indawo endaninika yona nina nookhokho benu, kanye njengoko ndenzayo kuyo iShilo.
15  Yaye ndiza kunisusa phambi kobuso bam, kanye njengoko ndabasusayo bonke abantakwenu, inzala kaEfrayim iphela.’
16  “Nawe ke, ungasithandazeli esi sizwana, ungaphakamisi nesikhalo sokubongoza okanye umthandazo nokubongoza kum ngenxa yaso, kuba ndiya kube ndingakuphulaphulanga.
17  Akakuboni na oko sikwenzayo ezixekweni zakwaYuda nasezitratweni zaseYerusalem?
18  Oonyana baso bathabatha iinkuni, yaye ooyise babasa umlilo, nabafazi baxova intlama yomgubo ukuze benze amaqebengwana ombingelelo ‘kukumkanikazi wamazulu’; kwaye bathulula umnikelo othululwayo kwabanye oothixo ngenjongo yokundicaphukisa.
19  ‘Sicaphukisa mna na?’ utsho uYehova. ‘Asizicaphukisi sona na, ngenjongo yokuhlazisa ubuso baso?’
20  Ngoko ke itsho iNkosi enguMongami uYehova ukuthi, ‘Khangela! Umsindo wam nobushushu bam buthululelwa phezu kwale ndawo, phezu koluntu naphezu kwesilwanyana sasekhaya, naphezu komthi wasendle naphezu kwesiqhamo somhlaba; umele uvuthe, kwaye awuyi kucima.’
21  “Utsho uYehova wemikhosi, uTHIXO kaSirayeli, ukuthi, ‘Yongezelelani loo minikelo yenu etshiswa kuphele kwimibingelelo yenu nize nidle inyama.
22  Kuba andizange ndithethe nookhokho benu, ndingazange ndibayalele ngemini yokubakhupha kwam kwilizwe laseYiputa ngokuphathelele imibandela yomnikelo otshiswa kuphele nemibingelelo.
23  Kodwa eli lizwi ndalivakalisa kubo njengomyalelo, ndisithi: “Thobelani ilizwi lam, ndiya kuba nguThixo wenu, nize nina nibe ngabantu bam; yaye nimele nihambe ngendlela yonke endiya kuniyalela ngayo, ukuze kulunge kuni.”’
24  Kodwa abazange baphulaphule, bengazange bathobe nendlebe yabo, kodwa baqhubeka behamba ngamacebo abo ngobulukhuni bentliziyo yabo embi, kangangokuba baya ngasemva kungekhona ngaphambili,
25  ukususela kwimini yokuphuma kookhokho benu kwilizwe laseYiputa kude kube yile mini; kwaye ndaqhubeka ndithumela kuni bonke abakhonzi bam abaprofeti, ndivuka ekuseni mihla le ndize ndibathumele.
26  Kodwa abazange bandiphulaphule, yaye abazange bayithobe indlebe yabo, kodwa baqhubeka beyenza lukhuni intamo yabo. Benza okubi ngakumbi kunookhokho babo!
27  “Uze uwathethe kubo onke la mazwi, kodwa abayi kukuphulaphula; yaye umele ubabize, kodwa abayi kukuphendula.
28  Uze uthi ke kubo, ‘Olu luhlanga olubantu balo bangamthobelanga uYehova uThixo wabo, nabangayithabathanga ingqeqesho. Ukuthembeka kutshabalele, yaye kunqumkile emlonyeni wabo.’
29  “Cheba iinwele zakho ezingachetywanga uze uzilahle, naphezu kwenduli engenanto yenza isimbonono, kuba uYehova usigatyile yaye uya kusilahla isizukulwana avuthayo ngumsindo kuso.
30  ‘Kuba oonyana bakaYuda benze okubi emehlweni am,’ utsho uYehova. ‘Babeke izinto zabo ezilizothe endlwini ebizwe ngegama lam, ukuze bayenze inqambi.
31  Kwaye bazakhile iindawo eziphakamileyo zaseTofete, esentlanjeni yoonyana bakaHinom, ukuze batshise oonyana babo neentombi zabo emlilweni, nto leyo ndingabayalelanga yona nengathanga qatha entliziyweni yam.’
32  “‘Ngoko ke, khangela! kuza imihla,’ utsho uYehova, ‘xa kungayi kuphinda kuthiwe yiTofete nentlambo yoonyana bakaHinom, kodwa ibe yintlambo yokubulala; yaye kuya kufuneka bangcwabele eTofefe kuba kungekho ndawo yaneleyo.
33  Kwaye izidumbu zesi sizwana zimele zibe kukutya kwezidalwa eziphaphazelayo zamazulu nokwamarhamncwa omhlaba, kungekho bani uwenza angcangcazele.
34  Yaye ndiya kulinqumamisa ezixekweni zakwaYuda nasezitratweni zaseYerusalem ilizwi lokugcoba nelizwi lokuba nemihlali, ilizwi lomyeni nelizwi lomtshakazi; kuba ilizwe liya kuba yindawo ephanzileyo.’”
51  Utsho uYehova ukuthi: “Yabona, ndivusela iBhabhiloni nabemi baseLebhi-kamayi umoya owonakalisayo;
2  kwaye ndiza kuthumela eBhabhiloni abantu abelayo abaya kuthi ngokuqinisekileyo bayele nabaya kuthi baliqongqothe ilizwe layo; kuba okunene baya kuba nxamnye nayo macala onke ngemini yentlekele.
3  “Lowo ugoba isaphetha sakhe makangasigobi. Makungabikho bani uphakamayo ekwisambatho sakhe sentsimbi. “Kwaye nina musani ukubonisa nayiphi na imfesane kubafana bayo. Wutshabalaliseni wonke umkhosi wayo.
4  Bamele bawe bebulewe kwilizwe lamaKhaledi yaye behlatyiwe kwizitrato zayo.
5  “Kuba uSirayeli noYuda abangobahlolokazi kuThixo wabo, kuYehova wemikhosi. Kuba ilizwe labo belizele lityala ngokwembono yaLowo Ungcwele kaSirayeli.
6  “Sabani niphume phakathi kweBhabhiloni, nize nisindise ngamnye umphefumlo wakhe. Musani ukuphulukana nobomi benu ngenxa yesiphoso sayo. Kuba lixesha lempindezelo kaYehova. Yimpatho ayibuyisela kuyo.
7  IBhabhiloni ibiyindebe yegolide esandleni sikaYehova, yona ibisenza wonke umhlaba unxile. Iintlanga zisele iwayini yayo. Kungenxa yoko le nto iintlanga ziqhubeka zinempambano.
8  Ngequbuliso iBhabhiloni iwile, kangangokuba yaphukile. Bhombolozani ngenxa yayo. Thabathelani intlungu yayo ibhalsam. Mhlawumbi isenokuphiliswa.”
9  “Ngesiyiphilisile iBhabhiloni, kodwa ayiphiliswanga. Yishiyeni, yaye masihambe siye ngamnye kwilizwe lakowabo. Kuba umgwebo wayo unyuke wafikelela emazulwini, kwaye uphakanyiselwe ezibhakabhakeni ezinamafu.
10  UYehova uvelise izenzo zobulungisa kuthi. Yizani size sibalise eZiyon umsebenzi kaYehova uThixo wethu.”
11  “Khazimlisani iintolo. Zalisani amakhaka abusazinge. UYehova uwuvuselele umoya wookumkani bamaMedi, ngenxa yokuba ingcinga yakhe inxamnye neBhabhiloni, ukuze ayonakalise. Kuba yimpindezelo kaYehova, impindezelo ngenxa yetempile yakhe.
12  Ziphakamiseleni umqondiso iindonga zaseBhabhiloni. Qinisani ukulinda. Misani abalindi. Lungisani abo balalelayo. Kuba uYehova uyile ingcinga yaye ngokuqinisekileyo uya kukwenza oko akuthethileyo nxamnye nabemi baseBhabhiloni.”
13  “Owu mfazindini uhlala phezu kwamanzi aphuphumayo, onentabalala yobuncwane, isiphelo sakho sifikile, umlinganiselo wokwenza kwakho ingeniso.
14  UYehova wemikhosi ufunge ngomphefumlo wakhe wathi, ‘Ndiza kukuzalisa ngabantu, njengeenkumbi, yaye ngokuqinisekileyo baya kukhwaza ngawe bevuma.’
15  Yena nguMenzi womhlaba ngamandla akhe, Lowo ulimisela ngokuqinileyo ilizwe elinemveliso ngobulumko bakhe, naLowo wolula amazulu ngokuqonda kwakhe.
16  Ngelizwi lakhe ukhupha ingxokozelo yamanzi emazulwini, yaye unyusa umphunga kwisiphelo somhlaba. Wenze nemijelo yemvula, kwaye uvelisa umoya koovimba bakhe.
17  Wonk’ umntu uziphethe ngokungenangqiqo ngokokude angazi. Wonke umnyibilikisi uya kuziva eneentloni ngenxa yomfanekiso oqingqiweyo; kuba umfanekiso wakhe otyhidiweyo ububuxoki, yaye akukho moya kuyo.
18  Ingamampunge, iyintlekisa. Ngexesha lokunikelwa kwayo ingqalelo iya kutshabalala.
19  “ISabelo sikaYakobi asikho njengezi zinto, kuba unguMyili wayo yonk’ into, kwanomsimelelo welifa lakhe. Igama lakhe nguYehova wemikhosi.”
20  “Wena uligqudu lam, njengezixhobo zemfazwe, yaye ngokuqinisekileyo ndiya kuzihlekeza ngawe iintlanga, ndizonakalise ngawe izikumkani.
21  Ndiya kulihlekeza ngawe ihashe nomkhweli walo, ndiyihlekeze ngawe inqwelo yokulwa nomkhweli wayo.
22  Ndiya kuyihlekeza ngawe indoda nomfazi, nendoda endala nenkwenkwe, ndimhlekeze ngawe umfana nentombi enyulu.
23  Ndiya kumhlekeza ngawe umalusi nomhlambi wakhe, nomlimi nesipani sezilwanyana zakhe, ndizihlekeze ngawe iirhuluneli namasekela-baphathi.
24  Ndiya kububuyisela eBhabhiloni nakubo bonke abemi belamaKhaledi bonke ububi ababenzileyo eZiyon phambi kwamehlo enu,” utsho uYehova.
25  “Yabona, ndinxamnye nawe, ntaba eyonakalisayo,” utsho uYehova, “wena monakalisi womhlaba uphela; kwaye ndiza kusolula nxamnye nawe isandla sam ndize ndikuqengqe usuke ezingxondorheni ukuze ndikwenze intaba etshisiweyo.”
26  “Nabantu abayi kuthabatha litye lembombo kuwe okanye ilitye leziseko, ngenxa yokuba uya kuba yinkangala ephanzileyo ukusa kwixesha elingenammiselo,” utsho uYehova.
27  “Phakamisani umqondiso elizweni. Vuthelani isigodlo phakathi kweentlanga. Ngcwalisani iintlanga nxamnye nayo. Yibizeleni izikumkani zeArarati, neMini neAshikenazi. Miselani igosa lomkhosi nxamnye nayo. Nyusani amahashe njengeenkumbi ezinoboya.
28  Ngcwalisani iintlanga nxamnye nayo, ookumkani belamaMedi, iirhuluneli zalo nawo onke amasekela-baphathi bawo nelizwe lonke lolawulo lwawo.
29  Mawunyikime umhlaba uze ube sentlungwini eqatha, kuba kusuke iingcamango zikaYehova nxamnye neBhabhiloni ukuba alenze ilizwe laseBhabhiloni libe yinto ekhwankqisayo, lingenammi.
30  “Amadoda anamandla aseBhabhiloni ayekile ukulwa. Ahleli kwiindawo ezomeleleyo. Amandla awo aphelile. Angabafazi. Iindawo zayo zokuhlala zitshisiwe. Imivalo yayo yaphulwe.
31  “Enye imbaleki iyabaleka ihlangabeza enye imbaleki, nomnye oza nengxelo uhlangabeza omnye oza nengxelo, ukuza kuxela kukumkani waseBhabhiloni ukuba isixeko sakhe sithinjiwe kwiziphelo zonke,
32  nokuba amazibuko athinjiwe, nezikhephe ezenziwe ngemikhanzi bazitshise ngomlilo, namadoda emfazwe aphazamisekile.”
33  Kuba utsho uYehova wemikhosi, uTHIXO kaSirayeli, ukuthi: “Intombi yaseBhabhiloni injengesanda. Lixesha lokuba igangathwe. Kusaya kuba lithutyana yaye limele liyifikele ixesha lokuvuna.”
34  “UNebhukaderetsare ukumkani waseBhabhiloni undidle wandigqiba; unditsho ndadideka. Undibeke njengesitya esingenanto. Undiginye njengenyoka enkulu; uzalise isisu sakhe ngezinto zam ezithandekayo. Unditshicele kude.
35  ‘Ugonyamelo olwenziwe kum nasenyameni yam malube phezu kweBhabhiloni!’ uya kutsho ummi olibhinqa waseZiyon. ‘Negazi lam libe phezu kwabemi belamaKhaledi!’ iya kutsho iYerusalem.”
36  Ngoko ke utsho uYehova ukuthi: “Yabona, ndiyalichophela ityala lakho, yaye ngokuqinisekileyo ndiya kukuphindezelela. Ndiza kulomisa ulwandle lwayo, ndiwomise namaqula ayo.
37  IBhabhiloni imele ibe yimfumba yamatye, isikhundla soodyakalashe, into ekhwankqisayo nento yokubethelwa umlozi, ingabi nammi.
38  Xa bebonke baya kugquba kanye njengeengonyama ezintsha ezinezingci. Ngokuqinisekileyo baya kubhavuma njengamathole eengonyama.”
39  “Bakuba beshushu ndiya kubabekela izidlo zabo, ndibanxilise, ukuze bagcobe; baze balale ubuthongo obungenammiselo, abangayi kuvuka kubo,” utsho uYehova.
40  “Ndiya kubahlisa njengeenkunzi zezimvu zisiya ekuxhelweni, njengeenkunzi zeegusha kunye neenkunzi zeebhokhwe.”
41  “Owu hayi indlela ethinjwe ngayo iSheshaki, yaye hayi indlela ebanjwe ngayo iNdumiso yomhlaba uphela! Hayi indlela ethe iBhabhiloni yaba yinto ekhwankqisayo ngayo phakathi kweentlanga!
42  Ulwandle lunyukele phezu kweBhabhiloni. Amaza alo ayigubungele ngobuninzi bawo.
43  Izixeko zayo zibe yinto ekhwankqisayo, ilizwe elingenamanzi nethafa eliyinkqantosi. Njengelizwe, akukho mntu uya kuhlala kuzo, kungekho nanyana wamntu uya kudlula kuzo.
44  Ndiza kuphethulela ingqalelo yam kuBhele eBhabhiloni, ndikukhuphe emlonyeni wakhe oko akuginyileyo. Yaye iintlanga azisayi kuba ngumsinga ukuya kuye. Nodonga lwaseBhabhiloni lumele luwe.
45  “Phumani phakathi kwayo, bantu bam, nize nisindise ngamnye umphefumlo wakhe ekuvutheni komsindo kaYehova.
46  Kungenjalo intliziyo yenu iya kuphakuzela, noyike ngenxa yengxelo eza kuvakala elizweni. Yaye okunene ingxelo iya kufika ngonyaka omnye, nasemva kwayo ngomnye unyaka kuya kubakho ingxelo nogonyamelo emhlabeni nomlawuli nxamnye nomlawuli.
47  Ngoko ke, khangela! kuza imihla, endiya kuthi ngayo ndiphethulele ingqalelo yam kwimifanekiso eqingqiweyo yaseBhabhiloni; yaye lonke ilizwe layo liya kuba neentloni, nabo bonke ababuleweyo bayo baya kuwela phakathi kwayo.
48  “Ngokuqinisekileyo aya kumemelela ngovuyo amazulu nomhlaba nako konke oko kukuwo ngenxa yeBhabhiloni, kuba kuya kufika kuyo abaphangi bevela ngasemntla,” utsho uYehova.
49  “IBhabhiloni ayizange ibe ngunobangela nje kuphela wokuwa kwababuleweyo bakaSirayeli kodwa eBhabhiloni kuwe nababuleweyo bomhlaba wonke.
50  “Nina enisindileyo ekreleni, qhubekani nihamba. Musani ukuma ngxi. Mkhumbuleni uYehova nisekude, yaye ngamana iYerusalem ingathi qatha entliziyweni yenu.”
51  “Sihlazisiwe, kuba sive ungcikivo. Ubuso bethu bugutyungelwe kukuthotywa, kuba abasemzini beze kwiindawo ezingcwele zendlu kaYehova.”
52  “Ngoko ke, khangela! kuza imihla,” utsho uYehova, “endiya kuthi ngayo ndiphethulele ingqalelo yam kwimifanekiso yayo eqingqiweyo, nakulo lonke ilizwe layo lowo uhlatyiweyo uya kugcuma.”
53  “Kwanokuba iBhabhiloni ingenyukela emazulwini nokuba ingade iyenze ingafikeleleki indawo ephakamileyo yamandla ayo, abaphangi baya kuza kuyo bevela kum,” utsho uYehova.
54  “Phulaphulani! Kukho isikhalo esiphuma eBhabhiloni, nokuwa okukhulu okuvela kwilizwe lamaKhaledi,
55  kuba uYehova uyayiphanga iBhabhiloni, yaye ngokuqinisekileyo uya kulitshabalalisa kuyo ilizwi elikhulu, namaza abo okunene aya kuxokozela njengamanzi amaninzi. Ngokuqinisekileyo ingxolo yelizwi labo iya kuvakala.
56  Kuba iBhabhiloni imele ifikelwe ngumphangi, yaye amadoda ayo anamandla ngokuqinisekileyo aya kuthinjwa. Izaphetha zawo ziya kuqotywa, kuba uYehova nguThixo wembuyekezo. Nakanjani na uya kubuyekeza.
57  Ndiza kuzinxilisa iinkosana zayo nezilumko zayo, iirhuluneli zayo namasekela-baphathi bayo namadoda ayo anamandla, kwaye bamele balale ubuthongo obungenammiselo, abangayi kuvuka kubo,” utsho uKumkani, ogama lakhe linguYehova wemikhosi.
58  Utsho uYehova wemikhosi ukuthi: “Udonga lwaseBhabhiloni, nangona lubanzi, luza kuchithwa; namasango ayo, nangona ephakamile, aza kutshiswa ngomlilo. Kwaye izizwana ziya kubulalekela ilize, namaqela eentlanga abulalekele umlilo; yaye aya kusuka azidinise.”
59  Lilo eli ilizwi awathi uYeremiya umprofeti wamyalela lona uSeraya unyana kaNeriya unyana kaMahaseya ekuhambeni kwakhe noZedekiya ukumkani wakwaYuda ukuya eBhabhiloni ngonyaka wesine wokuba ngukumkani kwakhe; yaye uSeraya wayeligosa lendlu.
60  UYeremiya wayibhala kwincwadi enye yonke intlekele eyayiza kufikela iBhabhiloni, wona kanye onke la mazwi abhalwe nxamnye neBhabhiloni.
61  Ngapha koko, uYeremiya wathi kuSeraya: “Wakuba nje ufikele eBhabhiloni, wayibona, uze uwafunde ngokuvakalayo onke la mazwi.
62  Yaye uze uthi, ‘Owu Yehova, wena uthethile nxamnye nale ndawo, ukuze uyinqumle, kungabikho mmi kuyo, nokuba yindoda okanye isilwanyana sasekhaya, kodwa ukuze ibe yinkangala ephanzileyo ukusa kwixesha elingenammiselo.’
63  Kothi ke wakuba ugqibile ukuyifunda le ncwadi, uyibophelele elityeni, uyiphose phakathi kumEfrate.
64  Wandule ke uthi, ‘Le yindlela eya kutshona ngayo iBhabhiloni, ingaze ivuke ngenxa yentlekele endiyizisela yona; kwaye ngokuqinisekileyo baya kuzidinisa.’” Aphela apho ke amazwi kaYeremiya.
34  Ilizwi elafika kuYeremiya livela kuYehova, xa uNebhukaderetsare ukumkani waseBhabhiloni nayo yonke imikhosi yakhe yamajoni nazo zonke izikumkani zomhlaba, ulawulo olusesandleni sakhe, nazo zonke izizwana zazisilwa neYerusalem nazo zonke izixeko zayo, lalisithi:
2  “Utsho uYehova uTHIXO kaSirayeli ukuthi, ‘Hamba, uze uthi kuZedekiya ukumkani wakwaYuda, ewe, umele uthi kuye: “Utsho uYehova ukuthi, ‘Yabona, esi sixeko ndisinikela esandleni sokumkani waseBhabhiloni, yaye umele asitshise ngomlilo.
3  Kwaye wena akuyi kusinda esandleni sakhe, ngenxa yokuba nakanjani na uya kubanjwa yaye uya kunikelwa esandleni sakhe. Namehlo akho aya kuwabona amehlo okumkani waseBhabhiloni, nomlomo wakhe uya kuthetha nomlomo wakho, yaye wena uya kuya eBhabhiloni.’
4  Noko ke, live ilizwi likaYehova, Zedekiya kumkani wakwaYuda, ‘Utsho uYehova ngawe ukuthi: “Akuyi kufa likrele.
5  Uya kufa ngoxolo; njengokubaselwa kooyihlo, ookumkani bangaphambili ababephambi kwakho, ngoko baya kukubasela nawe, baya kuthi ‘Awu, nkosi!’ bekwenzela isijwili, kuba ‘mna ndilithethile eli lizwi,’ utsho uYehova.”’”’”
6  Wawathetha ke uYeremiya umprofeti onke la mazwi kuZedekiya ukumkani wakwaYuda eYerusalem,
7  xa imikhosi yamajoni yokumkani waseBhabhiloni yayisilwa neYerusalem nazo zonke izixeko zakwaYuda ezazisele, neLakishe neAzeka; kuba kwakusele zona, ezi zixeko zinqatyisiweyo, phakathi kwezixeko zakwaYuda.
8  Ilizwi elafika kuYeremiya livela kuYehova emva kokuba uKumkani uZedekiya enze umnqophiso nabo bonke abantu ababeseYerusalem ukuvakalisa kubo inkululeko,
9  ukuba ngamnye akhulule isicaka sakhe, ngamnye isicakakazi sakhe, indoda yomHebhere nomfazi womHebhere, ukuze angabasebenzisi njengezicaka, oko kukuthi, umYuda, ongumzalwana wakhe.
10  Ngoko zonke iinkosana zathobela, nabo bonke abantu ababengene emnqophisweni wokukhulula elowo isicaka sakhe, elowo isicakakazi sakhe, ukuze angabi sabasebenzisa njengezicaka, bathobela baza babandulula.
11  Kodwa bajika emva koko bazibuyisa izicaka nezicakakazi ezo babezikhulule, bazithoba njengezicaka nanjengezicakakazi.
12  Ngenxa yoko ilizwi likaYehova lafika kuYeremiya livela kuYehova, lisithi:
13  “Utsho uYehova uTHIXO kaSirayeli ukuthi, ‘Mna ndenza umnqophiso nookhokho benu mini ndabakhupha elizweni laseYiputa, endlwini yezicaka, ndisithi:
14  “Ekupheleni kweminyaka esixhenxe nifanele nikhulule ngamnye umzalwana wakhe, indoda engumHebhere, owazithengisa kuwe nothe wakukhonza iminyaka emithandathu; kwaye umele umkhulule emke kuwe.” Kodwa ookhokho benu abazange bandiphulaphule, bengazange bathobe nendlebe yabo.
15  Nina ke niyajika namhlanje nenza oko kuthe tye emehlweni am ngokubhengeza inkululeko ngamnye kwiqabane lakhe, kwaye nenza umnqophiso phambi kwam kule ndlu ebizwe ngegama lam.
16  Nandule ke nijike nize nilihlambele igama lam, nibuyise ngamnye isicaka sakhe, ngamnye isicakakazi sakhe, ezo benizikhulule ngokuvumelekileyo emphefumlweni wazo, yaye niyazithoba zibe zizicaka nezicakakazi zenu.’
17  “Ngoko ke utsho uYehova ukuthi, ‘Anindithobelanga ngokuthi niqhubeke nibhengeza inkululeko ngamnye kumntakwabo, ngamnye kwiqabane lakhe. Yabonani, ndibhengeza kuni inkululeko,’ utsho uYehova, ‘ekreleni, kwindyikitya yokufa nasendlaleni, yaye ngokuqinisekileyo ndiya kuninikela ukuba ningcangcazeliswe zizo zonke izikumkani zomhlaba.
18  Kwaye ndiza kuwanikela amadoda awugqithileyo umnqophiso wam, ekubeni engawagcinanga amazwi omnqophiso awenzileyo phambi kwam ngethole lenkomo alicande kubini ukuze adlule phakathi kwamacala alo;
19  oko kukuthi, iinkosana zakwaYuda neenkosana zaseYerusalem, amagosa enkundla nababingeleli nabo bonke abantu belizwe abadlula phakathi kwamacala ethole elo lenkomo—
20  ewe, ndiza kubanikela esandleni seentshaba zabo nasesandleni sabo bafuna umphefumlo wabo; kwaye izidumbu zabo ziya kuba kukudla kwezidalwa eziphaphazelayo zamazulu nezamarhamncwa omhlaba.
21  UZedekiya ukumkani wakwaYuda neenkosana zakhe ndiya kubanikela esandleni seentshaba zabo nasesandleni sabo bafuna umphefumlo wabo nasesandleni semikhosi yamajoni yokumkani waseBhabhiloni emkayo kuni.’
22  “‘Yabona, ndiyayalela,’ utsho uYehova, ‘yaye ngokuqinisekileyo ndiya kubabuyisela kwesi sixeko, balwe naso, basithimbe baze basitshise ngomlilo; nezixeko zakwaYuda ndiya kuzenza inkangala ephanzileyo engenammi.’”
46  Lilo eli ilizwi likaYehova elafikayo kuYeremiya umprofeti ngokuphathelele iintlanga:
2  NgeYiputa, ngokuphathelele umkhosi wamajoni kaFaro Neko ukumkani waseYiputa, owayengakuMlambo umEfrate eKarkemishe, lowo uNebhukaderetsare ukumkani waseBhabhiloni wamoyisa ngonyaka wesine kaYehoyakim unyana kaYosiya, ukumkani wakwaYuda:
3  “Lungisani, madoda, ingweletshetshe nekhaka elikhulu, nize nisondele edabini.
4  Bophani amahashe, nize nikhwele, bakhweli-mahashe, nize nizimise ninezigcina-ntloko. Khazimlisani iincula. Yambathani izambatho zentsimbi.
5  “‘Kutheni na ukuze ndibabone bengenwe lunkwantyo? Bayabuya, namadoda abo anamandla ayatyunyuzwa; yaye ngokuqinisekileyo basabile, abajikanga. Kukho ukothuka macala onke,’ utsho uYehova.
6  ‘Lowo ukhawulezayo makangazami ukusaba, nendoda enamandla mayingazami ukubaleka. Ngasemntla ngaseludongeni loMlambo umEfrate bakhubekile baza bawa.’
7  “Ngubani na lo unyuka kanye njengoMlambo umNayile, njengemilambo enamanzi alatyuzayo?
8  IYiputa inyuka kanye njengoMlambo umNayile, nanjengemilambo enamanzi alatyuzayo. Kwaye ithi, ‘Ndiya kunyuka. Ndiya kugubungela umhlaba. Ndiya kukulungela ukusitshabalalisa isixeko nabo bangabemi kuso.’
9  Nyukani, nina mahashe; nidlongozele, nina zinqwelo! Makaphume amadoda anamandla, uKushe noPuti, abaphatha ikhaka, namaLudi, aphatha nagoba isaphetha.
10  “Loo mini yeyeNkosi enguMongami, uYehova wemikhosi, imini yempindezelo yokuziphindezelela kwiintshaba zakhe. Yaye ngokuqinisekileyo ikrele liya kuqwenga lizanelise lize lizaliswe ligazi, kuba iNkosi enguMongami, uYehova wemikhosi, inombingelelo kwilizwe lasemntla ngakuMlambo umEfrate.
11  “Nyuka uye eGiliyadi uze ufumane ibhalsam, ntombi enyulu yaseYiputa. Uzandise ngelize iindlela zokuziphilisa. Akukho kuchacha kuwe.
12  Iintlanga zilivile ihlazo lakho nesikhalo sakho sizalise ilizwe. Kuba indoda enamandla ikhubekile kwindoda enamandla. Awe phantsi ndawonye, omabini.”
13  Ilizwi awalithethayo uYehova kuYeremiya umprofeti ngokubhekisele ekuzeni kukaNebhukaderetsare ukumkani waseBhabhiloni ukuza kuxabela ilizwe laseYiputa, lalisithi:
14  “Kuxeleni oku eYiputa, madoda, nikuvakalise naseMigdoli, nikuvakalise naseNofu naseTapanehesi. Yithini, ‘Zimise, zilungiselele wena kanye, kuba ngokuqinisekileyo ikrele liya kukuqwenga ngeenxa zonke.
15  Kutheni na ukuze bakhukuliswe abanamandla bakho? Abemanga, kuba uYehova ngokwakhe ubashenxisile.
16  Bayakhubeka abaninzi. Okunene bayawa. Bamana besithi omnye komnye: “Suka, masibuyele ebantwini bakowethu nakwilizwe lezalamane zethu ngenxa yekrele elidlakazelisayo.”’
17  Apho babhengeze oku, ‘UFaro ukumkani waseYiputa uyingxolo nje. Uliyeke ladlula ixesha lomsitho.’
18  “‘Ndiphila nje,’ utsho uKumkani, ogama lakhe linguYehova wemikhosi, ‘uya kufika enjengeTabhore phakathi kweentaba nanjengeKarmele ngaselwandle.
19  Zenzele impahla yokuthinjwa, mmi olibhinqa, ntombi yaseYiputa. Kuba iNofu iya kuba yinto nje ekhwankqisayo yaye okunene iya kutshiswa, khon’ ukuze ingabi nammi.
20  IYiputa injengethokazi elihle kakhulu. Ngokuqinisekileyo ingcongconi yasemntla iya kuza kuyo.
21  Ngapha koko, amajoni ayo aqeshiweyo phakathi kwayo anjengamathole enkomo atyetyisiweyo. Kodwa nawo arhoxile; asabile xa ewonke. Akemanga. Kuba wona kanye umhla wentlekele yawo uwafikele, ixesha lokunikwa kwawo ingqalelo.’
22  “‘Ilizwi layo linjengelenyoka ehambayo; kuba amadoda aya kuhamba ngamandla, yaye okunene aya kuza kuyo enamazembe, njengabo batheza iinkuni.
23  Ngokuqinisekileyo baya kuligawula ihlathi layo,’ utsho uYehova, ‘kuba ibingenakungeneka. Kuba baninzi kuneenkumbi, yaye abanakubalwa.
24  Intombi yaseYiputa ngokuqinisekileyo iya kuziva ineentloni. Okunene iya kunikelwa esandleni sabantu basemntla.’
25  “UYehova wemikhosi, uTHIXO kaSirayeli, uthe, ‘Yabona, ndiphethulela ingqalelo yam kuAmon waseNo nakuFaro nakwiYiputa nakoothixo bayo nakookumkani bayo, kwanakuFaro nakubo bonke abo bakholose ngaye.’
26  “Ndiza kubanikela esandleni sabo bafuna umphefumlo wabo nasesandleni sikaNebhukaderetsare ukumkani waseBhabhiloni nasesandleni sabakhonzi bakhe; yaye emva koko kuya kuhlalwa kuyo njengakwimihla yakudala,’ utsho uYehova.
27  “‘Wena ke, musa ukoyika, Yakobi mkhonzi wam, nawe Sirayeli, musa ukungenwa lunkwantyo. Kuba yabona, ndiyakusindisa ukude, nembewu yakho kwilizwe ethinjelwe kulo. Yaye ngokuqinisekileyo uYakobi uya kubuya aze angabi nasiphazamiso ahlale ngokukhululeka kungekho nabani na omngcangcazelisayo.
28  Wena ke, musa ukoyika, Yakobi mkhonzi wam,’ utsho uYehova, ‘kuba ndinawe. Ndiya kuzitshabalalisa zonke iintlanga endikusasazele kuzo, kodwa wena andiyi kukutshabalalisa. Kodwa ndiya kukubetha ngomlinganiselo ofanelekileyo, andiyi kukushiya ungohlwaywanga ngokupheleleyo.’”
37  UKumkani uZedekiya unyana kaYosiya walawula esikhundleni sikaKoniya unyana kaYehoyakim, lowo uNebhukaderetsare ukumkani waseBhabhiloni wamenza ukumkani kwilizwe lakwaYuda.
2  Yena nabakhonzi bakhe nabantu belizwe abazange bawaphulaphule amazwi kaYehova awawathethayo ngoYeremiya umprofeti.
3  UKumkani uZedekiya wathumela uYehukali unyana kaShelemiya noZefaniya unyana kaMahaseya umbingeleli kuYeremiya umprofeti, esithi: “Khawuncede, sithandazele kuYehova uThixo wethu.”
4  UYeremiya wayengena ephuma phakathi kwabantu, njengoko babengamfakanga endlwini yamabanjwa.
5  Kwakukho nomkhosi wamajoni kaFaro owawuphuma eYiputa; namaKhaledi awayengqinge iYerusalem ayiva ingxelo engawo. Ngoko emka eYerusalem.
6  Landula ke lafika ilizwi likaYehova kuYeremiya umprofeti, lisithi:
7  “Utsho uYehova uTHIXO kaSirayeli ukuthi, ‘Nifanele nithi kukumkani wakwaYuda, lowo unithumele kum ukuza kubuza kum: “Khangela! Umkhosi wamajoni kaFaro oza kuni ngenjongo yokuninceda kuya kufuneka ubuyele elizweni lawo, eYiputa.
8  AmaKhaledi ngokuqinisekileyo aya kubuya, alwe nesi sixeko, asithimbe aze asitshise ngomlilo.”
9  Utsho uYehova ukuthi: “Musani ukuyikhohlisa imiphefumlo yenu, nisithi, ‘Nakanjani na amaKhaledi aya kumka kuthi,’ ngenxa yokuba akayi kumka.
10  Kuba ukuba beniwuxabele wonke umkhosi wamajoni wamaKhaledi alwayo nani kuze kusale phakathi kwawo amadoda ahlatyiweyo, ebeya kuvuka nganye ententeni yayo aze asitshise esi sixeko ngomlilo.”’”
11  Kwathi ekumkeni komkhosi wamajoni wamaKhaledi eYerusalem ngenxa yomkhosi wamajoni kaFaro,
12  uYeremiya waphuma eYerusalem waya kwilizwe lakwaBhenjamin ukuya kufumana isahlulo sakhe apho phakathi kwabantu.
13  Ngoko kwathi xa wayeseSangweni lakwaBhenjamin igosa eliphethe ubuveleli, eligama lalo lalinguIriya unyana kaShelemiya unyana kaHananiya, lalilapho. Kwaoko lambamba uYeremiya umprofeti, lisithi: “Uphambukela kumaKhaledi!”
14  Kodwa uYeremiya wathi: “Bubuxoki obo! Andiphambukeli kumaKhaledi.” Kodwa alizange limphulaphule. Ngoko uIriya wambamba uYeremiya waza wamzisa kwiinkosana.
15  Iinkosana ke zamcaphukela uYeremiya, zambetha zaza zamfaka endlwini yamakhamandela, endlwini kaYehonatan unobhala, kuba yiyo le ezaziyenze indlu yamabanjwa.
16  Akuba uYeremiya engenile endlwini yequla nakumagumbi angaphantsi, waqhubeka ke uYeremiya ehlala apho imihla emininzi.
17  UKumkani uZedekiya wathumela, wamthabatha, waza ukumkani waqalisa ukumbuza imibuzo endlwini yakhe emfihlekweni. Yaye wahlabela mgama wathi: “Likho na ilizwi elivela kuYehova?” Wathi ke uYeremiya: “Likho!” Waza ngokubhekele phaya wathi: “Uya kunikelwa esandleni sokumkani waseBhabhiloni!”
18  Wandula ke wathi uYeremiya kuKumkani uZedekiya: “Ndikone ngayiphi na indlela wena nabakhonzi bakho nesi sizwana, ukuze nje nindifake endlwini yamabanjwa?
19  Baphi na abaprofeti bakho abakuprofetelayo, besithi, ‘Ukumkani waseBhabhiloni akayi kuza nxamnye nani nanxamnye neli lizwe’?
20  Ke kaloku khawuncede, uphulaphule, nkosi yam kumkani. Ngamana ukuzicelela kwam ubabalo, kungawela phambi kwakho, uze ke ungandibuyiseli endlwini kaYehonatan unobhala, ukuze ndingafeli apho.”
21  Ngako oko uKumkani uZedekiya wawisa umyalelo, baza ke bamfaka eluvalelweni uYeremiya kwiNtendelezo Yabalindi; kwaye wayenikwa isonka esibusazinge mihla le esivela kwisitrato sababhaki, de saphela sonke isonka esixekweni. UYeremiya waqhubeka ehlala kwiNtendelezo Yabalindi.
45  Lilo eli ilizwi awalithethayo uYeremiya umprofeti kuBharuki unyana kaNeriya xa wawabhalayo encwadini la mazwi ephuma emlonyeni kaYeremiya ngonyaka wesine kaYehoyakim unyana kaYosiya, ukumkani wakwaYuda, esithi:
2  “Utsho uYehova uTHIXO kaSirayeli ngawe, Bharuki, ukuthi,
3  ‘Wena uthe: “Yeha, ke mna, kuba uYehova wongezelele intlungu kwingqaqambo yam! Ndityhafile ngenxa yokuncwina kwam, yaye andifumananga ndawo yokuphumla.”’
4  “Ufanele utsho kuye ukuthi, ‘Utsho uYehova ukuthi: “Khangela! Oko ndikwakhileyo ndiyakuchitha, noko ndikutyalileyo ndiyakuncothula, kwanelizwe lonke.
5  Kodwa wena ke, uyaqhubeka uzifunela izinto ezinkulu. Musa ukuqhubeka uzifuna.”’ “‘Kuba yabona, ndiyizisela intlekele inyama yonke,’ utsho uYehova, ‘yaye ndiza kukunika umphefumlo wakho ube lixhoba kuzo zonke iindawo osenokuya kuzo.’”
52  UZedekiya wayeneminyaka engamashumi amabini ananye ubudala ekuqaliseni kwakhe ukulawula, yaye walawula iminyaka elishumi elinanye eYerusalem. Igama likanina lalinguHamutali intombi kaYeremiya waseLibhena.
2  Waqhubeka esenza okubi emehlweni kaYehova, njengako konke okwenziwa nguYehoyakim.
3  Kuba ngenxa yomsindo kaYehova kwenzeka oko eYerusalem nakwaYuda, de wabasusa phambi kobuso bakhe. Yaye uZedekiya wamvukela ukumkani waseBhabhiloni.
4  Ekugqibeleni kwathi ngonyaka wesithoba wokuba ngukumkani kwakhe, ngenyanga yeshumi, ngomhla weshumi enyangeni leyo, kwafika uNebhukaderetsare ukumkani waseBhabhiloni, yena nawo wonke umkhosi wakhe wamajoni, nxamnye neYerusalem, bamisa inkampu ngakuyo, bakha nodonga lokungqinga macala onke.
5  Ngoko sangqingwa isixeko eso de yangunyaka weshumi elinanye kaKumkani uZedekiya.
6  Ngenyanga yesine, ngomhla wesithoba enyangeni leyo, indlala yaba qatha esixekweni yaye abantu belo lizwe abazange babe nasonka.
7  Ekugqibeleni kwatyhotyozwa esixekweni; yaye onke amadoda emfazwe abaleka emka esixekweni ngobusuku ephuma ngendlela yesango eliphakathi kweendonga ezimbini ezingasemyezweni kakumkani, ngoxa amaKhaledi ayesijikelezile isixeko; yaye aqhubeka ehamba ngendlela yaseArabha.
8  Umkhosi wamajoni wamaKhaledi wamsukela ukumkani, waza wamfumana uZedekiya emathafeni ayinkqantosi aseYeriko; kwaye wonke umkhosi wakhe wamajoni wachithachithwa.
9  Wandula ke wambamba ukumkani waza wamnyusa wamsa kukumkani waseBhabhiloni eRibhela kwilizwe laseHamati, ukuze avakalise kuye isigwebo.
10  Yaye ukumkani waseBhabhiloni wababulala ngogonyamelo oonyana bakaZedekiya phambi kwamehlo akhe, neenkosana zonke zakwaYuda wazibulala ngogonyamelo eRibhela.
11  Wawatyhaphaza amehlo kaZedekiya, emva koko ukumkani waseBhabhiloni wambopha ngamakhamandela obhedu, wamzisa eBhabhiloni waza wamfaka endlwini yokuvalelwa de yangumhla wokufa kwakhe.
12  Ngenyanga yesihlanu, ngomhla weshumi enyangeni leyo, oko kukuthi, ngonyaka weshumi elinesithoba kaKumkani uNebhukaderetsare, ukumkani waseBhabhiloni, uNebhuzaradan intloko yamafanankosi, owayesima phambi kokumkani waseBhabhiloni, weza eYerusalem.
13  Wayitshisa indlu kaYehova nendlu kakumkani nazo zonke izindlu zaseYerusalem; nayo yonke indlu enkulu wayitshisa ngomlilo.
14  Yonke imikhosi yamajoni yamaKhaledi eyayikunye nentloko yamafanankosi, yazidiliza zonke iindonga zaseYerusalem macala onke.
15  Nabathile kwabo basweleyo ebantwini nabo bonke abanye abantu ababesele esixekweni nabo babeqhweshile ababephambukele kukumkani waseBhabhiloni nabanye abasebenzi abanobuchule uNebhuzaradan intloko yamafanankosi wabasa ekuthinjweni.
16  Yaye abathile kwabo basweleyo belizwe uNebhuzaradan intloko yamafanankosi wabashiya bengabasebenzi-zidiliya nabasebenzi abanyanzelwayo.
17  Iintsika zobhedu zendlu kaYehova neenqwelwana nolwandle lobhedu olwalusendlwini kaYehova amaKhaledi aziqhekeza aza aluthwalela eBhabhiloni lonke ubhedu lwazo.
18  Iinkonkxa nemihlakulo nezicima-mlilo nezitya neendebe nayo yonke impahla yobhedu ababelungiselela ngayo ayithabatha.
19  Iingcedevu nezitya neenkonkxa neziphatho zezibane neendebe nezitya zegolide yokwenene, nezesilivere yokwenene, intloko yamafanankosi yazithabatha.
20  Neentsika ezimbini, ulwandle olunye, neenkunzi zeenkomo zobhedu ezilishumi elinesibini ezaziphantsi kolwandle, iinqwelwana, uKumkani uSolomon awayezenzele indlu kaYehova. Abuzange bube nakulinganiswa ubunzima bobhedu olo lwazo—yonke le mpahla.
21  Ngokubhekisele kwiintsika, intsika nganye yayiziikubhite ezilishumi elinesibhozo ukuphakama, ijikelezwe ngumsonto oziikubhite ezilishumi elinesibini; ubungqingqwa bayo babuyiminwe emine, iholoholo.
22  Ingqukuva eyayiphezu kwayo yayiyeyobhedu, ukuphakama kwengqukuva enye kwakuziikubhite ezintlanu; ngokubhekisele kuwo umnatha ophinyeneyo neerharnati eziphezu kwengqukuva, macala onke, zazilubhedu zonke; nezentsika yesibini zazikwafana nezi, kwaneerharnati.
23  Iirharnati zazingamashumi asithoba anesithandathu, emacaleni, zonke iirharnati zilikhulu phezu komnatha ophinyeneyo eziwujikelezileyo.
24  Ngaphezu koko, intloko yamafanankosi yathabatha uSeraya umbingeleli oyintloko noZefaniya umbingeleli wesibini nabagcini-mnyango abathathu,
25  nasesixekweni yathabatha igosa lenkundla elinye elalingumveleli wamadoda emfazwe, namadoda asixhenxe kulawo ayefikelela kukumkani, awafunyanwayo esixekweni, nonobhala wentloko yomkhosi, lowo wayehlanganisa abantu belo lizwe, namadoda angamashumi amathandathu ebantwini belo lizwe, abafunyanwa phakathi esixekweni.
26  Ngoko wabathabatha aba uNebhuzaradan intloko yamafanankosi waza wabakhapha wabasa kukumkani waseBhabhiloni eRibhela.
27  Aba ukumkani waseBhabhiloni wabaxabela waza wababulala eRibhela kwilizwe laseHamati. Ngaloo ndlela uYuda wemka kumhlaba wakhe waya ekuthinjweni.
28  Ngabo aba abantu awabathabathayo uNebhukaderetsare wabasa ekuthinjweni: ngonyaka wesixhenxe, amaYuda angamawaka amathathu anamashumi mabini anesithathu.
29  Ngonyaka weshumi elinesibhozo kaNebhukaderetsare, eYerusalem kwakukho imiphefumlo engamakhulu asibhozo anamashumi mathathu anesibini.
30  Ngonyaka wamashumi amabini anesithathu kaNebhukaderetsare, uNebhuzaradan intloko yamafanankosi wathabathela amaYuda ekuthinjweni, imiphefumlo engamakhulu asixhenxe anamashumi mane anesihlanu. Yonke imiphefumlo yayingamawaka amane anamakhulu mathandathu.
31  Ekugqibeleni kwathi ngonyaka wamashumi amathathu anesixhenxe wokuthinjwa kukaYehoyakin ukumkani wakwaYuda, ngenyanga yeshumi elinesibini, ngomhla wamashumi amabini anesihlanu enyangeni leyo, uEvili-merodaki ukumkani waseBhabhiloni, ngonyaka wokuba ngukumkani kwakhe, wayiphakamisa intloko kaYehoyakin ukumkani wakwaYuda waza wamkhupha kwindlu yentolongo.
32  Wathetha izinto ezilungileyo naye waza wayiphakamisa itrone yakhe ngakumbi kuneetrone zabanye ookumkani ababekunye naye eBhabhiloni.
33  Wazikhulula izambatho zakhe zasentolongweni, wadla isonka rhoqo phambi kwakhe yonke imihla yobomi bakhe.
34  Ke wona umxhesho wakhe, wayenikwa umxhesho rhoqo uvela kukumkani waseBhabhiloni, mihla le njengemfanelo, de yangumhla wokufa kwakhe, yonke imihla yobomi bakhe.
23  “Yeha ke abalusi abatshabalalisa nabachithachitha izimvu zedlelo lam!” utsho uYehova.
2  Ngoko ke utsho uYehova uTHIXO kaSirayeli nxamnye nabalusi abalusa abantu bam ukuthi: “Nina nizichithachithile izimvu zam; nazisasaza, anazinikela ngqalelo.” “Yabonani, ndiphethulela ingqalelo yam kuni ngenxa yobubi bezenzo zenu,” utsho uYehova.
3  “Mna ndiya kuqokelela ndawonye intsalela yezimvu zam emazweni onke endandizisasazele kuwo, ndizibuyisele edlelweni lazo, yaye ngokuqinisekileyo ziya kuqhama zande.
4  Ndiza kuvelisa phezu kwazo abalusi abaya kuzalusa; yaye aziyi koyika kwakhona, zingayi kungenwa lulo naluphi na unkwantyo, kungekho nanye eya kulahleka,” utsho uYehova.
5  “Khangela! Kuza imihla,” utsho uYehova, “endiya kuthi ngayo ndimvelisele ihlumelo lobulungisa uDavide. Ngokuqinisekileyo ke loo kumkani uya kulawula aze enze ngengqiqo, aphumeze okusesikweni nobulungisa elizweni.
6  Ngemihla yakhe uYuda uya kusindiswa, noSirayeli uya kuhlala ngonqabiseko. Yaye uya kubizwa ngokuthi, UYehova UbuBulungisa Bethu.”
7  “Ngoko ke, khangela! kuza imihla,” utsho uYehova, “abangayi kutsho ngayo kwakhona ukuthi, ‘UYehova uyaphila lowo wabanyusayo oonyana bakaSirayeli elizweni laseYiputa,’
8  kodwa baya kuthi, ‘UYehova uyaphila lowo wayinyusayo waza wayizisa inzala yendlu kaSirayeli ivela kulo ilizwe lasemntla nakuwo onke amazwe endandibasasazele kuwo,’ kwaye ngokuqinisekileyo baya kuhlala emhlabeni wabo.”
9  Ngokubhekisele kubaprofeti, intliziyo yam yaphukile ngaphakathi kwam. Onke amathambo am aqalise ukungcangcazela. Ndiye ndaba njengendoda enxilileyo, nanjengendoda eyomeleleyo eyoyiswa yiwayini, ngenxa kaYehova nangenxa yamazwi akhe angcwele.
10  Kuba ilizwe lizaliswe ngabakrexezi. Kuba ngenxa yesiqalekiso ilizwe lizilile, amadlelo asentlango omile; nekhondo labo libi, namandla abo akalunganga.
11  “Kuba kokubini umprofeti nombingeleli bangcolile. Nasendlwini yam ndifumene ububi babo,” utsho uYehova.
12  “Ngoko ke indlela yabo iya kuba njengeendawo ezimtyibilizi esithokothokweni, ezo baya kutyhalelwa kuzo baze ngokuqinisekileyo bawe.” “Kuba ndiya kubazisela intlekele, unyaka wokunikelwa kwabo ingqalelo,” utsho uYehova.
13  “Nakubaprofeti baseSamariya ndibone imposiso. Benze njengabaprofeti abavuselelwa nguBhahali, kwaye baqhubeka besenza abantu bam amaSirayeli ukuba babhadule.
14  Nakubaprofeti baseYerusalem ndibone izinto eziqhiphula umbilini, ukukrexeza nokuhamba ebuxokini; yaye bomeleze izandla zabenzi bobubi ukuze bangabuyi, ngamnye ebubini bakhe. Kum bonke baye banjengeSodom, nabemi bayo banjengeGomora.”
15  Ngoko ke utsho uYehova wemikhosi nxamnye nabaprofeti abo ukuthi: “Yabona, ndibadlisa umhlonyane, kwaye ndiza kubaseza amanzi anetyhefu. Kuba kubaprofeti baseYerusalem kuphume uwexuko lwaya kulo lonke ilizwe.”
16  Utsho uYehova wemikhosi ukuthi: “Musani ukuwaphulaphula amazwi abaprofeti abaniprofetelayo. Banenza nibe lilize. Bathetha umbono wentliziyo yabo—kungekhona okuvela emlonyeni kaYehova.
17  Batsho kaninzi-ninzi kwabo bangenantlonelo ngam ukuthi, ‘UYehova uthethile wathi: “Niya kuba noxolo.” Nakuye wonke ohamba ngobulukhuni bentliziyo yakhe bathe, ‘Akukho ntlekele iya kunifikela.’
18  Kuba ngubani na ome kwiqela lamakholwane kaYehova ukuze abone aze eve ilizwi lakhe? Ngubani na onikele ingqalelo kwilizwi lakhe ukuze alive?
19  Khangela! Isaqhwithi somoya sikaYehova, umsindo, ngokuqinisekileyo siya kuphuma, isivuthuvuthu kanye. Siya kuvuthuza entlokweni yabo bangendawo.
20  Umsindo kaYehova awuyi kubuya ade awuphumeze, ade azenze zibe yinyaniso iingcinga zentliziyo yakhe. Ekupheleni kwemihla niya kukunikela ingqalelo yenu oko ngokuqonda.
21  “Andibathumanga abaprofeti, kanti bona basuke babaleka. Andithethanga kubo, kanti bona basuke baprofeta.
22  Kodwa ukuba bebemile kwiqela lamakholwane am, ngoko bange bevakalise amazwi am kubantu bam, yaye bange bebabuyisile endleleni yabo embi nasebubini bezenzo zabo.”
23  “NdinguThixo okufuphi na,” utsho uYehova, “kungekhona uThixo okude?”
24  “Okanye ingafihlwa na nayiphi indoda kwiindawo ezifihlakeleyo ndize mna ndingayiboni?” utsho uYehova. “Andizalise amazulu nomhlaba na okunene mna?” utsho uYehova.
25  “Ndikuvile oko bakutshoyo abaprofeti abaprofeta ubuxoki egameni lam, besithi, ‘Ndiphuphile! Ndiphuphile!’
26  Kuya kude kube nini na kukho oku entliziyweni yabaprofeti abaprofeta ubuxoki nabangabaprofeti benkohliso yentliziyo yabo?
27  Bacinga ukubenza abantu bam balilibale igama lam ngamaphupha abo abamana bebaliselana ngawo, kanye njengoko ooyise balilibalayo igama lam ngenxa kaBhahali.
28  Umprofeti onephupha, makalibalise iphupha elo; kodwa lowo unelizwi lam, makalithethe ilizwi lam ngokwenyaniso.” “Iindiza zinantoni na yakwenza nokudla okuziinkozo?” utsho uYehova.
29  “Ngaba ilizwi lam ngokukwanjalo alikho njengomlilo na,” utsho uYehova, “nanjengesando sokuhlekeza esikroboza ingxondorha?”
30  “Ngoko ke yabona, ndinxamnye nabaprofeti,” utsho uYehova, “abo bawebayo amazwi am, ngamnye kwiqabane lakhe.”
31  “Yabona, ndinxamnye nabaprofeti,” utsho uYehova, “abo basebenzisa ulwimi lwabo ukuba bathethe besithi, ‘Ilizwi!’”
32  “Yabona, ndinxamnye nabaprofeti bamaphupha obuxoki,” utsho uYehova, “abawabalisayo baze babhadulise abantu bam ngobuxoki babo nangokuqhayisa kwabo.” “Kodwa mna andibathumanga okanye ndibayalele. Ngoko abayi kukhe basizisele ngenelo esi sizwana,” utsho uYehova.
33  “Yaye xa esi sizwana okanye umprofeti okanye umbingeleli bekubuza, besithi, ‘Uyintoni na umthwalo kaYehova?’ uze uthi kubo, ‘“Nini—Owu onjani wona umthwalo! Kwaye ngokuqinisekileyo ndiya kunishiya,” utsho uYehova.’
34  Ke yena umprofeti okanye umbingeleli okanye abantu abathi, ‘Ngumthwalo kaYehova!’ nam ndiza kunikela ingqalelo kuloo mntu nakwindlu yakhe.
35  Nimana nisitsho ngamnye kwidlelane lakhe nakumntakwabo ukuthi, ‘Uphendule wathini na uYehova? Uthethe wathini na uYehova?’
36  Kodwa umthwalo kaYehova nize ningabi sawukhankanya, kuba umthwalo lowo uba lilizwi lakhe ngamnye, yaye niwatshintshile amazwi oTHIXO ophilayo, uYehova wemikhosi, uThixo wethu.
37  “Niya kutsho kumprofeti ukuthi, ‘Ithini na impendulo akunike yona uYehova? Uthethe wathini na uYehova?
38  Kodwa ukuba niqhubeka nisithi “Ngumthwalo kaYehova!” ngoko ke utsho uYehova ukuthi: “Ngenxa yokutsho kwenu ukuthi, ‘Eli lizwi linguwo kanye umthwalo kaYehova,’ ekubeni ndathumelayo kuni, ndisithi, ‘Ningatsho ukuthi: “Ngumthwalo kaYehova!”’
39  ngoko ke ndim lo! Andisayi kunikhathalela kwaphela, ngokuqinisekileyo, yaye ndiza kunilahla phambi kwam nina nesixeko endaninika sona nina nookhokho benu.
40  Kwaye ndiza kubeka phezu kwenu ungcikivo ukusa kwixesha elingenammiselo nokuthotywa ukusa kwixesha elingenammiselo, nto leyo ingenakulibaleka.”’”
42  Ngoko zonke iintloko zemikhosi yamajoni noYohanan unyana kaKareya noYezaniya unyana kaHoshaya nabo bonke abantu, ukususela koyena mncinane ukusa koyena mkhulu, basondela
2  baza bathi kuYeremiya umprofeti: “Ngamana ukuzicelela kwethu ubabalo kungaba phambi kwakho, uze usithandazele kuYehova uThixo wakho, thina, nayo yonke le ntsalela, kuba sisele sambalwa, kwabaninzi, kanye njengoko amehlo akho esibona.
3  Yaye ngamana uYehova uThixo wakho angasixelela indlela esifanele sihambe ngayo nento esifanele siyenze.”
4  UYeremiya umprofeti wathi kubo: “Ndivile. Yabonani, ndiyathandaza kuYehova uThixo wenu ngokwamazwi enu; yaye ngokuqinisekileyo lonke ilizwi aniphendula ngalo uYehova ndiya kunixelela. Andiyi kunivimba lizwi.”
5  Bona ke bathi kuYeremiya: “Ngamana uYehova angaba lingqina elinyanisileyo nelithembekileyo kuthi ukuba asenzanga ngokwelizwi lonke uYehova uThixo wakho akuthuma lona kuthi.
6  Enoba lilungile okanye libi, lilizwi likaYehova uThixo wethu esikuthuma kuye esiya kulithobela, ukuze silungelwe ngenxa yokuba silithobela ilizwi likaYehova uThixo wethu.”
7  Ke kaloku kwathi ekupheleni kwemihla elishumi lafika ilizwi likaYehova kuYeremiya.
8  Ngoko wabiza uYohanan unyana kaKareya nazo zonke iintloko zemikhosi yamajoni ezazikunye naye nabo bonke abantu, ukususela koyena mncinane ukusa koyena mkhulu;
9  yaye wahlabela mgama wathi kubo: “Utsho uYehova uTHIXO kaSirayeli, enindithumele kuye ukuba ndinicelele ubabalo phambi kwakhe, ukuthi,
10  ‘Ukuba nithe naqhubeka nihlala kweli lizwe, ndiza kunakha, ndinganichithi, yaye ndiza kunityala, ndinganincothuli; kuba ngokuqinisekileyo ndiya kuzisola ngenxa yentlekele endinibangele yona.
11  Musani ukumoyika ukumkani waseBhabhiloni, lowo nimoyikayo.’ “‘Musani ukumoyika,’ utsho uYehova, ‘kuba ndinani, ukuze ndinisindise nokuze ndinihlangule esandleni sakhe.
12  Ndiya kunenzela inceba, yaye ngokuqinisekileyo uya kuba nenceba kuni aze anibuyisele emhlabeni wenu.
13  “‘Kodwa ukuba nithi: “Hayi; asizi kuhlala kweli lizwe!” nize ningalithobeli ilizwi likaYehova uThixo wenu,
14  nisithi: “Hayi, kodwa siya kungena kwilizwe laseYiputa, apho singayi kubona khona imfazwe nesandi sophondo singayi kusiva nesonka singayi kusilambela; kulapho siya kuhlala khona ke”;
15  ngoko ke liveni ngoku ilizwi likaYehova, ntsalela yakwaYuda. Utsho uYehova wemikhosi, uTHIXO kaSirayeli, ukuthi: “Ukuba ngokuqinisekileyo ubuso benu nibubhekise ekungeneni eYiputa nize okunene ningene apho ukuze nihlale njengabaphambukeli,
16  kothi ke lona kanye ikrele eli niloyikayo linifumane apho kwilizwe laseYiputa, kwaye yona kanye indlala le niyoyikayo iya kunilandela ngokusondeleyo ukuya eYiputa; nifele apho.
17  Kothi ke onke amadoda abhekise ubuso bawo ukuba angene eYiputa ukuze ahlale apho njengabaphambukeli afe likrele, yindlala nayindyikitya yokufa; akuyi kubakho usindayo okanye obalekileyo kuwo, ngenxa yentlekele endiwazisela yona.”’
18  “Kuba utsho uYehova wemikhosi, uTHIXO kaSirayeli, ukuthi, ‘Kanye njengoko umsindo wam nobushushu bam buphalazelwe phezu kwabemi baseYerusalem, ngokunjalo ubushushu bam buya kuphalazelwa phezu kwenu ngenxa yokungena kwenu eYiputa, kwaye ngokuqinisekileyo niya kuba sisithuko nento ekhwankqisayo nesiqalekiso nongcikivo, yaye anisayi kuba sayibona le ndawo.’
19  “UYehova uthethile nxamnye nani, ntsalela yamaYuda. Musani ukungena eYiputa. Ngokuqinisekileyo nifanele nazi ukuba ndinikele ubungqina ngani namhlanje,
20  bokuba nenze isiphoso nxamnye nemiphefumlo yenu; kuba nina ngokwenu nandithumela kuYehova uThixo wenu, nisithi, ‘Sithandazele kuYehova uThixo wethu; kwaye yonk’ into uYehova uThixo wethu ayitshoyo sixelele yona ngaloo ndlela, yaye ngokuqinisekileyo siya kuyenza.’
21  Ndiyanixelela namhlanje, kodwa ngokuqinisekileyo aniyi kulithobela ilizwi likaYehova uThixo wenu okanye nantoni na andithume ngayo kuni.
22  Ke kaloku nifanele nazi ukuba niya kufa likrele, yindlala nayindyikitya yokufa kuloo ndawo niyoliswa kukungena kuyo ukuba nihlale njengabaphambukeli.”
22  Utsho uYehova ukuthi: “Yihla uye endlwini yokumkani wakwaYuda, uze uthethe apho eli lizwi.
2  Uze uthi, ‘Live ilizwi likaYehova, kumkani wakwaYuda ohleli etroneni kaDavide, wena nabakhonzi bakho nabantu bakho, abo bangena ngala masango.
3  Utsho uYehova ukuthi: “Yenzani okusesikweni nobulungisa, nimhlangule ophangwayo esandleni soqhathayo; ningamdlakazelisi umphambukeli, inkwenkwe engenayise okanye umhlolokazi. Ningabagonyameli. Ningaphalazi naliphi na igazi elimsulwa kule ndawo.
4  Kuba ukuba nithe ngandlela zonke nalenza eli lizwi, ngokuqinisekileyo kuya kungena ngamasango ale ndlu ookumkani abahlalela uDavide etroneni yakhe, bekhwele iinqwelo namahashe, yena nabakhonzi bakhe nabantu bakhe.”’
5  “‘Kodwa ukuba nithe anawathobela la mazwi, ndiyazifunga,’ utsho uYehova, ‘le ndlu iya kuba yindawo nje ephanzileyo.’
6  “Kuba utsho uYehova ngokuphathelele indlu yokumkani wakwaYuda, ukuthi, ‘Kum unjengeGiliyadi, intloko yeLebhanon. Ngokuqinisekileyo ndiya kukwenza intlango; ke zona izixeko, akukho nasinye esiya kumiwa.
7  Yaye ndiza kubangcwalisa nxamnye nani abo bonakalisayo, ngamnye nezixhobo zakhe; kwaye bamele bagawule imisedare yakho eyeyona mihle baze bayibangele iwele emlilweni.
8  Neentlanga ezininzi okunene ziya kudlula ngakwesi sixeko zize zithi olunye kolunye: “Kungenxa yantoni na ukuba uYehova enjenje kwesi sixeko sikhulu?”
9  Yaye baya kuthi: “Kungenxa yokuba bawushiyile umnqophiso kaYehova uThixo wabo baza baqalisa ukuqubuda kwabanye oothixo, babakhonza.”’
10  “Musani ukulilela ofileyo, ningavelani naye. Mkhaleleni kakhulu lowo umkayo, kuba akasayi kubuya kwakhona kwaye okunene akayi kulibona ilizwe lezalamane zakhe.
11  Kuba utsho uYehova ngokuphathelele uShalum unyana kaYosiya, ukumkani wakwaYuda olawulayo esikhundleni sikaYosiya uyise, ophume kule ndawo, ukuthi, ‘Akasayi kubuyela apho.
12  Kuba uya kufela kwindawo abamthimbele kuyo, yaye akasayi kulibona eli lizwe kwakhona.’
13  “Yeha ke oyakhayo indlu yakhe, kodwa kungengabulungisa, namagumbi akhe aphezulu, kodwa ngokungekho sikweni, ngokusebenzisa idlelane lakhe elikhonzela ilize, engaliniki nomvuzo walo;
14  othi, ‘Ndiza kuzakhela indlu ebanzi namagumbi aphezulu aphangaleleyo; neefestile zam zimele zandiswe kuyo, kwaye iya kufulelwa ngemisedare ize iqatywe ngento ebomvu krwe.’
15  Uya kuqhubeka ulawula na ngenxa yokuba ukhuphisana ngokusebenzisa umsedare? Ke yena uyihlo, akazange adle na asele aze aphumeze okusesikweni nobulungisa? Ngaloo ndlela kwamhambela kakuhle yena.
16  Waligweba ibango elisemthethweni loxhwalekileyo nehlwempu. Yaye kwahamba kakuhle. ‘Ibingekuko ukundazi na oko?’ utsho uYehova.
17  ‘Ngokuqinisekileyo amehlo akho nentliziyo yakho akakho ntweni ngaphandle kwenzuzo yakho yokungekho sikweni, nasegazini lalowo umsulwa ukuze uliphalaze, nasekuqhatheni nasekuphangeni ukuze ukwenze oko.’
18  “Ngoko ke utsho uYehova ngokuphathelele uYehoyakim unyana kaYosiya, ukumkani wakwaYuda, ukuthi, ‘Abayi kumenzela sijwili ngokuthi: “Awu, mntakwethu! Awu, dade wethu!” Abayi kumenzela sijwili ngokuthi: “Awu, nkosi! Awu, isidima sakhe!”
19  Uya kungcwatywa ngokungcwatywa kwenkunzi ye-esile, ngokurhuqwa nokulahlwa, ngaphandle kwamasango aseYerusalem.’
20  “Nyuka uye eLebhanon uze udanduluke, naseBhashan khupha ilizwi lakho. Uze udanduluke useAbharim, ngenxa yokuba baphukile bonke abo bakuthanda kakhulu.
21  Ndathetha kuwe ebudeni bokungabi naxhala kwakho. Wathi, ‘Andiyi kuthobela.’ Ibiyindlela yakho le ukususela ebutsheni bakho, kuba akuzange ulithobele ilizwi lam.
22  Umoya uya kubalusa bonke abalusi bakho; nabo ke bakuthanda kakhulu, baya kuya ekuthinjweni. Kuba ngelo xesha uya kuba neentloni uze ngokuqinisekileyo uzive uthotyiwe ngenxa yentlekele yakho yonke.
23  Owu wena uhlala eLebhanon, owakhela indlwane kuyo imisedare, hayi indlela ngokuqinisekileyo oya kuthi uncwine ngayo xa ufikelwa yinimba, inimba enjengaleyo yomfazi ozalayo!”
24  “‘Ndiphila nje,’ utsho uYehova, ‘kwanokuba uKoniya unyana kaYehoyakim, ukumkani wakwaYuda, ebengumsesane wokutywina esandleni sam sasekunene, bendiya kukuncothula!
25  Yaye ndiza kukunikela esandleni sabo bafuna umphefumlo wakho nasesandleni sabo uboyikayo nasesandleni sikaNebhukaderetsare ukumkani waseBhabhiloni nasesandleni samaKhaledi.
26  Kwaye ndiza kukuphosa wena nonyoko owakuzalayo kwelinye ilizwe eningazange nizalelwe kulo, nifele apho.
27  Nelizwe abaya kuphakamisela umphefumlo wabo kulo ukuba babuyele, abayi kubuyela kulo.
28  Ngaba lo mntu uKoniya uluhlobo nje oludelekileyo, noluqhekeziweyo, okanye isitya esingayolisiyo? Kutheni na yena nenzala yakhe bemele baphoswe phantsi baze balahlelwe kwilizwe abangalazanga?’
29  “Owu mhlaba, mhlaba, mhlaba, live ilizwi likaYehova.
30  Utsho uYehova ukuthi, ‘Bhalani phantsi ukuba le ndoda ayinabantwana, le ndoda yomeleleyo ayiyi kuba nayo nayiphi na impumelelo ngemihla yayo; kuba enzaleni yayo akukho namnye oya kuba nayo nayiphi na impumelelo, ohlala etroneni kaDavide nophinda alawule kwaYuda.’”
38  UShefatiya unyana kaMatan noGedaliya unyana kaPashure noYukali unyana kaShelemiya noPashure unyana kaMalekiya baweva amazwi uYeremiya awayewathetha kubo bonke abantu, esithi:
2  “Utsho uYehova ukuthi, ‘Lowo uqhubekayo ehlala kwesi sixeko uya kufa likrele, yindlala nayindyikitya yokufa. Kodwa ophumayo aye kumaKhaledi uya kuqhubeka ephila yaye ngokuqinisekileyo uya kuba lixhoba kuye umphefumlo wakhe aze aphile.’
3  Utsho uYehova ukuthi, ‘Nakanjani na esi sixeko siya kunikelwa esandleni samajoni okumkani waseBhabhiloni, yaye ngokuqinisekileyo uya kusithimba.’”
4  Iinkosana zathi kukumkani: “Mayibulawe le ndoda, kuba ngale ndlela izenza buthathaka izandla zamadoda emfazwe aseleyo kwesi sixeko nezandla zabantu bonke, ngokuthetha kubo ngokwala mazwi. Kuba le ndoda ayisifuneli luxolo esi sizwana kodwa intlekele.”
5  Ngoko uKumkani uZedekiya wathi: “Khangelani! Usezandleni zenu. Kuba akukho nto konke konke anokoyisa ngayo ukumkani nxamnye nani.”
6  Bamthabatha ke uYeremiya baza bamphosa equleni likaMalekiya unyana kakumkani, elalikwiNtendelezo Yabalindi. Ngoko bamthoba uYeremiya ngeentsontelo. Ke kaloku equleni kwakungekho manzi, kodwa linodaka; watshona eludakeni apho uYeremiya.
7  UEbhedi-meleki umTiyopiya, indoda eyayilithenwa neyayisendlwini yokumkani, weva ukuba babemfake equleni uYeremiya; yaye ukumkani wayehleli eSangweni lakwaBhenjamin.
8  Ngoko uEbhedi-meleki waphuma endlwini yokumkani waza wathetha kukumkani, esithi:
9  “Owu nkosi yam kumkani, la madoda enze ububi kuko konke akwenzileyo kuYeremiya umprofeti, lowo amphose equleni, kangangokuba uya kufa apho akhoyo ngenxa yendlala. Kuba akusekho sonka esixekweni.”
10  Wandula ke ukumkani wamyalela uEbhedi-meleki umTiyopiya, esithi: “Thabatha kwabo ubaphetheyo kule ndawo amadoda angamashumi amathathu, nimnyuse aphume equleni uYeremiya umprofeti ngaphambi kokuba afe.”
11  Ngako oko uEbhedi-meleki wathabatha amadoda kwabo wayebaphethe waza wangena endlwini yokumkani ngaphantsi kwendawo yokugcina ubuncwane, wathabatha apho amadlavu eengubo ezikrazukileyo namadlavu eziqwenga zamalaphu, wawathobela kuYeremiya equleni ngeentsontelo.
12  Wandula ke wathi uEbhedi-meleki umTiyopiya kuYeremiya: “Nceda, beka amadlavu la eengubo ezikrazukileyo neziqwenga zelaphu phantsi kwamakhwapha ngaphantsi kweentsontelo ezi.” Wenjenjalo ke uYeremiya.
13  Ekugqibeleni bamtsala uYeremiya ngeentsontelo baza bamnyusa waphuma equleni. UYeremiya waqhubeka ehlala kwiNtendelezo Yabalindi.
14  UKumkani uZedekiya wathumela waza wamthabathela kuye uYeremiya umprofeti esangweni lesithathu, elisendlwini kaYehova, wandula ke ukumkani wathi kuYeremiya: “Ndifuna ukukubuza into. Musa ukundifihlela nantoni na.”
15  Wathi ke uYeremiya kuZedekiya: “Ukuba ndithe ndakuxelela, ngaba akuyi kundibulala? Yaye ukuba ndithe ndakucebisa, akuyi kundiphulaphula.”
16  Waza ke uKumkani uZedekiya wafunga kuYeremiya esemfihlekweni, esithi: “Ephila nje uYehova, osenzele lo mphefumlo, andiyi kukubulala, yaye andiyi kukunikela esandleni sala madoda afuna umphefumlo wakho.”
17  Ke kaloku uYeremiya wathi kuZedekiya: “Utsho uYehova, uTHIXO wemikhosi, uTHIXO kaSirayeli, ukuthi, ‘Ukuba uthe waphuma waya kwiinkosana zokumkani waseBhabhiloni, ngokuqinisekileyo umphefumlo wakho uya kuqhubeka uphila nesi sixeko asiyi kutshiswa ngomlilo, yaye wena nendlu yakho ngokuqinisekileyo niya kuqhubeka niphila.
18  Kodwa ukuba uthe akwaphuma uye kwiinkosana zokumkani waseBhabhiloni, esi sixeko siya kunikelwa esandleni samaKhaledi, kwaye okunene aya kusitshisa ngomlilo, yaye wena akuyi kusinda esandleni sawo.’”
19  Ngoko uKumkani uZedekiya wathi kuYeremiya: “Ndoyika amaYuda aphambukele kumaKhaledi, ndoyikela ukuba asenokundinikela esandleni sawo yaye okunene asenokundiphatha kakubi.”
20  Kodwa uYeremiya wathi: “Akayi kukunikela ngolo hlobo. Nceda, uthobele ilizwi likaYehova koko ndikuthethayo kuwe, yaye uya kulungelwa, nomphefumlo wakho uya kuqhubeka uphila.
21  Kodwa ukuba uyala ukuphuma, nantsi into uYehova andibonise yona:
22  Khangela! bonke abafazi abashiywe endlwini yokumkani wakwaYuda bakhutshelwa kwiinkosana zokumkani waseBhabhiloni, yaye bathi, ‘Amadoda aseluxolweni nawe akulukuhlile aza akoyisa.Atshonise unyawo lwakho eludakeni; aye ahlehlela kwelinye icala.’
23  Bonke abafazi bakho noonyana bakho abakhuphela kumaKhaledi, yaye wena akuyi kusinda esandleni sawo, kodwa uya kubanjwa ngesandla sokumkani waseBhabhiloni, kwaye ngenxa yakho esi sixeko siya kutshiswa ngomlilo.”
24  UZedekiya wathi kuYeremiya: “Ngamana kungangabikho mntu konke konke othi azazi ezi zinto, ukuze ungafi.
25  Nokuba kunokwenzeka iinkosana zive ukuba ndithethile nawe zize okunene zifike kuwe, zithi kuwe, ‘Nceda, khawusixelele, Ubuthetha ngantoni na kukumkani? Musa ukusifihlela nantoni na, asiyi kukubulala. Yaye utheni na yena ukumkani kuwe?’
26  uze uthi kuzo, ‘Bendizicelela ubabalo phambi kokumkani, ukuba angandibuyiseli endlwini kaYehonatan ndifele apho.’”
27  Ekuhambeni kwexesha zonke iinkosana zafika kuYeremiya zaza zaqalisa ukumbuza. Naye ke, wazixelela ngokwala mazwi onke awayemyalele wona ukumkani. Ngoko zathi cwaka phambi kwakhe, kuba umbandela lowo awuvakalanga.
28  NoYeremiya waqhubeka ehlala kwiNtendelezo Yabalindi de yangumhla eyathinjwa ngawo iYerusalem. Yaye kwenzeka kanye ngolo hlobo ekuthinjweni kweYerusalem.
32  Lafika kuYeremiya ilizwi likaYehova ngonyaka weshumi kaZedekiya ukumkani wakwaYuda, oko kukuthi, ngonyaka weshumi elinesibhozo kaNebhukaderetsare.
2  Yaye ngelo xesha imikhosi yamajoni yokumkani waseBhabhiloni yayingqinge iYerusalem; ke yena uYeremiya umprofeti, wayevalelwe kwiNtendelezo Yabalindi esendlwini yokumkani wakwaYuda;
3  ngenxa yokuba uZedekiya ukumkani wakwaYuda wayemvalele, esithi: “Kutheni na uprofeta, usithi, ‘Utsho uYehova ukuthi: “Yabona, esi sixeko ndisinikela esandleni sokumkani waseBhabhiloni, kwaye ngokuqinisekileyo uya kusithimba;
4  noZedekiya, ukumkani wakwaYuda, akayi kusinda esandleni samaKhaledi, kuba nakanjani na uya kunikelwa esandleni sokumkani waseBhabhiloni, umlomo wakhe uthethe nomlomo wakhe, namehlo akhe abone amehlo akhe”’;
5  ‘yaye uya kumthabathela eBhabhiloni uZedekiya, aze aqhubeke elapho ndide ndiphethulele ingqalelo yam kuye,’ utsho uYehova; ‘nangona nina niqhubeka nisilwa imfazwe namaKhaledi, aniyi kuphumelela’?”
6  Waza wathi uYeremiya: “Kufike ilizwi likaYehova kum, lisithi,
7  ‘Yabona uHanameli unyana kaShalum uyihlokazi uza kuwe, esithi: “Zithengele intsimi yam eseAnatoti, ngenxa yokuba ilungelo lentlawulelo lelakho ukuba uyithenge.”’”
8  Ekuhambeni kwexesha uHanameli unyana kabawokazi wafika kum, ngokwelizwi likaYehova, kwiNtendelezo Yabalindi, waza wathi kum: “Khawuncede, uthenge intsimi yam eseAnatoti, leyo ikwilizwe lakwaBhenjamin, kuba ilungelo lelifa lelakho, negunya lokuhlawulela lelakho. Zithengele yona.” Ndazi ke ngoko ukuba yayililizwi likaYehova eli.
9  Ngoko ndayithenga intsimi leyo yayiseAnatoti kuHanameli unyana kabawokazi. Yaye ndayilinganisa imali kuye, iishekele ezisixhenxe namaqhosha alishumi esilivere.
10  Ndandula ke ndabhala uxwebhu, ndancamathelisa itywina ndaza ndathabatha amangqina njengoko ndandilinganisa imali ezikalini.
11  Emva koko ndaluthabatha uxwebhu lwentengo, olo lutywiniweyo ngokomyalelo nangokwemimiselo, nolo lwalushiywe luvulekile;
12  ndaza ke uxwebhu lwentengo ndalunika uBharuki unyana kaNeriya unyana kaMahaseya phambi kwamehlo kaHanameli unyana kabawokazi naphambi kwamehlo amangqina, lawo abhalileyo kuxwebhu lwentengo, phambi kwamehlo amaYuda onke awayehleli kwiNtendelezo Yabalindi.
13  Ke kaloku ndamyalela uBharuki phambi kwamehlo abo, ndisithi:
14  “Utsho uYehova wemikhosi, uTHIXO kaSirayeli, ukuthi, ‘Njengoko uwathabatha la maxwebhu, olu xwebhu lwentengo, olu lutywiniweyo kanye, nolunye uxwebhu olu lushiywe luvulekile, umele uwafake esityeni sodongwe, ukuze ahlale imihla emininzi.’
15  Kuba utsho uYehova wemikhosi, uTHIXO kaSirayeli, ukuthi, ‘Kuseza kuthengwa izindlu namasimi nezidiliya kweli lizwe.’”
16  Yaye ndathandaza kuYehova emva kokuba ndinike uBharuki unyana kaNeriya uxwebhu lwentengo, ndisithi:
17  “Awu, Nkosi enguMongami Yehova! Yabona, wena wenze amazulu nomhlaba ngamandla akho amakhulu nangengalo yakho eyoluliweyo. Lo mbandela uphela awukunqabelanga wena,
18  Lowo ubonakalisa ububele bothando kuwo amawaka, nobuyekeza isiphoso sooyise esifubeni soonyana babo emva kwabo, THIXO oyinyaniso, Lowo mkhulu, Lowo unamandla, ogama lakhe linguYehova wemikhosi,
19  ocebo likhulu nozenzo zininzi, wena omehlo avulekileyo phezu kweendlela zonke zoonyana babantu, ukuze unike ngamnye ngokweendlela zakhe nangokwesiqhamo sezenzo zakhe;
20  wena owenza imiqondiso nemimangaliso kwilizwe laseYiputa kude kuse kule mini nakuSirayeli naphakathi kwabantu, ukuba uzenzele igama, kanye njengakule mini.
21  Yaye wabakhupha abantu bakho amaSirayeli kwilizwe laseYiputa, ngemiqondiso nangemimangaliso nangesandla esomeleleyo nangengalo eyoluliweyo nangokoyikeka okukhulu.
22  “Ekuhambeni kwexesha wabanika eli lizwe wafungela ookhokho babo ukubanika lona, ilizwe eliqukuqela ubisi nobusi.
23  Bafika baza balidla ilifa, kodwa abazange balithobele ilizwi lakho, abahamba ngomthetho wakho. Zonke izinto owabayalela zona ukuba bazenze abazange bazenze, kangangokuba wabahlisela yonke le ntlekele.
24  Khangela! Abantu bafike esixekweni nemisele yokungqinga ukuze basithabathe, yaye sona kanye isixeko ngokuqinisekileyo siya kunikelwa esandleni samaKhaledi alwa naso, ngenxa yekrele nendlala nendyikitya yokufa; yaye kwenzekile oko ukuthethileyo, naku uyakubona.
25  Kanti wena uthe kum, Nkosi enguMongami Yehova, ‘Zithengele intsimi ngemali uze uthabathe amangqina,’ nangona isixeko esi simele sinikelwe esandleni samaKhaledi.”
26  Lafika ke ilizwi likaYehova kuYeremiya, lisithi:
27  “Yabona, ndinguYehova, uTHIXO wenyama yonke. Ngaba ukho na nawuphi umbandela ondinqabeleyo?
28  Ngoko ke utsho uYehova ukuthi, ‘Yabona, esi sixeko ndisinikela esandleni samaKhaledi nasesandleni sikaNebhukaderetsare ukumkani waseBhabhiloni, yaye umele asithimbe.
29  Kwaye amaKhaledi alwa nesi sixeko amele afike aze aphembe umlilo kwesi sixeko, asitshise kunye nezindlu ezo baqhumisele uBhahali umbingelelo phezu kophahla lwazo baza bathulula umnikelo othululwayo kwabanye oothixo ngenjongo yokundicaphukisa.’
30  “‘Kuba oonyana bakaSirayeli noonyana bakaYuda bangqineke bengabenzi nje bokubi emehlweni am, ukususela ebutsheni babo kuse phambili; kuba oonyana bakaSirayeli bayandicaphukisa ngomsebenzi wezandla zabo,’ utsho uYehova.
31  ‘Kuba esi sixeko, ukususela kwimini esakhiwa ngayo, ukuhla ukuza kufikelela kule mini, asibanga nto yimbi ngaphandle kokundibangela umsindo nobushushu, ukuze ndisishenxise phambi kobuso bam,
32  ngenxa yabo bonke ububi boonyana bakaSirayeli noboonyana bakaYuda ababenzileyo ukuze bandicaphukise, bona, ookumkani babo, iinkosana zabo, ababingeleli babo nabaprofeti babo, namadoda akwaYuda nabemi baseYerusalem.
33  Yaye bandinikela umva kungekhona ubuso; nakuba babefundiswa, kuvukwa ekuseni baze bafundiswe, kodwa akukho namnye kubo owaphulaphulayo ukuze amkele ingqeqesho.
34  Kwaye babebeka izinto zabo ezilizothe endlwini ebizwe ngegama lam, ukuze bayenze inqambi.
35  Ngapha koko, bakha iindawo eziphakamileyo zikaBhahali ezisentlanjeni yonyana kaHinom, ukuze badlulise oonyana babo neentombi zabo emlilweni kuMoleki, nto leyo endingabayalelanga yona, nengathanga qatha entliziyweni yam ukuba bayenze, le nto icekisekayo, ngenjongo yokonisa uYuda.’
36  “Ke kaloku, utsho uYehova uTHIXO kaSirayeli ngokuphathelele esi sixeko enithi ngaso ngokuqinisekileyo siya kunikelwa esandleni sokumkani waseBhabhiloni ngekrele nangendlala nangendyikitya yokufa, ukuthi,
37  ‘Yabona, ndibaqokelela ndawonye kuwo onke amazwe endiya kubasasazela kuwo ngomsindo wam nangobushushu bam nangokucaphuka kwam okukhulu; yaye ndiza kubabuyisela kule ndawo ndize ndibenze bahlale benqabisekile.
38  Ngokuqinisekileyo baya kuba ngabantu bam, mna ndibe nguThixo wabo.
39  Ndiza kubanika intliziyo enye nendlela enye ukuze basoloko bendoyika, kuze kulunge kubo nakoonyana babo emva kwabo.
40  Ndiza kwenza nabo umnqophiso ohlala ngokungenammiselo, ukuba ndingabuyi umva emva kwabo, ukuze ndibenzele okulungileyo; nokundoyika ndiya kukufaka entliziyweni yabo ukuze bangesuki kum.
41  Ndiza kugcoba ngenxa yabo ukuba ndibenzele ukulunga, ndibatyale kweli lizwe ngenyaniso ngentliziyo yam yonke nangomphefumlo wam wonke.’”
42  “Kuba utsho uYehova ukuthi, ‘Kanye njengoko ndisizisele esi sizwana yonke le ntlekele inkulu, ngokunjalo ndisizisela konke ukulunga endikuthethayo ngaso.
43  Yaye ngokuqinisekileyo kuya kuthengwa amasimi kweli lizwe eniya kuthi nina ngalo: “Yinkangala ephanzileyo engenamntu nasilwanyana sasendle. Linikelwe esandleni samaKhaledi.”’
44  “‘Ngemali abantu baya kuthenga amasimi, yaye kuya kubhalwa kulo uxwebhu kuze kutywinwe kuthatyathwe namangqina kwilizwe lakwaBhenjamin nakoko kungqonge iYerusalem nasezixekweni zakwaYuda nasezixekweni zommandla weentaba nasezixekweni ezisesithabazini nasezixekweni zasemzantsi, ngenxa yokuba ndiya kubuyisela abathinjwa babo,’ utsho uYehova.”
6  Ngenani ekhusini, nina nyana bakaBhenjamin, nisuke phakathi kweYerusalem; naseTekowa vuthelani isigodlo. Naphezu kweBhete-hakerem phakamisani umqondiso womlilo; ngenxa yokuba nijongene nentlekele evela ngasemntla, ukuwa okukhulu.
2  Intombi yaseZiyon ifana nomfazi obukekayo nokhuliswe ephethwe ethe-ethe.
3  Beza kuyo abalusi nemihlambi yabo. Bamisa iintente zabo nxamnye naye macala onke. Badla ngamnye inxalenye yakhe.
4  Bangcwalise imfazwe nxamnye nayo: “Vukani, masinyuke emini emaqanda!” “Yeha ke thina, kuba imini ithambekile, kuba amathunzi okuhlwa ayoluka!”
5  “Vukani, masinyuke ebudeni bobusuku size sizonakalise iinqaba zayo zokuhlala.”
6  Kuba utsho uYehova wemikhosi ukuthi: “Gawulani imithi nize niyifumbele iYerusalem umsele wokungqinga. Isisixeko esimele siphenduliswe. Yingcinezelo kuphela phakathi kwaso.
7  Njengoko umthombo uwagcina epholile amanzi awo, ngokunjalo nayo ibugcine bupholile ububi bayo. Kuvakala ugonyamelo nokuphangwa kuyo; isifo nesibetho ziphambi kobuso bam rhoqo.
8  Lungiseka, Yerusalem, ukuze umphefumlo wam ungaphethuki umke kuwe uzothekile; ukuze ndingakumisi uyinkangala ephanzileyo, ilizwe elingamiwayo.”
9  Utsho uYehova wemikhosi ukuthi: “Nakanjani na baya kuyibhikica intsalela kaSirayeli kanye njengomdiliya. Buyisa isandla sakho njengalowo uvuna iidiliya emdiliyeni onamasebe anabileyo.”
10  “Ndiya kuthetha ndilumkise bani na, ukuze beve? Khangela! Indlebe yabo ayalukanga, kangangokuba abakwazi ukunikela ingqalelo. Khangela! Lona kanye ilizwi likaYehova lilungcikivo kubo, lizwi elo bangayoliswayo lilo.
11  Yaye ndizele ngumsindo kaYehova. Ndidiniwe kukuwubamba.” “Wuphalazele phezu komntwana osesitratweni naphezu kweqela labafana abangamakholwane ngaxeshanye; kuba nabo baya kubanjwa, indoda kunye nomfazi wayo, indoda endala kunye nalowo uzeleyo yimihla.
12  Ngokuqinisekileyo nezindlu zabo ziya kunikelwa kwabanye, amasimi nabafazi ngaxeshanye. Kuba ndiya kusolula isandla sam nxamnye nabemi belizwe,” utsho uYehova.
13  “Kuba ukususela koyena mncinane kubo ukusa koyena mkhulu kubo, wonk’ ubani uzenzela inzuzo yokungekho sikweni; nokususela kumprofeti ukusa kumbingeleli, ngamnye wenza ngobuxoki.
14  Kwaye bazama ukukuphilisa ngokulula ukuwa kwabantu bam, besithi, ‘Luxolo! Luxolo!’ kungekho luxolo.
15  Baziva beneentloni na ngenxa yokuba babenze into ecekisekayo? Phakathi kwezinye izinto, ngokuqinisekileyo abaziva beneentloni; kwaye abakhange bazive bethotyiwe. Ngoko ke baya kuwa phakathi kwabo bawayo; ngexesha endimele ndibaphendulise ngalo baya kukhubeka,” utsho uYehova.
16  Utsho uYehova ukuthi: “Yimani ngxi ezindleleni, nize nibone, nibuzise ngeendlela zakudala, apho ngoku, ikhoyo indlela elungileyo; nize nihambe kuyo, niyifumanele ukonwaba imiphefumlo yenu.” Kodwa bathi: “Asizi kuhamba.”
17  “Kwaye ndanivelisela abalindi, ‘Nikelani ingqalelo kwisandi sesigodlo!’” Kodwa bahlala besithi: “Asizi kunikela ngqalelo.”
18  “Ngoko ke yivani, nina zintlanga! Nize nazi, nina ndibano, oko kuya kuba phakathi kwabo.
19  Phulaphula, mhlaba! Yabona, ndisizisela intlekele esi sizwana njengesiqhamo seengcamango zaso, kuba asinikelanga ngqalelo kuwo amazwi am; nomthetho wam—sawugatya.”
20  “Kubaluleke ngantoni na kum ukuzisa kwenu intlaka yokuqhumisa yaseShebha nengcongolo yeziqholo elungileyo evela kwilizwe elikude? Umnikelo wenu otshiswa kuphele awukholisi, nemibingelelo yenu ayindikholisi.”
21  Ngoko ke utsho uYehova ukuthi: “Yabona, ndisibekela isikhubekiso esi sizwana, yaye ngokuqinisekileyo siya kukhubeka kuso, ooyise noonyana xa bebonke; ummelwane neqabane lakhe—baya kutshabalala.”
22  Utsho uYehova ukuthi: “Khangela! Kuya kuphuma isizwana kwilizwe lasemntla, kuvuswe uhlanga olukhulu luvela kweyona mimandla ithe qelele yomhlaba.
23  Baya kubamba isaphetha nentshuntshe. Bakhohlakele, yaye abayi kuba nalusizi. Ilizwi labo liya kugquma njengolwandle, kwaye baya kukhwela amahashe. Baya kuma ngokolungelelwano lwedabi njengendoda yemfazwe nxamnye nawe, ntombi yaseZiyon.”
24  Siyivile ingxelo engabo. Ziwile izandla zethu. Sibandezelekile, yaye sinenimba enjengaleyo yomfazi ozalayo.
25  Musa ukuphuma uye entsimini, ungahambi nasendleleni; kuba kukho ikrele lotshaba, kukho ukothuka macala onke.
26  Ntombi yabantu bam, bhinqa irhonya uze uzibhuqabhuqe eluthuthwini. Ukuzila kwakho kwenze kube njengokonyana okukuphela kwakhe, isijwili sobukrakra; ngenxa yokuba siya kufikelwa ngumphangi ngequbuliso.
27  “Ndikwenze umvavanyi wesinyithi phakathi kwabantu bam, lowo ufuna ngokucokisekileyo; uze uyiphawule kwaye uyihlolisise indlela yabo.
28  Bonke bangabona bantu baneenkani, bahambahamba njengabanyelisi—ubhedu nentsimbi. Bonke bayonakalisa.
29  Iimfutho zitshile. Emlilweni wazo kuphuma ilothe. Baqhubeka beyisulungekisela ilize, nabo babi abahlulwanga.
30  Ngokuqinisekileyo abantu baya kubabiza ngokuba yisilivere egatyiweyo, kuba uYehova ubagatyile.”
31  “Ngelo xesha,” utsho uYehova, “ndiya kuba nguThixo kuzo zonke iintsapho zakwaSirayeli; zona ke, ziya kuba ngabantu bam.”
2  Utsho uYehova ukuthi: “Abantu abasindayo ekreleni bafumana ubabalo entlango, xa uSirayeli wayehamba esiya kufumana ukuphumla kwakhe.”
3  UYehova wabonakala kum ekude, esithi: “Ndikuthandile ukusa kwixesha elingenammiselo. Kungenxa yoko le nto ndikutsalile ngobubele bothando.
4  Kanti ndiya kubuya ndikwakhe yaye okunene uya kubuya wakheke, ntombi inyulu kaSirayeli. Usaya kuzivathisa ngeentambula uze okunene uphumele kumngqungqo wabo bahlekayo.
5  Usaya kutyala izidiliya ezintabeni zaseSamariya. Abatyali ngokuqinisekileyo baya kutyala baze baqalise ukuzisebenzisa.
6  Kuba kukho umhla abaya kuthi ngawo okunene abalindi abakummandla weentaba wakwaEfrayim bamemeze bathi, ‘Sukani, madoda, size sinyuke siye eZiyon, kuYehova uThixo wethu.’”
7  Kuba utsho uYehova ukuthi: “Dandulukani kakhulu kuYakobi ngemihlali, nize nidanduluke kabukhali phambi kweentlanga. Vakalisani. Dumisani nize nithi, ‘Sindisa, Yehova, abantu bakho, intsalela kaSirayeli.’
8  Yabona, ndiyabazisa bevela kwilizwe lasemntla, yaye ndiza kubaqokelela ndawonye bevela kweyona mimandla ithe qelelele yomhlaba. Phakathi kwabo kuya kubakho imfama nesiqhwala, umfazi omithiyo nalowo uzalayo, xa bebonke. Baya kubuyela apha belibandla elikhulu.
9  Baya kuza belila, ndibazise bebongoza becela ubabalo. Ndiya kubahambisa baye ezintlanjeni zamanzi, ngendlela elungileyo abangayi kukhutyekiswa kuyo. Kuba ndibe nguYise kaSirayeli; ke yena uEfrayim, ulizibulo lam.”
10  Liveni ilizwi likaYehova, nina zintlanga, nize nilixele phakathi kweziqithi ezikude, nithi: “Lowo uchithachitha uSirayeli uya kumqokelela ndawonye, yaye ngokuqinisekileyo uya kumgcina njengomalusi egcina umhlambi wakhe.
11  Kuba okunene uYehova uya kumkhulula uYakobi aze amhlangule esandleni salowo womelele ngakumbi kunaye.
12  Kwaye ngokuqinisekileyo baya kuza bamemelele ngovuyo kwindawo ephakamileyo yaseZiyon baze bakhazimle ngenxa yokulunga kukaYehova, ngenxa yokudla okuziinkozo nangenxa yewayini entsha nangenxa yeoli nangenxa yamathole omhlambi neenkomo. Nomphefumlo wabo uya kusuka ube njengomyezo onamanzi amaninzi, yaye abayi kuba sadangala kwakhona.”
13  “Ngelo xesha intombi enyulu iya kuba nemihlali emngqungqweni, nabafana namadoda amadala, xa bebonke. Yaye ndiya kukutshintsha ukuzila kwabo kube kukugcoba, ndibathuthuzele ndize ndibenze babe nemihlali bangabi sentlungwini.
14  Kwaye ndiya kuwanelisa umphefumlo wababingeleli ngokutyeba, nangokulunga kwam abantu bam baya kwaneliseka,” utsho uYehova.
15  “Utsho uYehova ukuthi, ‘Kuvakala ilizwi eRama, isijwili nokulila okukrakra; uRakeli elilela oonyana bakhe. Walile ukuthuthuzeleka ngenxa yoonyana bakhe, ngenxa yokuba bengasekho.’”
16  Utsho uYehova ukuthi: “‘Lithintele ilizwi lakho lingalili, namehlo akho angabi neenyembezi, kuba kukho umvuzo ngomsebenzi wakho,’ utsho uYehova, ‘yaye ngokuqinisekileyo baya kubuya elizweni lotshaba.’
17  “‘Kukho ithemba ngekamva lakho,’ utsho uYehova, ‘yaye ngokuqinisekileyo oonyana baya kubuyela kummandla wabo.’”
18  “Ngokuqinisekileyo ndimvile uEfrayim ebhomboloza esithi, ‘Undilungisile, ukuze ndilungiseke, njengethole lenkomo elingaqeqeshwanga. Ndibuyise, yaye ndiya kukulungela ukubuya, kuba unguYehova uThixo wam.
19  Kuba emva kokubuya kwam ndazisola; emva kokwaziswa kwam ndazimpakaza ethangeni. Ndaba neentloni, ndaziva ndithotyiwe, kuba ndandithwele ungcikivo lobutsha bam.’”
20  “UEfrayim ungunyana oxabisekileyo na kum, okanye umntwana endimteketisayo? Kuba ngokomkhamo endithetha ngawo nxamnye naye nakanjani na ndiya kumkhumbula ngawo ngokubhekele phaya. Kungenxa yoko le nto kusikayo emathunjini am ngenxa yakhe. Ngandlela zonke ndiya kuba nosizi ngaye,” utsho uYehova.
21  “Zibekele imiqondiso yendlela. Zibekele izibonda zokwalathisa. Zinzisa intliziyo yakho kuhola wendlela, indlela ekuya kufuneka uhambe ngayo. Buya, ntombi inyulu kaSirayeli. Buyela kwezi zixeko zakho.
22  Kuya kude kube nini na uphambukela ngapha nangapha, ntombi ingathembekanga? Kuba uYehova udale into entsha emhlabeni: Ibhinqa liya kuxinanisela indoda eyomeleleyo.”
23  Utsho uYehova wemikhosi, uTHIXO kaSirayeli, ukuthi: “Basaya kulithetha eli lizwi elizweni lakwaYuda nakwizixeko zakhe, xa ndiya kuhlanganisa abathinjwa bazo, ukuthi, ‘Ngamana uYehova angakusikelela, ndawo yokuhlala yobulungisa, ntaba engcwele.’
24  Yaye uYuda nazo zonke izixeko ngokuqinisekileyo baya kuhlala kuyo xa bebonke, abalimi nabo banduluka nomhlambi.
25  Kuba ndiya kuwanelisa umphefumlo wabo odiniweyo, nomphefumlo wonke odangeleyo ndiya kuwuzalisa.”
26  Kule nto ndavuka ndaza ndaqalisa ukubona; kona ke ukulala kwam, kwakundiyolisa.
27  “Khangela! Kuza imihla,” utsho uYehova, “endiya kuthi ngayo ndiyihlwayele indlu kaSirayeli nendlu kaYuda ngembewu yomntu nangembewu yesilwanyana sasekhaya.”
28  “Kothi ke kanye njengoko ndahlala ndibaphaphele ukuba ndincothule nokuba ndidilize nokuba ndichithe nokuba nditshabalalise nokuba ndenze umonakalo, ngokunjalo ndiya kuhlala ndibaphaphele ukuba ndakhe nokuba ndityale,” utsho uYehova.
29  “Ngaloo mihla abasayi kuba sathi, ‘Ooyise badle iidiliya ezikrwada, kodwa ngamazinyo oonyana aye aba buthelezi.’
30  Kodwa ngamnye uya kufa ngenxa yesiphoso sakhe. Nawuphi na umntu odla iidiliya ezikrwada, ngamazinyo akhe aya kuba buthelezi.”
31  “Khangela! Kuza imihla,” utsho uYehova, “endiya kuthi ngayo ndenze umnqophiso omtsha nendlu kaSirayeli nendlu kaYuda;
32  ungabi njengomnqophiso endawenza nookhokho babo ngomhla endababambayo ngesandla ndibakhupha kwilizwe laseYiputa, ‘mnqophiso lowo wam bawaphulayo bona, nangona mna ndandiyindoda engumnini wabo,’ utsho uYehova.”
33  “Kuba nguwo lo umnqophiso endiya kuwenza nendlu kaSirayeli emva kwaloo mihla,” utsho uYehova. “Ndiza kuwufaka umthetho wam ngaphakathi kubo, ndize ndiwubhale entliziyweni yabo. Kwaye ndiza kuba nguThixo wabo, bona babe ngabantu bam.”
34  “Abayi kuba safundisana ngamnye iqabane lakhe nomnye umntakwabo, besithi, ‘Mazini uYehova!’ kuba bonke baya kundazi, ukususela koyena mncinane nokusa koyena mkhulu kubo,” utsho uYehova. “Kuba ndiya kusixolela isiphoso sabo, nesono sabo andiyi kuba sasikhumbula.”
35  Utsho uYehova, uMniki welanga lokukhanya kwemini, imimiselo yenyanga neenkwenkwezi zokukhanya kobusuku, Lowo uzamazamisa ulwandle ukuze amaza alo axokozele, Lowo ugama lakhe linguYehova wemikhosi, ukuthi:
36  “‘Ukuba le mimiselo ingashenxiswa phambi kwam,’ utsho uYehova, ‘ngokunjalo nabo bayimbewu kaSirayeli bangayeka ukusoloko beluhlanga phambi kwam.’”
37  Utsho uYehova ukuthi: “Ukuba amazulu phezulu angalinganiswa neziseko zomhlaba ngezantsi zingagocagocwa, nam ndingayigatya imbewu kaSirayeli iphela ngenxa yako konke oko bakwenzileyo,’ utsho uYehova.”
38  “Khangela! Kuza imihla,” utsho uYehova, “ekuya kuthi ngayo uYehova akhelwe isixeko ukususela kwiNqaba kaHananeli ukusa kwiSango leMbombo.
39  Nolutya lokulinganisa okunene lusaya kuya ngqo phambili ukusa endulini yaseGarebhe, yaye ngokuqinisekileyo luya kujikela luye eGowa.
40  Nayo yonke intili yezidumbu neyothuthu olunamafutha, nawo onke amasimi ukuya kufikelela entlanjeni yeKidron, ukuya kutsho kwimbombo yeSango Lamahashe ukuya ngasempumalanga, iya kuba yinto engcwele kuYehova. Ayiyi kuncothulwa, ingasayi kuchithwa kwakhona ukusa kwixesha elingenammiselo.”
21  Ilizwi elafika kuYeremiya livela kuYehova, xa uKumkani uZedekiya wathuma kuye uPashure unyana kaMalekiya noZefaniya unyana kaMahaseya, umbingeleli, esithi:
2  “Khawuncede usibuzele kuYehova, ngenxa yokuba uNebhukaderetsare ukumkani waseBhabhiloni ulwa imfazwe nathi. Mhlawumbi uYehova uya kwenza kuthi ngokwemisebenzi yakhe yonke emangalisayo, ukuze emke kuthi.”
3  Wathi uYeremiya kubo: “Nize nithi kuZedekiya,
4  ‘Utsho uYehova uTHIXO kaSirayeli ukuthi: “Yabonani, ndiyazijika izixhobo zemfazwe ezisesandleni senu, enilwa ngazo nokumkani waseBhabhiloni, namaKhaledi aningqingayo ngaphandle kodonga, kwaye ndiza kuzihlanganisela phakathi kwesi sixeko.
5  Yaye mna ndiza kulwa nani ngesandla esoluliweyo nangengalo eyomeleleyo nangomsindo nangobushushu nangokucaphuka okukhulu.
6  Kwaye ndiza kubabetha abemi besi sixeko, umntu nesilo. Baya kufa yindyikitya yokufa.”’
7  “‘“Emva koko,” utsho uYehova, “ndiya kumnikela uZedekiya ukumkani wakwaYuda nabakhonzi nabantu nabo baseleyo kwesi sixeko kwindyikitya yokufa, ekreleni nasendlaleni, esandleni sikaNebhukaderetsare ukumkani waseBhabhiloni, nasesandleni seentshaba zabo nasesandleni sabo bafuna umphefumlo wabo, yaye ngokuqinisekileyo uya kubaxabela ngohlangothi lwekrele. Akayi kuba nosizi ngabo, engayi kubonisa mfesane okanye abe nayo nayiphi na inceba.”’
8  “Kwesi sizwana uya kuthi, ‘Utsho uYehova ukuthi: “Yabonani, ndibeka phambi kwenu indlela yobomi nendlela yokufa.
9  Lowo uhlala azole kwesi sixeko uya kufa likrele nayindlala nayindyikitya yokufa; kodwa lowo uphumayo nothi okunene awele kumaKhaledi aningqingileyo uya kuhlala ephila, kwaye umphefumlo wakhe ngokuqinisekileyo uya kuba lixhoba lakhe.”’
10  “‘“Kuba ubuso bam ndibubhekise kwesi sixeko ukuze kube yintlekele kungekhona okulungileyo,” utsho uYehova. “Siya kunikelwa esandleni sokumkani waseBhabhiloni, yaye ngokuqinisekileyo uya kusitshisa ngomlilo.”
11  “‘Yaye ngokubhekisele kwindlu kakumkani wakwaYuda, yivani, bantundini, ilizwi likaYehova.
12  Owu ndlu kaDavide, utsho uYehova ukuthi: “Ntsasa nganye nikelani isigwebo ngokusesikweni, kwaye mhlanguleni ophangwayo esandleni soqhathayo, ukuze umsindo wam ungaphumi njengomlilo uze okunene utshise ukuze kungabikho bani wokuwucima ngenxa yobubi bezenzo zenu.”’
13  “‘Yabona, ndinxamnye nawe, wena mmi olibhinqa wasentilini, liwa lomhlaba othe tyaba,’ utsho uYehova. ‘Nina ke enithi: “Ngubani na oya kuhla nxamnye nathi? Ingubani na noya kungena kwiindawo zethu zokuhlala?”
14  Ndiza kuniphendulisa ngokwesiqhamo sezenzo zenu,’ utsho uYehova. ‘Kwaye ndiza kulitshisa ngomlilo ihlathi layo, uziqwenge zonke izinto eziyijikelezileyo.’”
25  Lilo eli ilizwi elafikayo kuYeremiya ngokuphathelele bonke abantu bakwaYuda ngonyaka wesine kaYehoyakim unyana kaYosiya, ukumkani wakwaYuda, oko kukuthi, unyaka wokuqala kaNebhukaderetsare ukumkani waseBhabhiloni;
2  elo uYeremiya umprofeti walithethayo ngokuphathelele bonke abantu bakwaYuda nangokuphathelele bonke abemi baseYerusalem, lisithi:
3  “Ukususela kunyaka weshumi elinesithathu kaYosiya unyana ka-Amon, ukumkani wakwaYuda, kude kuse kule mini, le minyaka ingamashumi amabini anesithathu ilizwi likaYehova lifikile kum, kwaye ndahlala ndilithetha kuni, ndivuka ekuseni ndize ndithethe, kodwa aniphulaphulanga.
4  Yaye uYehova wathumela kuni bonke abakhonzi bakhe abaprofeti, evuka ekuseni aze abathumele, kodwa aniphulaphulanga, ningathobanga nendlebe yenu ukuze niphulaphule,
5  bona besithi, ‘Khanincede nibuye, wonk’ ubani endleleni yakhe embi nasebubini bezenzo zenu, nize niqhubeke nihlala emhlabeni uYehova awaninika wona nina nookhokho benu ukususela kudala ukusa kwixesha elide elizayo.
6  Ningalandeli abanye oothixo ukuze nibakhonze, niqubude kubo, ukuze ningandicaphukisi ngomsebenzi wezandla zenu, nokuze ndingazibizeli intlekele.’
7  “‘Kodwa anindiphulaphulanga,’ utsho uYehova, ‘ukuze nindicaphukise ngomsebenzi wezandla zenu, kuze kube yintlekele kuni.’
8  “Ngoko ke utsho uYehova wemikhosi ukuthi, ‘“Ngenxa yokuba ningawathobelanga amazwi am,
9  yabona, ndiya kuthumela kuzo zonke iintsapho zasemntla,” utsho uYehova, “ndithumele nakuNebhukaderetsare ukumkani waseBhabhiloni, umkhonzi wam, ndibazise nxamye neli lizwe nabemi balo nazo zonke ezi ntlanga zijikelezileyo; ndiza kubatshabalalisa ndize ndibenze into yokukhwankqiswa nento yokubethelwa umlozi neendawo eziphanzileyo ukusa kwixesha elingenammiselo.
10  Yaye ndiza kusitshabalalisa kubo isandi sokugcoba nesandi sokuba nemihlali, ilizwi lomyeni nelizwi lomtshakazi, isandi selitye lokuguba nokukhanya kwesibane.
11  Neli lizwe lonke limele libe yindawo ephanzileyo, into yokukhwankqiswa, nezi ntlanga ziya kumkhonza ukumkani waseBhabhiloni iminyaka engamashumi asixhenxe.”’
12  “‘Kothi ke yakuzaliseka iminyaka engamashumi asixhenxe ndimphendulise ukumkani waseBhabhiloni nolo hlanga,’ utsho uYehova, ‘ngenxa yesiphoso sabo, kwanelizwe lamaKhaledi, kwaye ndiza kulenza inkangala ephanzileyo ukusa kwixesha elingenammiselo.
13  Ndiza kulizisela elo lizwe onke amazwi am endiwathethileyo nxamnye nalo, kona kanye konke oko kubhaliweyo kule ncwadi uYeremiya akuprofetileyo nxamnye nazo zonke iintlanga.
14  Kuba bona ngokwabo, iintlanga ezininzi nookumkani abakhulu, babaxhaphazile njengezicaka; kwaye ndiza kubabuyekeza ngokokusebenza kwabo nangokomsebenzi wezandla zabo.’”
15  Kuba utshilo kum uYehova uTHIXO kaSirayeli ukuthi: “Thabatha le ndebe yewayini yomsindo esandleni sam, useze ngayo zonke iintlanga endikuthumela kuzo.
16  Yaye zimele zisele, zihexe zize zibe njengabantu abanempambano ngenxa yekrele endilithumela phakathi kwazo.”
17  Ndaza ke ndayithabatha indebe leyo esandleni sikaYehova ndaza ndaziseza zonke iintlanga uYehova awayendithumele kuzo:
18  ezizezi, iYerusalem nezixeko zakwaYuda nookumkani bayo, iinkosana zayo, ukuba ndizenze indawo ephanzileyo, into yokukhwankqiswa, into yokubethelwa umlozi nesiqalekiso, kanye njengakule mini;
19  uFaro ukumkani waseYiputa nabakhonzi bakhe neenkosana zakhe nabo bonke abantu bakhe;
20  nalo lonke iqela elingumxube, nabo bonke ookumkani belizwe lakwaUtse, nabo bonke ookumkani belizwe lamaFilisti naseAshkelon naseGaza nase-Ekron nentsalela yaseAshdode;
21  uEdom noMowabhi noonyana baka-Amoni;
22  nabo bonke ookumkani baseTire nabo bonke ookumkani baseSidon nabo bonke ookumkani besiqithi esikummandla wolwandle;
23  noDedan noTema noBhuze nabo bonke abo baneenwele ezinquthuliweyo ezintlafunweni;
24  nabo bonke ookumkani bama-Arabhu nabo bonke ookumkani beqela elingumxube elihlala entlango;
25  nabo bonke ookumkani baseZimri nabo bonke ookumkani base-Elam nabo bonke ookumkani bamaMedi;
26  nabo bonke ookumkani basemntla abakufuphi nabakude, omnye emva komnye, nazo zonke ezinye izikumkani zomhlaba eziphezu komhlaba; nokumkani waseSheshaki uya kusela emva kwabo.
27  “Kwaye umele uthi kubo, ‘Utsho uYehova wemikhosi, uTHIXO kaSirayeli, ukuthi: “Selani, ninxile, nigabhe nize niwe kangangokuba ningabi nakuvuka ngenxa yekrele endilithumela phakathi kwenu.”’
28  Ukuba bathe bala ukuthabatha indebe leyo esandleni sakho ukuze basele, uze uthi kubo, ‘Utsho uYehova wemikhosi ukuthi: “Nakanjani na niya kusela.
29  Kuba, ndiqala phezu kwesixeko esibizwe ngegama lam ukuzisa intlekele, yaye ningakhululeka na nina nangayiphi na indlela ekohlwayweni?”’ “‘Aniyi kukhululeka ekohlwayweni, kuba ndibiza ikrele nxamnye nabo bonke abemi bomhlaba,’ utsho uYehova wemikhosi.
30  “Wena ke, uya kuprofeta kubo onke la mazwi, uthi kubo, ‘UYehova uya kugquma ephezulu, kwaye uya kukhupha ilizwi lakhe ekwindawo yakhe engcwele yokuhlala. Nakanjani na uya kugquma ekwindawo yakhe yokuhlala. Ngokukhwaza okunjengoko kwabo baxovula isixovulelo sewayini uya kuvuma nxamnye nabo bonke abemi bomhlaba.’
31  “‘Ngokuqinisekileyo ingxolo iya kufikelela kweyona nxalenye ithe qelele yomhlaba, kuba uYehova ubambene neentlanga. Umele ngokobuqu agwebe inyama yonke. Ke bona abangendawo, umele abanikele ekreleni,’ utsho uYehova.
32  “Utsho uYehova wemikhosi ukuthi, ‘Khangela! Kuphuma intlekele eluhlangeni ukusa eluhlangeni, nesivuthuvuthu esikhulu siya kuvuswa kweyona mimandla ithe qelele yomhlaba.
33  Yaye abo babuleweyo nguYehova ngaloo mini ngokuqinisekileyo baya kususela kwesinye isiphelo somhlaba base kwesinye isiphelo somhlaba. Abayi kwenzelwa sijwili, bengayi kuhlanganiswa okanye bangcwatywe. Baya kuba njengomgquba phezu komhlaba.’
34  “Bhombolozani, balusi, nize nidanduluke! Bhuqabhuqani, zingangamsha zomhlambi, ngenxa yokuba izalisekile imihla yenu yokuxhela nokuchithachitheka kwenu, yaye niya kuwa njengesitya esinqwenelekayo!
35  Nendawo yokusabela itshabalele kubalusi, nendlela yokubaleka kwiingangamsha zomhlambi.
36  Phulaphulani! Isikhalo sabalusi, nokubhomboloza kweengangamsha zomhlambi, kuba uYehova uyaliphanga idlelo lazo.
37  Neendawo zabo zokuhlala ezinoxolo zibhuqiwe ngenxa yomsindo ovuthayo kaYehova.
38  Uyishiyile indawo yakhe esekusithekeni kanye njengengonyama entsha enesingci, kuba ilizwe labo liye lanjengento yokukhwankqiswa ngenxa yekrele elidlakazelisayo nangenxa yomsindo wakhe ovuthayo.”
13  Utsho uYehova kum ukuthi: “Hamba, uzithengele ibhanti lelinen uze ulibhinqe esinqeni sakho, kodwa lingaze lidibane namanzi.”
2  Ngoko ndalifumana ibhanti elo ngokwelizwi likaYehova ndaza ndalibhinqa esinqeni sam.
3  Yaye ilizwi likaYehova lafika kum isihlandlo sesibini, lisithi:
4  “Thabatha ibhanti olifumeneyo, elisesinqeni sakho, uze usuke, uye kumEfrate, ulifihle apho kwimfanta yengxondorha.”
5  Ngoko ndahamba ndaza ndalifihla kumEfrate, kanye njengoko uYehova wayendiyalele.
6  Kodwa kwathi ekupheleni kwemihla emininzi uYehova wathi kum: “Suka, uye kumEfrate uze uthabathe ibhanti endakuyalela ukuba ulifihle khona.”
7  Ngako oko ndaya kumEfrate ndaza ndemba ndalithabatha ibhanti kuloo ndawo ndandilifihle kuyo, yaye, khangela! ibhanti lalonakele; lalingafanelekelanga nantoni na.
8  Ngoko kwafika ilizwi likaYehova kum, lisithi:
9  “Utsho uYehova ukuthi, ‘Ndiya kulenjenjalo ukulonakalisa ikratshi lakwaYuda nekratshi elikhulu leYerusalem.
10  Aba bantu banobubi nabalayo ukuthobela amazwi am, abahamba ngobulukhuni bentliziyo yabo nabaqhubeka belandela abanye oothixo ukuze babakhonze nokuze baqubude kubo, baya kuba kanye njengeli bhanti elingafanelekelanga nto.’
11  ‘Kuba kanye njengoko ibhanti linamathela esinqeni somntu, ngokunjalo indlu kaSirayeli iphela nendlu kaYuda iphela ndazinamathelisa kum,’ utsho uYehova, ‘ukuze babe ngabantu bam negama nendumiso nento entle; kodwa abazange bathobele.’
12  “Kwaye umele uthethe eli lizwi kubo, ‘Utsho uYehova uTHIXO kaSirayeli ukuthi: “Yonke ingqayi enkulu izaliswa ngewayini.”’ Yaye ngokuqinisekileyo baya kuthi kuwe, ‘Uba asiyazi kakade into yokuba yonke ingqayi enkulu izaliswa ngewayini?’
13  Uze uthi ke kubo, ‘Utsho uYehova ukuthi: “Yabona, ndibazalisa ngokunxila bonke abemi beli lizwe nookumkani abahlalela uDavide etroneni yakhe nababingeleli nabaprofeti nabo bonke abemi baseYerusalem.
14  Yaye ndiza kubangqubanisa, ooyise noonyana, ngaxeshanye,” utsho uYehova. “Andiyi kubonisa mfesane, ndingabi nalo naluphi na usizi, yaye andiyi kuba nanceba ngokokude ndingabonakalisi.”’
15  “Yivani nize nibeke indlebe. Musani ukuba nekratshi, kuba uYehova uthethile.
16  Mzukiseni uYehova uThixo wenu, ngaphambi kokuba abangele ubumnyama naphambi kokuba iinyawo zenu zibetheke olunye kolunye ezintabeni ngongcwalazi. Ngokuqinisekileyo ke niya kuba nethemba lokukhanya, yaye okunene uya kwenza ithunzi elimnyama; uya kulijika libe sisithokothoko.
17  Ukuba anithanga nikuve oko, uya kulila umphefumlo wam kwiindawo ezifihlakeleyo ngenxa yekratshi lenu yaye ngokuqinisekileyo uya kuntywizisa iinyembezi; neliso lam liya kuhla iinyembezi, ngenxa yokuba umhlambi kaYehova uya kube uthinjiwe.
18  “Yithi kukumkani nakwinenekazi, ‘Hlalani ngokuzithoba, kuba ngokuqinisekileyo isithsaba senu sobuhle siya kuhla ezintlokweni zenu.’
19  Izixeko zasemzantsi zivaliwe, ukuze kungabikho bani uzivulayo. UYuda wonke usiwe ekuthinjweni. Uthinjiwe wonke ephela.
20  “Phakamisa amehlo akho uze ubone abo bavela emntla. Uphi na umhlambi lowo akunika wona, umhlambi wakho omhle?
21  Uya kuthini na xa lowo ephethulela ingqalelo yakhe kuwe, xa wena ubafundise kanye ecaleni kwakho njengabahlobo abasenyongweni kwasekuqaleni? Ayiyi kukubamba na inimba, njengaleyo yomfazi ozalayo?
22  Naxa uya kuthi entliziyweni yakho,‘Kutheni na ndisehlelwa zezi zinto nje?’ ngenxa yobuninzi beziphoso zakho imibhinqo yakho ihlutyiwe; izithende zakho ziphethwe ngogonyamelo.
23  “UmKushi unokulutshintsha na ulusu lwakhe? okanye ihlosi amabala alo? Nani ngokwenu ningakwazi ukwenza okulungileyo, nina bantu bafundiswe ukwenza okubi.
24  Ngoko ndiya kubachithachitha njengeendiza ezidlula nomoya wasentlango.
25  Liqashiso lakho elo, isahlulo osilinganiselweyo sivela kum,” utsho uYehova, “ngenxa yokuba undilibele kwaye uhlala ukholosa ngobuxoki.
26  Nam ndiya kuyiphakamisela ebusweni bakho imibhinqo yakho, kwaye ngokuqinisekileyo liya kubonwa ihlazo lakho,
27  izenzo zakho zokukrexeza nokukhala kwakho, ihambo yakho evakalala yobunongogo. Ezindulini, endle, ndizibonile izinto zakho ezilizothe. Yeha ke wena, Yerusalem! Akunakuhlambuluka—emva kwethuba elingakanani na?”
14  Lilo eli ilizwi likaYehova elafikayo kuYeremiya ngokuphathelele imbalela:
2  UYuda uzilile, namasango akhe aphelelwe. Adakumbile emhlabeni, nesikhalo seYerusalem sinyukile.
3  Neengangamsha zabo zithume abangabalulekanga babo amanzi. Beze emijelweni. Abafumananga manzi. Babuye nezitya zabo zingenanto. Bahlazisiwe yaye badanile, bagqubuthele intloko.
4  Ngenxa yomhlaba oqotyiweyo kuba kungabangakho mvula elizweni, abalimi baneentloni; bagqubuthele intloko.
5  Kuba kwanexhamakazi liyazala endle, kodwa liyalishiya ithole lalo, ngenxa yokuba kungekho ngca ithambileyo.
6  Namaqwarhashe ema ngxi ezindulini ezingenanto; awusezele umoya njengoodyakalashe; amehlo awo aphelelwe ngenxa yokuba abukho utyani.
7  Kwanokuba iziphoso zethu zingqina nxamnye nathi, Yehova, thabatha inyathelo ngenxa yegama lakho; kuba zininzi izenzo zethu zokungathembeki; sonile kuwe.
8  Owu wena themba likaSirayeli, Msindisi wakhe ngexesha lokubandezeleka, kutheni na ukuba ube njengomphambukeli elizweni, nanjengomhambi othe gu bucala ukuze achithe ubusuku?
9  Kutheni na waba njengomntu othe khamnqa, njengendoda enamandla engakwaziyo ukusindisa? Kanti uphakathi kwethu, Yehova, kwaye igama lakho libiziwe phezu kwethu. Musa ukusiyekela.
10  Utsho uYehova ukuthi ngokuphathelele esi sizwana: “Ngaloo ndlela sithande ukubhadula; iinyawo zaso asizinqandanga. UYehova ke akakholiswanga siso. Ke kaloku uya kusikhumbula isiphoso saso, anikele ingqalelo ezonweni zaso.”
11  Waza uYehova wathi kum: “Musa ukusithandazela esi sizwana ukuba kusilungele.
12  Xa sizila ukutya, andisiphulaphuli isikhalo saso sokubongoza; naxa sinikela umnikelo otshiswa kuphele nomnikelo wokudla okuziinkozo, andikholiswa siso; kuba ndisiphelisa ngekrele nangendlala nangendyikitya yokufa.”
13  Ndathi ke mna: “Awu, Nkosi enguMongami Yehova! Yabona, abaprofeti bathi kubo, ‘Aniyi kubona krele, yaye akuyi kubakho ndlala kuni, kodwa ndiya kuninika uxolo lokwenyaniso kule ndawo.’”
14  Waza uYehova wahlabela mgama wathi kum: “Abaprofeti baprofeta ubuxoki egameni lam. Andibathumanga, ndingabayalelanga okanye ndathetha kubo. Baniprofetela umbono wobuxoki nokuvumisa nento engenaxabiso nenkohliso yentliziyo yabo.
15  Ngoko ke utsho uYehova ngokuphathelele abaprofeti abaprofeta egameni lam nendingabathumanga nabathi akukho krele okanye ndlala eya kubakho kweli lizwe ukuthi, ‘Abo baprofeti baya kufikelela ekupheleni kwabo ngekrele nangendlala.
16  Kwaye bona kanye aba bantu babaprofetelayo baya kuphoselwa phandle ezitratweni zaseYerusalem ngenxa yendlala nekrele, kungekho bani wokubangcwaba—bona, nabafazi babo, noonyana babo, neentombi zabo. Yaye ndiza kuyiphalazela phezu kwabo intlekele yabo.’
17  “Uze ulithethe kubo eli lizwi lokuthi, ‘Amehlo am makehle iinyembezi ubusuku nemini, angayeki, kuba intombi enyulu yabantu bam yaphulwe ngokuwa okukhulu, ngokubethwa okugulisa ngokugqithiseleyo.
18  Ukuba okunene ndiyaphuma ndiye endle, khangela, ke, nabo ababuleweyo likrele! Ukuba okunene ndingena esixekweni, khangela, izifo ezibangelwa yindlala! Kuba kokubini umprofeti nombingeleli bajikeleze ilizwe abangalaziyo.’”
19  Umgatye ngokupheleleyo na uYuda, okanye umphefumlo wakho uyayenyanya na iZiyon? Kutheni na ukuze usibethe, kangangokuba singabi nakuphiliswa? Besinethemba loxolo, kodwa akufikanga okulungileyo; nexesha lokuphiliswa, kodwa, khangela! kukho unkwantyo!
20  Siyabuqonda, Yehova, ubungendawo bethu, isiphoso sookhokho bethu, kuba sikonile.
21  Musa ukungabi nantlonelo ngathi ngenxa yegama lakho; musa ukuyidelela itrone yakho ezukileyo. Khumbula; musa ukuwaphula umnqophiso wakho nathi.
22  Phakathi kwezithixo ezililize bakho na abanganisa imvula, okanye namazulu ngokwawo angawunisa na umvumbi? Asinguwe na, Yehova Thixo wethu? Sithembe wena, kuba nguwe ozenzileyo zonke ezi zinto.
29  Ngawo la amazwi encwadi uYeremiya umprofeti awayithumela eYerusalem kwabaseleyo kumadoda amakhulu abantu abathinjiweyo nakubabingeleli nakubaprofeti nakubo bonke abantu, abo uNebhukadenetsare wabathabathayo eYerusalem wabasa ekuthinjweni eBhabhiloni,
2  emva kokuphuma kukaYekoniya ukumkani nenenekazi namagosa enkundla, iinkosana zakwaYuda neYerusalem, neengcibi nabakhi beendonga zokukhusela eYerusalem.
3  Ngesandla sikaElasa unyana kaShafan noGemariya unyana kaHilekiya, lowo uZedekiya ukumkani wakwaYuda wamthumela eBhabhiloni kuNebhukadenetsare ukumkani waseBhabhiloni, isithi:
4  “Utsho uYehova wemikhosi, uTHIXO kaSirayeli, kubo bonke abantu abathinjiweyo, endibangele ukuba baye ekuthinjweni besuka eYerusalem ukusa eBhabhiloni, ukuthi,
5  ‘Yakhani izindlu nize nihlale kuzo, kwaye tyalani imiyezo nize nidle iziqhamo zayo.
6  Thabathani abafazi nize nizale oonyana neentombi; thabathelani oonyana benu abafazi nize ninikele neentombi zenu emadodeni, ukuze zizale oonyana neentombi; nize nibe baninzi apho, ningabi mbalwa.
7  Funani uxolo lwesixeko endinibangele ukuba niye kuso ekuthinjweni, nize nisithandazele kuYehova, kuba ngoxolo lwaso nani niya kuba noxolo.
8  Kuba utsho uYehova wemikhosi, uTHIXO kaSirayeli, ukuthi: “Ningakhohliswa ngabaprofeti benu abaphakathi kwenu nabo benu abavumisayo, yaye musani ukuwaphulaphula amaphupha abo abawaphuphayo.
9  Kuba ‘baniprofetela ubuxoki egameni lam. Andibathumanga,’ utsho uYehova.”’”
10  “Kuba utsho uYehova wemikhosi ukuthi, ‘Ngokuvisisana nokuzaliseka kweminyaka engamashumi asixhenxe eBhabhiloni ndiya kuphethulela ingqalelo yam kuni, kwaye ndiya kulimisela kuni ilizwi lam elilungileyo ngokunibuyisela kule ndawo.’
11  “‘Kuba mna ndizazi kakuhle iingcamango endizicingayo ngani,’ utsho uYehova, ‘iingcamango zoxolo, kungekhona ezentlekele, ukuba ndininike ikamva nethemba.
12  Kwaye ngokuqinisekileyo niya kundibiza nize nifike ukuze nithandaze kum, yaye ndiya kuniphulaphula.’
13  “‘Okunene niya kundifuna nize nindifumane, kuba niya kundifuna ngentliziyo yenu yonke.
14  Ndiya kuzenza ndifumaneke kuni,’ utsho uYehova. ‘Kwaye ndiya kulihlanganisa iqela labathinjwa ndize ndiniqokelele ndawonye kuzo zonke iintlanga nakuzo zonke iindawo endinisasazele kuzo,’ utsho uYehova. ‘Yaye ndiya kunibuyisela kule ndawo nivela apho ndanibangela naya khona ekuthinjweni.’
15  “Kodwa nithe, ‘UYehova usivelisele abaprofeti eBhabhiloni.’
16  “Kuba utsho uYehova kukumkani ohleli etroneni kaDavide nakubo bonke abantu abahlala kwesi sixeko, abazalwana benu abangaphumanga nani ukuya ekuthinjweni, ukuthi,
17  ‘Utsho uYehova wemikhosi ukuthi: “Yabonani, ndithumela kubo ikrele, indlala nendyikitya yokufa, yaye ndiza kubenza babe njengamakhiwane adlabhukileyo angenakudliwa ngenxa yobubi.”’
18  “‘Ndiza kubasukela ngekrele, ngendlala nangendyikitya yokufa, ndibanikele ukuba bangcangcazeliswe zizo zonke izikumkani zomhlaba, babe sisiqalekiso nento yokukhwankqiswa nento eyenza abantu babethe umlozi nongcikivo phakathi kweentlanga zonke ngokuqinisekileyo endiya kubasasazela kuzo,
19  ngenxa yokuba bengawaphulaphulanga amazwi am,’ utsho uYehova, ‘endawathumela kubo ngabakhonzi bam abaprofeti, ndivuka ekuseni ndize ndibathumele.’ “‘Kodwa aniphulaphulanga,’ utsho uYehova.
20  “Nina ke, liveni ilizwi likaYehova, nonke nina bantu bathinjiweyo, endibandulule bemka eYerusalem baya eBhabhiloni.
21  Utsho uYehova wemikhosi, uTHIXO kaSirayeli, ngokuphathelele uAhabhi unyana kaKolaya noZedekiya unyana kaMahaseya, abaniprofetela ubuxoki egameni lam, ukuthi, ‘Yabonani, ndibanikela esandleni sikaNebhukaderetsare ukumkani waseBhabhiloni, kwaye umele abaxabele phambi kwamehlo enu.
22  Yaye ngokuqinisekileyo kubo kuya kuthatyathwa isiqalekiso lilo liphela iqela labathinjwa bakwaYuda abaseBhabhiloni, kusithiwa: “Ngamana uYehova angakwenza ube njengoZedekiya nanjengoAhabhi, abo ukumkani waseBhabhiloni wabosa emlilweni!”
23  ngenxa yokuba baqhube ngokungabi nangqiqo kwaSirayeli, bahlala bekrexeza nabafazi bamaqabane abo baza bathetha ngobuxoki egameni lam ilizwi endingabayalelanga lona. “‘“NdinguLowo waziyo yaye ndilingqina,” utsho uYehova.’”
24  “NakuShemaya unyana kaNehelam uze uthi,
25  ‘Utsho uYehova wemikhosi, uTHIXO kaSirayeli, ukuthi: “Ngenxa yokuba wena uthumele egameni lakho iincwadi zisiya kubo bonke abantu abaseYerusalem, nakuZefaniya unyana kaMahaseya, umbingeleli, nakubo bonke ababingeleli, usithi,
26  ‘UYehova ukwenze umbingeleli esikhundleni sikaYehoyada umbingeleli, ukuze ube ngumveleli ozukileyo wendlu kaYehova ngakuye nawuphi na umntu onempambano nozenza umprofeti, yaye umele umfake ezitokisini nasemgoqweni;
27  ke, ngoku, kutheni ungamkhalimelanga nje uYeremiya waseAnatoti, ozenza umprofeti kuni?
28  Kuba kungenxa yoko le nto asithumele eBhabhiloni, esithi: “Kusekude! Yakhani izindlu nize nihlale kuzo, yaye tyalani imiyezo nize nidle iziqhamo zayo,—”’”’”
29  Waza uZefaniya umbingeleli wayifunda le ncwadi ezindlebeni zikaYeremiya umprofeti.
30  Ngoko kwafika ilizwi likaYehova kuYeremiya, lisithi:
31  “Thumela kubo bonke abantu abathinjiweyo, usithi, ‘Utsho uYehova ngokuphathelele uShemaya kaNehelam ukuthi: “Ngenxa yokuba uShemaya eniprofetele, kodwa mna ndingamthumelanga, kwaye uzame ukunenza nikholose ngobuxoki,
32  ngoko ke utsho uYehova ukuthi, ‘Yabonani, ndiphethulela ingqalelo yam kuShemaya kaNehelam nakuyo inzala yakhe.’ “‘“‘Akayi kuba namntu uhlala phakathi kwesi sizwana; yaye akayi kukukhangela ukulunga endikwenzela abantu bam,’ utsho uYehova, ‘kuba uthethe imvukelo ecacileyo nxamnye noYehova.’”’”
40  Kwafika ilizwi likaYehova kuYeremiya emva kokuba wayendululwe eRama nguNebhuzaradan intloko yamafanankosi, ekumthabatheni kwakhe ebotshiwe ngemixokelelwane phakathi kwabo bonke abathinjwa baseYerusalem nabakwaYuda, ababethatyathelwa ekuthinjweni eBhabhiloni.
2  Yandula ke intloko yamafanankosi yamthabatha uYeremiya yaza yathi kuye: “UYehova uThixo wakho wathetha le ntlekele nxamnye nale ndawo,
3  waza wakuphumeza oko uYehova kanye njengoko wayethethile, ngenxa yokuba nina nonile kuYehova, analithobela ilizwi lakhe. Yabakho ke le nto kuni.
4  Ke kaloku, khangela! ndiyakukhulula namhlanje le mixokelelwane isezandleni zakho. Ukuba kulungile emehlweni akho ukuza nam eBhabhiloni, yiza, yaye ndiya kulimisa iliso lam kuwe. Kodwa ukuba kubi emehlweni akho ukuza nam eBhabhiloni, yeka. Khawubone! Ilizwe liphela liphambi kwakho. Naphi na apho kulungileyo yaye kufanelekileyo emehlweni akho ukuya, yiya apho.”
5  Wayengekabuyi, ukutsho kukaNebhuzaradan ukuthi: “Buyela kuGedaliya unyana ka-Ahikam unyana kaShafan, lowo ukumkani waseBhabhiloni ammiseleyo phezu kwezixeko zakwaYuda, uze uhlale naye phakathi kwabantu; okanye naphi na apho kufanelekileyo emehlweni akho ukuya, yiya.” Kwaye ngoko intloko yamafanankosi yamnika umxhesho wokutya nesipho yaza yamyeka wahamba.
6  Ngako oko uYeremiya wafika kuGedaliya unyana ka-Ahikam eMizpa waza wahlala naye phakathi kwabantu ababeshiywe elizweni.
7  Ekuhambeni kwexesha zonke iintloko zomkhosi ezazisendle, zona namadoda azo, zeva ukuba ukumkani waseBhabhiloni umisele uGedaliya unyana ka-Ahikam phezu kwelizwe nokuba ummisele phezu kwamadoda nabafazi nabantwana abancinane nabathile abantu abasweleyo belizwe, ababengathatyathelwanga ekuthinjweni eBhabhiloni.
8  Ngoko zeza kuGedaliya eMizpa, kwanoIshmayeli unyana kaNetaniya noYohanan noYonatan, oonyana bakaKareya, noSeraya unyana kaTanumete noonyana bakaEfayi umNetofa noYezaniya unyana womMahakati, bona namadoda abo.
9  UGedaliya unyana ka-Ahikam unyana kaShafan wabafungela bona namadoda abo, esithi: “Ningoyiki ukuwakhonza amaKhaledi. Qhubekani nihlala elizweni nize nikhonze ukumkani waseBhabhiloni, niya kulungelwa.
10  Mna ke, yabonani, ndihlala eMizpa, ukuze ndime phambi kwamaKhaledi aya kuza kuthi. Nina ke, hlanganisani iwayini neziqhamo zasehlotyeni neoli nifake ezityeni zenu nize nihlale kwizixeko zenu enizithimbileyo.”
11  Nawo onke amaYuda awayekwaMowabhi naphakathi koonyana baka-Amoni nakwaEdom nalawo ayekwamanye amazwe, eva ukuba ukumkani waseBhabhiloni umnike intsalela uYuda nokuba phezu kwayo umisele uGedaliya unyana ka-Ahikam unyana kaShafan.
12  Kwaye onke amaYuda abuya ezindaweni zonke awayesasazeke kuzo, yaye aqhubeka esiza kwilizwe lakwaYuda kuGedaliya eMizpa. Ahlanganisa iwayini neziqhamo zasehlotyeni ezininzi kakhulu.
13  Yena ke uYohanan unyana kaKareya nazo zonke iintloko zemikhosi yamajoni ezazisendle, beza kuGedaliya eMizpa.
14  Bathi kuye: “Akwazi na konke konke ukuba uBhahalis, ukumkani woonyana baka-Amoni, uthumele uIshmayeli unyana kaNetaniya ukuze akuxabele emphefumlweni?” Kodwa uGedaliya unyana ka-Ahikam akazange abakholelwe.
15  UYohanan unyana kaKareya yena wathi kuGedaliya, emfihlekweni eMizpa: “Ndifuna ukuhamba, ngoku, ndize ndimxabele uIshmayeli unyana kaNetaniya, njengoko kungekho bani uya kwazi konke konke. Kutheni na efanele akuxabele emphefumlweni, yaye kutheni na onke la maYuda aqokelelwa ndawonye kuwe emele achithachitheke nentsalela yakwaYuda itshabalale?”
16  Kodwa uGedaliya unyana ka-Ahikam wathi kuYohanan unyana kaKareya: “Musa ukuyenza le nto, kuba bubuxoki obu ubuthethayo ngokuphathelele uIshmayeli.”
39  Ngonyaka wesithoba kaZedekiya ukumkani wakwaYuda, ngenyanga yeshumi, uNebhukaderetsare ukumkani waseBhabhiloni nawo wonke umkhosi wakhe wamajoni beza eYerusalem baza bayingqinga.
2  Ngonyaka weshumi elinanye kaZedekiya, ngenyanga yesine, ngomhla wesithoba enyangeni leyo, kwatyhotyozwa esixekweni.
3  Yaye zonke iinkosana zokumkani waseBhabhiloni zangena zaza zahlala phantsi kwiSango Eliphakathi, zizo ezi, uNergali-sharetsere, uSamgar-nebho, uSarsekim, uRabhesarisi, uNergali-sharetsere umRabhemage nazo zonke ezinye iinkosana zokumkani waseBhabhiloni.
4  Ke kaloku kwathi kamsinya nje akuzibona uZedekiya ukumkani wakwaYuda nawo onke amadoda emfazwe, babaleka bemka, baphuma esixekweni ngobusuku ngendlela yomyezo kakumkani, ngesango eliphakathi kweendonga ezimbini; yaye baqhubeka bephuma ngendlela yaseArabha.
5  Umkhosi wamajoni amaKhaledi wabasukela, waza wamfumana uZedekiya emathafeni ayinkqantosi aseYeriko. Wandula ke wamthabatha wamzisa kuNebhukaderetsare ukumkani waseBhabhiloni eRibhela kwilizwe laseHamati ukuze avakalise izigwebo zakhe.
6  Ukumkani waseBhabhiloni wababulala ngogonyamelo oonyana bakaZedekiya eRibhela phambi kwamehlo akhe, nazo zonke izidwangube zakwaYuda ukumkani waseBhabhiloni wazibulala ngogonyamelo.
7  Wamtyhaphaza amehlo uZedekiya, emva koko wambopha ngamakhamandela obhedu, ukuze amzise eBhabhiloni.
8  Indlu yokumkani nezindlu zabantu amaKhaledi azitshisa ngomlilo, neendonga zaseYerusalem azidiliza.
9  Yaye abanye abantu ababeshiywe esixekweni, nabo baqhweshileyo ababephambukele kuye, nabanye abantu ababeshiyiwe, uNebhuzaradan intloko yamafanankosi wabathabathela ekuthinjweni eBhabhiloni.
10  Ke inxalenye yabantu, izisweli ezazingenanto konke konke, uNebhuzaradan intloko yamafanankosi wayishiya kwilizwe lakwaYuda; yaye wayinika izidiliya nenkonzo yesinyanzelo ngaloo mini.
11  Ngapha koko, uNebhukaderetsare ukumkani waseBhabhiloni wanikela umyalelo ngokuphathelele uYeremiya ngoNebhuzaradan intloko yamafanankosi, esithi:
12  “Mthabathe uze umise amehlo akho kuye, yaye musa ukwenza nantoni na embi kuye konke konke. Kodwa kanye njengoko ethetha kuwe, uze ke wenjenjalo kuye.”
13  Ngako oko uNebhuzaradan intloko yamafanankosi noNebhushazebhan umRabhesarisi, noNergali-sharetsere umRabhemage nawo onke amadoda aziintloko okumkani waseBhabhiloni bathumela;
14  bathumela baza bamthabatha uYeremiya kwiNtendelezo Yabalindi, bamnikela kuGedaliya unyana ka-Ahikam unyana kaShafan, ukuba amzise endlwini yakhe, ukuze ahlale phakathi kwabantu abo.
15  Lafika ilizwi likaYehova kuYeremiya ngoxa wayesavalelwe kwiNtendelezo Yabalindi, lisithi:
16  “Hamba, uze uthi kuEbhedi-meleki umTiyopiya, ‘Utsho uYehova wemikhosi, uTHIXO kaSirayeli, ukuthi: “Yabona, ndiwenza abe yinyaniso amazwi am kwesi sixeko, abe yintlekele kungekhona ukulungelwa, yaye ngokuqinisekileyo aya kwenzeka phambi kwakho ngaloo mini.”’
17  “‘Kwaye ndiza kukuhlangula ngaloo mini,’ utsho uYehova, ‘yaye akuyi kunikelwa esandleni samadoda lawo uwoyikayo.’
18  “‘Kuba nakanjani na ndiya kukusindisa, yaye akuyi kuwa ngekrele; ngokuqinisekileyo uya kuba lixhoba lakho umphefumlo wakho, ngenxa yokuba ukholose ngam,’ utsho uYehova.”
19  Utsho uYehova ukuthi: “Hamba, uze ufumane iselwa lodongwe lombumbi nenxalenye yamadoda amakhulu abantu nenxalenye yamadoda amakhulu ababingeleli.
2  Kwaye umele uphume uye entlanjeni yonyana kaHinom, engaseSangweni leeNkamba. Yaye apho umele ubhengeze amazwi endiya kuwathetha kuwe.
3  Uze uthi ke, ‘Liveni ilizwi likaYehova, nina bokumkani bakwaYuda nani bemi baseYerusalem. Utsho uYehova wemikhosi, uTHIXO kaSirayeli, ukuthi: “‘“Yabonani, le ndawo ndiyizisela intlekele, eya kutsho nabani na xa eyiva, iindlebe zakhe zithi nzwi;
4  ngenxa yokuba bandishiyile baza le ndawo bayenza ayaqondakala yaye baqhumisela imibingelelo kwabanye oothixo abangazange babazi, bona nookhokho babo nookumkani bakwaYuda; kwaye le ndawo bayizalise ngegazi labamsulwa.
5  Bamakhela uBhahali iindawo eziphakamileyo ukuze batshise oonyana babo emlilweni njengomnikelo otshiswa kuphele kuBhahali, nto leyo endingakhange ndibayalele yona okanye ndiyithethe, nengakhange ithi qatha entliziyweni yam.”’
6  “‘“Ngoko ke, khangela! kuza imihla,” utsho uYehova, “xa le ndawo ingasayi kuphinda ibizwe ngokuba yiTofete nentlambo yonyana kaHinom, kodwa kuthiwe yintlambo yokubulala.
7  Yaye ndiza kulenza liphuthe icebo lakwaYuda nelaseYerusalem kule ndawo, ndibenze bawe ngekrele phambi kweentshaba zabo nangesandla sabo bafuna umphefumlo wabo. Kwaye ndiza kunikela izidumbu zabo zibe kukutya kwezidalwa eziphaphazelayo zamazulu nezilo zomhlaba.
8  Nesi sixeko ndiza kusenza into ekhwankqisayo nento yokubethelwa umlozi. Wonke owokugqibela odlulayo ngakuso uya kujonga ekhwankqisiwe aze abethe umlozi ngenxa yezibetho zaso zonke.
9  Ndiza kubadlisa inyama yoonyana babo nenyama yeentombi zabo; ngamnye uya kudla inyama yedlelane lakhe, ngenxa yengxinano nangenxa yengcinezelo eziya kubarhangqa ngayo iintshaba zabo kunye nabo bafuna umphefumlo wabo.”’
10  “Kwaye umele uliqhekeze iselwa phambi kwamehlo amadoda ahamba nawe.
11  Yaye umele uthi kuwo, ‘Utsho uYehova wemikhosi ukuthi: “Ngendlela efanayo ndiya kusiqhekeza esi sizwana nesi sixeko njengoko ubani eqhekeza isitya sombumbi kangangokuba singaphindi sikwazi ukulungiswa; yaye eTofete baya kungcwaba kude kungabi sabakho ndawo yakungcwaba.”’
12  “‘Leyo yindlela endiya kwenza ngayo kule ndawo,’ utsho uYehova, ‘nakubemi bayo, ndisenze esi sixeko sibe njengeTofete.
13  Yaye izindlu zaseYerusalem nezindlu zookumkani bakwaYuda ziya kuba njengendawo yaseTofete, zibe zezingahlambulukanga, oko kukuthi, zonke izindlu ekwathi phezu kophahla lwazo baqhumisela umbingelelo kuwo wonke umkhosi wamazulu kwaza kwathululwa nomnikelo othululwayo kwabanye oothixo.’”
14  Kwaye uYeremiya wafika evela eTofete, leyo uYehova wayemthumele kuyo ukuba aprofete, waza wema entendelezweni yendlu kaYehova, wathi kubo bonke abantu:
15  “Utsho uYehova wemikhosi, uTHIXO kaSirayeli, ukuthi, ‘Yabonani, ndizisela esi sixeko nazo zonke izixeko zaso intlekele yonke endithethe ngayo kuso, ngenxa yokuba bayenze lukhuni intamo yabo ukuze bangawathobeli amazwi am.’”
24  UYehova wandibonisa, khangela! iingobozi ezimbini zamakhiwane zibekwe phambi kwetempile kaYehova, emva kokuba uNebhukaderetsare ukumkani waseBhabhiloni wayemthabathele ekuthinjweni uYekoniya unyana kaYehoyakim, ukumkani wakwaYuda, neenkosana zakwaYuda neengcibi nabakhi beendonga zokukhusela, ebasusa eYerusalem ukuze abase eBhabhiloni.
2  Enye ingobozi, yayinamakhiwane alunge kakhulu, njengamakhiwane asekuqaleni; enye ingobozi, yayinamakhiwane amabi kakhulu, kangangokuba ayengenakudliwa ngenxa yobubi.
3  Wathi uYehova kum: “Ubona ntoni na, Yeremiya?” Ndathi: “Amakhiwane, amakhiwane alungileyo elunge kakhulu, nalawo mabi emabi kakhulu, kangangokuba akanakudliwa ngenxa yobubi.”
4  Kwandula ke kwafika ilizwi likaYehova kum, lisithi:
5  “Utsho uYehova uTHIXO kaSirayeli ukuthi, ‘Njengala makhiwane alungileyo, ndiya kwenjenjalo ukubagqala abathinjwa bakwaYuda, abo ndiza kubandulula kule ndawo baye kwilizwe lamaKhaledi, ngendlela elungileyo.
6  Ndiza kubeka iliso labo kum ngendlela elungileyo, yaye ngokuqinisekileyo ndiya kubabuyisela kweli lizwe. Kwaye ndiza kubakha, andiyi kubachitha; ndiza kubatyala, andiyi kubancothula.
7  Ndiza kubanika nentliziyo yokundazi, ukuba ndinguYehova; yaye baya kuba ngabantu bam, nam ndibe nguThixo wabo, kuba baya kubuyela kum ngentliziyo yabo yonke.
8  “‘Nanjengamakhiwane amabi angenakudliwa ngenxa yobubi, enyanisweni utsho uYehova ukuthi: “Ndiya kwenjenjalo ukumnikela uZedekiya ukumkani wakwaYuda neenkosana zakhe nentsalela yeYerusalem eseleyo kweli lizwe nabo bahlala kwilizwe laseYiputa—
9  ndiza kubanikela ukuba bangcangcazeliswe, babe yinto yentlekele, kuzo zonke izikumkani zomhlaba, babe lungcikivo nomzekelo, babe sisigculelo nesiqalekiso, kuzo zonke iindawo endiya kubasasazela kuzo.
10  Ndiza kuthumela kubo ikrele, indlala nendyikitya yokufa, de baphele emhlabeni endabanika wona bona nookhokho babo.”’”
43  Ke kaloku kwathi kamsinya akuba uYeremiya egqibile ukuwathetha ebantwini bonke amazwi onke kaYehova uThixo wabo lawo uYehova uThixo wabo wayemthume wona kubo, wona kanye onke la mazwi,
2  uAzariya unyana kaHoshaya noYohanan unyana kaKareya nawo onke amadoda akhukhumeleyo athi kuYeremiya: “Uthetha ubuxoki. UYehova uThixo wethu akakuthumanga, esithi, ‘Musani ukungena eYiputa ukuba nihlale khona njengabaphambukeli.’
3  Kodwa uBharuki unyana kaNeriya uyakuphembelela nxamnye nathi ngenjongo yokusinikela esandleni samaKhaledi, ukuba asibulale okanye asithabathele ekuthinjweni eBhabhiloni.”
4  UYohanan unyana kaKareya nazo zonke iintloko zemikhosi yamajoni nabo bonke abantu abazange balithobele ilizwi likaYehova, ukuba baqhubeke behlala kwilizwe lakwaYuda.
5  Ngoko uYohanan unyana kaKareya nazo zonke iintloko zemikhosi yamajoni bathabatha yonke intsalela yakwaYuda eyabuyayo ivela kuzo zonke iintlanga eyayisasazeke kuzo, ukuze ihlale okwethutyana kwilizwe lakwaYuda,
6  kwanamadoda omeleleyo nabafazi nabantwana abancinane neentombi zokumkani nayo yonke imiphefumlo uNebhuzaradan intloko yamafanankosi awayeyishiye noGedaliya unyana ka-Ahikam unyana kaShafan, noYeremiya umprofeti noBharuki unyana kaNeriya.
7  Ekugqibeleni bafika kwilizwe laseYiputa, kuba abazange balithobele ilizwi likaYehova; bada baya kufikelela eTapanehesi.
8  Ngoko kwafika ilizwi likaYehova kuYeremiya eTapanehesi, lisithi:
9  “Thabatha ngesandla sakho amatye amakhulu, uze uwafihle eludakeni endaweni yezitena emnyangweni wendlu kaFaro eTapanehesi phambi kwamehlo amadoda akwaYuda.
10  Kwaye umele uthi kuwo, ‘Utsho uYehova wemikhosi, uTHIXO kaSirayeli, ukuthi: “Yabonani, ndiya kuthumela uNebhukaderetsare ukumkani waseBhabhiloni, umkhonzi wam, ndiyibeke itrone yakhe kanye phezu kwala matye ndiwafihlileyo, yaye ngokuqinisekileyo intente yakhe entle uya kuyolulela phezu kwawo.
11  Uya kufika alibethe ilizwe laseYiputa. Nabani na ofanelwe sisibetho esibulalayo uya kuba ngowesibetho esibulalayo, nabani na ofanelwe kukuthinjwa uya kuba ngowokuthinjwa, nabani na ofanelwe likrele uya kuba ngowekrele.
12  Ndiza kuzitshisa ngomlilo izindlu zoothixo baseYiputa; kwaye ngokuqinisekileyo uya kuzitshisa zona, bona abathimbe, aze azisonge ngelizwe laseYiputa, kanye njengoko umalusi ezisonga ngesambatho sakhe, yaye okunene uya kuphuma apho ngoxolo.
13  Ngokuqinisekileyo uya kuziqhekeza iintsika zaseBhete-shemeshe, ekwilizwe laseYiputa; nezindlu zoothixo baseYiputa uya kuzitshisa ngomlilo.”’”
44  Kwafika ilizwi kuYeremiya lisiya kuwo onke amaYuda awayehlala kwilizwe laseYiputa, lawo ahlala eMigdoli naseTapanehesi naseNofu nakwilizwe lasePatrosi, lisithi:
2  “Utsho uYehova wemikhosi, uTHIXO kaSirayeli, ukuthi, ‘Niyibonile yonke intlekele endiyizisele iYerusalem nezixeko zonke zakwaYuda, yaye niyabona, ziyindawo ephanzileyo ngale mini, akukho mmi kuzo.
3  Kungenxa yobubi babo ababenzayo ukuze bandicaphukise ngokuhamba baye kuqhumisa umbingelelo baze bakhonze abanye oothixo ababengabazi bona, nani nookhokho benu.
4  Kwaye ndandithumela kuni bonke abakhonzi bam abaprofeti, ndivuka ekuseni ndize ndithumele, ndisithi: “Ncedani, musani ukuyenza le nto icekisekayo nendiyithiyileyo.”
5  Kodwa abazange baphulaphule, bengazange bayithobe nendlebe yabo ukuba babuye kububi babo ngokungaqhumiseli imibingelelo kwabanye oothixo.
6  Ngoko baphalazwa ubushushu bam, nomsindo wam, yaye bavutha kwizixeko zakwaYuda nakwizitrato zaseYerusalem; zaba yindawo ephanzileyo, inkangala ephanzileyo, njengakule mini.’
7  “Ke kaloku utsho uYehova, uTHIXO wemikhosi, uTHIXO kaSirayeli, ukuthi, ‘Kutheni na niyibangele le ntlekele inkulu imiphefumlo yenu, ukuze kunqunyulwe kuni indoda nomfazi, umntwana nowanyayo, phakathi kukaYuda, ukuze ningazishiyeli ntsalela;
8  ngokundicaphukisa ngemisebenzi yezandla zenu ngokuqhumisela imibingelelo kwabanye oothixo kwilizwe laseYiputa, eningena kulo ukuba nihlale njengabaphambukeli; ngenjongo yokuba ninqunyulwe nangenjongo yokuba nibe sisiqalekiso nongcikivo phakathi kweentlanga zonke zomhlaba?
9  Nizilibele na izenzo ezibi zookhokho benu nezenzo ezibi zookumkani bakwaYuda nezenzo ezibi zabafazi babo nezenu izenzo ezibi nezenzo ezibi zabafazi benu, abazenzileyo kwilizwe lakwaYuda nasezitratweni zaseYerusalem?
10  Kude kuse kule mini abazange bazive betyumkile, yaye abazange boyike, bengazange bahambe nasemthethweni wam nakwimimiselo yam endayibeka phambi kwenu naphambi kookhokho benu.’
11  “Ngoko ke utsho uYehova wemikhosi, uTHIXO kaSirayeli, ukuthi, ‘Yabonani, ubuso bam ndibubhekisa kuni ukuba ndinizisele intlekele nokunqunyulwa kukaYuda wonke.
12  Ndiza kuyithabatha intsalela yakwaYuda ebhekise ubuso bayo ekungeneni kwilizwe laseYiputa ukuba ihlale apho njengabaphambukeli, yaye ngokuqinisekileyo yonke iya kufika esiphelweni sayo kwilizwe laseYiputa. Iya kuwa likrele; iya kufika esiphelweni sayo ngendlala, ukususela koyena umncinane kude kuse koyena mkhulu; iya kufa likrele nayindlala. Imele ibe sisithuko, into ekhwankqisayo nesiqalekiso nongcikivo.
13  Ndiza kubaphendulisa abo bahlala kwilizwe laseYiputa, kanye njengoko ndayiphendulisayo iYerusalem, ngekrele, ngendlala nangendyikitya yokufa.
14  Kwaye akukho uya kubaleka okanye osindayo kwintsalela yakwaYuda engenayo ukuba ihlale apho njengabaphambukeli, kwilizwe laseYiputa, nokubuyela kwilizwe lakwaYuda elo akuphakamisele kulo okunqwenelwa ngumphefumlo wabo ukuba babuyele ukuze bahlale; kuba abayi kubuya, ngaphandle kwabathile ababalekileyo.’”
15  Onke amadoda abesazi ukuba abafazi bawo babeqhumisela imibingelelo kwabanye oothixo, nabo bonke abafazi ababemi belibandla elikhulu, nabo bonke abantu ababehlala kwilizwe laseYiputa, ePatrosi, bamphendula uYeremiya, besithi:
16  “Ngokubhekisele kwilizwi eli ulithethileyo kuthi egameni likaYehova, asikuphulaphuli;
17  kodwa ngokuqinisekileyo siya kuwenza onke amazwi aphumileyo emlonyeni wethu, ukuze siqhumisele ‘ukumkanikazi wamazulu’ umbingelelo nokuze simthululele iminikelo ethululwayo, kanye njengoko thina, nookhokho bethu, nookumkani bethu, neenkosana zethu senjenjalo kwizixeko zakwaYuda nakwizitrato zaseYerusalem, xa sasidla ngokwanela sisonka, sihleli kakuhle, yaye asizange sibone nayiphi na intlekele konke konke.
18  Ukususela kwixesha esayeka ngalo ukuqhumisela ‘kukumkanikazi wamazulu’ umbingelelo nokumthululela iminikelo ethululwayo siswele yonk’ into, saphela likrele nayindlala.
19  “Xa sasiqhumisela ‘kukumkanikazi wamazulu’ umbingelelo yaye sityekele ekumthululeleni iminikelo ethululwayo, ngaba samenzela amaqebengwana ombingelelo, ukuze senze umfanekiso wakhe, nokuze simthululele iminikelo ethululwayo ngaphandle kokucela amadoda ethu na?”
20  UYeremiya wathetha kubo bonke abantu, kumadoda omeleleyo nasebafazini nakubo bonke abantu, ababemphendula ngelizwi, esithi:
21  “Ke kona ukuqhumisa umbingelelo enanikwenza kwizixeko zakwaYuda nakwizitrato zaseYerusalem, nina, nookhokho benu, nookumkani benu, neenkosana zenu, nabantu belizwe, asikuko na oku akukhumbuleyo uYehova nokuthe kwenyuka entliziyweni yakhe?
22  Ekugqibeleni uYehova akabanga sakwazi ukukunyamezela ngenxa yobubi bezenzo zenu, ngenxa yezinto ezicekisekayo enazenzayo, yaye ngoko ilizwe lenu laba yindawo ephanzileyo nento ekhwankqisayo nesiqalekiso, lingenammi, njengakule mini.
23  Ngenxa yokuba niqhumise umbingelelo, namona uYehova, analithobela ilizwi likaYehova yaye anahamba ngomthetho wakhe nangemimiselo yakhe nangezikhumbuzo zakhe, kungenxa yoko le nto niye nehlelwa yile ntlekele ngale mini.”
24  UYeremiya waqhubeka wathi kubo bonke abantu nakubo bonke abafazi: “Liveni ilizwi likaYehova, nonke maYuda akwilizwe laseYiputa.
25  Utsho uYehova wemikhosi, uTHIXO kaSirayeli, ukuthi, ‘Nina ke madoda nabafazi benu, nina bafazi nikwathetha ngemilomo yenu, (nangezandla zenu nikwenze kwazaliseka,) nisithi: “Nakanjani na siya kuzenza izibhambathiso esizibhambathisileyo, ukuqhumisela ‘ukumkanikazi wamazulu’ umbingelelo nokumthululela iminikelo ethululwayo.” Nina bafazindini niya kuzigcina izibhambathiso zenu, yaye niya kuzenza izibhambathiso zenu.’
26  “Ngoko ke liveni ilizwi likaYehova, nonke maYuda ahlala kwilizwe laseYiputa, ‘“Yabonani, ndifunga igama lam elikhulu,” utsho uYehova, “ukuba igama lam aliyi kuba sabizwa ngomlomo wakhe nawuphi na umntu wakwaYuda, esithi, ‘Ephila nje uYehova iNkosi enguMongami!’ kulo lonke ilizwe laseYiputa.
27  Yabonani, ndihleli ndibaphaphele ukuze ndibazisele intlekele kungekhona ukulungelwa; yaye onke amadoda akwaYuda akwilizwe laseYiputa ngokuqinisekileyo aya kuphela likrele nayindlala, de angabikho.
28  Ke bona abasindileyo ekreleni, baya kubuya elizweni laseYiputa baye kwilizwe lakwaYuda, bembalwa ngenani; bonke abo bentsalela yakwaYuda, abeza kwilizwe laseYiputa ukuba bahlale apho njengabaphambukeli, ngokuqinisekileyo baya kwazi ukuba lilizwi likabani elithi libe yinyaniso, lelam okanye lelabo kusini na.”’”
29  “‘Nanku umqondiso wenu,’ utsho uYehova, ‘wokuba ndiphethulela ingqalelo yam kuni kule ndawo, ukuze nazi ukuba nakanjani na amazwi am aya kuba yinyaniso kuni kube yintlekele:
30  Utsho uYehova ukuthi: “Yabonani, ndiyamnikela uFaro Hofera, ukumkani waseYiputa, esandleni seentshaba zakhe nasesandleni sabo bafuna umphefumlo wakhe, kanye njengoko ndimnikele uZedekiya ukumkani wakwaYuda esandleni sikaNebhukaderetsare ukumkani waseBhabhiloni, utshaba lwakhe nalowo ufuna umphefumlo wakhe.”’”
47  Lilo eli ilizwi likaYehova kuYeremiya umprofeti ngokuphathelele amaFilisti phambi kokuba uFaro axabele iGaza.
2  Utsho uYehova ukuthi: “Khangela! Kunyuka amanzi evela ngasemntla angumsinga okhukulayo. Kwaye aya kulikhukulisa ilizwe noko kulizalisileyo, isixeko nabemi baso. Yaye ngokuqinisekileyo abantu baya kudanduluka, wonk’ ubani ohlala elizweni umele abhomboloze.
3  Ngenxa yesandi sokungqisha kweempuphu zeenkunzi zamahashe akhe, ngokugoqoza kweenqwelo zakhe zokulwa, ingxokozelo yamavili akhe, ooyise okunene abayi kuphethukela koonyana, ngenxa yokuwa kwezandla zabo,
4  ngenxa yemini leyo izayo ukuza kuphanga onke amaFilisti, kunqunyulwe eTire naseSidon wonke osindileyo obencedisa. Kuba uYehova uyawaphanga amaFilisti, aseleyo kwisiqithi saseKafetori.
5  IGaza iya kucheba inkqayi. IAshkelon bayitsho yathi cwaka. Owu ntsalela esentilini yabo, kuya kude kube nini na nimana nizicenta?
6  “Heke, ikrele likaYehova! Kuya kude kube nini na ungathi cwaka? Ngena esingxotyeni sakho. Phumla uze uthi cwaka.
7  “Lingathini ukuthi cwaka, xa liwunikwe nguYehova ngokwakhe umyalelo? LelaseAshkelon naselunxwemeni lolwandle. Utyumbe ukuba libe lapho.”
48  NgoMowabhi utsho uYehova wemikhosi, uTHIXO kaSirayeli, ukuthi: “Yeha iNebho, kuba iphangiwe! IKiriyatayim ihlazisiwe, ithinjiwe. Indawo ephakamileyo enqabisekileyo ihlazisiwe yaye inkwantyisiwe.
2  Akusayi kuba sabakho nayiphi na indumiso ngoMowabhi. EHeshbhon bacinge intlekele ngaye: ‘Yizani, madoda, masimnqumle angabi luhlanga.’ “Nawe, Mademen, ufanele uthi cwaka. Ulandelwa likrele.
3  Kukho isandi sesikhalo eHoronayim, ukuphangwa nokwaphuka okukhulu.
4  UMowabhi udilikile. Abancinane bakhe bavakalisa isikhalo.
5  Kuba kwindlela enyukayo ukuya eLuhiti ubani unyuka elila—kuyalilwa. Kuba kwindlela ehlayo evela eHoronayim sisikhalo esibandezelayo ngenxa yokuwa abakuvileyo abantu.
6  “Sabani; sindisani imiphefumlo yenu, yaye nifanele nibe njengomthi wejunipha entlango.
7  Ngenxa yokuba nikholose ngemisebenzi yenu nangobuncwane benu, nani niya kuthinjwa. Yaye ngokuqinisekileyo uKemoshe uya kuya ekuthinjweni, ababingeleli bakhe neenkosana zakhe ngaxeshanye.
8  Umphangi uya kufika kuzo zonke izixeko, yaye akuyi kubakho sixeko sisindayo. Ngokuqinisekileyo nentili iya kutshabalala nomhlaba othe tyaba ubhujiswe, nto leyo ayithethileyo uYehova.
9  “Nikani uMowabhi umqondiso wendlela, kuba ekuweni abe ngamanxuwa uya kuphuma; zona kanye izixeko zakhe ziya kuba yinto nje ekhwankqisayo, kungekho bani uhlala kuzo.
10  “Makaqalekiswe owenza uthumo lukaYehova ngokungakhathali; makaqalekiswe nolinqandayo ikrele lakhe egazini!
11  “AmaMowabhi ebehleli ngokukhululeka ukususela ebutsheni bawo, yaye asahleli engaphazamiseki kwiintsipho zawo. Akakhange akhutshelwe kwesinye isitya esuswa kwesinye isitya, engayanga nasekuthinjweni. Kungenxa yoko le nto incasa yawo iye yahlala injalo ngaphakathi kwawo, nevumba lawo alitshintshwanga.
12  “Ngoko ke, khangela! kuza imihla,’ utsho uYehova, ‘endiya kuthi ngayo ndithumele kuwo abathululi bezitya, yaye ngokuqinisekileyo baya kuwathulula; nezitya zawo baya kuziqongqotha, neengqayi zawo ezinkulu baya kuziqhekeza zibe ziingceba.
13  AmaMowabhi kuya kufuneka abe neentloni ngoKemoshe, kanye njengoko abo bendlu kaSirayeli baba neentloni ngeBheteli intembelo yabo.
14  Ningathini na ukuthi: “Singamadoda omeleleyo namadoda anamandla emfazweni”?’
15  “‘UMowabhi uphangiwe, kwaza kwenyukelwa ezixekweni zakhe. Abafana bakhe ababalaseleyo behlele ekuxhelweni,’ utsho uKumkani, ogama lakhe linguYehova wemikhosi.
16  “Kukufuphi ukuba sifike isihelegu samaMowabhi, yona kanye intlekele yawo okunene ikhawuleza kakhulu.
17  Bonke abo bawajikelezileyo kuya kufuneka bavelane nawo, kwanabo bonke abo balaziyo igama lawo. Yithini, ‘Owu hayi ukwaphuka kwentonga yamandla, umsimelelo wobuhle!’
18  “Yihla eluzukweni, uhlale phantsi kulo unxano, wena mmi olibhinqa wentombi yaseDibhon; kuba umphangi wakwaMowabhi unyuke weza kuwe. Okunene uya kuzonakalisa iindawo zakho ezinqatyisiweyo.
19  “Yima ngxi uze uqwalasele indlela le, mmi olibhinqa waseArohere. Buza osabayo nalowo ubalekayo. Yithi, ‘Kwenzeke ntoni na?’
20  UMowabhi uhlazisiwe, kuba ungenwe lunkwantyo. Bhombolozani nize nidanduluke. Xelani eArnon madoda, ukuba uMowabhi uphangiwe.
21  Umgwebo ufikile kwilizwe elimhlaba uthe tyaba, eHolon naseYahatsa naseMefehati,
22  naseDibhon naseNebho naseBhete-dibhlatayim,
23  naseKiriyatayim naseBhete-gamuli naseBhete-meyon
24  naseKeriyoti naseBhotsera nakuzo zonke izixeko zelizwe lakwaMowabhi, ezo zikude nezo zikufuphi.
25  “‘Uphondo lukaMowabhi lunqunyulwe, nengalo yakhe yaphukile,’ utsho uYehova.
26  ‘Mnxiliseni madoda, kuba uzigwagwisile kuYehova; uMowabhi ukhahleleke emhlanzweni wakhe, yaye uye waba sisigculelo, yena kanye.
27  “‘Akazange na noSirayeli abe sisigculelo kuwe? Okanye wafumaneka phakathi kwamasela aziwayo na? Kuba wawuhlunguzela intloko ngokufuthi kangangoko wawuthetha ngaye.
28  “‘Shiyani izixeko nize nihlale engxondorheni, bemi bakwaMowabhi, nibe njengehobe elenza indlwane yalo kwimimandla esemlonyeni womgongxo.’”
29  “Silivile ikratshi lakwaMowabhi—unekratshi kakhulu—ukuphakama kwakhe nekratshi lakhe nokuzidla kwakhe nokuphakama kwentliziyo yakhe.”
30  “‘Mna ndiyakwazi ukuvutha komsindo wakhe,’ utsho uYehova, ‘yaye akuyi kuba ngale ndlela; intetho yakhe elilize—okunene abayi kwenza ngaloo ndlela.
31  Kungenxa yoko le nto ndiya kubhomboloza ngenxa kaMowabhi, ndidanduluke ngenxa kaMowabhi ephela. Ubani uya kudumzela ngenxa yamadoda aseKire-heres.
32  “‘Ngaphezu kokulilelwa kweYazere ndiya kukulilela, mdiliya waseSibhema. Amahlumelo akho achumileyo awele ulwandle. Afikelele elwandle—eYazere. Isiqhamo sakho sasehlotyeni nesivuno sakho seediliya siwelwe ngumphangi.
33  Isukile imihlali novuyo kwibhoma nakwilizwe lakwaMowabhi. Ndiyiphelisile iwayini kwizixovulelo zewayini. Akukho bani uya kuxovula ekhwaza. Ukukhwaza akuyi kuba kukukhwaza.’”
34  “‘Ukususela kwisikhalo esiseHeshbhon ukuya kufikelela e-Eleyale, ukuya kufikelela eYahatsa bavakalise ilizwi labo, ukususela eTsoware ukuya kufikelela eHoronayim, ukusa e-Egelati-shelishiya; kuba kwanamanzi aseNimrim aya kuba ziziphanziso.
35  Ndiza kumyekisa kwaMowabhi,’ utsho uYehova, ‘lowo unyusa umnikelo kwindawo ephakamileyo nalowo uqhumisela uthixo wakhe umbingelelo.
36  Kungenxa yoko le nto intliziyo yam iya kuxokozela ngoMowabhi, kanye njengeembande; nangenxa yamadoda aseKire-heres yona kanye intliziyo yam iya kuxokozela, kanye njengeembande. Kungenxa yoko le nto yona kanye intabalala ayivelisileyo ngokuqinisekileyo iya kutshabalala.
37  Kuba zonke iintloko zinenkqayi, nazo zonke iindevu zinquthulwe. Ezandleni zonke ziintlanga, nasezinqeni lirhonya!’”
38  “‘Eluphahleni lonke lwakwaMowabhi nakwiindawo zakhe zembutho—zonke—sisijwili; kuba ndimaphule uMowabhi kanye njengesitya esingayolisiyo,’ utsho uYehova.
39  ‘Owu hayi indlela ankwantya ngayo! Bhombolozani! Owu hayi indlela ajike ngayo umhlana! Uneentloni. Kwaye uMowabhi usisigculelo nento enkwantyisayo kubo bonke abo bamjikelezileyo.’”
40  “Kuba utsho uYehova ukuthi, ‘Khangela! Kanye njengokhozi olurhiwulayo, uthile umele aneke amaphiko akhe phezu koMowabhi.
41  Okunene iidolophu ziya kuthinjwa, neendawo zakhe ezomeleleyo ngokuqinisekileyo ziya kuhluthwa. Nentliziyo yamadoda anamandla akwaMowabhi imele ngaloo mini ibe njengentliziyo yomfazi oba neenkxwaleko ekuzaleni.’”
42  “‘Ngokuqinisekileyo uMowabhi uya kubhujiswa angabi sisizwana, kuba uzigwagwisile kuYehova.
43  Ukunkwantya nomgongxo nesibatha ziphezu kwakho, mmi wakwaMowabhi,’ utsho uYehova.
44  ‘Nabani na osabayo ngenxa yokunkwantya uya kuwela emgongxweni; naye nabani na onyukayo ephuma emgongxweni uya kubanjwa sisibatha.’ “‘Kuba ndiya kumzisela uMowabhi, unyaka wokunikwa kwakhe ingqalelo,’ utsho uYehova.
45  ‘Emthunzini waseHeshbhon abo basabayo beme ngxi bengenamandla. Kuba ngokuqinisekileyo kuya kuphuma umlilo eHeshbhon, nedangatye phakathi kwaSihon; yaye uya kuqwenga iintlafuno zakwaMowabhi nokakayi lwentloko yoonyana bokuxokozela.’
46  “‘Yeha Mowabhi! Abantu bakaKemoshe batshabalele. Kuba oonyana bakho bathatyathiwe njengabathinjwa neentombi zakho zangabathinjwa.
47  Ndiza kubahlanganisa abathinjiweyo bakwaMowabhi ekupheleni kwemihla,’ utsho uYehova. ‘Kude kuse kweli nqanaba ngumgwebo kaMowabhi lowo.’”
5  Zityhutyheni izitrato zaseYerusalem nibone, ngoku, nazi, nize nizifunele kwiindawo zayo zembutho enoba ninokufumana umntu kusini na, enoba kukho nabani na owenza okusesikweni, nabani na ofuna ukuthembeka, yaye ndiya kuyixolela.
2  Kwanokuba bangathi: “Ephila nje uYehova!” baya kuba bafunga ubuxoki ngokupheleleyo.
3  Owu Yehova, amehlo akho akakho ekuthembekeni na? Ubabethile, kodwa abakhange bagule. Ubatshabalalisile. Balile ukwamkela uqeqesho. Babenze balukhuni ubuso babo kunengxondorha. Balile ukubuya.
4  Nam ndathi: “Ngokuqinisekileyo bangabodidi oluphantsi. Benze ngobudenge, kuba abayinanzanga indlela kaYehova, umgwebo woThixo wabo.
5  Ndiza kuya kwabakhulu ndize ndithethe nabo; kuba bona bamele ukuba bayiphawule indlela kaYehova, umgwebo woThixo wabo. Ngokuqinisekileyo bona bamele ukuba xa bebonke bayaphule idyokhwe; bamele ukuba baziqhawule izibopho.”
6  Kungenxa yoko le nto ingonyama yasehlathini ibabulele, nengcuka yasethafeni eliyinkqantosi iyabaphanga, nehlosi libalalela ezixekweni zabo. Wonk’ ubani ophuma kubo uyaqwengwa. Kuba kube kuninzi ukunxaxha kwabo; izenzo zabo zokungathembeki zininzi.
7  Ndingakuxolela njani na ngayo yona kanye le nto? Oonyana bakho bandishiyile, bafunga into engengoThixo. Ndandibanelisa, kodwa baqhubeka bekrexeza, kwaye bahamba bengumkhosi ukuya endlwini yomfazi ongunongogo.
8  Banjengamahashe avuthayo yinkanuko yesini, anamasende amakhulu. Ngamnye ukhalela kumfazi weqabane lakhe.
9  “Andifanele ndibaphendulise na ngenxa kanye yezi zinto?” utsho uYehova. “Okanye phezu kohlanga olunjengolu umphefumlo wam awufanele uziphindezele na?”
10  “Nyukelani kwizintlu zomdiliya wayo nize nonakalise, kodwa ningatshabalalisi ngokupheleleyo. Susani amahlumelo ayo achumileyo, kuba akangokaYehova.
11  Kuba indlu kaSirayeli nendlu kaYuda ngokuqinisekileyo zindenzele ubuqhophololo,” utsho uYehova.
12  “Ziyamkhanyela uYehova, zisithi, ‘Asinguye. Kwaye thina asiyi kufikelwa yintlekele, kungekho krele okanye ndlala esiya kuyibona.’
13  Nabaprofeti baba ngumoya, yaye ilizwi alikho kubo. Kuya kwenziwa ngaloo ndlela kubo.”
14  Ngoko ke utsho uYehova, uTHIXO wemikhosi, ukuthi: “Ngenxa yokuba nithethe oku, yabonani, ndiwenza abe ngumlilo emlonyeni wenu amazwi am, yaye esi sizwana siya kuba ziinkuni, kwaye ngokuqinisekileyo uya kusiqwenga.”
15  “Yabonani, ndizisa phezu kwenu uhlanga oluvela kude, ndlu kaSirayeli,” utsho uYehova. “Luhlanga olunyamezelayo. Luhlanga lwakudala, uhlanga olululwimi ungalwaziyo, kwaye akunakukuqonda oko lukuthethayo.
16  Umphongolo walo unjengendawo yokungcwaba evulekileyo; bonke bangamadoda anamandla.
17  Ngokuqinisekileyo baya kusidla basigqibe isivuno sakho nesonka sakho. Aba bantu baya kubadla babagqibe oonyana bakho neentombi zakho. Baya kuyidla bayigqibe imihlambi yakho yezimvu nemihlambi yakho yeenkomo. Baya kuwudla bawugqibe umdiliya wakho nomkhiwane wakho. Baya kuziqoba ngekrele izixeko zakho ezinqatyisiweyo okholose ngazo.”
18  “Nangaloo mihla,” utsho uYehova, “andiyi kunitshabalalisa.
19  Niya kuthi ke, ‘Kungenxa yasiphi na isibakala le nto uYehova uThixo wethu enze zonke ezi zinto kuthi?’ Uze uthi ke kubo, ‘Kanye njengoko nindishiyile naza naya kukhonza uthixo wasemzini kwilizwe lenu, ngokunjalo niya kukhonza abasemzini kwilizwe elingelolenu.’”
20  Kuxeleni oku kwindlu kaYakobi, nize nikuvakalise kwaYuda, nithi:
21  “Ke kaloku, yivani oku, bantundini bangalumkanga, abangenantliziyo: Banamehlo, kodwa ababoni; baneendlebe, kodwa abeva.
22  ‘Anindoyiki na nam,’ utsho uYehova, ‘okanye aninazintlungu ziqatha na ngenxa yam, obeke intlabathi yangumda wolwandle, ummiselo ohlala ngokungenammiselo olungenakuwudlula? Nangona amaza alo elatyuza, sekunjalo akanakoyisa; yaye nangona exokozela, sekunjalo akanakudlula.
23  Kodwa sona kanye esi sizwana sinentliziyo eneenkani nenemvukelo; siphambukile saza saqhubeka sihamba ngekhondo laso.
24  Kodwa asitsho entliziyweni yaso ukuthi: “Ke kaloku, masoyike uYehova uThixo wethu, Lowo unika izantyalantyala zemvula nemvula yasekwindla nemvula yasentwasahlobo ngexesha layo, Lowo usigcinela iiveki ezimiselweyo zesivuno.”
25  Iziphoso zenu zizishenxisile ezi zinto, nezono zenu zikuthintele kuni okulungileyo.
26  “‘Kuba phakathi kwabantu bam kufunyenwe abantu abangendawo. Bahleli beqondele, bebuthumile njengababambisi beentaka. Babeke isibatha esonakalisayo. Babambisa abantu.
27  Njengendlwane izele zizidalwa eziphaphazelayo, ngokunjalo nezindlu zabo zizele yinkohliso. Kungenxa yoko le nto beye baba bakhulu kwaye bezuza ubutyebi.
28  Batyebile; bayakhazimla. Baphuphuma izinto ezimbi. Ityala abaligwebi, kwanetyala lenkwenkwe engenayise, ukuze baphumelele; netyala lamahlwempu abaligwebi.’”
29  “Ndifanele ndingabaphendulisi na ngenxa yezi zinto,” utsho uYehova, “okanye kuhlanga olunjengolu umphefumlo wam ufanele ungaziphindezeleli na?
30  Benza izinto ezikhwankqisayo neziqhiphula umbilini, kulo ilizwe:
31  Abaprofeti okunene baprofeta ubuxoki; ke bona ababingeleli, bahamba besoyisa ngokwamandla abo. Kwaye abantu bam bathande ngaloo ndlela; yaye niya kwenza ntoni na ekupheleni kwako oku?”
36  Ke kaloku kwathi ngonyaka wesine kaYehoyakim unyana kaYosiya, ukumkani wakwaYuda, kwafika eli lizwi kuYeremiya livela kuYehova, lisithi:
2  “Zithabathele umqulu wencwadi, uze ubhale kuwo onke amazwi endiwathethileyo kuwe nxamnye noSirayeli nanxamnye noYuda nanxamnye nazo zonke iintlanga, ukususela kwimini endathethayo kuwe, ukususela kwimihla kaYosiya, ukuza kufikelela kule mini.
3  Mhlawumbi abo bendlu kaYuda baya kuyiphulaphula yonke intlekele endicinga ukuyenza kubo, ukuze babuye, ngamnye endleleni yakhe embi, nokuze okunene ndisixolele isiphoso sabo nesono sabo.”
4  UYeremiya wabiza uBharuki unyana kaNeriya ukuba uBharuki abhale ngomlomo kaYeremiya onke amazwi kaYehova lawo Yena wayewathethile kuye, emqulwini wencwadi.
5  Wandula ke uYeremiya wayalela uBharuki, esithi: “Ndivalelwe. Andikwazi ukungena endlwini kaYehova.
6  Wena ke umele ungene uze ufunde ngokuvakalayo emqulwini owubhalileyo ngomlomo wam amazwi kaYehova ezindlebeni zabantu endlwini kaYehova ngomhla wokuzila ukutya; nasezindlebeni zamaYuda onke ezayo evela ezixekweni zawo ufanele uwafunde ngokuvakalayo.
7  Mhlawumbi ukucela kwabo ubabalo kuya kuwela phambi koYehova, babuye ngamnye endleleni yakhe embi, kuba mkhulu umsindo nobushushu abuthethileyo uYehova nxamnye nesi sizwana sakhe.”
8  Waza uBharuki unyana kaNeriya wenza ngako konke oko uYeremiya umprofeti wayemyalele kona, wafunda ngokuvakalayo encwadini amazwi kaYehova endlwini kaYehova.
9  Ke kaloku kwathi ngonyaka wesihlanu kaYehoyakim unyana kaYosiya, ukumkani wakwaYuda, ngenyanga yesithoba, bonke abantu eYerusalem nabo bonke abantu ababengena eYerusalem bevela kwizixeko zakwaYuda babhengeza ukuzila ukutya phambi koYehova.
10  UBharuki waqalisa ukufunda ngokuvakalayo encwadini amazwi kaYeremiya endlwini kaYehova, kwigumbi lokudlela likaGemariya unyana kaShafan umkhupheli, kwintendelezo ephezulu, esangweni elitsha lendlu kaYehova, ezindlebeni zabo bonke abantu.
11  UMikaya unyana kaGemariya unyana kaShafan waweva onke amazwi kaYehova asencwadini.
12  Wandula ke wehla waya endlwini yokumkani, kwigumbi lokudlela likanobhala, yaye, khangela! zazihleli apho zonke iinkosana, uElishama unobhala noDelaya unyana kaShemaya noElnatan unyana ka-Akebhore noGemariya unyana kaShafan noZedekiya unyana kaHananiya nazo zonke ezinye iinkosana.
13  UMikaya wazixelela onke amazwi awayewavile ekufundeni ngokuvakalayo kukaBharuki encwadini ezindlebeni zabantu.
14  Zandula ke iinkosana zathumela kuBharuki uYehudi unyana kaNetaniya unyana kaShelemiya unyana kaKushi, zisithi: “Umqulu owufunde ngokuvakalayo ezindlebeni zabantu—wuthabathe ngesandla sakho, uze.” Ngako oko uBharuki unyana kaNeriya wawuthabatha umqulu ngesandla sakhe waya kuzo.
15  Zandula ke zathi kuye: “Khawuncede, uhlale phantsi uze uwufunde ngokuvakalayo ezindlebeni zethu.” Ngoko uBharuki wafunda ngokuvakalayo ezindlebeni zazo.
16  Ke kaloku kwathi kamsinya nje zakuweva onke la mazwi, zajongana zinkwantya; zathi kuBharuki: “Nakanjani na siya kumxelela ukumkani onke la mazwi.”
17  Zambuza ke uBharuki, zisithi: “Khawuncede, sixelele, Uwabhale njani na onke la mazwi aphuma emlonyeni wakhe?”
18  Wandula ke uBharuki wathi kuzo: “Ngomlomo wakhe uye wavakalisa onke la mazwi kum, ndaza mna ndawabhala encwadini ngeinki.”
19  Ekugqibeleni iinkosana zathi kuBharuki: “Hamba, zifihle, wena noYeremiya, ukuze kungabikho bani konke konke uya kwazi ukuba niphi na.”
20  Zandula ke zangena kukumkani, entendelezweni, zawubeka umqulu kwigumbi lokudlela likaElishama unobhala; zawathetha onke la mazwi ezindlebeni zokumkani.
21  Ngoko ukumkani wathuma uYehudi ukuba aye kuwuthabatha umqulu. Ngako oko wawuthabatha egumbini lokudlela likaElishama unobhala. Kwaye uYehudi waqalisa ukuwufunda ngokuvakalayo ezindlebeni zikakumkani nasezindlebeni zazo zonke iinkosana ezimi ngakukumkani.
22  Yaye ukumkani wayehleli endlwini yasebusika, ngenyanga yesithoba, imbawula ivutha phambi kwakhe.
23  Kwathi kamsinya nje akuba uYehudi efunde izintlu zamaphepha amathathu okanye amane, yena wawukrazula ngesitshetshe sikanobhala, waza wawuphosa emlilweni owawusembawuleni de wonke umsongo waphelela emlilweni owawusembawuleni.
24  Abazange bankwantye; yaye ukumkani nezicaka zakhe zonke, ezaziwaphulaphule onke la mazwi, abazange bazikrazule izambatho zabo.
25  UElnatan noDelaya noGemariya bambongoza ukumkani ukuba angawutshisi umqulu, kodwa akabaphulaphula.
26  Ngokubhekele phaya, ukumkani wayalela uYerameli unyana kakumkani noSeraya unyana ka-Azriyeli noShelemiya unyana ka-Abhedeli ukuba baye kuthabatha uBharuki unobhala noYeremiya umprofeti. Kodwa uYehova wabagcina befihlakele.
27  Ilizwi likaYehova lafika ngokubhekele phaya kuYeremiya emva kokuba ukumkani wayewutshisile umqulu owawunamazwi abhalwe nguBharuki ngomlomo kaYeremiya, lisithi:
28  “Zithabathele kwakhona umqulu, omnye, uze ubhale kuwo onke amazwi okuqala awayekumqulu wokuqala, lowo awutshisileyo uYehoyakim ukumkani wakwaYuda.
29  Kwaye kuYehoyakim ukumkani wakwaYuda ufanele uthi, ‘Utsho uYehova ukuthi: “Wena uwutshisile lo mqulu, usithi, ‘Kutheni na ukuze ubhale kuwo, usithi: “Nakanjani na ukumkani waseBhabhiloni uya kuza alonakalise ngokuqinisekileyo eli lizwe aze aphelise kulo umntu nesilo”?’
30  Ngoko ke utsho uYehova kuYehoyakim ukumkani wakwaYuda ukuthi, ‘Akayi kuba nabani wokuhlala etroneni kaDavide, nesidumbu sakhe siya kuphoselwa phandle ebushushwini emini naseqabakeni ebusuku.
31  Ndiza kumphendulisa yena nenzala yakhe nabakhonzi bakhe ngesiphoso sabo, ndibazisele bona nabemi baseYerusalem namadoda akwaYuda yonke intlekele endithethe ngayo nxamnye nabo, baza abaphulaphula.’”’”
32  UYeremiya wathabatha omnye umqulu waza ke wawunika uBharuki unyana kaNeriya, unobhala, owathi wabhala kuwo ngomlomo kaYeremiya onke amazwi encwadi leyo uYehoyakim ukumkani wakwaYuda wayitshisayo emlilweni; yaye kongezelelwa kuwo amazwi amaninzi ngakumbi anjengalawo.
41  Ngenyanga yesixhenxe kwafika uIshmayeli unyana kaNetaniya unyana kaElishama wenzala yasebukhosini nongowamadoda aziintloko akwakumkani namanye amadoda alishumi enaye kuGedaliya unyana ka-Ahikam eMizpa. Yaye badla isonka ndawonye apho eMizpa.
2  Wesuka ke uIshmayeli unyana kaNetaniya namadoda alishumi awayenaye wamxabela uGedaliya unyana ka-Ahikam unyana kaShafan ngekrele. Ngoko yena wambulala lowo wayemiselwe ngukumkani waseBhabhiloni ukuba abe phezu kwelizwe.
3  Nawo onke amaYuda awayekunye naye, oko kukuthi, awayekunye noGedaliya, eMizpa, namaKhaledi awafumanekayo apho, oko kukuthi, amadoda emfazwe, uIshmayeli wawaxabela.
4  Kwathi ngomhla wesibini ebulewe uGedaliya, xa kwakungekho bani konke konke ukwaziyo oku,
5  kwandula ke kwafika amadoda evela kwaShekem, evela eShilo naseSamariya, amadoda angamashumi asibhozo awayezichebile iindevu zawo nawayezikrazule izambatho zawo kwaye ezicentile, yaye ayenomnikelo wokudla okuziinkozo nentlaka yokuqhumisa esandleni sawo ezizise endlwini kaYehova.
6  Ngoko uIshmayeli unyana kaNetaniya waphuma eMizpa wawahlangabeza, ehamba elila. Kwathi kamsinya akuqubisana nawo wathi kuwo: “Yizani kuGedaliya unyana ka-Ahikam.”
7  Kodwa kwathi kamsinya akungena phakathi esixekweni, uIshmayeli unyana kaNetaniya wawabulala ngogonyamelo waza wawaphosa phakathi equleni, yena namadoda awayekunye naye.
8  Kodwa kwafumaneka amadoda alishumi phakathi kwawo, awathi ngoko nangoko kuIshmayeli: “Musa ukusibulala, kuba sinobuncwane obufihliweyo endle, ingqolowa nerhasi neoli nobusi.” Ngoko wawayeka, akawabulala phakathi kwabazalwana bawo.
9  Ke kaloku iqula elo uIshmayeli wazilahla kulo izidumbu zonke zamadoda awayewaxabele yayiliqula elikhulu, elo lalenziwe nguKumkani uAsa ngenxa kaBhahasha ukumkani wakwaSirayeli. Yayililo elo uIshmayeli unyana kaNetaniya walizalisa ngabo babuleweyo.
10  Wandula ke uIshmayeli wayithimba yonke intsalela yabantu ababeseMizpa, iintombi zokumkani nabo bonke abantu ababesele eMizpa, abo uNebhuzaradan intloko yamafanankosi wayebanikele kuGedaliya unyana ka-Ahikam. Ngoko uIshmayeli unyana kaNetaniya wabathimba waza wahamba wawelela koonyana baka-Amoni.
11  Ekuhambeni kwexesha uYohanan unyana kaKareya nazo zonke iintloko zemikhosi yamajoni ezazikunye naye babuva bonke ububi obabenziwe nguIshmayeli unyana kaNetaniya.
12  Ngenxa yoko bathabatha onke amadoda baza bahamba ukuya kulwa noIshmayeli unyana kaNetaniya yaye bamfumana ngasemanzini amaninzi awayeseGibheyon.
13  Bathi ke bonke abantu ababenoIshmayeli bakumbona uYohanan unyana kaKareya nazo zonke iintloko zemikhosi yamajoni ezazikunye naye, baba nemihlali.
14  Yaye bonke abantu uIshmayeli awayebakhokela bethinjiwe eMizpa bajika, baza bahamba noYohanan unyana kaKareya.
15  Yena ke uIshmayeli unyana kaNetaniya, wasinda namadoda asibhozo phambi koYohanan, waya koonyana baka-Amoni.
16  Ke kaloku uYohanan unyana kaKareya nazo zonke iintloko zemikhosi yamajoni ezazikunye naye bathabatha yonke intsalela yabantu ababebabuyisile kuIshmayeli unyana kaNetaniya, eMizpa, emva kokuba wayemxabele uGedaliya unyana ka-Ahikam, amadoda omeleleyo, amadoda emfazwe, nabafazi nabantwana namagosa enkundla, awayebabuyisile eGibheyon.
17  Ngoko bahamba baza bahlala kwindawo yokuhlala eKimham engaseBhetelehem, ukuba baqhubeke behamba baze bangene eYiputa,
18  ngenxa yamaKhaledi; kuba babesoyika ngenxa yabo, ekubeni uIshmayeli unyana kaNetaniya wayemxabele uGedaliya unyana ka-Ahikam, lowo ukumkani waseBhabhiloni wayemmisele phezu kwelizwe.
15  Waza wathi uYehova kum: “Ukuba uMoses noSamuweli bebemi phambi kwam, umphefumlo wam ubungayi kuba ngakwesi sizwana. Besiya kundululwa simke phambi kobuso bam, ukuze siphume.
2  Kothi ke ukuba bangathi kuwe, ‘Siya kuphuma siye phi na?’ wena umele uthi kubo, ‘Utsho uYehova ukuthi: “Nabani na ongowesibetho esibulalayo, makaye kwisibetho esibulalayo! Nabani na ongowekrele, makaye ekreleni! Nabani na ongowendlala, makaye endlaleni! Nabani na ongowokuthinjwa, makaye ekuthinjweni!”’
3  “‘Kwaye ndiza kubamisela iintsapho ezine,’ utsho uYehova, ‘ikrele lokubulala, nezinja ukuba zirhuqe, nezidalwa eziphaphazelayo zamazulu nezilo zomhlaba ukuba zidle nokuba zonakalise.
4  Yaye ndiza kubanikela kwizikumkani zonke zomhlaba ukuba bangcangcazeliswe ngenxa kaManase unyana kaHezekiya, ukumkani wakwaYuda, ngenxa yoko wakwenzayo eYerusalem.
5  Kuba ngubani na oya kubonakalisa imfesane kuwe, Yerusalem, yaye ngubani na oya kuvelana nawe, ingubani na oya kuphambuka ukuze abuze ngentlalo-ntle yakho?’
6  “‘Wena undilahlile,’ utsho uYehova. ‘Uhamba ngendlela eya ngasemva. Kwaye ndiya kusolula nxamnye nawe isandla sam ndize ndikonakalise. Ndidiniwe kukuzisola.
7  Yaye ndiya kubela ngefolokhwe emasangweni elizwe. Ngokuqinisekileyo ndiya kubahlutha abantwana. Ndiza kubatshabalalisa abantu bam, ekubeni bengabuyanga ezindleleni zabo.
8  Kum abahlolokazi babo baninzi kunentlabathi yolwandle. Ndiza kubazisela, phezu konina, umfana, umphangi emini emaqanda. Ndiza kubawisela ngequbuliso ukuvuseleleka nokuphazamiseka.
9  Umfazi ozala abasixhenxe uphelelwe; umphefumlo wakhe uzabalazela impefumlo. Ilanga lakhe litshone emini; libe neentloni laza laziva lidanile.’ ‘Kwaye intsalela yabo ndiya kuyinikela ekreleni phambi kweentshaba zabo,’ utsho uYehova.”
10  Yeha ke mna, mama,  ngenxa yokuba undizele, indoda yengxabano nendoda yembambano kunye nomhlaba wonke. Andibolekisanga, yaye abandibolekanga. Bonke bayandiqalekisa.
11  UYehova uthe: “Ngokuqinisekileyo ndiza kukulungiselela ukuze ulungelwe. Ngokuqinisekileyo ndiza kukuthethelela ngexesha lentlekele nangexesha lokubandezeleka, nxamnye notshaba.
12  Umntu angayiqhekeza na intsimbi, intsimbi yasemntla, nobhedu?
13  Ubuncwane nobutyebi bakho ndiya kubunikela ukuba buphangwe, kungekhona ngexabiso, kodwa ngazo zonke izono zakho, kuyo yonke imimandla yakho.
14  Kwaye ndiza kubudlulisela kwilizwe ongalaziyo kunye neentshaba zakho. Kuba kuphenjwe umlilo ngomsindo wam. Uphenjwe nxamnye nani.”
15  Wazile wena. Owu Yehova, ndikhumbule uze uphethulele ingqalelo yakho kum undiphindezelele kubatshutshisi bam. Ngokuzeka kade umsindo wakho musa ukundisusa. Kuphawule ukuthwala kwam ungcikivo ngenxa yakho.
16  Amazwi akho afunyanwa, ndaza ndawadla; nelizwi lakho kum liba kukugcoba nemihlali yentliziyo yam; kuba ndibizwe ngegama lakho, Yehova Thixo wemikhosi.
17  Andihlalanga phantsi kwiqela lamakholwane abo baqhulayo baze baqalise ukugcoba. Ngenxa yesandla sakho ndihleli phantsi ndedwa, kuba undizalise ngesiqalekiso.
18  Kutheni na ukuze intlungu yam ibe yengapheliyo nomvumbo wam unganyangeki? Awude uphile. Ngokuqinisekileyo kum uba njengento enenkohliso, njengamanzi angathembekanga.
19  Ngoko ke utsho uYehova ukuthi: “Ukuba uya kubuya, ngoko ndiya kukubuyisa. Uya kuma phambi kwam. Yaye ukuba uya kukubuyisa oko kuxabisekileyo kwizinto ezingenaxabiso, uya kuba njengomlomo wam. Bona baya kubuyela kuwe, kodwa wena akuyi kubuyela kubo.”
20  “Ndikwenze udonga olunqatyisiweyo kwesi sizwana; yaye ngokuqinisekileyo siya kulwa nawe, kodwa asiyi kukoyisa. Kuba ndinawe, ukuze ndikusindise nokuze ndikuhlangule,” utsho uYehova.
21  “Yaye ndiza kukuhlangula esandleni sababi, nasentendeni yabo bangoozwilabo ndiza kukukhulula.”
20  Ke kaloku uPashure unyana kaImere, umbingeleli, owayekwangumveleli okhokelayo endlwini kaYehova, wahlala emphulaphule uYeremiya ngoxa wayeprofeta la mazwi.
2  Wandula ke uPashure wambetha uYeremiya umprofeti waza wamfaka ezitokisini ezazingakwiSango Elingasentla lakwaBhenjamin, elalisendlwini kaYehova.
3  Kodwa kwathi ngemini elandelayo uPashure wamkhupha uYeremiya ezitokisini, waza uYeremiya wathi kuye: “UYehova ubize igama lakho, kungekhona ngokuba unguPashure, kodwa ngokuba unguKothuka macala onke.
4  Kuba utsho uYehova ukuthi, ‘Yabona ndikwenza ube kukothuka kuwe ngokwakho nakubo bonke abo bakuthandayo, yaye ngokuqinisekileyo baya kuwa likrele leentshaba zabo ngoxa ekhangele amehlo akho; noYuda wonke ndiya kumnikela esandleni sokumkani waseBhabhiloni, kwaye okunene uya kubathabathela ekuthinjweni eBhabhiloni aze abaxabele ngekrele.
5  Yaye ndiza kunikela yonke ingqwebo yesi sixeko nemveliso yaso yonke nezinto zonke ezixabisekileyo zaso; nobuncwane bonke bookumkani bakwaYuda ndiza kubunikela esandleni seentshaba zabo. Kwaye ngokuqinisekileyo baya kubuphanga babuthabathe baze babuse eBhabhiloni.
6  Wena ke, Pashure, nabo bonke abemi bendlu yakho, niya kuya ekuthinjweni; uye eBhabhiloni apho uya kufela khona nalapho uya kungcwatyelwa khona wena nabo bonke abakuthandayo, ngenxa yokuba ubaprofetele ubuxoki.’”
7  Undiqhathile, Yehova, ndaza ndaqhatheka. Usebenzise amandla akho nxamnye nam, waza wandoyisa. Ndibe yintlekisa imini yonke; wonk’ ubani uyandigculela.
8  Ndithetha ngokudanduluka. Ndimemeza ngogonyamelo nokuphangwa. Kuba ilizwi likaYehova laba ngunobangela wongcikivo nokugculelwa kum imini yonke.
9  Ndaza ndathi: “Andisayi kumkhankanya, andisayi kuphinda ndithethe egameni lakhe.” Yaye entliziyweni yam kwaba ngathi ngumlilo ovuthayo ovalelwe emathanjeni am; ndaza ndadinwa kukuzibamba, andakwazi ukukunyamezela oko.
10  Kuba ndeva ingxelo embi kwabaninzi. Kwakukho ukothuka macala onke. “Xelani, ukuze sibe nokuxela ngaye.” Wonk’ umntu ofayo othi kum “Luxolo!”—balinde ukujingxela kwam: “Mhlawumbi uya kuqhatheka, ukuze sibe nokumoyisa size siziphindezelele kuye.”
11  Kodwa uYehova wayenam njengalowo unamandla ngokunkwantyisayo. Kungenxa yoko le nto bona kanye abo banditshutshisayo beya kukhubeka baze bangoyisi. Ngokuqinisekileyo baya kuhlaziswa, ngenxa yokuba bengayi kuphumelela. Ukuthotywa kwabo okuhlala ngokungenammiselo kuya kuba kokungayi kulibaleka.
12  Kodwa wena, Yehova wemikhosi, uyamhlolisisa lowo ulilungisa; ubona izintso nentliziyo. Ngamana ndingayibona impindezelo yakho phezu kwabo, kuba ndisityhile kuwe isimangalo sam.
13  Mvumeleni uYehova! Mdumiseni uYehova! Kuba uwuhlangule umphefumlo wehlwempu esandleni sabenzi bobubi.
14  Mawuqalekiswe umhla endazalwa ngawo! Ngamana ungangasikeleleki umhla awandizala ngawo uma!
15  Mayiqalekiswe indoda eyazisa iindaba ezilungileyo kubawo, isithi: “Uzalelwe unyana, indodana!” Ngokuqinisekileyo yamenza waba nemihlali.
16  Yona kanye loo ndoda imele ibe njengezixeko uYehova azibhukuqileyo ngoxa Yena engazisoli. Kwaye imele ive isikhalo kusasa nokuhlaba umkhosi ngexesha lasemini emaqanda.
17  Kwakutheni na ukuze angandibulali ngokuqinisekileyo kwasesibelekweni, ukuze uma abe yindawo endingcwatyelwa kuyo size isibeleko sakhe simithe ukusa kwixesha elingenammiselo?
18  Kutheni na ukuze ndiphume esibelekweni ukuze ndibone umsebenzi onzima nentlungu nokuba imihla yam iphelele ekudaneni okupheleleyo?
1  Amazwi kaYeremiya unyana kaHilekiya, omnye wababingeleli ababeseAnatoti kwilizwe lakwaBhenjamin;
2  ekwafika kuye ilizwi likaYehova ngemihla kaYosiya unyana ka-Amon, ukumkani wakwaYuda, ngonyaka weshumi elinesithathu wokulawula kwakhe.
3  Yaye lafika nangemihla kaYehoyakim unyana kaYosiya, ukumkani wakwaYuda, kwada kwaba sekupheleni konyaka weshumi elinanye kaZedekiya unyana kaYosiya, ukumkani wakwaYuda, kwada kwaba sekuthinjweni kweYerusalem ngenyanga yesihlanu.
4  Kwafika ilizwi likaYehova kum, lisithi:
5  “Ngaphambi kokuba ndikuyile esiswini bendikwazi, naphambi kokuba uphume esibelekweni ndakungcwalisa. Ndikwenze umprofeti ezintlangeni.”
6  Kodwa mna ndathi: “Awu, Nkosi enguMongami Yehova! Yabona, okunene andikwazi kuthetha, kuba ndiyinkwenkwe nje.”
7  Waza uYehova wahlabela mgama wathi kum: “Musa ukuthi, ‘Ndiyinkwenkwe nje.’ Kodwa ufanele uye kubo bonke abo ndiya kukuthuma kubo; kwaye ufanele uthethe yonk’ into endiya kukuyalela yona.
8  Musa ukoyika ngenxa yobuso babo, kuba ‘mna ndinawe ukuba ndikuhlangule,’ utsho uYehova.”
9  UYehova ke wolula isandla sakhe waza wachukumisa ngaso umlomo wam. Wandula ke uYehova wathi kum: “Yabona, ndibeke amazwi am emlonyeni wakho.
10  Khawubone, ndikumisele ngale mini ukuba ube phezu kweentlanga naphezu kwezikumkani, ukuze uncothule nokuze udilize nokuze utshabalalise nokuze uchithe, ukuze wakhe nokuze utyale.”
11  Laqhubeka lifika kum ilizwi likaYehova, lisithi: “Yintoni na oyibonayo, Yeremiya?” Ngoko ndathi: “Ndibona igatya lomthi wom-amangile.”
12  Waza uYehova wahlabela mgama wathi kum: “Ubone kakuhle, kuba ndihleli ndiliphaphele ilizwi lam ukuze ndiliphumeze.”
13  Yaye ilizwi likaYehova lafika kum isihlandlo sesibini, lisithi: “Yintoni na oyibonayo?” Ngoko ndathi: “Ndibona imbiza yokupheka ebaselweyo emlomo ubanzi, kwaye umlomo wayo ulifulathele elasemntla.”
14  Wathi uYehova kum: “Intlekele iya kuphuma ngasemntla ize kubo bonke abemi belizwe.
15  Kuba ‘yabona, ndibiza zonke iintsapho zezikumkani zasemntla,’ utsho uYehova; ‘yaye ngokuqinisekileyo ziya kuza zibeke nganye itrone yayo emasangweni aseYerusalem, nasezindongeni zayo zonke eziyijikelezileyo nasezixekweni zonke zakwaYuda.
16  Yaye ndiya kuyithetha nazo imigwebo ngenxa yabo bonke ububi babo, ekubeni bendishiyile, baqhumisa imibingelelo kwabanye oothixo baza baqubuda kwimisebenzi yezandla zabo.’
17  “Wena ke, ufanele ubhinqe emanqeni akho, yaye umele uphakame uze uthethe kubo yonk’ into endikuyalela yona. Musa ukunkwantya ngabo, ukuze ndingakunkwantyisi phambi kwabo.
18  Kodwa mna ke, yabona, namhlanje ndikwenze isixeko esinqatyisiweyo nentsika yentsimbi neendonga zobhedu nxamnye nelizwe lonke, kookumkani bakwaYuda, kwiinkosana zalo, kubabingeleli balo nasebantwini balo ilizwe.
19  Yaye ngokuqinisekileyo baya kulwa nawe, kodwa abayi kukoyisa, kuba ‘ndinawe, ukuba ndikuhlangule,’” utsho uYehova.
2  Lafika ke kum ilizwi likaYehova, lisithi:
2  “Hamba, uze umemeze ezindlebeni zeYerusalem, uthi, ‘Utsho uYehova ukuthi: “Ndibukhumbula kakuhle ububele bakho bothando ebutsheni bakho, uthando ebudeni bokuganelwa kwakho umtshato, ukundilandela kwakho entlango, kwilizwe elingahlwayelwanga mbewu.
3  USirayeli wayengcwele kuYehova, imveliso Yakhe yokuqala.”’ ‘Nabaphi na abantu abamqwengayo babeya kuba netyala. Babeya kufikelwa yintlekele,’ utsho uYehova.”
4  Liveni ilizwi likaYehova, ndlu kaYakobi, nani nonke zintsapho zendlu kaSirayeli.
5  Utsho uYehova ukuthi: “Yintoni na engekho sikweni abayifumeneyo ooyihlo kum, le nto bakhwelele kude kum, balandela isithixo esililize baza nabo baba lilize?
6  Kwaye abazange bathi, ‘Uphi na uYehova, Lowo wasinyusayo esikhupha kwilizwe laseYiputa, Lowo wasihambisa entlango, kwilizwe lethafa eliyinkqantosi nomhadi, kwilizwe elingenamanzi nelinethunzi elimnyama, kwilizwe ekungadluli mntu kulo nekungahlali mntu wasemhlabeni kulo?’
7  “Ndanizisa kwilizwe lamabhoma, ukuba nidle isiqhamo salo nezinto zalo ezilungileyo. Kodwa nangena naza nalenza inqambi ilizwe lam; nelifa lam nalenza into ecekisekayo.
8  Ababingeleli abazange bathi, ‘Uphi na uYehova?’ Yaye bona kanye abo baphethe umthetho babengandazi; abalusi banxaxhile kum, kwanabaprofeti baprofete ngoBhahali, baza balandela abo bangenakuzisa ngenelo.
9  “‘Ngoko ke ndiya kusukuzana ngokubhekele phaya nani,’ utsho uYehova, ‘yaye ndiya kusukuzana noonyana boonyana benu.’
10  “‘Kodwa dlulani kumazwe angaselunxwemeni lwaseKitim nize nibone. Ewe, thumelani naseKedare nize ninikele ingqalelo ekhethekileyo, nibone enoba nantoni na enjengale yakhe yenzeka na.
11  Lukhe lunanise na uhlanga ngoothixo, kwanabo bangengabo oothixo? Kodwa bona abantu bam bananise ngozuko lwam ngenxa yoko kungenakuzisa ngenelo.
12  Mangaliswani koku, nina mazulu; nibe namanwele ngokuqhiphuka umbilini okukhulu,’ utsho uYehova,
13  ‘ngenxa yokuba kukho izinto ezimbini ezimbi abazenzileyo abantu bam: Bandishiyile mna, mthombo wamanzi aphilayo, ukuze bazimbele amaqula, amaqula aqhekekileyo, angenakuqulatha manzi.’
14  “‘USirayeli ungumkhonzi na, okanye ikhoboka elizalelwe endlwini? Kutheni ephangwa nje?
15  Iingonyama ezintsha ezinesingci ziyagquma nxamnye naye; ziye zalikhupha ilizwi lazo. Yaye ilizwe lakhe zihamba zilenza into yokukhwankqiswa. Izixeko zakhe bazitshisile, khon’ ukuze kungabikho mmi.
16  Kwanoonyana baseNofu naseTapanesi badlela elukakayini lwentloko yakho.
17  Oku akukwenzanga ngokwakho na kuwe ngokushiya kwakho uYehova uThixo wakho ebudeni bexesha lokuhamba kwakhe endleleni?
18  Yaye ngoku uyixhalabele ngantoni na indlela yaseYiputa ukuze usele amanzi aseShihore? Kwaye uyixhalabele ngantoni na indlela yaseAsiriya ukuze usele amanzi oMlambo?
19  Ububi bakho bufanele bukulungise, nezenzo zakho zokungathembeki zifanele zikohlwaye. Yazi, ke, uze ubone ukuba ukumshiya kwakho uYehova uThixo wakho yinto embi nekrakra, nokuba akukhange unkwantye ndim,’ itsho iNkosi enguMongami, uYehova wemikhosi.
20  “‘Kuba kwakudala ndayaphula idyokhwe yakho; ndaziqhawula izibopho zakho. Kodwa wathi: “Andizi kukhonza,” kuba walala wanaba phezu kweenduli zonke eziphakamileyo naphantsi kwemithi yonke enabileyo, uzenza unongogo.
21  Mna ke, ndakutyala unjengomdiliya wohlobo obomvu, wonke uyimbewu yenyaniso. Ngoko kwenzeke njani na ukuba unditshintshele ube ngamahlumelo omdiliya ongcakachileyo wasemzini?’
22  “‘Kodwa nokuba ungahlamba ngealkali uze uthabathele kuwe izixa ezininzi zesoda, ngokuqinisekileyo isiphoso sakho besiya kuba kukudyobheka phambi kwam,’ itsho iNkosi enguMongami uYehova.
23  Ungatsho njani na ukuthi, ‘Andizenzanga nqambi. Andibalandelanga ooBhahali’? Yibone indlela yakho entlanjeni. Phawula oko ukwenzileyo. Ithole eliyimazi yenkamela elihla linyuka ngokungenanjongo ezindleleni zalo;
24  iqwarhashe eliqhele intlango, lisezela umoya ngokokunqwena komphefumlo walo; ngexesha lokukhwelwa kwalo, ngubani na onokulibuyisa? Bonke abo balifunayo abayi kuzidinisa. Baya kulifumana ngenyanga yalo.
25  Luthintele unyawo lwakho lungabi ze, nomqala wakho elunxanweni. Kodwa wathi, ‘Akukho themba! Hayi, kuba ndibathandile abasemzini, yaye ndiza kulandela bona.’
26  “Njengokuhlazeka kwesela xa lifunyenwe, ngokunjalo abo bendlu kaSirayeli bazive behlazekile, bona, ookumkani babo, iinkosana zabo nababingeleli babo nabaprofeti babo.
27  Bathi emthini, ‘Ungubawo,’ naselityeni bathi, ‘Wena wandizala.’ Kodwa mna bandinikele umva weentamo kungekhona ubuso. Yaye ngexesha lentlekele yabo baya kuthi, ‘Suka uze usisindise!’
28  “Kodwa baphi na oothixo bakho ozenzele bona? Mabasukume ukuba banako ukukusindisa ngexesha lentlekele yakho. Kuba oothixo bakho bangangenani lezixeko zakho, Yuda.
29  “‘Kutheni na nasukuzana nam? Kutheni na nanxaxha, nonke, kum?’ utsho uYehova.
30  Akubanga luncedo ukubabetha kwam oonyana benu. Abayithabathanga ingqeqesho. Ikrele lenu libaqwengile abaprofeti benu, njengengonyama eyonakalisayo.
31  Owu zizukulwana, ziboneleni ilizwi likaYehova. “Bendiyintlango nje na kuSirayeli okanye ilizwe lobumnyama obukhulu? Kutheni na ukuze abantu bam, aba, bathi, ‘Siye sabhadula. Asisayi kuba seza kuwe’?
32  Intombi enyulu ingazilibala na izihombo zayo, umtshakazi iinqwemesha zakhe? Ukanti abantu bam—bandilibele imihla engenakubalwa.
33  “Kutheni na, mfazindini, uphucula indlela yakho ukuze ufune uthando? Ngoko ke iindlela zakho uzifundise ezintweni ezimbi.
34  Emibhinqweni yakho kufunyenwe amabala egazi lemiphefumlo yamahlwempu amsulwa. Andiwafumananga kwisenzo sokuqhekeza, kodwa akuyo yonke le.
35  “Kodwa uthi, ‘Ndihleli ndimsulwa. Ngokuqinisekileyo umsindo wakhe ubuyile kum.’ “Yabona, ndiya kumangalelana nawe ngenxa yokuba uthi, ‘Andonanga.’
36  Kutheni na ukugqala njengento engabalulekanga ukutshintsha indlela yakho? NaseYiputa uya kuba neentloni, kanye njengoko waba neentloni eAsiriya.
37  Ngenxa yeso sizathu uya kuphuma izandla zakho zisentloko, ngenxa yokuba uYehova uzigatyile izinto onentembelo kuzo, yaye akuyi kuphumelela ngazo.”
3  Kukho intetho ethi: “Ukuba indoda ingamndulula umfazi wayo aze yena okunene emke kuyo abe ngowenye indoda, ifanele ibuyele kuye na kwakhona?” Alingcoliswanga na ngokuqinisekileyo elo lizwe? “Wena ke uye waba ngunongogo unamaqabane amaninzi; unokubuyela na ke kum?” utsho uYehova.
2  “Phakamisela amehlo akho kumendo ohanjwe kakhulu uze ubone. Kuphi na apho ungadlwengulwanga khona? Ubahlalele ecaleni kweendlela, njengomArabhiya entlango; yaye ungcolisa ilizwe ngezenzo zakho zobunongogo nangobubi bakho.
3  Ngoko umvumbi uthintelwe, nemvula yasentwasahlobo ayifikanga. Usuke wanebunzi lomfazi ongunongogo. Walile ukuziva uthotyiwe.
4  Ungathini na ukususela ngoku kuse phambili ukumemeza kum uthi, ‘Bawo, wena ungumhlobo osenyongweni wobutsha bam!
5  Umntu angahlala ecaphukile na ukusa kwixesha elingenammiselo, okanye ahlale ebukele into ngonaphakade?’ Khangela! Uthethile, yaye uye wahlabela mgama wenza izinto ezimbi waza waphumelela.”
6  Wathi uYehova kum ngemihla kaYosiya ukumkani: “‘Ukubonile na oko kwenziwe nguSirayeli ongathembekanga? Unyukela kuzo zonke iintaba eziphakamileyo naphantsi kwemithi yonke enabileyo, ukuze abe ngunongogo apho.
7  Kwaye emva kokwenza kwakhe zonke ezi zinto ndamana ndisithi ufanele abuyele kwakum, kodwa akazange abuye; noYuda wakhangela kudade wabo oliqhophololo.
8  Ndathi ndakukubona oko, ngenxa yokuba uSirayeli ongathembekanga ekrexezile, ndamndulula ndaza ndamnika isiqinisekiso sokuqhawula umtshato naye, kanti udade wabo onobuqhophololo uYuda akazange oyike, kodwa naye wasuka waya kuba ngunongogo.
9  Ubunongogo bakhe baba ngenxa yembono yakhe engaphucukanga, yaye waqhubeka engcolisa ilizwe waza wakrexeza namatye nemithi;
10  kwanangenxa yako konke oku udade wabo oliqhophololo, uYuda akabuyelanga kum ngentliziyo yakhe yonke, kuphela ngobuxoki,’ utsho uYehova.”
11  Waza uYehova wahlabela mgama wathi kum: “USirayeli ongathembekanga uwungqine umphefumlo wakhe ulilungisa ngakumbi kunoYuda owenze ngobuqhophololo.
12  Hamba,  ubhengeze la mazwi emntla uze uthi: “‘“Buya, Sirayeli okreqileyo,” utsho uYehova.’ ‘“Andiyi kubusanganisa ubuso bam kuni, kuba ndinyanisekile,” utsho uYehova.’ ‘“Andiyi kuhlala ndicaphukile ukusa kwixesha elingenammiselo.
13  Kuphela nje siphawule isiphoso sakho, kuba unxaxhile kuYehova uThixo wakho. Kwaye waqhubeka uchithachithela iindlela zakho kwabasemzini phantsi kwemithi yonke enabileyo, kodwa aniliphulaphulanga ilizwi lam,” utsho uYehova.’”
14  “Buyani, nina nyana bakreqileyo,” utsho uYehova. “Kuba mna ndiyindoda engumnini wenu; yaye ndiza kunithabatha, abe mnye esixekweni baze babe babini entsatsheni, ndinizise eZiyon.
15  Ndiza kuninika abalusi ngokuvumelana nentliziyo yam, kwaye ngokuqinisekileyo baya kunondla ngolwazi nangengqiqo.
16  Niya kuba baninzi nize ngokuqinisekileyo nithwale isiqhamo ngaloo mihla,” utsho uYehova. “Abasayi kuba sathi, ‘Ityeya yomnqophiso kaYehova!’ ingayi kunyuka ize entliziyweni, bengayi kuyikhumbula okanye bayifune, ayiyi kuba senziwa kwakhona.
17  Ngelo xesha baya kuyibiza iYerusalem ngokuba yitrone kaYehova; yaye zonke iintlanga zimele zibuthelwe ndawonye kuyo egameni likaYehova eYerusalem, zingabi salandela ubulukhuni bentliziyo yazo embi.”
18  “Ngaloo mihla iya kuhamba indlu kaYuda ecaleni kwendlu kaSirayeli, zize ziphume kunye kwilizwe lasemntla ukuya kwilizwe endalinika ookhokho benu njengelifa.
19  Yaye mna ndithe, ‘Hayi indlela endikubeke ngayo phakathi koonyana ndaza ndakunika ilizwe elinqwenelekayo, ilifa lesihombo semikhosi yeentlanga!’ Ndaza ngokubhekele phaya ndathi, ‘Niya kundibiza ngokuthi, “Bawo!” yaye aniyi kubuya ekundilandeleni.’
20  ‘Eneneni, njengomfazi oye wahamba ngobuqhophololo kwiqabane lakhe, ngokunjalo nani, ndlu kaSirayeli, nindenzele ubuqhophololo,’ utsho uYehova.”
21  Kumendo ohanjwe kakhulu kuvakele isandi, ukulila, izibongozo zoonyana bakaSirayeli. Kuba bayijijile indlela yabo; bamlibele uYehova uThixo wabo.
22  “Buyani, nina nyana bakreqileyo. Ndiya kuniphilisa kwimeko yenu yokukreqa.” “Sithi aba! Size kuwe, kuba wena, Yehova, unguThixo wethu.
23  Eneneni iinduli kwakunye nengxokozelo esezintabeni zezobuxoki. Eneneni lukuYehova uThixo wethu usindiso lukaSirayeli.
24  Kodwa into eziintloni ikudle yakugqiba ukubulaleka kookhokho bethu ukususela ebutsheni bethu, imihlambi yabo yezimvu nemihlambi yabo yeenkomo, oonyana babo neentombi zabo.
25  Silala phantsi sihlazekile, yaye ukuthotywa kwethu kusuka kusigubungele; kuba sonile kuYehova uThixo wethu, thina noobawo ukususela ebutsheni kuse kule mini, kwaye asilithobelanga ilizwi likaYehova uThixo wethu.”
33  Kwafika ilizwi likaYehova kuYeremiya isihlandlo sesibini, ngoxa wayesavalelwe kwiNtendelezo Yabalindi, lisithi:
2  “Utsho uYehova uMenzi womhlaba, uYehova uMyili wawo ukuba awumisele ngokuqinileyo, onguYehova igama lakhe, ukuthi,
3  ‘Ndibize, ndiya kukuphendula yaye ndikulungele ukukuxelela izinto ezinkulu nezingaqiqekiyo ongazaziyo.’”
4  “Kuba utsho uYehova uTHIXO kaSirayeli ngokuphathelele izindlu zesi sixeko nangokuphathelele izindlu zookumkani bakwaYuda ezidilizwayo ngenxa yemisele yokungqinga nangenxa yekrele;
5  ngokuphathelele abo baze kulwa namaKhaledi nokuza kuzalisa iindawo ngezidumbu zabantu endibaxabeleyo ndinomsindo nobushushu, nangenxa yabo bonke abo ndiye ndabufihla ubuso bam kwesi sixeko ngenxa yobubi babo, ukuthi,
6  ‘Yabona, ndisenza sichache sibuyele empilweni; yaye ndiza kubaphilisa ndize ndibatyhilele uxolo oluninzi nenyaniso.
7  Ndiza kubabuyisa abathinjwa bakwaYuda nabathinjwa bakwaSirayeli, ndibakhe njengasekuqaleni.
8  Ndiza kubasulungekisa kuso sonke isiphoso sabo abandone ngaso, ndizixolele zonke iziphoso zabo abandone ngazo nabaye banxaxha ngazo kum.
9  Ngokuqinisekileyo kum siya kuba ligama lokugcoba, indumiso nobuhle kwiintlanga zonke zomhlaba eziya kuva ngako konke ukulunga endibenzela kona. Yaye ngokuqinisekileyo ziya kunkwantya, ziphazamiseke ngenxa yokulunga konke nangenxa yoxolo lonke endisenzela lona.’”
10  “Utsho uYehova ukuthi, ‘Kule ndawo eniya kuthi nina iyinkangala engenamntu nengenasilwanyana sasekhaya, kwizixeko zakwaYuda nakwizitrato zaseYerusalem eziphanzileyo ezingenamntu nezingenammi nezingenasilwanyana sasekhaya, kuseza kuvakala
11  isandi sokugcoba nesandi semihlali, ilizwi lomyeni nelizwi lomtshakazi, ilizwi labo bathi: “Bongani uYehova wemikhosi, kuba uYehova ulungile; kuba ububele bothando bobakhe ukusa kwixesha elingenammiselo!”’ “‘Baya kuba bezise umnikelo wokubulela endlwini kaYehova, kuba ndiya kubabuyisa abathinjwa belizwe kanye njengasekuqaleni,’ utsho uYehova.”
12  “Utsho uYehova wemikhosi ukuthi, ‘Kule ndawo iyinkangala engenamntu kwanesilwanyana sasekhaya nakuzo zonke izixeko zayo kuseza kubakho idlelo labalusi ababuthisela kulo umhlambi.’
13  “‘Kwizixeko zommandla weentaba, kwizixeko ezisesithabazini nakwizixeko zasemzantsi nakwilizwe lakwaBhenjamin nakwimimandla engqonge iYerusalem nakwizixeko zakwaYuda imihlambi isaya kudlula phantsi kwezandla zalowo ubalayo,’ utsho uYehova.”
14  “‘Khangela! Kuza imihla,’ utsho uYehova, ‘endiya kuthi ngayo ndiliphumeze ilizwi elilungileyo endilithethileyo ngokuphathelele indlu kaSirayeli nangokuphathelele indlu kaYuda.
15  Ngaloo mihla nangelo xesha ndiya kumhlumisela uDavide ihlumelo lobulungisa, yaye ngokuqinisekileyo uya kuphumeza okusesikweni nobulungisa elizweni.
16  Ngaloo mihla uYuda uya kusindiswa neYerusalem iya kuhlala ngonqabiseko. Kwaye kuya kuthiwa ukubizwa kwayo, uYehova ubuBulungisa Bethu.’”
17  “Kuba utsho uYehova ukuthi, ‘UDavide akayi kunqunyukelwa ndoda yakuhlala etroneni yendlu kaSirayeli.
18  Nababingeleli, abaLevi, abayi kunqunyukelwa ndoda phambi kwam yokunikela umnikelo otshiswa kuphele nokuqhumisela umnikelo wokudla okuziinkozo nokusoloko isenza umbingelelo.’”
19  Ilizwi likaYehova laqhubeka lifika kuYeremiya, lisithi:
20  “Utsho uYehova ukuthi, ‘Ukuba ninokuwaphula umnqophiso wam wemini nomnqophiso wam wobusuku, ukuze imini nobusuku zingabikho ngexesha lazo,
21  ngokunjalo nomnqophiso wam noDavide umkhonzi wam unokwaphulwa ukuze angabi nanyana wokulawula njengokumkani etroneni yakhe; kanjalo nangabaLevi, ababingeleli, abalungiseleli bam.
22  Kanye njengoko umkhosi wamazulu ungenakubalwa, nentlabathi yolwandle ingenakulinganiswa, ngoko ndiya kuyandisa imbewu kaDavide umkhonzi wam nabaLevi abalungiselela mna.’”
23  Ilizwi likaYehova laqhubeka lifika kuYeremiya, lisithi:
24  “Akukubonanga na oko sikuthethileyo esi sizwana, sisithi, ‘Iintsapho ezimbini azikhethileyo uYehova, uya kuzigatya na’? Nabantu bam babaphatha ngokungenantlonelo, kangangokuba abayi kuba saqhubeka beluhlanga phambi kwabo.
25  “Utsho uYehova ukuthi, ‘Ukuba ibingesosibakala sokuba ndamisela umnqophiso wemini nobusuku, imimiselo yezulu nomhlaba,
26  ngokunjalo ke bendiya kuyilahla imbewu kaYakobi nekaDavide umkhonzi wam, ngokokuze ndingathabathi embewini yakhe abalawuli bembewu ka-Abraham, uIsake noYakobi. Kuba ndiya kubahlanganisa abathinjwa babo ndize ndibe nosizi ngabo.’”
12  Ulilungisa, Yehova, xa ndimangala kuwe, eneneni naxa ndithetha nawe ngomgwebo. Kutheni na iphumelele indlela yabangendawo, bonke abo benza ngobuqhophololo ingabo abangakhathazekanga?
2  Ubatyalile; bamile ingcambu. Bahambela phambili; bavelisa nesiqhamo. Ukufuphi emlonyeni wabo, kodwa ukude nezintso zabo.
3  Yaye wena, Yehova, undazi kakuhle; uyandibona, kwaye uyigocagocile intliziyo yam ngokumanyene nawe. Bakhethe njengezimvu zokuxhelwa, uze ubabekele bucala ukulungiselela umhla wokubulawa.
4  Kuya kude kube nini na ilizwe libuna, notyani bonke basendle busoma? Ngenxa yobubi babo bahlala kulo izilo nezidalwa eziphaphazelayo zitshayelwe. Kuba bathe: “Akaliboni ikamva lethu.”
5  Ukuba ke ubaleke namadoda ahamba ngeenyawo, aza akudinisa, ungalubaleka njani, ngoko, ugqatso namahashe? Kwilizwe loxolo unentembelo na? Ngoko uya kwenza njani phakathi kwentshinyela ecaleni kweYordan?
6  Kuba abantakwenu nendlu kayihlo bakwenzele ubuqhophololo. Bamemeze kakhulu emva kwakho. Musa ukukholwa kubo, ngenxa nje yokuba bethetha izinto ezilungileyo kuwe.
7  “Ndiyishiyile indlu yam; ndililahlile ilifa lam; intanda yomphefumlo wam ndiyinikele entendeni yeentshaba zayo.
8  Ilifa lam libe njengengonyama esehlathini kum. Lithethe lophela nxamnye nam. Kungenxa yoko le nto ndilithiyile.
9  Ilifa lam linjengentaka edla inyama nenemibala emininzi kum; iintaka ezidla inyama zilijikelezile. Yizani, hlanganisanani ndawonye, nonke nina marhamncwa asendle; waziseni ukuze adle.
10  Abalusi abaninzi basonakalisile isidiliya sam; basinyathele isabelo sam. Isabelo sam esinqwenelekayo basiphethulele ekubeni yintlango yenkangala ephanzileyo.
11  Basenze inkangala ephanzileyo; sibunile; siphanzile kum. Ilizwe liphela liphanzisiwe, ngenxa yokuba akukho mntu ukuthabathele entliziyweni oku.
12  Abaphangi bafikele wonke umendo ohanjwe kakhulu entlango. Kuba ikrele likaYehova liqwenga ukususela kwesinye isiphelo selizwe ukusa kwesinye isiphelo selizwe. Akukho luxolo kuyo nayiphi na inyama.
13  Bahlwayele ingqolowa, kodwa bavune ameva. Bazigulise ngokusebenza; abayi kuba yingenelo. Kwaye ngokuqinisekileyo baya kuba neentloni ngeemveliso zenu ngenxa yomsindo ovuthayo kaYehova.”
14  Utsho uYehova nxamnye nabo bonke abamelwane bam abanobubi abachukumisa ilifa endalinika abantu bam amaSirayeli ukuba balidle, ukuthi: “Yabona, ndiyabancothula emhlabeni wabo; nendlu kaYuda ndiya kuyincothula phakathi kwabo.
15  Kuya kuthi ke emva kokubancothula kwam ngokuqinisekileyo ndibe nenceba kwakhona kubo ndize ndibabuyise, ngamnye aye kwilifa lakhe, ngamnye aye elizweni lakhe.”
16  “Kuya kuthi ke ukuba bathe bafunda iindlela zabantu bam ekufungeni igama lam, besithi, ‘Ephila nje uYehova!’ kanye njengoko bafundisa abantu bam ukufunga uBhahali, bakhiwe phakathi kwabantu bam.
17  Kodwa ukuba baye abathobela, ndiya kuluncothula olo hlanga, ndiluncothule ndize ndilutshabalalise,” utsho uYehova.
