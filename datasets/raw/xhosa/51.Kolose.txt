4  Nina zinkosi, waphatheni kakuhle nangobulungisa amakhoboka enu, nisazi ukuba nani nineNkosi ezulwini.
2  Zingisani emthandazweni, nihlale nithe qwa kuwo ninombulelo,
3  kwangaxeshanye nisithandazele nathi, ukuze uThixo asivulele umnyango wamazwi, sibe nokuthetha ngemfihlelo engcwele engoKRISTU, leyo, enyanisweni, endikwimixokelelwane yentolongo ngenxa yayo;
4  khon’ ukuze ndithethe ngayo njengoko ndimelwe kukwenjenjalo.
5  Qhubekani nihamba ngobulumko ngakwabo bangaphandle, nizongela ixesha.
6  Amazwi enu makasoloko ekholekile, enongwe ngetyuwa, ukuze nikwazi ukuphendula bonke ngabanye.
7  UTikiko, umzalwana wam oyintanda nomlungiseleli othembekileyo kwanekhoboka elilidlelane lethu eNkosini, uza kunazisa yonk’ into ngam.
8  Ndimthumelela kanye loo njongo kuni, ukuba anazise ngemeko yethu, azithuthuzele iintliziyo zenu,
9  yena no-Onesimo, umzalwana wam othembekileyo noyintanda, ophuma phakathi kwenu. Baya kunazisa zonke izinto ngemeko yalapha.
10  Uyanibulisa uAristarko umthinjwa olidlelane lam, wenjenjalo noMarko umza kaBharnabhas, (lowo nanifumene umyalelo wokuba nimamkele ukuba uthe weza kuni,)
11  noYesu obizwa ngokuba nguYusto, bona ke aba bengabolwaluko. Ngaba kuphela ababa ngamadlelane am ngenxa yobukumkani bukaThixo, bendomeleza.
12  Uyanibulisa uEpafra, ophuma phakathi kwenu, ikhoboka likaKristu Yesu, nosoloko enithandazela, ukuze ekugqibeleni nime ngokuqinileyo ningahexi kuko konke ukuthanda kukaThixo.
13  Eneneni nam ndiyangqina ukuba wenza umgudu omkhulu ngenxa yenu nangabo baseLawodike nangabo baseHirapoli.
14  Uyanibulisa noLuka ugqirha oyintanda, ngokunjalo noDemas.
15  Ndibuliseleni kubazalwana baseLawodike nakuNimfa nakwibandla elisendlwini yakhe.
16  Yaye yakuba le ncwadi ifundiwe phakathi kwenu, lungiselelani ukuba ifundwe nakwibandla laseLawodike nize nani niyifunde leyo ivela eLawodike.
17  Xelelani uArkipo nithi: “Hlala ubuphaphele ubulungiseleli owabamkelayo eNkosini, ukuze ubuzalisekise.”
18  Umbuliso lo ubhalwa ndim, mna Pawulos, ngesandla sam. Qhubekani niyikhumbula imixokelelwane yam yentolongo. Ububele obungasifanelanga mabube nani.
1  UPawulos, umpostile kaKristu Yesu ngokuthanda kukaThixo, noTimoti umzalwana wethu,
2  babhalela abangcwele nabazalwana abathembekileyo ngokumanyene noKristu eKolose: Ngamana ningaba nobubele obungasifanelanga noxolo oluvela kuThixo uBawo wethu.
3  Sisoloko simbulela uThixo uYise weNkosi yethu uYesu Kristu xa sinithandazela,
4  ekubeni sevayo ngokholo lwenu kuKristu Yesu nothando eninalo ngabo bonke abangcwele
5  ngenxa yethemba enilibekelweyo emazulwini. Eli themba naliva ngaphambili ngokuxelwa kwenyaniso yeendaba ezilungileyo
6  eziye zabakho kuni, kwananjengoko zivelisa isiqhamo yaye zisanda kulo lonke ihlabathi kanye njengoko zisenza kwanaphakathi kwenu, kususela ngemini enabuvayo naza nabazi ngokuchanileyo ububele obungasifanelanga bukaThixo ngenyaniso.
7  Oko nakufunda kuEpafra ikhoboka elilidlelane lethu eliyintanda, ongumlungiseleli othembekileyo kaKRISTU ngenxa yethu,
8  nowasityhilela uthando lwenu lokomoya.
9  Kungenxa yoko le nto nathi, kususela kwimini esakuvayo oko, singayekanga ukunithandazela nokunicelela ukuba nizaliswe ngolwazi oluchanileyo lokuthanda kwakhe kubulumko bonke nokuqiqa kokomoya,
10  ukuze nihambe ngokumfaneleyo uYehova nize nimkholise ngokupheleleyo njengoko niqhubeka nivelisa isiqhamo kuwo wonke umsebenzi olungileyo lusanda nolwazi lwenu oluchanileyo ngoThixo,
11  nisomelezwa ngawo onke amandla ukusa kumkhamo wamandla akhe azukileyo khon’ ukuze ninyamezele ngokupheleleyo nize nizeke kade umsindo ninovuyo,
12  nimbulela uBawo onenze nakufanela ukuba nenxaxheba kwilifa labangcwele ekukhanyeni.
13  Wasihlangula kwigunya lobumnyama waza wasifudusela kubukumkani boNyana wothando lwakhe,
14  ekuthe ngaye sakukhululwa ngentlawulelo, saxolelwa izono zethu.
15  Ungumfanekiso kaThixo ongabonakaliyo, izibulo kwindalo yonke;
16  ngenxa yokuba zadalwa ngaye zonke ezinye izinto emazulwini nasemhlabeni, izinto ezibonakalayo nezinto ezingabonakaliyo, kungakhathaliseki enoba ziitrone okanye ubukhosi okanye oorhulumente okanye amagunya. Zonke ezinye izinto zidalwe ngaye yaye zidalelwe yena.
17  Kanjalo, ungaphambi kwazo zonke ezinye izinto yaye zenziwa zabakho ngaye zonke ezinye izinto,
18  kwaye uyintloko yomzimba, olibandla. Usisiqalo, izibulo kwabafileyo, ukuze abe ngowokuqala kwizinto zonke;
19  ngenxa yokuba uThixo wakubona kulungile ukuba konke ukuzala kuhlale kuye,
20  nokuba ngaye aphinde axolelanise kuye ngokwakhe zonke ezinye izinto ngokwenza uxolo ngegazi awaliphalaza kwisibonda sentuthumbo, kungakhathaliseki enoba zizinto ezisemhlabeni okanye izinto ezisemazulwini.
21  Eneneni, nina enanikhe nangabahlukanisiweyo neentshaba ngenxa yokuba iingqondo zenu zazikwimisebenzi engendawo,
22  uye ngoku waphinda wanixolelanisa ngomzimba wenyama walowo ngako ukufa kwakhe, ukuze anizise ningcwele yaye ningenasiphako kwaye ningamangaleleki phambi kwakhe,
23  ukuba nje, kambe ke, niyaqhubeka elukholweni, nimiselwe kwisiseko yaye niqinile ibe ningashenxiswa kwithemba lezo ndaba zilungileyo nazivayo, nezathi zashunyayelwa kwindalo yonke ephantsi kwezulu. Mna Pawulos ndaba ngumlungiseleli wezi ndaba zilungileyo.
24  Ngoku ndinemihlali ngokubandezeleka kwam ngenxa yenu, kuba ngale ndlela, ndizalisa oko kusileleyo kwiimbandezelo zikaKRISTU enyameni yam ngenxa yomzimba wakhe, olibandla.
25  Ndenziwa umlungiseleli weli bandla nguThixo owandinika ubugosa ngenxa yezilangazelelo zenu ukuze ndilishumayele ilizwi likaThixo ngokupheleleyo,
26  imfihlelo engcwele eyayifihliwe ukususela kwiinkqubo zezinto zexesha elidluleyo nokususela kwizizukulwana ezidluleyo. Kodwa ngoku ibonakalisiwe kwabo bangcwele bakhe,
27  athe uThixo wakholiswa kukubazisa oko bukuko ubutyebi obuzukileyo bale mfihlelo ingcwele phakathi kweentlanga. InguKristu ngokumanyene nani, ithemba lozuko lwakhe.
28  Nguye esimvakalisayo, siluleka wonke umntu yaye sifundisa wonke umntu ngabo bonke ubulumko, ukuze sinikele wonke umntu ephelele ngokumanyene noKristu.
29  Ngenxa yoku ndisebenza nzima ngenene, ndizibhokoxa ngokuvumelana nokusebenza kwakhe okusebenzayo kum ngamandla.
2  Kuba ndifuna niyiqonde indlela endazabalaza ngayo ngamandla ngenxa yenu nabo baseLawodike nabo bonke abo bangabubonanga ubuso bam,
2  ukuze iintliziyo zabo zithuthuzeleke, bahlale bemanyene eluthandweni yaye baluqonde ngokupheleleyo ulwazi oluchanileyo lwemfihlelo engcwele kaThixo, oko kukuthi, uKristu.
3  Nguye uvimba wabo bonke ubuncwane bobulumko nolwazi.
4  Oku ndikutsho ukuze kungabikho mntu unokunirhwebesha ngeengxoxo ezeyisayo.
5  Kuba nakuba ndingekho ngenyama, kodwa ndinani ngomoya, yaye ndinemihlali kuba ndiyiphawule indlela enilungelelene neniqine ngayo ekukholweni kwenu kuKristu.
6  Ngoko ke, njengoko niye namamkela uKristu Yesu iNkosi, qhubekani nihamba ngokumanyene naye,
7  nimiliselwe yaye nakhelwe kuye, nizinzisiwe elukholweni, kanye njengoko nafundiswayo, niphuphuma lukholo ninombulelo.
8  Lumkani, ningathabatheki ziintanda-bulumko nayinkohliso elambathayo esekelwe kwizithethe zabantu, nakwizinto eziziziqalelo zehlabathi, kungekhona kuKristu;
9  kuba nguye onazo ngokupheleleyo iimpawu zobuthixo emzimbeni wakhe.
10  Nani ke niye napheleliswa ngaye, lowo uyintloko yabo bonke oorhulumente namagunya.
11  Ngolwalamano kunye naye niye naluswa ngolwaluko lukaKRISTU, ngokuhlutywa komzimba wenyama okungenziwanga ngazandla,
12  kuba nangcwatywa kunye naye kubhaptizo lwakhe, yaye ngolwalamano kunye naye niye navuswa kunye naye ngokholo lwenu ngokusebenza kukaThixo, owamvusayo kwabafileyo.
13  Ngapha koko, nakuba nanifile kwizigqitho zenu nakwimo yokungaluki kwenyama yenu, uThixo wanenza naphila ndawonye naye. Wasixolela ngobubele zonke izigqitho zethu
14  waza walucima uxwebhu olubhalwe ngesandla olunxamnye nathi, olwalunemimiselo nolwaluchasene nathi; walususa endleleni ngokulubethelela kwisibonda sentuthumbo.
15  Wathi ngaso wahluba oorhulumente namagunya aba ze, wabonisa ngawo esidlangalaleni njengawoyisiweyo, ewakhokela kumngcelele woloyiso.
16  Ngoko ke makungabikho mntu unigwebayo ngento eniyityayo neniyiselayo okanye ngokuphathelele umthendeleko nokugcinwa kwenyanga ethwasileyo nesabatha;
17  kuba ezo zinto zisisithunzi sezinto ezizayo, inkqu yazo ke nguKRISTU.
18  Makungabikho mntu uniphulukanisa nomvuzo ngokubonakalisa intobeko yenkwalambisa nangokunqula iingelosi, “emi” kwizinto azibonileyo, ekhukhumaliswe ngaphandle kwesizathu esifanelekileyo yingqiqo yakhe yenyama,
19  ngoxa engabambelelanga nkqi kwintloko, engulowo wonke umzimba omanyaniswe naye ngamalungu nemisipha yawo, ukuze uqhubeke ukhula ngokukhula uThixo awunika kona.
20  Ukuba nafa ndawonye noKristu ngokubhekisele kwizinto eziziziqalelo zehlabathi, kutheni ke, ngokungathi niphila ehlabathini, nizithoba kwimimiselo ethi:
21  “Musani ukuphatha, nokungcamla, nokuchukumisa,”
22  ngokuphathelele izinto zonke ezimiselwe intshabalalo ngokuthi zisetyenziswe ziphele, ngokuvumelana nemiyalelo neemfundiso zabantu?
23  Eneneni, olu hlobo lonqulo olunguzenzele nolunentobeko yenkwalambisa nolokungcungcuthekisa umzimba; lubonakala lulolobulumko, kodwa luyoyiswa kukulwa inkanuko yenyama.
3  Noko ke, ukuba navuswa kunye noKRISTU, qhubekani nifuna izinto zaphezulu, apho ahleli khona uKRISTU ngasekunene kukaThixo.
2  Gcinani iingqondo zenu zimiliselwe kwizinto zaphezulu, kungekhona kwizinto zasemhlabeni.
3  Kuba nafa, yaye ubomi benu bufihlakele kunye noKRISTU ngokumanyene noThixo.
4  Xa uKRISTU, obubomi bethu, ebonakaliswa, niya kwandula ke nani nibonakaliswe kunye naye eluzukweni.
5  Bhubhisani, ke ngoko, amalungu enu omzimba asemhlabeni, uhenyuzo, ukungahlambuluki, inkanuko yesini, umnqweno owenzakalisayo, nokubawa, okulunqulo-zithixo.
6  Iza ngenxa yezo zinto ingqumbo kaThixo.
7  Nani aba, nanikhe nahamba kuzo kanye ezo zinto, ngoxa nanifudula niphila kuzo.
8  Kodwa ngoku ngokwenene lahlani konke, ingqumbo, umsindo, ububi, yaye makungaphumi ntetho itshabhisayo, nantetho ingamanyala emlonyeni wenu.
9  Musani ukuxokisana. Buhlubeni ubuntu obudala kunye noqheliselo lwabo,
10  nize nambathe ubuntu obutsha, obuthi ngolwazi oluchanileyo benziwe bube butsha ngokomfanekiso waLowo wabudalayo,
11  apho kungekho mGrike namYuda, kwaluka nakungaluki, kungekho wasemzini, namSkitiya, nakhoboka, nokhululekileyo, kodwa uKristu uzizinto zonke yaye ukubo bonke.
12  Ngako oko, njengabanyulwa bakaThixo, abangcwele nabathandwayo, yambathani umsa wemfesane, ububele, ukuthobeka kwengqondo, ubulali, nokuzeka kade umsindo.
13  Qhubekani ninyamezelana yaye nixolelana ngesisa ukuba nabani na unesizathu sokukhalazela omnye. Kanye njengoko uYehova wanixolela ngesisa, yenzani njalo nani.
14  Ke, phezu kwazo zonke ezi zinto, yambathani uthando, kuba lungumxokelelwane ogqibeleleyo womanyano.
15  Kanjalo, uxolo lukaKRISTU malulawule ezintliziyweni zenu, kuba, enyanisweni, nabizelwa kulo mzimbeni mnye. Yaye hlalani ninombulelo.
16  Ilizwi likaKRISTU malihlale kuni ngokobutyebi ninabo bonke ubulumko. Qhubekani nifundisana kwaye nilulekana ngeendumiso, ngemibongo kuThixo, ngeengoma zokomoya ninombulelo, nimvumela ezintliziyweni zenu uYehova.
17  Yaye nakuphi na enikwenzayo ngelizwi okanye ngomsebenzi, yenzani izinto zonke egameni leNkosi uYesu, nimbulela uThixo uBawo ngaye.
18  Nina bafazi, wathobeleni amadoda enu, njengoko kufanelekile eNkosini.
19  Nina madoda, hlalani nibathanda abafazi benu, ningavuthi ngumsindo ngakubo.
20  Nina bantwana, bathobeleni abazali benu ezintweni zonke, kuba oko kukholekile eNkosini.
21  Nina boyise, musani ukubacaphukisa abantwana benu, ukuze bangadakumbi.
22  Nina makhoboka, bathobeleni ezintweni zonke abo baziinkosi zenu ngokwenyama, kungekhona nje xa nibonwa, njengabakholisi babantu, kodwa ngokunyaniseka kwentliziyo, ngokoyika uYehova.
23  Nayiphi na into eniyenzayo, yenzeni ngomphefumlo uphela ngokungathi niyenzela uYehova, kungekhona abantu,
24  kuba niyazi ukuba niya kuwamkela kuYehova umvuzo ofanelekileyo welifa. Yibani ngamakhoboka eNkosi, uKristu.
25  Ngokuqinisekileyo lowo wenza ububi uya kuvuzwa ngokobubi obo abenzileyo, yaye akukho kukhetha buso.
