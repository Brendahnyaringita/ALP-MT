10  Yeha ke abo bamisela imimiselo eyenzakalisayo nabo bathi, bebhala rhoqo, babhale inkathazo,
2  ukuze bashenxise izisweli etyaleni nokuze bahluthe okusesikweni kwabaxhwalekileyo babantu bam, ukuba abahlolokazi babe lixhoba labo, nokuze babe nokuphanga kwanamakhwenkwe angenayise!
3  Niya kuthini na ke ngemini yokunikwa ingqalelo neyokonakaliswa okuvela kude? Niya kusabela kubani na ukuba anincede, yaye niya kulushiya phi na uzuko lwenu,
4  ngaphandle kokuguqa phakathi kwamabanjwa nokuba abantu bawele phakathi kwababuleweyo? Ngenxa yako konke oku umsindo wakhe awubuyanga, kodwa isandla sakhe usasolulile.
5  “Heke, umAsiriya yena uyintonga yomsindo wam, induku esesandleni sam yesiqalekiso!
6  Ndiya kumthumela nxamnye nohlanga oluwexukileyo, yaye ndiya kukhupha umyalelo kuye nxamnye nabantu bokuvutha komsindo wam, ukuze athabathe amaxhoba amaninzi, abaphange, abanyathele njengodongwe lwezitrato.
7  Nakuba esenokuba akanjalo, uya kuziva enotyekelo; nakuba intliziyo yakhe isenokungabi ngaloo ndlela, uya kuceba, ngenxa yokuba ukubhubhisa kusentliziyweni yakhe, nokunqumla iintlanga ezingembalwa.
8  Kuba uya kuthi, ‘Iinkosana zam azingabo ookumkani na kwangaxeshanye?
9  IKaleno ayinjengeKarkemishe na? IHamati ayinjengeArpadi na? ISamariya ayinjengeDamasko na?
10  Xa sukuba isandla sam sifikile kwizikumkani zoothixo abangenaxabiso abamifanekiso yabo eqingqiweyo ingaphezulu kwaleyo iseYerusalem naseSamariya,
11  akuyi kuba kanye njengoko ndenzile na eSamariya nakoothixo bayo abangenaxabiso, endiya kuthi ndenjenjalo kwiYerusalem nakoothixo bayo?’
12  “Kuya kuthi xa uYehova enqumla wonke umsebenzi wakhe eNtabeni yeZiyon naseYerusalem, ndenze kuphendulwe ngesiqhamo sokusa kwentliziyo kakumkani waseAsiriya nokuzigwagwisa ngokuphakama kwamehlo akhe.
13  Kuba uthe, ‘Ngokuqinisekileyo ndiya kwenza ngokwamandla esandla sam, nangobulumko bam, kuba ndinokuqonda; yaye ndiya kuyishenxisa imida yezizwana, nengqwebo yazo ngokuqinisekileyo ndiya kuyiphanga, ndibehlise abemi kanye njengalowo unamandla.
14  Isandla sam siya kubufumana ubuncwane bezizwana njengendlwane; yaye kanye njengaxa ubani ehlanganisa amaqanda ashiyiweyo, mna ndiza kuhlanganisa kwanawo wonke umhlaba, kwaye ngokuqinisekileyo akuyi kubakho namnye ophaphazelisa amaphiko akhe okanye ovula umlomo wakhe okanye otswitswizayo.’”
15  Izembe liya kuzikhukhumalisa na ngaphezu kogawulayo, okanye isarha iya kuzenza nkulu na ngaphezu kwalowo uyishukushukumisayo, ngokungathi umsimelelo ushukushukumisa abo bawuphakamisela phezulu, ngokungathi intonga iphakamisela phezulu lowo ungengomthi?
16  Ngoko ke iNkosi yokwenyaniso, uYehova wemikhosi, iya kuthumela kwabo batyebileyo bakhe isifo esiqhenqethayo, naphantsi kozuko lwakhe ukuvutha kuya kuvutha njengokuvutha komlilo.
17  UKhanyiso lwakwaSirayeli lumele lube ngumlilo, naLowo Ungcwele wakhe abe lidangatye; yaye limele litshise lize liludle lilugqibe ukhula namatyholo anameva ngamini-nye.
18  Kwaye Yena uya kuluphelisa uzuko lwehlathi lakhe nolwebhoma lakhe, ukususela emphefumlweni ukuya kufikelela enyameni, yaye kumele kube njengokuphela kwalowo ugulayo.
19  Eminye imithi yehlathi lakhe—iya kuba ngangenani elingabhalwa phantsi nayinkwenkwe.
20  Kuya kuthi ngaloo mini abo baseleyo bakwaSirayeli nabo basindileyo bendlu kaYakobi bangaze kwakhona bazixhase ngalowo ubabethayo, yaye ngokuqinisekileyo baya kuzixhasa ngoYehova, Lowo Ungcwele kaSirayeli, benyanisile.
21  Intsalela iya kubuya, intsalela kaYakobi, ize kuThixo Onamandla.
22  Kuba nangona abantu bakho, Sirayeli, beya kungqineka bengangentlabathi yolwandle, yintsalela nje eya kubuya phakathi kwabo. Intshabalaliso ekugqitywe kuyo iya kuba ngumkhukula ngobulungisa,
23  ngenxa yokuba iNkosi enguMongami, uYehova wemikhosi, iya kube iphumeza intshabalaliso nesigqibo esingqongqo phakathi kwelizwe liphela.
24  Ngoko ke itsho iNkosi enguMongami, uYehova wemikhosi, ukuthi: “Musani ukoyika, bantu bam abahlala eZiyon, ngenxa yomAsiriya, owayefudula enibetha ngentonga nowayefudula eniphakamisela umsimelelo wakhe ngendlela eyenza ngayo iYiputa.
25  Kuba kuseza kuba lithuba elincinane kakhulu—yaye isiqalekiso siya kufikelela esiphelweni, nomsindo wam, ekonakaleni kwabo.
26  Kwaye uYehova wemikhosi ngokuqinisekileyo uya kuvonyavonya isabhokhwe nxamnye naye njengasekoyisweni kukaMidiyan ngakwiliwa laseOrebhi; nomsimelelo wakhe uya kuba selwandle, yaye ngokuqinisekileyo uya kuwuphakamisa ngendlela awenza ngayo kwiYiputa.
27  “Kothi ke ngaloo mini umthwalo wakhe usuke egxalabeni lakho, nedyokhwe yakhe entanyeni yakho, yaye ngokuqinisekileyo idyokhwe leyo iya kwaphuka ngenxa yeoli.”
28  Ufikile eAyati; udlule eMigron; eMikimashe ubeka impahla yakhe.
29  Bawele izibuko, iGebha yindawo abachithela kuyo ubusuku, iRama ingcangcazele, iGibheya kaSawule isabile.
30  Yenza inzwinini ngelizwi lakho, ntombi yaseGalim. Nikela ingqalelo, Layisha. Owu wena uxhwalekileyo, Anatoti!
31  IMademena ibaleke yemka. Abemi baseGebhim basabele ekhusini.
32  Iseyimini yokuma eNobhi. Ulingisa ngesandla ngokusongelayo entabeni yentombi yaseZiyon, induli yaseYerusalem.
33  Khangela! INkosi yokwenyaniso, uYehova wemikhosi, ihlahla amasebe ngesithonga esinkwantyisayo; nalawo akhule aba made ayagawulwa, nalawo aphakamileyo ayathotywa.
34  Igawule iintshinyela zehlathi ngesixhobo sentsimbi, ibe iLebhanon iya kuwiswa ngalowo unamandla.
4  Abafazi abasixhenxe baya kubambelela ndodeni-nye ngaloo mini, besithi: “Siya kudla isonka sethu size sambathe ezethu iingubo zokwaleka; kuphela nje masibizwe ngegama lakho ukuze kusuke ungcikivo lwethu.”
2  Ngaloo mini oko uYehova akuhlumisayo kuya kuba kokokuhombisa nokozuko, yaye isiqhamo selizwe siya kuba yinto yokuqhayisa nento entle kwabo basindileyo bakwaSirayeli.
3  Wothi ke oseleyo eZiyon noshiyiweyo eYerusalem, kuthiwe bangcwele kuye, bonke ababhaliweyo ngenjongo yokuba badle ubomi eYerusalem.
4  Xa uYehova aya kube eligutyule ilindle leentombi zaseZiyon kwaye eluyalazile kwanophalazo-gazi lweYerusalem ngaphakathi kwayo ngomoya wokugweba nangomoya wokutshisa,
5  kanjalo uYehova ngokuqinisekileyo uya kudala phezu kweendawo zonke ezimisiweyo zeNtaba yeZiyon naphezu kwendawo yayo yendibano ilifu emini nomsi, nokuqaqamba komlilo odangazelayo ebusuku; ngenxa yokuba phezu kwalo lonke uzuko kuya kubakho ikhusi.
6  Kwaye kuya kubakho umnquba ongumthunzi kulophu lwasemini, noyindawo yokusabela nokusithela esiphangweni nasemvuleni.
26  Ngaloo mini kuya kuvunywa le ngoma elizweni lakwaYuda: “Sinesixeko esomeleleyo. Umisa iindonga nongqameko zibe lusindiso.
2  Vulani amasango, ukuze lungene uhlanga olunobulungisa olugcina ihambo yokuthembeka.
3  Abo bazimasekileyo uyabalondoloza, bahlale benoxolo, kuba bakholose ngawe.
4  Kholosani ngoYehova ngamaxesha onke, kuba likuYa uYehova iLiwa ukusa kwixesha elingenammiselo.
5  “Kuba ubawisile abo bangabemi kwindawo ephakamileyo, idolophu ephakamileyo. Uyayithoba, uyithobela emhlabeni; uyisondeza eluthulini.
6  Unyawo luya kuyinyathela, iinyawo zoxhwalekileyo, amanyathelo ezisweli.”
7  Umendo welungisa uthe tye. Ekubeni wena uthe tye, uya kugudisa umkhondo welungisa.
8  Ewe, ngenxa yomendo wemigwebo yakho, Yehova, besithembele kuwe. Umnqweno womphefumlo usegameni lakho nakwisikhumbuzo sakho.
9  Bendikunqwenela ebusuku ngomphefumlo wam; ewe, ngomoya wam ngaphakathi kum ndakufuna; ngenxa yokuba, xa imigwebo yakho iziswa emhlabeni, ngokuqinisekileyo abemi belizwe elinemveliso baya kufunda ubulungisa.
10  Nokuba ongendawo angababalwa, akafundi bulungisa. Elizweni lokuthe tye uya kwenza ngokungekho sikweni, angabuboni ubuhandiba bukaYehova.
11  Owu Yehova, isandla sakho siphakamile, kodwa abakuboni oko. Baya kubona baze babe neentloni ngenzondelelo ngabantu bakho. Ewe, wona kanye umlilo weentshaba zakho uya kuzidla uzigqibe.
12  Owu Yehova, uya kusimisela uxolo, ngenxa yokuba kwanemisebenzi yethu yonke usenzele.
13  Owu Yehova Thixo wethu, ezinye iinkosi ngaphandle kwakho zenze njengabanini bethu. Siya kulikhankanya ngawe kuphela igama lakho.
14  Zifile; aziyi kuphila. Ekubeni zingenamandla ekufeni, aziyi kuvuka. Ngoko ke uphethulele ingqalelo yakho ukuze uzibhubhise uze utshabalalise konke ukukhankanywa kwazo.
15  Wongeze uhlanga; Yehova, wongeze uhlanga; uzizukisile. Uyolulele kude yonke imida yelizwe.
16  Owu Yehova, ebudeni bokubandezeleka baphethulele ingqalelo yabo kuwe; bathulula umthandazo besebeza ekufumaneni kwabo ingqeqesho yakho.
17  Kanye njengokuba umfazi omithiyo oza kuzala edanduluka enenimba, sibe njalo nathi ngenxa yakho, Yehova.
18  Simithi, sibe neentlungu zokubeleka; ngokungathi kunjalo, sizele umoya. Akukho lusindiso lokwenene silufezileyo ngokubhekisele kwilizwe eli, yaye akukho bemi belizwe elinemveliso bazelweyo.
19  “Abafileyo bakho baya kuphila. Izidumbu zakowethu—ziya kuvuka. Vukani nize nimemelele ngovuyo, nina bahlala eluthulini! Kuba umbethe wenu unjengombethe wemifuno, nomhlaba uya kubangela bazalwe kwanabo bangenamandla ekufeni.
20  “Hambani, bantu bam, ningene emagumbini enu angaphakathi, nize nivale iingcango zenu emva kwenu. Zifihleni umzuzwana kude kudlule isiqalekiso.
21  Kuba, khangela! uYehova uyeza evela endaweni yakhe ukuze aphendulise ngesiphoso sommi welizwe nxamnye naye, ibe ngokuqinisekileyo ilizwe liya kulubhenca uphalazo-gazi lwalo kwaye aliyi kuba sabagubungela ababuleweyo balo.”
11  Kumele kuphume isetyana esiphunzini sikaYese; yaye ihlumelo eliphuma ezingcanjini zakhe liya kuba nesiqhamo.
2  Kwaye umoya kaYehova umele uhlale phezu kwalo, umoya wobulumko nowokuqonda, umoya wecebo nowamandla, umoya wokwazi nowokoyika uYehova;
3  yaye uya kuyoliswa kukoyika uYehova. Akayi kugweba ngayo nayiphi na imbonakalo nje esemehlweni akhe, engayi kohlwaya ngokwento nje eviwe ziindlebe zakhe.
4  Uya kuzigweba izisweli ngobulungisa, abohlwaye ngokuthe tye abo balulamileyo bomhlaba. Uya kuwubetha umhlaba ngentonga yomlomo wakhe; ambulale ongendawo ngomoya wemilebe yakhe.
5  Ubulungisa buya kuba libhanti lesinqe sakhe, nokuthembeka kube libhanti lesinqe sakhe.
6  Ingcuka iya kuhlala ithutyana nenkunzi yemvana, ihlosi libuthe netakane, kubuthe ndawonye ithole lenkomo nengonyama entsha enesingci, nesilwanyana esondlekileyo; nenkwenkwana iziqhube ezo zinto.
7  Kuya kudla imazi yenkomo nebhere; amathole azo abuthe ndawonye. Kwanengonyama iya kudla iindiza kanye njengenkunzi yenkomo.
8  Umntwana owanyayo ngokuqinisekileyo uya kudlala emngxunyeni wephimpi; nomntwana olunyulweyo abeke isandla sakhe emngxunyeni wenyoka enobuhlungu.
9  Aziyi kwenzakalisa okanye zonakalise entabeni yam yonke engcwele; ngenxa yokuba umhlaba ngokuqinisekileyo uya kuzaliswa kukwazi uYehova njengamanzi egubungele ulwandle.
10  Kuya kuthi ngaloo mini kubekho ingcambu kaYese eya kuma njengomqondiso kwizizwana. Kwaneentlanga ziya kuphethukela kuyo zibuze, nendawo yayo yokuphumla imele ibe luzuko.
11  Kuya kuthi ngaloo mini uYehova kwakhona anikele isandla sakhe, isihlandlo sesibini, ukuze azuze intsalela yabantu bakhe abaya kusala eAsiriya naseYiputa nasePatrosi nakwaKushe nakwaElam naseShinare naseHamati nakwiziqithi zolwandle.
12  Kwaye ngokuqinisekileyo uya kuziphakamisela umqondiso iintlanga aze ahlanganise abasasazekileyo bakwaSirayeli; nabachithachithekileyo bakwaYuda uya kubaqokelela ndawonye kwiziphelo ezine zomhlaba.
13  Nekhwele likaEfrayim limele limke, kwanabo babonakalisa ubutshaba kuYuda baya kunqunyulwa. UEfrayim akayi kumkhweletela uYuda, noYuda engayi kubonakalisa butshaba kuEfrayim.
14  Bamele baphaphazele egxalabeni lamaFilisti baye ngasentshona; xa bebonke baya kubaphanga oonyana baseMpuma. Baya kusa isandla sabo kuEdom noMowabhi, noonyana baka-Amoni baya kuba phantsi kwabo.
15  Kwaye ngokuqinisekileyo uYehova uya kulunqumla ulwimi lolwandle lwaseYiputa, aze alingise uMlambo ngesandla sakhe ekuvutheni komoya wakhe. Uya kuwubetha ube yimisinga esixhenxe, abenze abantu bahambe kuyo ngeembadada zabo.
16  Kothi ke kubekho uhola wendlela ophuma eAsiriya ongowentsalela yabantu bakhe abaya kusala, njengoko kwaba njalo kumaSirayeli ngemini yokunyuka kwawo ephuma ezweni laseYiputa.
49  Phulaphulani kum, nina ziqithi, nikelani ingqalelo, nina maqela eentlanga akude. UYehova undibizile kwasesiswini. Ezibilinini zikama ulikhankanyile igama lam.
2  Yaye umlomo wam wawenza wanjengekrele elibukhali. Undifihle emthunzini wesandla sakhe. Kwaye undenze ndalutolo olukhazimlisiweyo. Wandizimeza kumphongolo wakhe.
3  Waza wahlabela mgama wathi kum: “Ungumkhonzi wam, Sirayeli, wena endiya kubonakalisa kuye ubuhle bam.”
4  Kodwa ke mna, ndathi: “Ndibulalekele ilize. Ndisebenzisele amandla am into engeyonene namampunge. Eneneni umgwebo wam ukuYehova, nomvuzo wam ukuThixo wam.”
5  Ke kaloku uthe ngam uYehova, Lowo wandiyila kwasesiswini ukuba ndibe ngumkhonzi wakhe, makubuyiselwe kuye uYakobi, ukuze uSirayeli ahlanganiselwe kuye. Yaye ndiya kuzukiswa emehlweni kaYehova, noThixo wam uya kuba ngamandla am.
6  Kwaye wathi: “Bekungaphezu kokuba yinto engenamsebenzi ngawe ukuba ngumkhonzi wam wokuphakamisa izizwe zakwaYakobi nokuphakamisa kwanabo balondoloziweyo bakwaSirayeli; kanjalo ndikunike ukuba ube lukhanyiselo lweentlanga, ukuze usindiso lwam luse eziphelweni zomhlaba.”
7  Utsho uYehova, uMhlawuleli kaSirayeli, Lowo Ungcwele wakhe, kulowo ucekisekayo umphefumlo wakhe, kulowo ucekisekileyo eluhlangeni, kumkhonzi wabalawuli, ukuthi: “Ookumkani baya kubona baze ngokuqinisekileyo baphakame, neenkosana ziya kuqubuda, ngenxa kaYehova, othembekileyo, Lowo Ungcwele kaSirayeli, okunyulayo.”
8  Utsho uYehova ukuthi: “Ngexesha lenkoliseko ndikuphendule, nangemini yosindiso ndikuncedile; yaye ndakulondoloza ukuze ndikunikele ube ngumnqophiso wabantu, ukuba kuhlaziywe ilizwe, balifumane kwakhona ilifa eliphanzileyo,
9  kuthiwe kumabanjwa, ‘Phumani!’ kwabo basebumnyameni kuthiwe, ‘Zityhileni!’ Baya kudla emadlelweni angasezindleleni, yaye amadlelo abo aya kuba kuwo wonke umendo ohanjwe kakhulu.
10  Abayi kulamba, bengayi kunxanwa, nolophu okanye ilanga aliyi kubabetha. Kuba Lowo unosizi ngabo uya kubakhokela, kwaye uya kubakhaphela emithonjeni yamanzi.
11  Yaye zonke iintaba zam ndiya kuzenza indlela, noohola bendlela baya kuba sendaweni ephakamileyo.
12  Khangela! Aba baya kuza bevela kude, bevela emntla nasentshona, bevela kwilizwe laseSinim.”
13  Memelelani ngochulumanco, nina mazulu, uvuye nawe mhlaba. Iintaba mazichwayite zimemelele ngochulumanco. Kuba uYehova ubathuthuzele abantu bakhe, yaye unosizi ngabaxhwalekileyo bakhe.
14  Kodwa iZiyon yaqhubeka isithi: “UYehova undishiyile, kwaye uYehova undilibele.”
15  Umfazi angalulibala na usana lwakhe, angavakalelwa ngonyana wesisu sakhe? Nokuba bona abafazi banokulibala, kodwa mna andiyi kukulibala.
16  Khangela! Ndikukrolile ezintendeni zam. Iindonga zakho ziphambi kwam rhoqo.
17  Oonyana bakho bakhawulezile. Bona kanye abo bakuchithayo nabakuphanzisayo baya kuphuma kuwe.
18  Phakamisa amehlo akho macala onke uze ubone. Bonke baqokelelene ndawonye. Beze kuwe. “Ndiphila nje,” utsho uYehova, “uya kuzambesa ngabo bonke kanye njengokungathi sisihombo, yaye uya kuzibopha ngabo njengomtshakazi.
19  Nangona kukho iindawo zakho ezichithakeleyo neendawo zakho eziphanzileyo nelizwe lamanxuwa akho, nangona ngoku uxinene kakhulu ukuba kuhlalwe kuwe, nabo bakuginyileyo bebekude,
20  kanti oonyana obubahluthiwe baya kuthi ezindlebeni zakho, ‘Indawo le ixinene kakhulu kum. Ndivulele indawo ukuze ndihlale.’
21  Yaye ngokuqinisekileyo uya kuthi entliziyweni yakho, ‘Ngubani na ondizalele aba, ekubeni ndingumfazi ohluthwe abantwana noludlolo, oye ekuthinjweni nothatyathwe walibanjwa? Bona ke aba, ngubani na obakhulisileyo? Khangela! Mna bendisele ndedwa. Aba—bebephi na?’”
22  Itsho iNkosi enguMongami uYehova ukuthi: “Khangela! Ndiya kusiphakamisela ezintlangeni isandla sam, nakwizizwana ndiya kuphakamisa umqondiso. Kwaye ziya kubazisa esifubeni oonyana bakho, neentombi zakho ziya kuzithwala emagxeni.
23  Nookumkani bamele babe ngabanyamekeli bakho, amakhosazana abo abe ziimpelesi zakho. Baya kuqubuda kuwe ubuso bubheke emhlabeni, bakhothe uthuli lweenyawo zakho; yaye kuya kufuneka wazi ukuba ndinguYehova, lowo bangayi kuba neentloni abathembele ngaye.”
24  Oko sele kuthatyathiwe kungathatyathwa na kwindoda enamandla, okanye lingabaleka na iqela labathinjwa bakazwilakhe?
25  Kodwa utsho uYehova ukuthi: “Kwaneqela labathinjwa bendoda enamandla liya kuthatyathwa, nabo sele bethatyathwe nguzwilakhe baya kubaleka. Kwaye nabani na osukuzana nawe mna ndiya kusukuzana naye, noonyana bakho ndiya kubasindisa.
26  Yaye ndiya kubenza abo bakudlakazelisayo badle inyama yabo; baya kunxila ligazi labo ngokungathi yiwayini enencasa. Kwaye yonke inyama kuya kufuneka yazi ukuba mna, Yehova, ndinguMsindisi wakho noMhlawuleli wakho, Lowo unaMandla kaYakobi.”
64  Owu ukuba nje kuphela ubungakrazula amazulu, ukuba ubungehla, ukuba ngenxa yakho zona kanye iintaba bezinganyikima,
2  njengokuvuthisa komlilo iintsasa, uze umlilo ubilise amanzi, ukuze kwaziswe iintshaba zakho igama lakho, ukuze ngenxa yakho iintlanga ziphazamiseke!
3  Ekwenzeni kwakho izinto ezoyikekayo ebesingenathemba lazo, wehla. Ngenxa yakho neentaba zanyikima.
4  Yaye ukususela kwixesha lakudala akukho bani uvileyo, kungekho nandlebe ivileyo, kungekho naliso libone uThixo, ngaphandle kwakho, omsebenzelayo lowo uhlala enolindelo lwakhe.
5  Uqubisene nalowo ugcobileyo nowenza ubulungisa, abo bahlala bekukhumbula ezindleleni zakho. Khangela! Wena wacaphuka, ngoxa thina sasisona—sikuko oko ixesha elide, yaye sifanele sisindiswe na?
6  Kwaye siba njengalowo ungahlambulukanga, thina sonke, yaye zonke izenzo zethu zobulungisa zinjengesambatho samathuba okuba sexesheni; yaye siya kunyamalala njengamagqabi, thina sonke, neziphoso zethu ziya kusithwalela kude kanye njengomoya.
7  Akukho namnye obiza egameni lakho, akukho namnye ovukayo ukuze abambelele kuwe; kuba ubufihlile ubuso bakho kuthi, kwaye usibangele sanyibilika ngamandla esiphoso sethu.
8  Ngoku ke, Yehova, wena unguBawo. Siludongwe, yaye wena unguMbumbi wethu; thina sonke singumsebenzi wesandla sakho.
9  Owu Yehova musa ukucaphuka, ngokugqithiseleyo, musa ukusikhumbula ngonaphakade isiphoso sethu. Ke kaloku, khawuncede ukhangele: sonke singabantu bakho.
10  Izixeko zakho ezingcwele ziye zaba yintlango. IZiyon iye yaba yintlango, iYerusalem yinkangala ephanzileyo.
11  Indlu yethu yobungcwele nobuhle, ababekudumisela kuyo ookhokho bethu, iye yaba yinto yokutshiswa ngomlilo; yaye zonke izinto zethu ezinqwenelekayo zibe yimpanziso.
12  Nangona kusenzeka ezi zinto uya kuqhubeka uzinqanda na, Yehova? Uya kuhlala uthe cwaka na uze usiyeke sixhwaleke ngokugqithileyo?
8  Waza uYehova wathi kum: “Thabatha icwecwe elikhulu, ubhale kulo ngosiba lomntu ofayo, uthi, ‘Mahere-shalali-hashe-bhazi.’
2  Yaye mandingqinelwe ngamangqina athembekileyo, u-Uriya umbingeleli noZekariya unyana kaYerebhekiya.”
3  Ndandula ke ndasondela kumprofetikazi, wamitha, wazala unyana. Ke kaloku wathi uYehova kum: “Mbize ngokuba nguMahere-shalali-hashe-bhazi igama lakhe,
4  kuba phambi kokuba inkwenkwe leyo ikwazi ukumemeza ithi, ‘Tata!’ nokuthi ‘Mama!’ ubuncwane baseDamasko namaxhoba aseSamariya aya kuthwalelwa phambi kokumkani waseAsiriya.”
5  Waza uYehova wathetha kum ngokubhekele phaya, esithi:
6  “Ngenxa yokuba esi sizwana siwagatyile amanzi aseShilowa ahamba kuhle, yaye kukho ukugcoba ngenxa kaRetsin unyana kaRemaliya;
7  ngoko ke, khangela! uYehova unyusa nxamnye nabo amanzi anamandla namaninzi oMlambo, ukumkani waseAsiriya nozuko lwakhe lonke. Kwaye ngokuqinisekileyo uya kunyuka abe ngaphezu kwayo yonke imisinga yakhe aye naphezu kwalo lonke udonga lwakhe
8  aze adlulele kwaYuda. Okunene uya kukhukula adlule. Uya kufikelela phezulu entanyeni. Nokunaba kwamaphiko akhe kumele kuzalise ububanzi belizwe lakho, Imanuweli!”
9  Hlaban’ umkhosi, nina zizwana, niqotywe; bekani indlebe, nonke nina nikwiinxalenye ezikude zomhlaba! Bhinqani, niqotywe! Bhinqani, niqotywe!
10  Cebani icebo, lotshitsha! Thethani naliphi na ilizwi, aliyi kuma, ngokuba uThixo unathi!
11  Kuba utshilo kum uYehova ngesandla esomeleleyo, ukuze andisuse ekuhambeni ngendlela yesi sizwana, esithi:
12  “Nize ningathi, ‘Liyelenqe!’ ngokuphathelele konke oko esi sizwana sithi ngako, ‘Liyelenqe!’ nento eyoyikwa siso ningayoyiki, ningangcangcazeliswa yiyo.
13  UYehova wemikhosi—Nguye enifanele nimngcwalise, nimoyike, yaye Nguye enifanele nimngcangcazelele.”
14  Umele abe njengendawo engcwele; kodwa njengelitye lokubetheka nanjengeliwa lokukhubeka kuzo zombini izindlu zakwaSirayeli, njengesibatha nomgibe kubemi baseYerusalem.
15  Kwaye ngokuqinisekileyo abaninzi phakathi kwabo baya kukhubeka bawe baze baphuke, barhintyelwe babanjwe.
16  Busonge ubungqina, uwutywine umthetho phakathi kwabafundi bam!
17  Yaye ndiza kuhlala ndilindele kuYehova, obufihlayo ubuso bakhe endlwini kaYakobi, ndithembele kuye.
18  Khangela! Mna nabantwana andinikileyo uYehova sinjengemiqondiso nemimangaliso kwaSirayeli evela kuYehova wemikhosi, ohlala eNtabeni yeZiyon.
19  Ukuba ke kunokwenzeka bathi kuni: “Celani kwabaneshologu okanye kwabo banomoya wokuxela kwangaphambili abatswitswizayo nabathetha amazwi ngesandi esiphantsi,” abafanelanga na abantu bacele kuThixo wabo? [Kufanele kucelwe] kubantu abafileyo na ngenxa yabantu abaphilayo?
20  Kuwo umthetho nakubo ubungqina! Ngokuqinisekileyo baya kuthetha ngokwale ngxelo ekuya kuthi ke kungabikho kukhanya kwesifingo.
21  Ngamnye uya kudlula elizweni ebandezelekile, elambile; athi ngenxa yokuba elambile, acaphuke aze akhangele esibhakabhakeni, aqalekise ukumkani wakhe noThixo wakhe.
22  Uya kukhangela nasemhlabeni, abone ukubandezeleka nobumnyama, ukusithakala, amaxesha obunzima nesithokothoko kungekho kuqaqamba.
30  “Yeha ke oonyana abaneenkani,” utsho uYehova, “abo batyekele ekuphumezeni icebo, kodwa ingelilo elivela kum; nokuthulula umnikelo othululwayo, kodwa kungekhona ngomoya wam, ukuze bongeze isono kwisono;
2  abo banduluka behle baye eYiputa nabo bangabuzanga emlonyeni wam, ukuze baye kungena ekhusini legwiba likaFaro nokuze basabele emthunzini waseYiputa!
3  Yaye igwiba likaFaro limele libe sisizathu sokudana kuni, nokusabela emthunzini weYiputa kube ngunobangela wokuthotywa.
4  Kuba iinkosana zakhe ziseTsowan, nabathunywa bakhe bafikelele eHanes.
5  Wonk’ ubani ngokuqinisekileyo uya kuba neentloni ngesizwana esingazisi zingenelo nakubani na, esingeloncedo nesingazisi ngenelo, kodwa esisisizathu sokudana kwanonobangela wongcikivo.”
6  Nasi isibhengezo nxamnye namarhamncwa asezantsi: Elizweni lembandezelo nobunzima, lengonyama nehlosi elibhavumayo, lerhamba nenyoka ebumlilorha ephaphazelayo, emagxeni amaesile akhule ngokupheleleyo, bathwele ubuncwane babo, naphezu kwamalunda eenkamela izixa zabo. Ngenxa yabantu abaya kungqineka bengeyongenelo.
7  AmaYiputa angamampunge, noncedo lwawo luya kuba lilize. Ngoko ke lo ndimbize ngokuthi: “Rahabhi—bahleli bazola.”
8  “Yiza ngoku, kukrole oko elucwecweni ukunye nabo, ukubhale kwanasencwadini, ukuze kube kokomhla ozayo, kube bubungqina ukusa kwixesha elingenammiselo.
9  Kuba basisizwana esinemvukelo, oonyana abangenanyaniso, oonyana abangavumiyo ukuwuva umthetho kaYehova;
10  abathe kwabo babonayo, ‘Nize ningaboni,’ nakwabo banemibono bathi, ‘Nize ningabi nemibono yazo naziphi na izinto ezithe tye kuthi. Thethani kuthi izinto ezigudileyo; yibani nemibono yezinto zenkohliso.
11  Phambukani endleleni; tyekani emendweni. Mbangeleni aphele Lowo Ungcwele kaSirayeli ngenxa nje yethu.’”
12  Ngoko ke utsho Lowo Ungcwele kaSirayeli ukuthi: “Ngenxa yokuligatya kwenu eli lizwi, yaye ekubeni nikholose ngokuqhatha nangokutenxa kwaye nizixhasa ngako,
13  ke ngoko esi siphoso siya kuba njengecandelo eliqhekekileyo kuni elisele liza kuwa, ukukhukhumala eludongeni okuphakamileyo ukuya phezulu, okuthi ukuwa kwalo kufike ngequbuliso, ngephanyazo.
14  Kwaye ngokuqinisekileyo umntu uya kuluqhekeza njengokuqhekeza ingqayi enkulu yababumbi, ityunyuzwe ibe ziingceba ubani engayiyeki, kangangokuba akunakufunyanwa phakathi kweengceba zayo ezityumkileyo iceba lengqayi ekunokuthatyathwa ngalo umlilo eziko okanye lokungcwenga amanzi endaweni engumgxobhozo.”
15  Kuba itsho iNkosi enguMongami uYehova, Lowo Ungcwele kaSirayeli, ukuthi: “Niya kusindiswa ngokubuya nangokuphumla. Amandla enu aya kusuka abe sekuhlaleni kwenu ningaphazamiseki nasekukholoseni.” Kodwa anivumanga.
16  Yaye nathi: “Hayi, kodwa siya kusaba ngamahashe!” Kungenxa yoko le nto niya kusaba. “Siya kukhwela amahashe akhawulezayo!” Kungenxa yoko le nto abo banisukelayo beya kukhawuleza.
17  Iwaka liya kungcangcazela ngenxa yokhalimelo lwalowo umnye; ngenxa yokhalimelo lwabahlanu niya kusaba nide nisale ninjengemasti encotsheni yentaba nanjengomqondiso endulini.
18  Yaye ke ngoko uYehova uya kuhlala elindele ukunibabala, aphakame ukuze anenzele inceba. Kuba uYehova nguThixo wokugweba. Banoyolo bonke abo bahlala bemlindele.
19  Xa bona kanye abantu eZiyon behleli eYerusalem, akusayi kuze ulile. Nakanjani na uya kukubabala esandini sesikhalo sakho; kamsinya nje akusiva okunene uya kukuphendula.
20  Yaye ngokuqinisekileyo uYehova uya kuninika isonka sokubandezeleka namanzi engcinezelo; kanti umYaleli Ozukileyo akayi kuba sazifihla, namehlo akho amele abe ngamehlo abona umYaleli Ozukileyo wakho.
21  Neendlebe zakho ziya kuva ilizwi emva kwakho lisithi: “Nantsi indlela. Hambani ngayo,” nokuba nisinga ekunene, nokuba nisinga ekhohlo.
22  Kwaye nimele niwenze inqambi umaleko wemifanekiso yenu eqingqiweyo yesilivere nesigqubuthelo esingena gingci somfanekiso wenu otyhidiweyo wegolide. Uya kubachithachitha. Njengomfazi osexesheni, uya kuthi kuwo: “Luthuli nje!”
23  Yaye ngokuqinisekileyo uya kuyinika imvula imbewu yakho oyihlwayeleyo emhlabeni, nesonka njengemveliso yomhlaba, otyebileyo noneoli. Imfuyo yakho iya kudla ngaloo mini kwidlelo eliphangaleleyo.
24  Kwaye iinkomo namaesile akhule ngokupheleleyo alima umhlaba aya kutya ukutya kwezilwanyana okunongwe ngomuncwane, okweliweyo ngomhlakulo nefolokhwe.
25  Naphezu kwazo zonke iintaba eziphakamileyo naphezu kweenduli zonke eziphakamileyo kumele kubekho imisinga, imijelo yamanzi, ngemini yokubulala kakhulu ngogonyamelo xa kusiwa iinqaba ezinkulu.
26  Nokukhanya kwenyanga ehlangeneyo kumele kube njengokukhanya kwelanga eliqaqambileyo; yaye kona kanye ukukhanya kwelanga eliqaqambileyo kuya kuphindwa kasixhenxe, njengokukhanya kweemini ezisixhenxe, ngemini yokubopha kukaYehova ukuwa kwabantu bakhe aze aphilise kwanenxeba elikhulu elibangelwe kukubethwa nguye.
27  Khangela! Igama likaYehova liza livela kude, livutha ngomsindo wakhe nangamafu angqingqwa. Yona ke imilebe yakhe, izele sisiqalekiso, nolwimi lwakhe lunjengomlilo oqwengayo.
28  Nomoya wakhe unjengomsinga okhukulayo ofikelela entanyeni, ukuze ahluze iintlanga ngentluzo engento yanto; nomkhala obangela umntu abhadule uya kuba semihlathini yezizwana.
29  Niya kuba nengoma enjalo ngobusuku ubani azingcwalisele umthendeleko, nemihlali yentliziyo enjengeyalowo uhamba enembande ukuya kungena entabeni kaYehova, kwiLiwa lakwaSirayeli.
30  Ngokuqinisekileyo uYehova uya kusivakalisa isidima selizwi lakhe, akubonakalise ukuhla kwengalo yakhe, ngokubhabhama komsindo nedangatye lomlilo oqwengayo nokuphalazeka kwelifu nesiphango namatye esichotho.
31  Kuba ngenxa yelizwi likaYehova iAsiriya iya kungenwa lunkwantyo; uya kuyibetha nangentonga.
32  Kwaye konke ukuphakama kwentonga abetha ngayo oko uYehova aya kukubangela kuhlale phezu kweAsiriya ngokuqinisekileyo kuya kuba ngeentambula neehadi; yaye ngamadabi okuvonyavonya uya kulwa nxamnye nabo.
33  Kuba iTofete yakhe imiswe ngolungelelwano ukususela kumaxesha akutshanje; ilungiselelwe ukumkani ngokwakhe. Uyenze yanzulu imfumba yayo. Kukho umlilo neenkuni ezininzi. Impefumlo kaYehova, njengomsinga wesalfure, iyayitshisa.
16  Thumelani inkunzi yegusha kumlawuli welizwe, ivela eSela ngasentlango, ukuya entabeni yentombi yaseZiyon.
2  Yaye njengesidalwa esinamaphiko esisabayo, esithe sasukelwa semka endlwaneni yaso, iintombi zakwaMowabhi ziya kuba semazibukweni aseArnon.
3  “Zisani icebo, niphumeze isigqibo. “Yenza isithunzi sakho sibe njengobusuku phakathi emini enkulu. Fihla abasasazekileyo; musa ukungcatsha nabani na osabileyo.
4  Ngamana abasasazekileyo bangahlala njengabaphambukeli kuwe kanye, Mowabhi. Yiba yindawo yabo yokuzifihla ngenxa yomphangi. Kuba umcinezeli ufikelele esiphelweni sakhe; ukuphanga kunqamkile; abo banyathela abanye baphelisiwe emhlabeni.
5  “Yaye ngokuqinisekileyo itrone iya kumiselwa ngokuqinileyo ngobubele bothando; kuhlale kuyo onenyaniso ententeni kaDavide, egweba ngokusesikweni yaye ekhawuleza ukuphumeza ubulungisa.”
6  Sivile ngekratshi likaMowabhi, ukuba unekratshi kakhulu; ukuziphakamisa kwakhe nekratshi lakhe nokuvutha komsindo wakhe—intetho yakhe elilize ayiyi kuba njalo.
7  Ngoko ke uMowabhi uya kubhomboloza ngenxa kaMowabhi; wonke uya kubhomboloza. Eneneni ababethiweyo baya kudumzela ngenxa yezicumba zeerasintyisi zaseKire-hareseti,
8  ngenxa yokuba amasimi aseHeshbon abunile. Umdiliya waseSibhema—abanini beentlanga bawagawule amasebe awo abomvu ngokuqaqambileyo. Ayefikelela naseYazere; abhadu-bhadulela nasentlango. Amahlumelo awo ayeyekiwe ukuze azikhulele; aye awela elwandle.
9  Kungenxa yoko le nto ndiya kulila ngokulila kwaseYazere ngenxa yomdiliya waseSibhema. Ndiya kukumanzisa ngeenyembezi zam, Heshbhon nawe Eleyale, ngenxa yokuba phezu kwehlobo lakho naphezu kwesivuno sakho kuwele phantsi ukukhwaza.
10  Nokugcoba nokuba novuyo kususiwe ebhomeni; nasezidiliyeni akukho kumemelela ngovuyo, akukho kukhwaza. Umxovuli akukho wayini ayixovulayo kwizixovulelo. Ukukhwaza ndikuyekisile.
11  Kungenxa yoko le nto zona kanye izibilini zam zixokozela kanye njengohadi ngenxa kaMowabhi, nomngaphakathi wam ngenxa yeKire-hareseti.
12  Kwabonakala ukuba uMowabhi wayetyhafile kwindawo ephakamileyo; weza engcweleni yakhe ukuba athandaze, yaye akazange abe nakufeza nantoni na.
13  Lilo elo ilizwi awalithethayo uYehova ngokuphathelele uMowabhi ngaphambili.
14  Ke kaloku uYehova uthethile, esithi: “Kwiminyaka emithathu, ngokweminyaka yomqeshwa, uzuko lwakwaMowabhi lumele luhlazeke ngalo lonke uhlobo lwengxokolo eninzi, nabo baseleyo baya kuba mbalwa kakhulu, bengenamandla.”
35  Iya kuba nemihlali intlango nommandla ongumqwebedu, nethafa eliyinkqantosi liya kuvuya lize lityatyambe njengesafroni.
2  Ngokuqinisekileyo liya kutyatyamba, yaye ngokwenene liya kuvuya ngovuyo limemelela ngochulumanco. Liya kunikwa uzuko lweLebhanon, ubungangamsha beKarmele nobeSharon. Kuya kubakho abo baya kububona ubuqaqawuli bukaYehova, ubungangamsha boThixo wethu.
3  Yomelezani izandla ezibuthathaka, niwaqinise amadolo agexayo.
4  Yithini kwabantliziyo zinexhala: “Yomelelani. Musani ukoyika. Yabonani! UThixo wenu uya kuza enempindezelo, enembuyekezo kaThixo. Uya kuza anisindise.”
5  Ngelo xesha aya kuvulwa amehlo eemfama, zivulwe neendlebe zezithulu.
6  Isiqhwala siya kutsiba njengexhama, nolwimi lwesimumu luya kumemelela ngochulumanco. Kuba kuya kumpompoza amanzi entlango, nemisinga kwithafa eliyinkqantosi.
7  Kwaye umhlaba obharhiswe bubushushu uya kuba njengechibi elineengcongolo, nomhlaba onxaniweyo ube njengemithombo yamanzi. Kwindawo ababutha kuyo oodyakalashe, kuya kubakho ingca eluhlaza kunye neengcongolo nezityalo zomkhanzi.
8  Ngokuqinisekileyo kuya kubakho uhola wendlela apho; uya kubizwa ngokuba yiNdlela Yobungcwele. Lowo ungahlambulukanga akayi kudlula kuwo. Kwaye uya kuba ngowalowo uhamba endleleni, akukho zidenge ziya kubhadulela kuwo.
9  Akuyi kubakho ngonyama apho, nohlobo olunogonyamelo lwamarhamncwa aluyi kuza kuwo. Akuyi kufunyanwa nalinye apho; yaye abahlawulelweyo bamele bahambe apho.
10  Kwaye bona kanye abo bakhululweyo nguYehova baya kubuya baze ngokuqinisekileyo beze eZiyon ngentswahla yovuyo; nemihlali iya kuba phezu kwentloko yabo ukusa kwixesha elingenammiselo. Baya kugcoba babe nemihlali, intlungu nokuncwina kusabe kubo.
18  Kwowu, ilizwe lezinambuzane ezinenzwinini yamaphiko, elikummandla wemilambo yaseTiyopiya!
2  Elo lithumela abathunywa ngolwandle, nangemikhombe yemikhanzi phezu kwamanzi, lisithi: “Hambani, nina bathunywa bakhawulezayo, niye kuhlanga olude nolugudileyo, kwisizwana esoyikwayo kuyo yonk’ indawo, uhlanga olunamandla amakhulu nolugqushayo, olulizwe likhukuliswe yimilambo.”
3  Nonke nina bemi belizwe elinemveliso nani bahlala emhlabeni, niya kubona umbono kanye njengaxa kuphakanyiswa umqondiso ezintabeni, yaye niya kuva isandi kanye njengaxa kuvuthelwa isigodlo.
4  Kuba utsho uYehova kum ukuthi: “Ndiza kuhlala ndingaphazamiseki ndize ndikhangele kwindawo yam emisiweyo, njengokufudumala okubengezelayo ekukhanyeni, njengelifu lombethe ekufudumaleni kokuvuna.
5  Kuba phambi kwesivuno, xa intyatyambo igqibelela nentyatyambo isiba yidiliya evuthiweyo, kumelwe kunqunyulwe amasetyana ngezikere zokuthena imithi yaye kumelwe kushenxiswe amasebe anabayo, amele ahlahlwe.
6  Xa ewonke aya kushiyelwa intaka edla inyama ezintabeni nerhamncwa lomhlaba. Yaye ngokuqinisekileyo intaka edla inyama iya kudlulisa ihlobo phezu kwawo, kwanawo onke amarhamncwa omhlaba aya kudlulisa ixesha lokuvuna phezu kwawo.
7  “Ngelo xesha kuya kuziswa isipho kuYehova wemikhosi, sivela kwisizwana eside nesigudileyo, sona kanye isizwana esoyikekayo kuyo yonk’ indawo, uhlanga olunamandla amakhulu nolugqushayo, olulizwe likhukuliswe yimilambo, sisiwe kwindawo yegama likaYehova wemikhosi, iNtaba yeZiyon.”
17  Isibhengezo nxamnye neDamasko: “Khangela! IDamasko ishenxisiwe ekubeni sisixeko, yaye ithe yaba yimfumba, ibhodlo.
2  Izixeko zaseArohere ezishiywe ngasemva ziba ziindawo zemihlambi, apho okunene ibutha khona, kungabikho bani uyingcangcazelisayo.
3  Kwaye isixeko esinqatyisiweyo siphelisiwe kwaEfrayim, nobukumkani eDamasko; nabo baseSiriya abaseleyo baya kuba kanye njengozuko loonyana bakaSirayeli,” utsho uYehova wemikhosi.
4  “Yaye ngaloo mini uzuko lukaYakobi luya kuthotyelwa phantsi, kwanokutyeba kwenyama yakhe kuya kwenziwa kubhitye.
5  Kuya kuthi ke xa umvuni ehlanganisa ukudla okuziinkozo okungekavunwa nengalo yakhe ivuna izikhwebu, abe njengalowo ubhikica izikhwebu entilini yamaRefa.
6  Kwaye kumele kusale kuyo ubhikico njengasekuvuthululweni komnquma: iziqhamo ezibini okanye ezithathu zomnquma phezulu esebeni; ezine okanye ezihlanu emasebeni athwala isiqhamo apho,” utsho uYehova uTHIXO kaSirayeli.
7  Ngaloo mini umntu wasemhlabeni uya kukhangela phezulu kuMenzi wakhe, namehlo akhe aya kondela kuLowo Ungcwele kaSirayeli.
8  Akayi kukhangela ezibingelelweni, umsebenzi wezandla zakhe; yaye akayi kondela nakoko kwenziwe yiminwe yakhe, nokuba kukwizibonda ezingcwele okanye kwiziganga zeziqhumiso.
9  Ngaloo mini izixeko zakhe ezinqabisekileyo ziya kuba njengendawo eshiywe ngokupheleleyo ehlathini, kwanesebe abalishiye ngokupheleleyo ngenxa yoonyana bakaSirayeli; yaye limele libe yinkangala ephanzileyo.
10  Kuba umlibele uTHIXO wosindiso lwakho; neLiwa lenqaba yakho akulikhumbulanga. Kungenxa yoko le nto utyala izityalo ezithandekayo, ubeka nehlumelo lowasemzini.
11  Emini usenokusibiyela ngenyameko isityalo sakho, yaye kusasa usenokuyihlumisa imbewu yakho, kodwa ngokuqinisekileyo isivuno siya kusaba ngemini yesifo nentlungu enganyangekiyo.
12  Kwowu, ingxokolo yezizwana ezininzi, ezigqumayo njengokugquma kweelwandle! Nengxolo yamaqela eentlanga, enza ingxolo njengengxolo yamanzi anamandla!
13  Amaqela eentlanga aya kwenza ingxolo kanye njengengxolo yamanzi amaninzi. Ngokuqinisekileyo uya kumkhalimela, yaye imele isabele kude ize isukelwe njengomququ weentaba phambi komoya nanjengesivuthevuthe sameva phambi kwesaqhwithi somoya.
14  Ngexesha langokuhlwa ziya kunkwantya ngequbuliso. Kungekasi—azikho. Siso eso isabelo sabo basiphangayo, neqashiso labo bazirhwaphilizelayo kuthi.
50  Utsho uYehova ukuthi: “Siphi na, ke, isiqinisekiso soqhawulo-mtshato sikanyoko endamndululayo? Okanye nguwuphi na kubabolekisi bam endithengise ngani kuye? Khangelani! Ngenxa yeziphoso zenu nithengisiwe, nangenxa yokunxaxha kwenu unyoko uye wandululwa.
2  Yini na ukuba ndifike, kungekho bani? Ndibize, kungabikho uphendulayo? Sifutshane kakhulu na isandla sam ukuba singakhulula, okanye akukho mandla okuhlangula na kum? Khangela! Ndomisa ulwandle ngokhalimelo lwam; ndenza imilambo ibe yintlango. Iintlanzi zalo ziyanuka ngenxa yokungabikho kwamanzi, yaye ziyafa lunxano.
3  Ndambesa amazulu ngokusithakala, ndiwenzele isigqubuthelo ngamarhonya.”
4  INkosi enguMongami uYehova indinike ulwimi lwabafundileyo, ukuze ndiyazi indlela yokuphendula odiniweyo ngelizwi. Iyandivusa iintsasa ngeentsasa; iyayivusa indlebe yam ukuze ive njengabafundileyo.
5  INkosi enguMongami uYehova iyivulile indlebe yam, yaye mna andibanga nemvukelo. Andijikelanga kwicala elahlukileyo.
6  Ndawunikela umhlana wam kubabethi, nezidlele zam kwabo baxhwitha iinwele. Andibufihlanga ubuso bam ehlazweni nasekutshicelweni.
7  Kodwa iNkosi enguMongami uYehova iya kundinceda. Kungenxa yoko le nto ndingayi kuziva ndithotyiwe. Kungenxa yoko le nto ndimise ubuso bam njengeqhwitha, yaye ndiyazi ukuba andiyi kuba nazintloni.
8  Lowo undivakalisa ndililungisa usondele. Ngubani na onokusukuzana nam? Masime ndawonye. Ngubani na ochasene nam kwezokugweba? Makasondele kum.
9  Khangela! INkosi enguMongami uYehova iya kundinceda. Ngubani na onokundivakalisa ndingongendawo? Khangela! Bonke baya kuphela njengesambatho. Inundu liya kubadla libagqibe.
10  Ngubani na phakathi kwenu owoyika uYehova, ephulaphula ilizwi lomkhonzi wakhe, ohambe ebumnyameni obuqhubekayo nalowo bekungekho kuqaqamba kuye? Makakholose ngegama likaYehova aze azixhase ngoThixo wakhe.
11  “Khangelani! Nonke nina baphemba umlilo, bakhanyisa iintlantsi, hambani ekukhanyeni komlilo wenu, naphakathi kweentlantsi enizivuthisayo. Ngokuqinisekileyo esandleni sam naku eniya kuba nako: Niya kulala phantsi nisentlungwini ngokupheleleyo.
9  Noko ke, ukusithakala akuyi kuba njengaxa ilizwe lalicinezelekile, njengakwixesha langaphambili xa ubani wayeliphatha ngendelelo ilizwe lakwaZebhulon nelizwe lakwaNafetali naxa kwixesha lamva ubani wabangela ukuba kunikwe imbeko—indlela yaselwandle, kummandla weYordan, iGalili yeentlanga.
2  Abantu ababehamba ebumnyameni babone ukukhanya okukhulu. Ke bona abo bahlala elizweni elinethunzi elimnyama, ukukhanya kuye kwakhanyisa phezu kwabo.
3  Ulwandisile uhlanga; ukwenze kwaba kukhulu ukuba nemihlali kwalo. Luye lwanemihlali phambi kwakho njengokuba nemihlali ngexesha lokuvuna, njengabo bavuyayo ekwahluleni kwabo amaxhoba.
4  Kuba idyokhwe yomthwalo wabo nentonga esemagxeni abo, umsimelelo walowo ubaqweqwedisela emsebenzini, uyaphule njengemini yakwaMidiyan.
5  Kuba zonke izihlangu zalowo unyathela ngokunyikimisayo nengubo yokwaleka eqengqwe egazini ziye zatshiswa njengokudla komlilo.
6  Kuba sizalelwe umntwana, sinikwe unyana; yaye ukuphatha njengenkosana kuya kuba segxalabeni lakhe. Igama lakhe liya kubizwa ngokuba nguMcebisi Omangalisayo, uThixo Onamandla, uBawo ongunaPhakade, iNkosana yoXolo.
7  Akayi kuyeka ukuphatha njengenkosana, noxolo aluyi kuphela etroneni kaDavide nasebukumkanini bakhe ukuze bumiselwe ngokuqinileyo nokuze buxhaswe ngokusesikweni nangobulungisa, ukususela ngoku kuse kwixesha elingenammiselo. Yona kanye inzondelelo kaYehova wemikhosi iya kukwenza oku.
8  UYehova wathumela ilizwi kwaYakobi, lawela kwaSirayeli.
9  Yaye ngokuqinisekileyo abantu baya kulazi, bona bonke, uEfrayim nommi waseSamariya, ngenxa yekratshi labo nangenxa yokusa kwentliziyo yabo ngokuthi:
10  “Kuwe izitena, kodwa siya kwakha ngamatye aqingqiweyo. Kugawulwe imithi yesikamore, koko siya kuyithabathel’ indawo ngemisedare.”
11  Yaye uYehova uya kuzibeka iintshaba zikaRetsin phezulu nxamnye naye, neentshaba zalowo uya kuzixhokonxa,
12  iSiriya ngasempuma namaFilisti ngasemva, yaye ziya kumdla zimgqibe uSirayeli ngomlomo ovulekileyo. Ngenxa yako konke oku umsindo wakhe awubuyanga, kodwa isandla sakhe usasolulile.
13  Abantu ababuyelanga kuLowo ubabethayo, yaye abamfunanga uYehova wemikhosi.
14  UYehova uya kunqumla intloko nomsila kwaSirayeli, ihlumelo nomzi ngamini-nye.
15  Owalupheleyo nohlonipheke kakhulu yintloko ke leyo, umprofeti onikela uyalelo lobuxoki ngumsila.
16  Nabo bakhokela esi sizwana bangqineke bengabo basibangela siphambuke; nabo bakhokelwayo, ngabo abadidekileyo.
17  Kungenxa yoko le nto uYehova engayi kuba nemihlali kwanangenxa yabafana babo, nakumakhwenkwe abo angenayise nakubahlolokazi babo akayi kuba nanceba; ngenxa yokuba bonke bangabawexuki nabenzi bobubi kwaye imilomo yonke ithetha oko kungenangqiqo. Ngenxa yako konke oku umsindo wakhe awubuyanga, kodwa isandla sakhe usasolulile.
18  Kuba ubungendawo buyavutha kanye njengomlilo; buya kuwadla buwagqibe amatyholo anameva nokhula. Buya kutshisa ezintshinyeleni zehlathi, yaye ziya kuthwalelwa phezulu njengomqulu womsi.
19  Ekuvutheni komsindo kaYehova wemikhosi ilizwe litshile, yaye abantu baya kudliwa ngumlilo. Akukho bani uya kubonisa imfesane kwanakumntakwabo.
20  Baya kusika ngasekunene, balambe noko; badle ngasekhohlo, kodwa banganeli. Baya kudla elowo inyama yengalo yakhe,
21  uManase adle uEfrayim, noEfrayim uManase. Xa bebonke baya kuba nxamnye noYuda. Ngenxa yako konke oku umsindo wakhe awubuyanga, kodwa isandla sakhe usasolulile.
28  Yeha kuso isithsaba sobuhandiba samanxila akwaEfrayim, nentyatyambo ebunayo yomhombiso wakhe wobuhle esemantloko entlambo echumayo yabo bonganyelwe yiwayini!
2  Khangela! UYehova unothile owomeleleyo nonamandla. Njengesiphango esineendudumo sesichotho, isiphango esitshabalalisayo, njengesiphango esineendudumo samanzi anamandla, akhukulayo, ngokuqinisekileyo uya kuwisa phantsi ngamandla emhlabeni.
3  Izithsaba zobuhandiba zamanxila akwaEfrayim ziya kunyathelwa ngeenyawo.
4  Intyatyambo ebunayo yomhombiso wakhe wobuhle esemantloko entlambo echumayo imele ibe njengekhiwane lasekuqaleni ngaphambi kokuba kube sehlotyeni, ekuthi, xa obonayo elibona, aliginye ngoxa lisesesandleni sakhe.
5  Ngaloo mini uYehova wemikhosi uya kuba sisithsaba somhombiso nesidanga sobuhle kwabo baseleyo ebantwini bakhe,
6  nomoya wobulungisa kohleli ekugwebeni, namandla kwabo bathintela idabi esangweni.
7  Kanjalo naba—ngenxa yewayini balahlekile yaye ngenxa yesiselo esinxilisayo baye babhadula. Umbingeleli nomprofeti—balahlekile ngenxa yesiselo esinxilisayo, badidekile ngenxa yewayini, baye babhadula ngenxa yesiselo esinxilisayo; balahlekile ekuboneni, bayahexa ekwenzeni isigqibo.
8  Kuba zonke iitafile zizele ngumhlanzo onyhukunyhuku—akukho ndawo ingenawo.
9  Ngubani na aya kumyalela elwazini, yaye ngubani na aya kumqondisa oko kuviweyo? Abo balunyulweyo elubisini, abo basusiweyo ebeleni?
10  Kuba “ngumyalelo phezu komyalelo, umyalelo phezu komyalelo, ulutya lokulinganisa phezu kolutya lokulinganisa, ulutya lokulinganisa phezu kolutya lokulinganisa, okuncinane apha, okuncinane phaya.”
11  Kuba uya kuthetha kwesi sizwana ngemilebe yabathintithayo nangolwimi olwahlukileyo,
12  eso athe kuso: “Le yindawo yokuphumla. Phumzani odiniweyo. Kwaye le yindawo yokonwaba,” kodwa sona asivumanga kuva.
13  Yaye kuso ngokuqinisekileyo ilizwi likaYehova liya kuba “ngumyalelo phezu komyalelo, umyalelo phezu komyalelo, ulutya lokulinganisa phezu kolutya lokulinganisa, ulutya lokulinganisa phezu kolutya lokulinganisa, okuncinane apha, okuncinane phaya,” ukuze sihambe size ngokuqinisekileyo sikhubeke ngasemva, okunene saphuke, sirhintyelwe size sibanjiswe.
14  Ngoko ke liveni ilizwi likaYehova, nina bazigwagwisayo, nina balawuli besi sizwana siseYerusalem:
15  Ngenxa yokuba nina nithe: “Senze umnqophiso nokuFa; senze umbono neShiyol; umkhukula ophuphumayo, ukuba kunokwenzeka udlule, awuyi kufika kuthi, kuba senze ubuxoki baba yindawo yethu yokusabela yaye sizifihle ngokuxoka”;
16  ngoko ke itsho iNkosi enguMongami uYehova ukuthi: “Yabona, ndibeka ilitye lesiseko eZiyon, ilitye elilingiweyo, imbombo exabisekileyo yesiseko esiqinisekileyo. Akukho namnye ubonisa ukholo uya kuphakuzela.
17  Ndiza kwenza okusesikweni ulutya lokulinganisa nobulungisa isixhobo sokulinganisa; yaye isichotho simele sitshayele indawo yokusabela yobuxoki, namanzi aya kukhukulisa yona kanye indawo yokuzifihla.
18  Kwaye ngokuqinisekileyo umnqophiso wenu nokuFa uya kubhangiswa, naloo mbono wenu neShiyol awuyi kuma. Umkhukula ophuphumayo, xa udlula—kanjalo nani nimele nibe yindawo yokunyathela kwawo.
19  Ngokufuthi kangangoko xa udlula, uya kunisusa, ngenxa yokuba uya kudlula iintsasa ngeentsasa, ebudeni bemini nasebudeni bobusuku; yaye umele ube sisizathu sokungcangcazela ukuze uqondise abanye oko kuviweyo.”
20  Kuba isingqengqelo singqineke sisifutshane gqitha ukuba uzolule kuso, neshiti elilukiweyo lilincinane gqitha xa uzisonga ngalo.
21  Kuba uYehova uya kusuka kanye njengaseNtabeni yePerazim, uya kuphazamiseka kanye njengasentilini kufuphi neGibheyon, ukuze enze isenzo sakhe—isenzo sakhe esimangalisayo—nokuze asebenze umsebenzi wakhe—umsebenzi wakhe awuqhelekanga.
22  Ke kaloku musani ukuzibonakalisa ningabagxeki, ukuze izibopho zenu zingabi nakomelela, kuba kukho intshabalaliso, yona kanye into ekugqitywe kuyo, endiyivileyo ivela kwiNkosi enguMongami, uYehova wemikhosi, ngelizwe eli lonke.
23  Bekani indlebe nize nilive ilizwi lam; nikelani ingqalelo nize niphulaphule oko ndikutshoyo.
24  Umlimi ulima imini yonke na ukuze ahlwayele imbewu, akhulule aze aerhe umhlaba wakhe?
25  Akathi na, xa egudise umphezulu wawo, ngoko achithachithe ikumin emnyama aze afefe ngekumin, yaye akayibeki na ingqolowa, amazimba, nerhasi endaweni emiselweyo, nehabile njengomda wakhe na?
26  Yaye umntu umlungisa ngokoko kulungileyo. UThixo wakhe uyamyalela.
27  Kuba ikumin emnyama ayibhulwa ngesixhobo sokubhula; nevili lenqwelo alijikiswa phezu kwekumin. Kuba ngokuqhelekileyo ikumin emnyama ibhulwa ngentonga, nekumin ngomsimelelo.
28  Ngaba ngokuqhelekileyo ingqolowa iyatyumka na? Kuba umntu akaze ayixovule engayeki. Kwaye umele ahambise inqwelo yakhe, namahashe akhe emfazwe, kodwa akayi kuyityumza.
29  Nako oku kuvela kuYehova wemikhosi, owenze isigqibo esimangalisayo, owenze okukhulu ekusebenzeni ngokuphumelelayo.
27  Ngaloo mini uYehova, ngekrele lakhe elilukhuni nelikhulu nelomeleleyo, uya kuphethulela ingqalelo yakhe kwiLeviyatan, inyoka enyebelezayo, kuyo kanye iLeviyatan, inyoka egwenxa, yaye ngokuqinisekileyo uya kusibulala eso silo sikhulu saselwandle.
2  Ngaloo mini, vumani ingoma nithi: “Isidiliya sewayini ebilayo!
3  Mna, Yehova, ndingumlondolozi waso. Ndiya kusinkcenkceshela mzuzu ngamnye. Ukuze kungabikho bani uphethulela ingqalelo yakhe nxamnye naso, ndiya kusilondoloza ubusuku nemini.
4  Andinamsindo. Ngubani na oya kundinika amatyholo anameva nokhula edabini? Ndiza kunyathela kuzo. Ndiza kuzitshisa ngaxeshanye.
5  Kungenjalo makabambelele egwibeni lam, makaxolelane nam; makaxolelane nam.”
6  Kwimihla ezayo uYakobi uya kumila ingcambu, uSirayeli uya kutyatyamba aze okunene ahlume; baya kusuka bazalise ilizwe elinemveliso ngemveliso.
7  Ngaba kuya kufuneka abethwe njengokubetha kwalowo umbethayo na? Okanye ngaba kuya kufuneka abulawe njengokubulala ngogonyamelo kwabo babuleweyo bakhe na?
8  Ngesikhalo esoyikisayo uya kusukuzana naso ekusithumeleni. Umele asigxothe ngokufutha kwakhe, okunamandla ngemini yomoya wasempuma.
9  Ngoko ke ngale ndlela isiphoso sikaYakobi siya kucanyagushelwa, yaye siso sonke esi isiqhamo xa esuse isono sakhe, xa ewenza onke amatye esibingelelo abe njengamatye ekalika aye acolwa, khon’ ukuze izibonda ezingcwele neziganga zeziqhumiso zingaphakami.
10  Kuba isixeko esinqatyisiweyo siya kuba sodwa, idlelo liya kushiywa lodwa yaye liya kushiywa njengentlango. Ithole lenkomo liya kudla apho, libuthe khona; yaye okunene yena uya kuwadla amasebe aso.
11  Xa amasetyana aso omile, abafazi abangenayo baya kuwaphula, bawabase. Kuba asisosizwana sinokuqonda okunzulu. Ngako oko uMenzi waso akayi kusenzela nceba, noMyili waso akayi kusibabala.
12  Kuya kuthi ke ngaloo mini uYehova asivuthulule isiqhamo, ukususela kumsinga oqukuqelayo woMlambo kuse entlanjeni yaseYiputa, nicholwa-cholwe ngamnye ngamnye, nina bonyana bakaSirayeli.
13  Kuya kuthi ke ngaloo mini kuvuthelwe isigodlo esikhulu, yaye abo batshabalalayo elizweni laseAsiriya nabo basasazekileyo elizweni laseYiputa ngokuqinisekileyo baya kuza baqubude kuYehova entabeni engcwele eYerusalem.
63  Ngubani na lo uzayo evela kwaEdom, lo unezambatho ezinemibala eqaqambileyo evela eBhotsera, lo ubekekileyo ngesinxibo sakhe, uhamba ngamandla amakhulu? “Ndim, Lowo uthetha ngobulungisa, Lowo uphuphuma ngamandla okusindisa.”
2  Kutheni na sabomvu isinxibo sakho, nezambatho zakho zanjengezalowo uxovula isixovulelo sewayini?
3  “Umkhumbi wewayini ndiwunyathele ndedwa, ngoxa kwakungekho mntu ukunye nam kwizizwana. Ndazixovula ndinomsindo, yaye ndazinyathela ngobushushu bam. Negazi lazo elitsazayo lazitshiza izambatho zam, yaye ndisingcolise sonke isinxibo sam.
4  Kuba imini yempindezelo isentliziyweni yam, nonyaka wabo ndibahlawuleleyo ufikile.
5  Ndaqhubeka ndikhangela, kodwa kwakungekho mncedi; yaye ndaqalisa ukuzibonakalisa ndikhwankqisiwe, kodwa kwakungekho bani unikela inkxaso. Ngoko ingalo yam yandisindisa, nomsindo wam wandixhasa.
6  Ndazinyathela izizwana ngomsindo, kwaye ndabanxilisa ngobushushu bam ndaza ndalihlisela emhlabeni igazi labo elitsazayo.”
7  Ndiya kukhankanya ububele bothando bukaYehova, iindumiso zikaYehova, ngako konke oko uYehova asenzele kona, kwanobuninzi bokulunga kwakhe kwindlu kaSirayeli asenzele yona ngokweenceba zakhe nangokobuninzi bobubele bakhe bothando.
8  Waza wahlabela mgama wathi: “Ngokuqinisekileyo bangabantu bam, oonyana abangayi kuba bubuxoki.” Ngoko waba nguMsindisi wabo.
9  Ebudeni bokubandezeleka kwabo konke wabandezeleka. Yaye umthunywa wakhe wobuqu wabasindisa. Ngothando lwakhe nangemfesane yakhe wabahlawulela, waza waqalisa ukubaphakamisa nokubathwala yonke imihla yakudala.
10  Kodwa bona bavukela baza bawenza buhlungu umoya wakhe oyingcwele. Ke kaloku watshintsha waba lutshaba lwabo; yena walwa imfazwe nabo.
11  Waza lowo waqalisa ukukhumbula imihla yakudala, uMoses umkhonzi wakhe: “Uphi na Lowo wabanyusayo elwandle kunye nabalusi bomhlambi wakhe? Uphi na Lowo wabeka ngaphakathi kwakhe umoya Wakhe oyingcwele?
12  Lowo uhambisa ingalo Yakhe entle ngasesandleni sasekunene sikaMoses; Lowo wahlukanisa amanzi phambi kwabo ukuze azenzele igama elihlala ngokungenammiselo;
13  Lowo wenza ukuba bahambe emanzini enzonzobila khon’ ukuze, njengehashe entlango, bangakhubeki?
14  Kanye njengoko isilo sisihla siye kwithafa elisentlanjeni, wona kanye umoya kaYehova wabenza baphumla.” Ngaloo ndlela wabakhokela abantu bakho ukuze uzenzele igama elihle.
15  Khangela usezulwini uze ubone ukwindawo yakho yokuhlala ephakamileyo yobungcwele nobuhle. Iphi na inzondelelo yakho namandla akho ephela, ingxokolo yezibilini zakho, neenceba zakho? Zithintelekile kum.
16  Kuba wena unguBawo; nangona esenokuba uAbraham akasazanga noSirayeli akasiqondanga, wena, Yehova, unguBawo. Igama lakho unguMhlawuleli wethu wakudala.
17  Owu Yehova, kutheni na usiphambukisa ezindleleni zakho? Kutheni na uzenza lukhuni iintliziyo zethu zingakoyiki? Buya ngenxa yabakhonzi bakho, izizwe zelifa lakho.
18  Okwethutyana abantu abangcwele bebenelifa. Iintshaba zethu ziyinyathele ingcwele yakho.
19  Kangangexesha elide siye sanjengabo ungazange ubalawule, njengabo igama lakho lingazange libizwe phezu kwabo.
7  Ke kaloku kwathi ngemihla ka-Ahazi unyana kaYotham unyana kaUziya, ukumkani wakwaYuda, uRetsin ukumkani waseSiriya noPeka unyana kaRemaliya, ukumkani wakwaSirayeli, weza eYerusalem ukuba alwe nayo, kodwa akakwazanga ukulwa nayo.
2  Kwanikelwa ingxelo endlwini kaDavide, kusithiwa: “ISiriya yayame ngoEfrayim.” Yaza intliziyo yakhe nentliziyo yabantu bakhe yaqalisa ukugubha, njengokushukunyiswa kwemithi yehlathi ngumoya.
3  Waza wathi ke uYehova kuIsaya: “Khawuhambe, nceda, uhlangabeze uAhazi, wena noShehare-yashubhi unyana wakho, ekupheleni komsele wechibi eliphezulu ngakuhola wendlela ongasentsimini yomcoci weempahla.
4  Kwaye umele uthi kuye, ‘Zilinde uze uhlale ungaphazamiseki. Musa ukoyika, nentliziyo yakho mayingaphakuzeli ngenxa yeencam ezimbini zezi zikhuni ziqhumayo, ngenxa yokuvutha komsindo kaRetsin neSiriya nonyana kaRemaliya,
5  ngenxa yokuba iSiriya kunye ne-Efrayim nonyana kaRemaliya bacebe okubi ngawe, besithi:
6  “Masinyuke nxamnye nelakwaYuda size silahlukanise, sizithabathele lona ngokutyhoboza; yaye masimisele omnye ukumkani njengomlawuli ngaphakathi kwalo, unyana kaTabheheli.”
7  “‘Itsho iNkosi enguMongami uYehova ukuthi: “Oko akuyi kuma, kungayi kubakho.
8  Kuba intloko yeSiriya yiDamasko, nentloko yeDamasko nguRetsin; kwisithuba nje seminyaka engamashumi amathandathu anesihlanu uEfrayim uya kwaphulwa angabi sisizwana.
9  Intloko yakwaEfrayim yiSamariya, nentloko yeSamariya ngunyana kaRemaliya. Ukuba aninalukholo, aniyi kuhlala ixesha elide.”’”
10  Waza uYehova wahlabela mgama wathi kuAhazi:
11  “Zicelele umqondiso kuYehova uThixo wakho, uwenze nzulu njengeShiyol okanye uwenze uphakame njengemimandla ephezulu.”
12  Kodwa uAhazi wathi: “Andiyi kuwucela, ndingayi kumvavanya uYehova.”
13  Waza waqhubeka wathi: “Khanincede, niphulaphule, ndlu kaDavide. Kuyinto encinane na kuni ukudinisa abantu, ukude nidinise noThixo wam?
14  Ngoko ke uYehova ngokwakhe uya kuninika umqondiso: Khangelani! Intombi okunene iya kumitha, izale unyana, ize imbize ngegama elinguImanuweli.
15  Uya kudla ibhotolo nobusi ngexesha lokwazi kwakhe indlela yokugatya okubi nokunyula okulungileyo.
16  Kothi ngaphambi kokuba inkwenkwe leyo iyazi indlela yokugatya okubi nokunyula okulungileyo, ube umhlaba waba kumkani babini bankwantyisayo ushiywe ngokupheleleyo.
17  UYehova uya kukuzisela wena nabantu bakho nendlu kayihlo imihla ekungazange kubekho injengayo ukususela kumhla wokumka kukaEfrayim ecaleni kukaYuda, oko kukuthi, ukumkani waseAsiriya.
18  “Kuya kuthi ngaloo mini uYehova azibethele umlozi iimpukane ezikwisiphelo semijelo yomNayile waseYiputa neenyosi ezikwilizwe laseAsiriya,
19  yaye ngokuqinisekileyo ziya kungena zize zihlale, zonke, ezintlanjeni ezisengxondorheni nasezimfanteni zeengxondorha nakwiintshinyela zameva zonke neendawo zonke ezinamanzi.
20  “Ngaloo mini, ngencakuba eqeshiweyo kummandla woMlambo, ngokumkani waseAsiriya kanye, uYehova uya kuyicheba intloko noboya beenyawo, kwaye iya kutshayela kwaneendevu ezo.
21  “Kuya kuthi ke ngaloo mini umntu asindise ithokazi lenkomo nezimvu ezimbini.
22  Kuya kuthi ke, ngenxa yentabalala yemveliso yobisi, adle ibhotolo; ngokuba baya kudla ibhotolo nobusi bonke abaseleyo phakathi kwelizwe.
23  “Ngaloo mini yonk’ indawo eyayifudula inewaka lemidiliya, exabisa amaqhosha esilivere aliwaka,—iya kuba yeyamatyholo anameva nokhula.
24  Uya kuba lapho ngeentolo nesaphetha, ngenxa yokuba lonke ilizwe liya kuba ngamatyholo anameva nokhula kuphela.
25  Yaye zonke iintaba ekwakufudula kususwa kuzo izityalo eziyinkathazo ngamakhuba—akuyi kuya kuzo ngenxa yokoyika amatyholo anameva nokhula; ziya kuba ngamadlelo eenkomo nezimvu.”
55  Wenani, nonke nina ninxaniweyo! Yizani emanzini. Nabo bangenamali! Yizani, nithenge nize nidle. Ewe, yizani, nithenge iwayini nobisi ngaphandle kwemali nangaphandle kwexabiso.
2  Kutheni na naqhubeka nihlawula imali ngenxa yoko kungesosonka, kwaye yini na ukuba nibulaleke ngenxa yoko kungananelisiyo? Phulaphulani ngenyameko kum, nize nidle okulungileyo, yaye imiphefumlo yenu mayiyoliswe ngokugqibeleleyo kukutyeba.
3  Thobani indlebe yenu, nize kum. Phulaphulani, yaye umphefumlo wenu uya kuhlala uphila, kwaye ndiya kukulungela ukwenza umnqophiso nani ohlala ngokungenammiselo ngokuphathelele ububele bothando obuthembekileyo bukaDavide.
4  Khangelani! Ndimnike ukuba abe lingqina kumaqela eentlanga, inkokeli nomphathi wamaqela eentlanga.
5  Khangela! Uya kubiza uhlanga ongalwaziyo, nabo bohlanga abebengakwazi baya kubalekela kuwe, ngenxa kaYehova uThixo wakho, nangenxa yaLowo Ungcwele kaSirayeli, ngokuba uya kube ekuhombisile.
6  Funani uYehova ngoxa esenokufunyanwa. Mbizeni ngoxa esekufuphi.
7  Umntu ongendawo makashiye indlela yakhe, nomntu owenzakalisayo makashiye iingcamango zakhe; makabuyele kuYehova, oya kuba nenceba kuye, kuThixo wethu, kuba uya kuxolela ngokukhulu.
8  “Kuba iingcamango zenu asizizo iingcamango zam, neendlela zam asizizo iindlela zenu,” utsho uYehova.
9  “Kuba njengoko amazulu ephakamile kunomhlaba, ngokunjalo neendlela zam ziphakamile kuneendlela zenu, neengcamango zam kuneengcamango zenu.
10  Njengokuba kusihla imvula nekhephu emazulwini, yaye zingabuyeli kuwo zingawunyakamisanga umhlaba, ziwenze uvelise kwaye uhlume, umnike imbewu umhlwayeli, umnike nesonka odlayo,
11  ngoko ilizwi lam eliphuma emlonyeni wam liya kuba njalo. Aliyi kubuyela kum ngaphandle kwemiphumo, kodwa ngokuqinisekileyo liya kukwenza oko ndiyoliswa kuko, likuphumelelise ngokuqinisekileyo oko ndilithumele kona.
12  “Kuba niya kuphuma ninemihlali, kwaye niya kuziswa ninoxolo. Iintaba neenduli ziya kuchwayita phambi kwenu ngokumemelela ngovuyo, nemithi yasendle iqhwabe izandla yonke.
13  Esikhundleni sentshinyela yameva kuya kuphuma umthi wejunipha. Esikhundleni serhawu elihlabayo kuya kuphuma umthi wommirtile. Yaye oku kuya kuba ludumo kuYehova, kube ngumqondiso ongayi kunqunyulwa ukusa kwixesha elingenammiselo.”
51  “Phulaphulani kum, nina basukela ubulungisa, nina nifuna ukufumana uYehova. Khangelani kwiliwa enimbiwe kulo, nakumgongxo womhadi enimbiwe kuwo.
2  Khangelani kuAbraham uyihlo nakuSara owanizala enenimba. Kuba wayemnye ukumbiza kwam, ndamsikelela ndaza ndamenza waba mninzi.
3  Kuba ngokuqinisekileyo uYehova uya kuyithuthuzela iZiyon. Ngokuqinisekileyo uya kuzithuthuzela zonke iindawo zayo eziphanzileyo, ayenze intlango yayo ibe njenge-Eden, nethafa layo eliyinkqantosi libe njengomyezo kaYehova. Kuya kufumaneka kuyo imigcobo nemihlali, umbulelo nelizwi loncuthu lwengoma.
4  “Nikelani ingqalelo kum, bantu bam; nawe qela lohlanga lwam, ndibekele indlebe. Ndiya kumisela umthetho, ndiwuzinzise umgwebo wam ube sisikhanyiso sezizwana.
5  Ubulungisa bam busondele. Ngokuqinisekileyo luya kuphuma usindiso lwam, neengalo zam ziya kugweba izizwana. Iziqithi ziya kuthembela kum, zilindele kwingalo yam.
6  “Phakamiselani amehlo enu emazulwini, nize nikhangele ngaphantsi emhlabeni. Kuba wona kanye amazulu aya kubhangazeka abe ngamaqhekeza kanye njengomsi, nomhlaba uya kuguga njengesambatho, yaye abemi bawo baya kufa njengembuzane nje. Kodwa lona ke usindiso lwam, luya kubakho ukusa kwixesha elingenammiselo, nobulungisa bam abuyi kuqotywa.
7  “Phulaphulani kum, nina nibaziyo ubulungisa, abantu osentliziyweni yabo umthetho wam. Musani ukuloyika ungcikivo lwabantu abafayo, yaye musani ukungenwa lunkwantyo ngenxa nje yamazwi abo okutshabhisa.
8  Kuba inundu liya kubadla libagqibe ngokungathi sisambatho, nenundu elitya impahla liya kubadla libagqibe kanye ngokungathi buboya. Kodwa bona ubulungisa bam, buya kubakho kude kuse kwixesha elingenammiselo, nosindiso lwam kwizizukulwana ezingenakubalwa.”
9  Vuka, vuka, yambatha amandla, ngalo kaYehova! Vuka njengakwimihla yakudala, njengasebudeni bezizukulwana zamaxesha akudala. Asinguwe na lowo watshitshisa uRahabhi, owahlaba isilo esikhulu saselwandle?
10  Asinguwe na owomisa ulwandle, amanzi enzulu enkulu? Lowo wenza iinzulu zolwandle zaba yindlela yokuba abo bahlawulelweyo baye ngaphesheya?
11  Ngoko abo bahlawulelweyo bakaYehova baya kubuya beze eZiyon bememelela ngovuyo, babe nemihlali ukusa kwixesha elingenammiselo. Baya kufumana imigcobo nemihlali. Ngokuqinisekileyo iya kusaba intlungu nokuncwina.
12  “Mna—mna ndinguLowo unithuthuzelayo. “Kutheni na ke usoyika umntu ofayo nje, unyana womntu oya kwenziwa abe njengengca eluhlaza?
13  Ngaba umlibele na uYehova uMenzi wakho, Lowo waneka amazulu nobeka isiseko somhlaba, ukuze woyike rhoqo imini iphela ngenxa yomsindo walowo ukurhangqileyo, ngokungathi wayebekelwe ukukonakalisa? Yaye uphi na umsindo walowo ukurhangqileyo?
14  “Ngokuqinisekileyo lowo ugoba esemixokelelwaneni uya kukhululwa ngokukhawuleza, ukuze angayi ekufeni emhadini nokuze angasweli isonka sakhe.
15  “Kodwa mna, Yehova, ndinguThixo wakho, Lowo uzamazamisa ulwandle ukuze amaza alo agqume. Igama lakhe nguYehova wemikhosi.
16  Kwaye ndiya kuwabeka amazwi am emlonyeni wakho, ndikugubungele ngokuqinisekileyo ngesithunzi sesandla sam, ukuze ndityale amazulu ndize ndibeke isiseko somhlaba nakwiZiyon ndithi, ‘Ningabantu bam.’
17  “Vuka, vuka, sukuma Yerusalem, wena uyiseleyo esandleni sikaYehova indebe yomsindo wakhe. Usele indebe engenamqheba, indebe ebangela ukuhexa, uyifincile.
18  Akukho namnye omkhaphileyo kubo bonke oonyana abazeleyo, kungekho namnye ombambe ngesandla kubo bonke oonyana abakhulisileyo.
19  Uya kwehlelwa zizinto ezimbini. Ngubani na oya kuvelana nawe? Ukuphangwa nokuwa, nokulamba nekrele! Ngubani na oya kukuthuthuzela?
20  Oonyana bakho bawe isiduli. Balele phantsi emantloko ezitrato zonke njengezimvu zasendle ezisemnatheni, njengabo bonganyelwe ngumsindo kaYehova, kukukhalima koThixo wakho.”
21  Ngoko ke khawuncede uphulaphule oku, mfazi uxhwalekileyo nonxilileyo, kodwa kungengayo iwayini.
22  Itsho iNkosi, uYehova, uThixo wakho kanye, osukuzana nabantu bakhe, ukuthi: “Khangela! Ndiza kuyithabatha esandleni sakho indebe ebangela ukuhexa. Indebe engenamqheba, indebe yam yomsindo—akuyi kuphinda usele kuyo kwakhona.
23  Yaye ndiza kuyibeka esandleni sabo bakucaphukisayo, abo bathe emphefumlweni wakho, ‘Qubuda ukuze siwele,’ waza wena wawenza umhlana wakho waba njengomhlaba, nanjengestrato sabo bawelayo.”
34  Sondelani, nina zintlanga, ukuze nive; nani maqela eentlanga, nikelani ingqalelo. Mawuphulaphule umhlaba noko kuwuzalisileyo, ilizwe elinemveliso nayo yonke imveliso yalo.
2  Kuba uYehova ucaphukile nxamnye nazo zonke iintlanga, yaye umsindo wakhe unxamnye nomkhosi wazo wonke. Uya kuzitshabalalisa; azinikele ekubulaweni ngogonyamelo.
3  Yaye ababuleweyo bazo baya kuphoswa phandle; ke zona izidumbu zazo, ukunuka kwazo kakubi kuya kunyuka; neentaba ziya kunyibilika ngenxa yegazi labo.
4  Uya kubola wonke umkhosi wezulu. Amazulu aya kusongwa njengomsongo wencwadi; nomkhosi wawo wonke uya kubuna, kanye njengokubuna kwamagqabi emdiliyeni nanjengokubuna kwekhiwane emkhiwaneni.
5  “Kuba emazulwini ikrele lam ngokuqinisekileyo liya kuba manzi. Khangela! Liya kuhlela phezu koEdom, naphezu kwabantu endibanikele kwintshabalalo ngokusesikweni.
6  UYehova unekrele; limele lizaliswe ligazi; limele lityetyiswe ngamanqatha, ngegazi lamatakane eegusha aziinkunzi neenkunzi zeebhokhwe, ngamanqatha ezintso zeenkunzi zeegusha. Kuba uYehova unombingelelo eBhotsera, nokuxhela okukhulu kwilizwe lakwaEdom.
7  Kumele kuhle inqu kunye nabo, namathole eenkomo aziinkunzi kunye nabanamandla; yaye ilizwe labo limele lizaliswe ligazi, nothuli lwabo kanye luya kutyetyiswa ngamanqatha.”
8  Kuba uYehova unomhla wempindezelo, unyaka wokuphindezela ngetyala elingenxa yeZiyon.
9  Imilambo yabo iya kutshintshwa ibe yitela, nothuli lwabo lube yisalfure; nelizwe labo liya kuba njengetela evuthayo.
10  Ebusuku okanye emini ayiyi kucinywa; umsi wayo uya kunyuka ukusa kwixesha elingenammiselo. Izizukulwana ngezizukulwana liya kubharha; ngonaphakade kanaphakade akuyi kudlula mntu kulo.
11  Liya kuba lilifa lengcwangube nencanda, kuhlale kulo amafubesi namahlungulu; kwaye uya kolulela phezu kwalo ulutya lokulinganisa lwendawo engenanto namatye asenkangala.
12  Izidwangube zalo—akukho nasinye apho abaya kusibizela ebukumkanini, yaye zona kanye iinkosana zalo zonke ziya kuba yinto engento.
13  Kwiinqaba zalo zokuhlala kumele kuphume ameva, irhawu nokhula olunameva kwiindawo zalo ezinqatyisiweyo; yaye limele libe yindawo yokuhlala oodyakalashe, intendelezo yeenciniba.
14  Nabemi bemimandla engumqwebedu bamele baqubisane nezilwanyana ezenza umkhulungwane, kwanedemon emilise okwebhokhwe iya kuya kwiqabane layo. Ewe, udebeza ngokuqinisekileyo uya kuhlala ngokukhululeka apho aze azifumanele indawo yokuphumla.
15  Apho inyoka ejubayo izenzele indlwane, izale namaqanda, kwaye iya kuwaqandusela iwahlanganisele ndawonye phantsi komthunzi wayo. Ewe, oonongwevana bamele baqokelelane ndawonye, ngamnye nemazi yakhe.
16  Ziphandeleni encwadini kaYehova nize nifunde ngokuvakalayo: akukho nanye eya kusala kuzo; akukho nanye engayi kuba neqabane layo, kuba ngumlomo kaYehova onikele umyalelo, yaye ngumoya wakhe oziqokelele ndawonye.
17  Kwaye nguYe ozenzele iqashiso, nesandla sakhe sizahlulele indawo leyo ngolutya lokulinganisa. Ziya kuyidla ilifa ukusa kwixesha elingenammiselo; ziya kuhlala kuyo izizukulwana ngezizukulwana.
62  Ngenxa yeZiyon andiyi kuthi cwaka, nangenxa yeYerusalem andiyi kuzola de ubulungisa bayo buphume njengokuqaqamba, nosindiso lwayo njengesikhuni somlilo esivuthayo.
2  “Kwaye ngokuqinisekileyo iintlanga ziya kububona ubulungisa bakho, mfazindini, nookumkani bonke babubone ubuqaqawuli bakho. Yaye okunene uya kubizwa ngegama elitsha, elo liya kutyunjwa ngumlomo kaYehova.
3  Uya kuba sisithsaba sobuhle esandleni sikaYehova, nonkontsho lobukumkani entendeni kaThixo wakho.
4  Akuyi kuba sathiwa kuwe ungumfazi oshiywe ngokupheleleyo; nelizwe lakho akuyi kuba sathiwa liphanzile; kodwa wena uya kubizwa ngokuthi Oluyolo Lwam Lukuye, nelizwe lakho ngokuthi nguMfazi onoMnini wakhe. Kuba uYehova uya kube eyoliswa nguwe, nelizwe lakho liya kuba lelomnini othile njengomfazi.
5  Kuba kanye njengoko umfana esenza intombi enyulu ibe ngumfazi wakhe, oonyana bakho baya kukwenza umfazi. Nangokugcoba komyeni ngenxa yomtshakazi wakhe, uThixo wakho uya kugcoba ngenxa yakho.
6  Ndimisele abalindi phezu kweendonga zakho, Yerusalem. Imini yonke nobusuku bonke, rhoqo, mabangathi cwaka. “Nina nikhankanya uYehova, musani ukuthula,
7  kwaye ningamniki ukuthula ade ayizinzise ngokuqinileyo, ewe, ade ayimise iYerusalem ibe yindumiso emhlabeni.”
8  UYehova ufunge isandla sakhe sasekunene nengalo yakhe eyomeleleyo wathi: “Andisayi kuba sazinika iintshaba zakho ukudla kwakho okuziinkozo ukuba ibe kukudla kuzo, nabasemzini abayi kuyisela iwayini yakho entsha, obulaleke ngayo.
9  Kodwa bona kanye abo bayihlanganisileyo baya kukudla, yaye ngokuqinisekileyo baya kumdumisa uYehova; baze abo bayiqokelelayo bayisele ezintendelezweni zam ezingcwele.”
10  Phumani, phumani ngamasango. Hlahlani indlela yabantu. Fumbani, fumbani uhola wendlela. Susani amatye kuyo. Phakamiselani izizwana umqondiso.
11  Khangela! UYehova uvakalise oku nakwezona nxalenye zithe qelele zomhlaba: “Yithini kwintombi yaseZiyon, ‘Khangela! Usindiso lwakho luyeza. Khangela! Umvuzo awunikelayo unaye, nentlawulo ayihlawulayo iphambi kwakhe.’”
12  Ngokuqinisekileyo abantu baya kubabiza ngokuba ngabantu abangcwele, abo bahlawulelweyo nguYehova; yaye wena uya kubizwa ngokuba ungoFuniweyo, isiXeko Esingashiywanga Ngokupheleleyo.
57  Ilungisa litshabalele, kodwa akukho bani ukuthabathela ntliziyweni oko. Nabantu bobubele bothando bahlangiselwa ekufeni, ngoxa kungekho bani uqondayo ukuba ukususwa kwelungisa kungenxa yentlekele.
2  Lingena eluxolweni; bayaphumla kwiimandlalo zabo, ngamnye ohamba ngokuthe tye.
3  “Ke nina, sondelani apha, nina bonyana betolakazi, imbewu yomntu okrexezayo neyomfazi ongunongogo:
4  Nichwayitela bani na? Niyivulela bani na ibe banzi imilomo yenu, ning’ong’oza nje? Aningobantwana bokreqo na, imbewu yobuxoki,
5  abo bavutha yinkanuko phakathi kwemithi emikhulu, phantsi kwayo yonke imithi enabileyo, nibulala ngogonyamelo abantwana ezintlanjeni phantsi kweemfanta zengxondorha?
6  “Isahlulo sakho sasisematyeni agudileyo entlambo. Wona ayeliqashiso lakho. Ngaphezu koko, wawathululela umnikelo othululwayo, wanikela kuwo isipho. Ndiya kuzithuthuzela na ngezi zinto?
7  Entabeni ende nephakamileyo wabeka umandlalo wakho. Wenyukela apho ukuya kunikela umbingelelo.
8  Isikhumbuzo sakho wasibeka emva kocango nomgubasi. Kuba wathi ungaphandle kwam wazityhila waza wenyuka; wawenza banzi umandlalo wakho. Kwaye wena wazenzela umnqophiso kunye nabo. Wathanda umandlalo kunye nabo. Wabona ilungu lobudoda.
9  Wehla waya kuMeleki uneoli, waza wazenzela izithambiso ezininzi. Kwaye waqhubeka uthumela kude abathunywa bakho, ngokokuze uyithobele eShiyol imicimbi.
10  Uye wabulaleka ngobuninzi beendlela zakho. Akuthanga, ‘Akukho themba!’ Ufumene ukuvuseleleka kwamandla akho. Kungenxa yoko le nto ungagulanga.
11  “Wothuke ngabani na waza waqalisa ukoyika, ngokokuze uxoke nje? Kodwa asindim omkhumbuleyo. Akukho nto uyithabathele entliziyweni yakho. Andizange ndihlale ndithe cwaka na, ndikufihlile oku? Ngoko ubungoyiki nam lo.
12  Mna ndiya kubuxela ubulungisa bakho nemisebenzi yakho, ukuba ayiyi kuba yingenelo kuwe.
13  Ekukhaleni kwakho ufuna uncedo ingqokelela yakho yezinto ayiyi kukuhlangula, kodwa ziya kumka nomoya. Umphunga uya kuzisusa, kodwa lowo uzimela ngam uya kulidla ilifa ilizwe aze ayidle ilifa nentaba yam engcwele.
14  Ngokuqinisekileyo ubani uya kuthi, ‘Fumbani, fumbani! Hlahlani indlela. Shenxisani nasiphi na isikhubekiso endleleni yabantu bam.’”
15  Kuba utsho Ophezulu naLowo Uphakamileyo, ohlala ngonaphakade nogama lakhe lingcwele, ukuthi: “Ndihlala kwindawo ephakamileyo nakwindawo engcwele, kanjalo nakotyumkileyo nonomoya othobekileyo, ukuvuselela umoya wabo bathobekileyo nokuvuselela intliziyo yabo batyumkileyo.
16  Kuba andiyi kusukuzana ukusa kwixesha elingenammiselo, ndingayi kucaphuka ngokungapheliyo; kuba ngenxa yam umoya ungaba buthathaka, kwanezidalwa eziphefumlayo ezo ndizenzileyo.
17  “Ngenxa yesiphoso senzuzo yakhe yokungekho sikweni ndacaphuka, ndaza ndambetha, ndibufihla ubuso bam, ngoxa ndandicaphukile. Kodwa waqhubeka ehamba njengomkreqi ngendlela yentliziyo yakhe.
18  Ndizibonile iindlela zakhe; kwaye ndaqalisa ukumphilisa nokumkhokela nokumbuyekeza ngokumthuthuzela yena nabo bazilileyo bakhe.”
19  “Ndidala isiqhamo semilebe. Kuya kubakho uxolo oluqhubekayo kulowo ukude nakulowo ukufuphi, yaye ndiza kumpilisa,” utsho uYehova.
20  “Kodwa abangendawo banjengolwandle olulatyuzayo, xa lungakwazi ukuzola, namanzi alo emana evumbulula ukhula lwaselwandle nodaka.
21  Alukho uxolo kwabangendawo,” utsho uThixo wam.
46  UBhele ugobe phantsi, uNebho uyakhokhoba; izithixo zabo ziye zaba zezamarhamncwa nezilwanyana zasekhaya, imithwalo yabo, izinto ezithwalwayo, uxanduva kwizilwanyana ezidiniweyo.
2  Zimele zikhokhobe; zimele xa zizonke zigobe phantsi ngokufanayo; azinakukwazi nje kwaphela ukulusindisa uxanduva, kodwa imiphefumlo yazo imele iye ekuthinjweni.
3  “Khaniphulaphule kum, ndlu kaYakobi, nani nonke nina baseleyo bendlu kaSirayeli, nina nathwalwayo ndim ukususela esiswini, nina nanithwelwe ukususela esibelekweni.
4  Kwanasebudaleni bukabani isekwaNdim; nasekubeni ubani abe yingwevu ndiya kuqhubeka ndithwele. Ngokuqinisekileyo mna ndiya kusebenza, ukuze ndithwale nokuze ndifunqule ndize ndisindise.
5  “Niya kundifanisa okanye nindilinganise okanye nindithelekise nabani na ukuze sifane?
6  Kukho abo bakhupha into eninzi yegolide enxilini, baze ngentonga yesikali balinganise isilivere. Baqesha umnyibilikisi, enze uthixo ngayo. Bayaqubuda, ewe, bathoba phantsi.
7  Bamthwala emagxeni, bamfunqule baze bambeke endaweni yakhe ukuze eme ngxi. Kuloo ndawo ami kuyo akasuki. Umntu udanduluka kuye, kodwa akaphenduli; akamsindisi ekubandezelekeni kwakhe.
8  “Khumbulani oku, ukuze nibe nokuqina isibindi. Kubekeleni intliziyo, nina banxaxhayo.
9  Khumbulani izinto zakuqala zexesha lakudala, ukuba ndinguLowo Ungokobuthixo yaye akakho omnye uThixo, okanye nabani na onjengam;
10  Lowo uxela ukuphela kwasekuqaleni, kwakudala izinto ebezingekenziwa; Lowo uthi, ‘Icebo lam liya kuma, yaye yonk’ into endiyoliswa yiyo ndiya kuyenza’;
11  Lowo ubiza intaka edla inyama empumalanga, nomntu wokuphumeza icebo lam kwilizwe elikude. Ndikuthethile oko; yaye ndiya kukuzisa. Ndikuyilile, yaye ndiya kukwenza.
12  “Phulaphulani kum, nina bantliziyo ilukhuni, nina bakude nobulungisa.
13  Ndibusondezile ubulungisa bam. Abukho kude, nosindiso lwam aluyi kulibala. Yaye ndiya kunikela usindiso eZiyon, kuSirayeli ubuhle bam.”
37  Wathi akukuva oko uKumkani uHezekiya, ngoko nangoko wazikrazula izambatho zakhe waza wazigqubuthela ngamarhonya waya endlwini kaYehova.
2  Ngokubhekele phaya, wathumela uEliyakim owayongamele indlu, noShebhena unobhala namadoda amakhulu ababingeleli begqubuthele ngamarhonya ukuba baye kuIsaya unyana ka-Amotsi umprofeti.
3  Yaye bathi kuye: “Utsho uHezekiya ukuthi, ‘Le mini yimini yokubandezeleka nokhalimelo nokugculela kokusa, kuba oonyana bafikelele emlonyeni wesibeleko, kodwa akukho mandla akuzala.
4  Mhlawumbi uYehova uThixo wakho uya kuweva amazwi kaRabheshake, lowo ukumkani waseAsiriya inkosi yakhe yamthumela ukuba angcikive uTHIXO ophilayo, yaye uya kumphendulisa ngamazwi awavileyo uYehova uThixo wakho. Umele uthandaze ngenxa yentsalela efumanekayo.’”
5  Ngoko bafika abakhonzi bakaKumkani uHezekiya kuIsaya.
6  Wathi uIsaya kubo: “Nize nithi enkosini yenu, ‘Utsho uYehova ukuthi, ‘Ningoyiki ngenxa yamazwi eniwavileyo, abawathethileyo abalindi bakakumkani waseAsiriya benditshabhisa.
7  Yabona, ndifaka umoya kuye, ukuba eve ingxelo aze abuyele kwilizwe lakhe; yaye ngokuqinisekileyo ndiya kumbangela ukuba awe ngekrele kwilizwe lakhe.”’”
8  Emva koko uRabheshake wabuya waza wafika ukumkani waseAsiriya esilwa neLibhena, kuba wayevile ukuba undulukile eLakishe.
9  Ke kaloku weva kusithiwa ngokuphathelele uTiraka ukumkani waseTiyopiya: “Uphumile ukuze alwe nawe.” Xa wevayo, wathumela kwaoko abathunywa kuHezekiya, esithi:
10  “Nize nithi kuHezekiya ukumkani wakwaYuda, ‘Ungamvumeli uThixo wakho okholose ngaye akukhohlise, esithi: “IYerusalem ayiyi kunikelwa esandleni sikakumkani waseAsiriya.”
11  Khangela! Nawe ukuvile oko ookumkani baseAsiriya bakwenzayo kuwo onke amazwe ngokuwatshabalalisa, uya kuhlangulwa na wena?
12  Ngaba oothixo beentlanga ezonakaliswa ngookhokho bam bazihlangula na, iGozan neHaran neRetsefe noonyana bakaEden ababeseTele-asare?
13  Uphi na ukumkani waseHamati nokumkani waseArpadi nokumkani wesixeko saseSefarvayim—waseHena nowaseIva?’”
14  Wandula ke uHezekiya wayithabatha incwadi esandleni sabathunywa waza wayifunda, emva koko uHezekiya wenyuka waya endlwini kaYehova waza wayitwabulula phambi koYehova.
15  UHezekiya waqalisa ukuthandaza kuYehova, esithi:
16  “Owu Yehova wemikhosi, THIXO kaSirayeli, ohleli phezu kweekherubhi, nguwe wedwa uTHIXO oyinyaniso kuzo zonke izikumkani zomhlaba. Nguwe owenze amazulu nomhlaba.
17  Thoba indlebe yakho, Yehova, uve. Vula amehlo akho, Yehova, ubone, uweve onke amazwi athunyelwe nguSenaribhe ukuze angcikive uTHIXO ophilayo.
18  Yinyaniso, Yehova, ukuba ookumkani baseAsiriya bawaphanzisile onke amazwe, nelizwe labo.
19  Noothixo bawo batshiswa ngomlilo, ngenxa yokuba babengengabo oothixo, kodwa babengumsebenzi wezandla zomntu, umthi nelitye, babatshabalalisa ke.
20  Ke kaloku, Yehova Thixo wethu, sisindise esandleni sakhe, ukuze zonke izikumkani zomhlaba zazi ukuba wena, Yehova, nguwe wedwa [uThixo].”
21  UIsaya unyana ka-Amotsi wathumela kuHezekiya, esithi: “Utsho uYehova uTHIXO kaSirayeli ukuthi, ‘Ngenxa yokuba uthandazile kum ngokuphathelele uSenaribhe ukumkani waseAsiriya,
22  nali ilizwi elithethwe nguYehova nxamnye naye: “Intombi enyulu yaseZiyon ikudelile, ikugculele.Intombi yaseYerusalem iye yahlunguzela intloko emva kwakho.
23  Ngubani na omngcikivileyo waza wamtshabhisa?Yaye ngubani na ophakamise ilizwi lakho nxamnye nayeNgaba uwaphakamisela phezulu na amehlo akho?Nxamnye naLowo Ungcwele kaSirayeli!
24  Ngabakhonzi bakho umngcikivile uYehova wathi,‘Ngobuninzi beenqwelo zam zokulwa mna—Ngokuqinisekileyo ndiya kunyukela kwimimandla ephakamileyo yeentaba,Kweyona mimandla ithe qelele yaseLebhanon;Yaye ndiya kuyigawula imisedare yayo ephakamileyo, imithi yayo emihle yejunipha.Yaye ndiya kungena kwindawo yayo yokugqibela ephakamileyo, ihlathi lebhoma layo.
25  Ngokuqinisekileyo ndiya kumba ndize ndisele amanzi,Ndiya kuyomisa ngeentende zeenyawo zam yonke imijelo yomNayile waseYiputa.’
26  Akuvanga na? Ukususela kumaxesha amandulo ndiza kwenza oko.Ukususela kwimihla eyadlulayo ndikuyilile. Ke kaloku ndiza kukuzisa.Yaye uya kuziphanzisa izixeko ezinqatyisiweyo zibe ziimfumba zamanxuwa.
27  Yaye abemi bazo baya kuba nezandla ezibuthathaka;Baya kunkwantya baze babe neentloni.Baya kuba njengotyani basendle nengca eluhlaza ethambileyo,Ingca eseluphahleni nesentsimini phambi komoya wasempuma.
28  Yaye ndikwazi kakuhle ukuhlala kwakho uthi cwaka nokuphuma kwakho nokungena kwakho,Nokuvuseleleka kwakho nxamnye nam,
29  Ngenxa yokuba ukuvuseleleka kwakho nxamnye nam nokugquma kwakho kunyuke kweza ezindlebeni zam.Ngokuqinisekileyo ndiya kufaka igwegwe lam empumlweni yakho nomkhala wam phakathi kwemilebe yakho,Yaye eneneni ndiya kukubuyisa ngendlela oze ngayo.”
30  “‘Ke kaloku nguwo lo umqondiso kuwe: Kulo nyaka kuya kudliwa ummilela, ngonyaka wesibini isihlabane; kodwa ngonyaka wesithathu nohlwayela imbewu, nivune, nityale izidiliya nize nidle iziqhamo zazo.
31  Kwaye abo basindileyo bendlu kaYuda, abo baseleyo, ngokuqinisekileyo baya kumila ingcambu phantsi baze bavelise isiqhamo phezulu.
32  Kuba kuya kuphuma intsalela eYerusalem nabo basindileyo eNtabeni yeZiyon. Yona kanye inzondelelo kaYehova wemikhosi iya kukwenza oku.
33  “‘Ngoko ke utsho uYehova wemikhosi ngokuphathelele ukumkani waseAsiriya ukuthi: “Akayi kungena kwesi sixeko, engayi kutola notolo apho, okanye eze enekhaka, okanye asibiyele ngomsele wokungqinga.”’
34  “‘Uya kubuya ngendlela eze ngayo, yaye akayi kungena kwesi sixeko,’ utsho uYehova.
35  ‘Ngokuqinisekileyo ndiya kusikhusela esi sixeko ukuze ndisisindise ngenxa yam nangenxa kaDavide umkhonzi wam.’”
36  Yaye kwaphuma ingelosi kaYehova yaza yaxabela ikhulu elinamashumi asibhozo anesihlanu lamawaka enkampini yama-Asiriya. Ekuvukeni kwabantu ekuseni, khangela, bonke babefile bezizidumbu.
37  Ngenxa yoko uSenaribhe ukumkani waseAsiriya wanduluka wemka, wabuya wahlala eNineve.
38  Wathi esaqubuda endlwini kaNiseroki uthixo wakhe, uAdrameleki noSharezere, oonyana bakhe, bamxabela ngekrele, baza bona basabela kwilizwe laseArarati. UEsar-hadon unyana wakhe walawula esikhundleni sakhe.
45  Utsho uYehova kothanjisiweyo wakhe, kuKoreshi, osandla sakhe sokunene ndisibambileyo, ukuze ndoyise iintlanga phambi kwakhe, khon’ ukuze ndikhulule kwanemibhinqo ezinqeni zookumkani; ukuze ndivule phambi kwakhe iingcango ezivulwa ngambini, khon’ ukuze namasango angavalwa, ukuthi:
2  “Ndiya kuhamba phambi kwakho, neendawo ezithe fuku emhlabeni ndiya kuzityeneneza. Iingcango zobhedu ndiya kuziqhekeza, nemivalo yentsimbi ndiya kuyinqumla.
3  Kwaye ndiya kukunika ubuncwane ebumnyameni nobuncwane obufihliweyo kwiindawo ezifihlakeleyo, ukuze wazi ukuba ndinguYehova, Lowo ukubize ngegama lakho, uTHIXO kaSirayeli.
4  Ngenxa yomkhonzi wam uYakobi noSirayeli lowo unyuliweyo wam, ndakubiza ngegama lakho; ndakunika igama lembeko, nangona wawungandazi.
5  NdinguYehova, akakho omnye. Ngaphandle kwam akukho Thixo. Ndiya kukubhinqisa ngokuqinileyo, nangona ungandazanga,
6  ukuze abantu bazi ukususela ekuphumeni kwelanga nasekutshoneni kwalo ukuba akukho namnye ngaphandle kwam. NdinguYehova, akakho omnye.
7  Ndiyila ukukhanya yaye ndidala ubumnyama, ndenza uxolo kwaye ndidala intlekele, mna, Yehova, ndenza zonke ezi zinto.
8  “Owu nina mazulu, thontsizani phezulu; yaye izibhakabhaka ezinamafu mazithontsize ubulungisa. Umhlaba mawuvuleke, ube nesiqhamo esilusindiso, uze kwangaxeshanye untshule ubulungisa. Mna, Yehova, ndikudalile oko.”
9  Yeha ke lowo usukuzene noMyili wakhe, njengeceba lengqayi namanye amaceba eengqayi zodongwe! Lungatsho na udongwe kumbumbi walo ukuthi: “Wenza ntoni na?” Noko ukufezileyo ukuthi: “Akanazandla”?
10  Yeha ke lowo uthi kuyise: “Uzele ntoni na?” nasemfazini athi: “Unanimba yantoni na?”
11  Utsho uYehova, Lowo Ungcwele kaSirayeli noMyili wakhe, ukuthi: “Ndibuzeni nangezinto ezizayo ngokuphathelele oonyana bam; yaye nifanele nindiyalele ngokuphathelele umsebenzi wezandla zam.
12  Ndim owenza umhlaba, ndadala nomntu okuwo. Ngezandla zam ndawaneka amazulu, ndawuyalela wonke nomkhosi wawo.”
13  “Mna ndivuse uthile ngobulungisa, yaye zonke iindlela zakhe ndiya kuzityeneneza. Nguye oya kusakha isixeko sam, nabam abasekuthinjweni uya kubayeka bahambe, kungekhona ngexabiso nangokunyotywa,” utsho uYehova wemikhosi.
14  Utsho uYehova ukuthi: “Abasebenzi abangahlawulwayo baseYiputa nabarhwebi baseTiyopiya namaShebha, amadoda amade, baya kuza kuwe, babe ngabakho. Baya kuhamba emva kwakho; baya kuza besemakhamandeleni, baqubude kuwe. Baya kuthandaza kuwe, besithi, ‘Eneneni uThixo umanyene nawe, yaye akakho omnye; akakho omnye uThixo.’”
15  Ngokwenene unguThixo ozifihlayo, uTHIXO kaSirayeli, uMsindisi.
16  Ngokuqinisekileyo baya kuba neentloni bade bathotywe, bebonke. Kuya kufuneka bahambe bethotyiwe xa bebonke abenzi bezithixo.
17  Ke yena uSirayeli, ngokuqinisekileyo uya kusindiswa emanyene noYehova ngosindiso lwamaxesha angenammiselo. Aniyi kuba naziintloni, ningayi kuthotywa ukusa kumaxesha angenammiselo kanaphakade.
18  Ke uYehova, uMdali wamazulu, uTHIXO oyinyaniso, uMyili womhlaba noMenzi wawo, owuzinzise ngokuqinileyo, nongawudalelanga ilize, kodwa owawubumba ukuba umiwe, utsho ukuthi: “NdinguYehova, akakho omnye.
19  Andithethanga emfihlekweni, endaweni emnyama yomhlaba; ndingatshongo nakwimbewu kaYakobi ukuthi, ‘Ndifuneni ngokulilize.’ NdinguYehova, ndithetha oko kububulungisa, ndixela oko kuthe tye.
20  “Qokelelanani, nize. Sondelani ndawonye, nina babalekileyo ezintlangeni. Abo bathwala umthi womfanekiso wabo oqingqiweyo abanalwazi, ngokunjalo nabo bathandaza kuthixo ongenako ukusindisa.
21  Nikelani ingxelo yenu nize nibonise. Ewe, mababhunge ndawonye bemanyene. Ngubani na owavakalisa oku ukususela kwixesha lakudala? Ngubani na owakuxelelayo ukususela kanye kwelo xesha? Asindim na, mna Yehova, ekungekho Thixo ungomnye ngaphandle kwam; uThixo olilungisa noMsindisi, ekubeni engekho omnye ngaphandle kwam?
22  “Phethukelani kum nize nisindiswe, nonke nina baseziphelweni zomhlaba; kuba ndinguThixo, akakho omnye.
23  Ndizifungile—kuphume ilizwi emlonyeni wam ngobulungisa, kangangokuba aliyi kubuya—ukuba onke amadolo aya kugoba kum, zonke iilwimi ziya kufunga,
24  zisithi, ‘Ngokuqinisekileyo kuYehova bubulungisa obupheleleyo namandla. Bonke abo bavuthayo ngumsindo nxamnye naye baya kuza ngqo kuye baze babe neentloni.
25  Ngenxa kaYehova yonke imbewu kaSirayeli iya kungqineka ilungile kwaye iya kuqhayisa ngaye.’”
52  Vuka, vuka, yambatha amandla akho, Ziyon! Yambatha izambatho zakho ezintle, Yerusalem, isixeko esingcwele! Kuba akuyi kuba saphinda kufike kwakhona kuwe lowo ungalukanga nongahlambulukanga.
2  Zivuthulule uthuli, suk’ ume, hlala phantsi, Yerusalem. Zikhulule izibopho zentamo yakho, ntombi yaseZiyon engumthinjwa.
3  Kuba utsho uYehova ukuthi: “Kwathengiswa ngani ngento elilize, yaye niya kuhlawulelwa ngaphandle kwemali.”
4  Kuba itsho iNkosi enguMongami uYehova ukuthi: “Ekuqaleni abantu bam behla baya eYiputa ukuze bahlale apho njengabaphambukeli; yaza iAsiriya yabacinezela ngaphandle kwesizathu.”
5  “Ngoku ke, kukuphi na ukulungelwa endinako apha?” utsho uYehova. “Kuba abantu bam bathatyathelwa ilize. Bona kanye abo babalawulayo bayabhomboloza,” utsho uYehova, “yaye igama lam liphathwa ngokungenantlonelo rhoqo, imini yonke.
6  Ngenxa yeso sizathu abantu bam baya kulazi igama lam ngaloo mini, ngokuba Ndim otshoyo. Ewe, Mna kanye.”
7  Hayi indlela ezibukeka ngayo ezintabeni iinyawo zalowo uzisa iindaba ezilungileyo, lowo uvakalisa uxolo, lowo uzisa iindaba ezilungileyo zento elunge ngakumbi, lowo uvakalisa usindiso, lowo uthi kwiZiyon: “UThixo wakho uye waba ngukumkani!”
8  Phulaphula! Abalindi bakho baliphakamisile ilizwi labo. Ngazwinye baqhubeka bememelela ngovuyo; kuba baya kukubona ngamehlo ukuyibuyisela kukaYehova iZiyon.
9  Chwayitani, memelelani ngovuyo ngazwinye, nina zindawo ziphanzileyo zaseYerusalem, kuba uYehova ubathuthuzele abantu bakhe; uyihlawulele iYerusalem.
10  UYehova uhlube ingalo yakhe engcwele phambi kwamehlo eentlanga zonke; yaye zonke iziphelo zomhlaba ziya kulubona usindiso loThixo wethu.
11  Mkani, mkani, phumani apho, ningachukumisi nto ingahlambulukanga; phumani phakathi kwazo, zigcineni nihlambulukile, nina nithwala impahla kaYehova.
12  Kuba aniyi kuphuma ngokuphakuzela, yaye aniyi kuhamba ngokusaba. Kuba uYehova uya kube ehamba kanye phambi kwenu, uTHIXO kaSirayeli uya kunikhusela ngasemva.
13  Khangela! Umkhonzi wam uya kwenza ngengqiqo. Uya kuba sesikhundleni esiphakamileyo kwaye ngokuqinisekilyo uya kunyuswa aze aphakanyiswe kakhulu.
14  Ngokomlinganiselo abathe abaninzi bamjonga ngawo bethe manga—ukonakala kwembonakalo yakhe kwakukukhulu ngaphezu kokwakhe nawuphi na umntu nobume bakhe kunobo boonyana boluntu—
15  ngokunjalo naye uya kothusa iintlanga ezininzi. Ookumkani baya kuyivala imilomo yabo kuye, ngenxa yokuba okunene baya kubona oko babengakubaliselwanga, noko bangazange bakuve bamele baphethulele ingqalelo yabo kuko.
23  Nasi isibhengezo seTire: Bhombolozani, nina zinqanawa zaseTarshishe! kuba iphangiwe ekubeni lizibuko, ekubeni yindawo ekungenwa kuyo. Bakutyhilelwe kuvela kwilizwe laseKitim.
2  Yithini cwaka, nina bemi belizwe elingaselunxwemeni. Abarhwebi baseSidon, abo bawela ulwandle—bakuzalisile.
3  Yaye imbewu yaseShihore ibisemanzini amaninzi, isivuno somNayile, ingeniso yayo; kwaye iye yaba yingenelo ezintlangeni.
4  Yiba neentloni, Sidon, ngenxa yokuba ulwandle, igwiba lolwandle, lithe: “Andibanga nanimba, yaye andikhange ndizale, ndingakhulisanga bafana, nantombi zinyulu.”
5  Kanye njengakuyo ingxelo eyayiphathelele iYiputa, ngokunjalo abantu baya kuba sentlungwini eqatha ngengxelo yaseTire.
6  Welelani eTarshishe; bhombolozani, nina bemi belizwe elingaselunxwemeni.
7  Sesi sixeko senu na esi sasigcobile ngemihla yamandulo, kumaxesha aso angaphambili? Iinyawo zaso zazifudula zisizisa kude ukuze sihlale njengomphambukeli.
8  Ngubani na owenze esi sigqibo ngeTire, yona ethwesa ngezithsaba, ebarhwebi bayo babeziinkosana, nebathengisi bayo bangababekekileyo bomhlaba?
9  UYehova wemikhosi wenze esi sigqibo, ukuze ahlambele iqhayiya lobuhle bonke, aphathe ngendelelo bonke abo babekekileyo bomhlaba.
10  Wela kulo ilizwe lakho njengoMlambo umNayile, ntombi yaseTarshishe. Akusekho ndawo yokwakhela iinqanawa.
11  Isandla sakhe usolulele phezu kolwandle; uzibangele zaphazamiseka izikumkani. UYehova unikele umyalelo nxamnye neFenike, ukuba kubhujiswe amagwiba ayo.
12  Yaye uthi: “Ungaze ugcobe kwakhona, wena ucinezelweyo, ntombi enyulu yaseSidon. Sukuma, welela eKitim. Kwanalapho akuyi kuba nakuphumla.”
13  Khangela! Ilizwe lamaKhaledi. Ngabo aba abantu—iAsiriya yangqineka ingeyiyo—bayiseka ukuze ibe yeyabemi basezinkqantosini. Bamise iinqaba zabo zokungqinga; baziphange azabi nanto iinqaba zayo zokuhlala; ubani uyimise njengenxuwa eliwohlokayo.
14  Bhombolozani, nina zinqanawa zaseTarshishe, kuba igwiba lenu liphangiwe.
15  Kuya kuthi ngaloo mini iTire ilityalwe iminyaka engamashumi asixhenxe, njengemihla yokumkani omnye. Ekupheleni kweminyaka engamashumi asixhenxe kuya kwenzeka kwiTire ngokwengoma kanongogo, ethi:
16  “Thabatha uhadi, jikeleza isixeko, nongogo olityelweyo. Yenza okusemandleni akho ukudlala imirhubhe; zenze zibe ninzi iingoma zakho, ukuze ube nokukhunjulwa.”
17  Kuya kuthi ke ekupheleni kweminyaka engamashumi asixhenxe uYehova aphethulele ingqalelo yakhe kwiTire, ibuyele emvuzweni wayo ize ibe ngunongogo wezikumkani zonke zehlabathi eziphezu komhlaba.
18  Kwaye ingenelo yayo nomvuzo wayo zimele zibe yinto engcwele kuYehova. Ayiyi kuqwetywa, ingayi kubekwa, ngenxa yokuba umvuzo wayo uya kuba ngowabo bahlala phambi koYehova, ukuze badle baneliseke nokuze banxibe ezintle.
42  Khangela! Umkhonzi wam, endimxhasayo! Onyuliweyo wam, lowo ukholisiweyo nguye umphefumlo wam! Ndifake umoya wam kuye. Uya kuzizisela okusesikweni iintlanga.
2  Akayi kudanduluka okanye aphakamise ilizwi lakhe, yaye akayi kulivakalisa esitratweni ilizwi lakhe.
3  Ingcongolo etyumkileyo akayi kuyaphula; umsonto weflekisi olozizayo, akayi kuwucima. Uya kuzisa okusesikweni ngenyaniso.
4  Akayi kuba norhatyazo okanye atyunyuzwe ade amise okusesikweni emhlabeni; kwaye iziqithi ziya kuhlala zilindele umthetho wakhe.
5  Utsho uTHIXO oyinyaniso, uYehova, uMdali wamazulu naLowo uZukileyo owanekayo; Lowo utwabulula umhlaba nemveliso yawo, Lowo unika abantu abakuwo impefumlo, nobanika umoya abo bahamba kuwo, ukuthi:
6  “Mna, Yehova, ndikubizile ngobulungisa, ndakubamba ngesandla. Kwaye ndiya kukulondoloza ndize ndikwenze umnqophiso wabantu, njengokhanyiso lweentlanga,
7  ukuba wena uvule amehlo amfamekileyo, ukhuphe ibanjwa entolongweni, ubakhuphe endlwini yokubanjwa abo bahleli ebumnyameni.
8  “NdinguYehova. Lilo elo igama lam; andiluniki omnye uzuko lwam, nendumiso yam andiyiniki imifanekiso eqingqiweyo.
9  “Izinto zokuqala—zifikile, kodwa ndixela izinto ezintsha. Phambi kokuba ziqalise ukuntshula, ndinivisa zona.”
10  Mvumeleni ingoma entsha uYehova, indumiso yakhe ukususela esiphelweni somhlaba, nina nehlela elwandle nakoko kuluzalisileyo, nina ziqithi nabemi bazo.
11  Intlango nezixeko zayo maziphakamise amazwi azo, imizi emiwe ngamaKedare. Abemi bengxondorha mabadanduluke ngovuyo. Phezulu ezintabeni abantu mabadanduluke kakhulu.
12  Mabanike uYehova uzuko, naseziqithini mabaxele indumiso yakhe.
13  UYehova uya kuphuma njengendoda enamandla. Uya kuvusa inzondelelo njengendoda yokulwa. Uya kukhwaza, ewe, uya kuhlaba umkhosi; uya kuzibonakalisa enamandla ngakumbi phezu kweentshaba zakhe.
14  “Ndiye ndathula kangangexesha elide. Ndaqhubeka ndithe cwaka. Ndaqhelisela ukuzeyisa. Njengomfazi ozalayo ndiza kugcuma, ndikhefuzele, ndibefunyeke kwangaxeshanye.
15  Ndiya kuphanzisa iintaba neenduli, kwaye bonke utyani bazo ndiya kubomisa. Yaye ndiza kujika imilambo ibe ziziqithi, namachibi aneengcongolo ndiya kuwomisa.
16  Ndiya kuhambisa iimfama endleleni ezingayazanga; ndizinyathelise endleleni ezingayazanga. Ndiya kuyijika indawo emnyama phambi kwazo ibe kukukhanya, nendawo emagqagala ibe ngumhlaba othe tyaba. Ezi zizinto endiya kuzenzela zona, yaye andiyi kuzishiya.”
17  Bamele babuyiselwe emva, baya kuba neentloni kakhulu, abo bakholosa ngomfanekiso oqingqiweyo, abo bathi kumfanekiso otyhidiweyo: “Ningoothixo bethu.”
18  Yivani, nina zithulu; khangelani ukuze nibone, nina zimfama.
19  Ngubani na oyimfama, ingenguye umkhonzi wam, yaye ngubani na osisithulu njengomthunywa wam endimthumayo? Ngubani na oyimfama njengalowo uvuziweyo, okanye oyimfama njengomkhonzi kaYehova?
20  Ubone izinto ezininzi, kodwa akuzange uhlale wondele. Uvule iindlebe, kodwa akuzange uhlale uphulaphule.
21  UYehova ngenxa yobulungisa bakhe uyoliswe kukuwenza mkhulu umthetho aze awenze ube nobungangamsha.
22  Kodwa sisizwana esiphangiweyo nesihluthiweyo, sonke sithiyelwe emingxunyeni, yaye sifihlwe ezindlwini zokubanjwa. Siye saba sesokuphangwa kungekho mhlanguli, saba sesokuhluthwa kungekho nabani othi: “Buyisa!”
23  Ngubani na phakathi kwenu oya kukubekela indlebe oku? Ngubani na oya kunikela ingqalelo aze aphulaphulele amaxesha ezayo?
24  Ngubani na onikele uYakobi ukuba aphangwe, noSirayeli kubaphangi? AsingoYehova na, Lowo simonileyo, nabangavumanga ukuhamba ezindleleni zakhe nabangawuphulaphulanga umthetho wakhe?
25  Waqhubeka ke Yena ephalazela kuye ubushushu, umsindo wakhe, namandla emfazwe. Kwaye baqhubeka bemdla macala onke, kodwa akazange aphawule; baqhubeka bemtshisa, kodwa engakubekeli ntliziyo oko.
22  Nasi isibhengezo sentlambo yombono: Kwenzeke ntoni na kuwe, ngoko, le nto unyukileyo ngokupheleleyo waya eluphahleni?
2  Uzaliswe yingxokozelo, isixeko esixokozelayo, idolophu egcobileyo. Ababuleweyo bakho ababulawanga ngekrele, bengafanga nasedabini.
3  Bonke oozwilakhe bakho basabe ngaxeshanye. Bathatyathwe njengamabanjwa ngaphandle kwesaphetha. Bonke abakho abafunyenweyo bathatyathwe njengamabanjwa ndawonye. Babebaleke bemka baya kude.
4  Kungenxa yoko le nto ndithe: “Yekani ukondela kum. Ndiza kunibonisa ubukrakra ngokulila. Musani ukuzingisa nindithuthuzela ngenxa yokuphangwa kwentombi yabantu bam.
5  Kuba yimini yesiphithiphithi neyokugqusha neyokuqungaqunga leyo yeNkosi enguMongami, uYehova wemikhosi, entlanjeni yombono. Kukho umchithi eludongeni, nokukhala entabeni.
6  Ne-Elam ithabathe umphongolo, kwinqwelo yokulwa yomntu wasemhlabeni, enamahashe emfazwe; neKire ityhile ikhaka.
7  Kothi ke iintili zakho ezizezona zintle zizaliswe ziinqwelo zokulwa, namahashe emfazwe kanye amele nakanjani na azimise esangweni,
8  yaye umntu uya kushenxisa umkhusane wakwaYuda. Kwaye uya kukhangela ngaloo mini kwindawo yokugcina izikrweqe kwindlu yehlathi,
9  yaye ngokuqinisekileyo niya kubona zona kanye iintanda zesiXeko sikaDavide, kuba okunene ziya kuba ninzi. Niya kuqokelela ke amanzi echibini elisezantsi.
10  Nezindlu zaseYerusalem okunene niya kuzibala. Niya kuzidiliza izindlu ukuze nenze udonga lungafikeleleki.
11  Niya kwenza isidibi samanzi echibi elidala phakathi kweendonga ezimbini. Yaye ngokuqinisekileyo aniyi kukhangela kuMenzi wayo Ozukileyo, nalowo iyilwe nguye kwakudala ngokuqinisekileyo aniyi kumbona.
12  “INkosi enguMongami, uYehova wemikhosi, iya kunizisela ngaloo mini ukulila nokuzila nenkqayi nokubhinqa amarhonya.
13  Kodwa, nina nisuke nagcoba, naba nemihlali, naxhela iinkomo nezimvu, nadla inyama, nasela newayini, nisithi ‘Masidle sisele, kuba ngomso siya kufa.’”
14  Kwaye uYehova wemikhosi uzityhilile ezindlebeni zam, wathi: “‘Esi siphoso asiyi kucanyagushelwa ngenxa yenu nide nife,’ itsho iNkosi enguMongami, uYehova wemikhosi.”
15  Itsho iNkosi enguMongami, uYehova wemikhosi, ukuthi: “Hamba, ungene kweli gosa, kuShebhena, ophezu kwayo indlu le,
16  ‘Yintoni na oyilangazelelayo apha, ingubani na omlangazelelayo apha, le nto uzimbele apha indawo yokungcwaba?’ Uzimbela indawo yokungcwaba kwindawo ephakamileyo; uzisikela indawo yokuhlala engxondorheni.
17  ‘Yabona! UYehova uya kukuphosa phantsi ngogonyamelo, ndodandini yomeleleyo, akubambe nkqi.
18  Nakanjani na uya kukusonga ngokuqinileyo, njengebhola kwilizwe elibanzi. Uya kufela apho, iinqwelo zozuko lwakho zibe lihlazo lendlu yenkosi yakho.
19  Kwaye ndiza kukushenxisa esikhundleni sakho; ususwe kwisigxina sakho sasemthethweni.
20  “‘Kuya kuthi ke ngaloo mini ndimbize umkhonzi wam, oko kukuthi, uEliyakim unyana kaHilekiya.
21  Yaye ndiya kumambesa ngomwunduzo wakho, ndimbophe nkqi ngombhinqo wakho, nolawulo lwakho ndiya kulunikela esandleni sakhe; kwaye umele abe nguyise wommi waseYerusalem nowendlu kaYuda.
22  Nesitshixo sendlu kaDavide ndiya kusibeka egxalabeni lakhe, avule kungabikho uvalayo, avale kungabikho uvulayo.
23  Ndiya kumbethelela njengesikhonkwane kwindawo ehlala ihleli, abe njengetrone yozuko endlwini kayise.
24  Kwaye bamele baluxhome kuye lonke uzuko lwendlu kayise, inzala namagatya, zonke izitya zohlobo oluncinane, zonke izitya zohlobo olumgobongqo kwanazo zonke izitya eziyimiphanda emikhulu.
25  “‘Ngaloo mini,’ utsho uYehova wemikhosi, ‘isikhonkwane esibethelelwa endaweni ehlala ihleli siya kushenxiswa, sixakaxwe size siwe, nomthwalo okuso umele unqunyulwe, kuba uYehova uthethile.’”
38  Ngaloo mihla uHezekiya wagulela ukufa. Ngako oko uIsaya unyana ka-Amotsi umprofeti weza kuye waza wathi kuye: “Utsho uYehova ukuthi, ‘Nikela imiyalelo kwindlu yakho, kuba wena eneneni uya kufa akuyi kuphila.’”
2  Waza uHezekiya waguquka wakhangela eludongeni, wathandaza kuYehova
3  wathi: “Ndiyakubongoza, Yehova, khawuncede, ukhumbule indlela endihambe ngayo phambi kwakho ngenyaniso nangentliziyo epheleleyo, yaye ndikwenzile okulungileyo emehlweni akho.” Watsho ngesililo esikhulu uHezekiya.
4  Kwafika ilizwi likaYehova kuIsaya, lisithi:
5  “Hamba, uye kuthi kuHezekiya, ‘Utsho uYehova uTHIXO kaDavide ukhokho wakho ukuthi: “Ndiwuvile umthandazo wakho. Ndizibonile iinyembezi zakho. Yabona, ndiya kongezelela kwimihla yakho iminyaka elishumi elinesihlanu;
6  nasentendeni kakumkani waseAsiriya ndiya kukuhlangula wena nesi sixeko, kwaye ndiya kusikhusela esi sixeko.
7  Yaye nanku umqondiso kuwe ovela kuYehova wokuba uYehova uya kulenza eli lizwi alithethileyo:
8  Yabona, ndisibuyisela emva isithunzi sezinyuko esehlayo ngezinyuko zika-Ahazi ngelanga izinyuko ezilishumi.”’” Yaye ilanga labuya umva izinyuko ezilishumi kwizinyuko elalizihlile.
9  Nguwo lo umbhalo kaHezekiya ukumkani wakwaYuda, xa wagulayo waza waphila kwisifo sakhe.
10  Wathi: “Phakathi kwemihla yam ndiza kuya emasangweni eShiyol.Ndimele ndibandezwe okuseleyo kwiminyaka yam.”
11  Ndithe: “Andiyi kumbona uYa, yena kanye uYa, kwilizwe labaphilayo.Andisayi kuba sakhangela eluntwini—kunye nabemi belizwe labangasekhoyo.
12  Indawo yam yokuhlala incothulwe yaza yashenxiswa kum njengentente yabalusi.Ndibusongile ubomi bam kanye njengomluki;Umntu uyandinqumla kuzo kanye iintsinga zento yokuluka.Uyandinikela ukususela ekukhanyeni kwemini kude kube sebusuku.
13  Ndizithomalalisile kude kube kusasa.Njengengonyama, wenjenjalo ukumana esaphula amathambo am onke;Uyandinikela ukususela ekukhanyeni kwemini kude kube sebusuku.
14  Njengehlankomo, ikhwebula, ndenjenjalo ukumana nditswitswiza;Ndiyalila njengehobe.Amehlo am akhangele ngokudangala kwindawo ephakamileyo:‘Owu Yehova, ndicinezelekile. Ndimele kakuhle.’
15  Ndiya kuthetha ntoni na, yaye okunene yena uya kuthini na kum?Kanjalo yena wenzile.Ndihamba ndithe khunubembe yonke iminyaka yam ngomphefumlo wam okrakra.
16  ‘Owu Yehova, ngenxa yoko bahlala bephila; yaye njengaye wonke ubani, bunjalo ubomi bomoya wam.Kwaye uya kundibuyisela empilweni uze ngokuqinisekileyo undigcine ndiphila.
17  Khangela! Uxolo lwam lwalububukrakra, ewe, ubukrakra;Yaye wena uye wanamathela emphefumlweni wam waza wawugcina emhadini wokudilika.Kuba uziphose emva kwakho zonke izono zam.
18  Kuba asiyoShiyol enokukubonga; ukufa akunakukudumisa.Abo behla baye emhadini abanakukhangela ngethemba kwinyaniso yakho.
19  Ophilayo, ophilayo, nguye onokukubonga,Kanye njengoko ndinokwenjenjalo ngale mini.Uyise unokubazisa oonyana bakhe ngokunyaniseka kwakho.
20  Owu Yehova, qalisa ukundisindisa, yaye siya kuwudlala umculo wam womrhubheYonke imihla yobomi bethu endlwini kaYehova.’”
21  Waza uIsaya wathi: “Mabathabathe isicumba samakhiwane omileyo baze bathambise ngaso ithumba, ukuze aphile.”
22  Ngelo xesha, uHezekiya wathi: “Uyintoni na umqondiso wokuba ndiya kunyuka ndiye endlwini kaYehova?”
32  Khangela! Ukumkani uya kulawula ngobulungisa; zona iinkosana, ziya kulawula njengeenkosana zokusesikweni.
2  Kwaye ngamnye uya kuba njengendawo yokuzimela umoya nendawo yokuzifihla esiphangweni, abe njengemisinga yamanzi kwilizwe elingumqwebedu, nanjengomthunzi wengxondorha enkulu kwilizwe elibharhileyo.
3  Amehlo abo babonayo akayi kuvingcwa, neendlebe zabo bevayo ziya kunikela ingqalelo.
4  Nentliziyo yabo bazizingxami iya kuqwalasela ulwazi, kwanolwimi lwabathintithayo luya kukhawuleza ukuthetha izinto ezicacileyo.
5  Lowo ungenangqiqo akasayi kuba sabizwa ngokuba unesisa; ke lona itshivela, akuyi kuthiwa lisisidwangube;
6  ngenxa yokuba lowo ungenangqiqo uya kuthetha izinto zokungabi nangqiqo, nentliziyo yakhe iya kusebenza okwenzakalisayo, ukuze isebenze uwexuko nokuthetha into etenxileyo ngoYehova, ukuze ibangele umphefumlo wolambileyo uhambe ulambatha, yaye ubangela nonxaniweyo ahambe engenanto yokusela.
7  Ke lona itshivela, izixhobo zalo zibi; lona lenze isigqibo ngezenzo zehambo evakalala, ukuze lonakalise abaxhwalekileyo ngamazwi obuxoki, kwanaxa lowo ulihlwempu ethetha oko kulungileyo.
8  Ngokubhekisele kulowo unesisa, wenze isigqibo ngezinto zesisa; yaye uya kumela izinto zesisa.
9  “Nina bafazi bahleli ngokukhululeka, vukani, liphulaphuleni ilizwi lam! Nina zintombi zingenanyameko, yibekeleni indlebe intetho yam!
10  Kwisithuba sonyaka neentsuku ezithile nina bangenanyameko niya kuphazamiseka, ngenxa yokuba ukuvunwa kweediliya kuya kuphela kodwa akukho kubuthwa kwesiqhamo okuya kufika.
11  Ngcangcazelani, nina bafazi bahleli ngokukhululeka! Phazamisekani, nina bangenanyameko! Khululani nize nizenze nibe ze, nibhinqe amarhonya ezinqeni.
12  Zimbambazeleni nisenza isijwili ngenxa yamasimi anqwenelekayo, ngenxa yomdiliya othwala isiqhamo.
13  Emhlabeni wabantu bam kuphuma ameva, amakhakakhaka, kuba akuzo zonke izindlu zemigcobo, ewe, idolophu enochulumanco olukhulu.
14  Kuba inqaba yokuhlala ilahliwe, isiphithiphithi sesixeko sishiyiwe; iOfeli nemboniselo ziya kuba yimihlaba engenanto, kangangexesha elingenammiselo ukugcoba kwamaqwarhashe, idlelo lemihlambi;
15  kude kuthululwe phezu kwethu umoya uvela phezulu, yaye intlango iya kuba libhoma, nebhoma libalwe njengehlathi lokwenene.
16  “Kwaye okusesikweni ngokuqinisekileyo kuya kuhlala entlango, nobulungisa buya kuhlala ebhomeni.
17  Nomsebenzi wobulungisa bokwenyaniso umele ube luxolo; nenkonzo yobulungisa bokwenyaniso, ukuzola nonqabiseko ukusa kwixesha elingenammiselo.
18  Yaye abantu bam baya kuhlala kwindawo yokuhlala enoxolo nakwiindawo zokuhlala zentembelo epheleleyo nakwiindawo zokuphumla ezingaphazamisekiyo.
19  Kwaye ngokuqinisekileyo kuya kuna isichotho ekuweni kwehlathi nasekuthotyweni kwesixeko kwimeko yokuthotywa.
20  “Ninoyolo nina nihlwayela imbewu ecaleni kwamanzi onke, nithumela amanqina enkunzi yenkomo nawe-esile.”
6  Noko ke, ngonyaka wokufa kukaKumkani u-Uziya, ndambona uYehova, ehleli etroneni ephakamileyo nenyukileyo, imibhinqo yakhe izalise itempile.
2  Kwakumi iiserafi ngaphezu kwayo. Nganye yayinamaphiko amathandathu. Ngamabini yayifihle ubuso bayo, ngamabini ifihle iinyawo zayo, ngamabini iphaphazela.
3  Enye yathi kwenye: “Ungcwele, ungcwele, ungcwele uYehova wemikhosi. Buzalise umhlaba wonke ubuqaqawuli bakhe.”
4  Kwaye zashukuma iihenjisi zemibundu yeminyango ngenxa yelizwi laleyo yayimemeza, nendlu ngokuthe ngcembe yazaliswa ngumsi.
5  Ndaza ke ndathi: “Yeha ke mna! Kuba ndisuke ndanjengosikwe umlomo, ngenxa yokuba ndingumntu omilebe ingahlambulukanga, yaye ndihlala phakathi kwesizwana esimilebe ingahlambulukanga; kuba amehlo am abone uKumkani, uYehova wemikhosi, ngokwakhe!”
6  Ngako oko, enye yeeserafi yaphaphazela yeza kum, inelahle elivuthayo esandleni sayo, eyayilithabathe ngesibambo esibingelelweni.
7  Yachukumisa umlomo wam yaza yathi: “Yabona! Ichukunyisiwe nje imilebe yakho, sishenxisiwe isiphoso sakho, nesono sakho sicanyagushelwe.”
8  Ndaza ke ndeva ilizwi likaYehova lisithi: “Ndothuma bani na, ngubani na owosiyela?” Ndathi: “Ndikho! Thuma mna.”
9  Waza wahlabela mgama wathi: “Hamba, uze uthi kwesi sizwana, ‘Ukuva oku niya kuva, kodwa ningaqondi; ukubona oku niya kubona, kodwa ningabi nalwazi.’
10  Yenza intliziyo yesi sizwana ibe lukhuni, neendlebe zaso zenze zithi nkqi, vingca amehlo aso, ukuze singaboni ngamehlo aso, singeva nangeendlebe zaso, kuba hleze siqonde ngentliziyo yaso, sibuye, ndize ndisiphilise.”
11  Ndathi ke mna: “Kude kube nini na, Yehova?” Wathi: “Zide okunene izixeko zibe ngamanxuwa, zingabi nabemi, nezindlu zingabi namntu wasemhlabeni, nomhlaba ngokwawo uphanziswe;
12  noYehova okunene abashenxisele kude abantu basemhlabeni, namanxuwa abe makhulu kakhulu phakathi kwelizwe.
13  Kusaya kubakho inxalenye yeshumi kulo, kodwa nayo iya kutshiswa, njengomthi omkhulu nanjengomthi oxandileyo othi, xa ugawulwe, ube nesiphunzi; yimbewu engcwele ke isiphunzi eso.”
31  Yeha ke abo baya eYiputa ukuba bancedwe, abo bathembela ngamahashe, nabo bakholosa ngeenqwelo zokulwa ezininzi, nangamahashe emfazwe, ngenxa yokuba enamandla kakhulu, kodwa abangakhangelanga kuLowo Ungcwele kaSirayeli nabangamfunanga uYehova.
2  Ukanti yena sisilumko, kwaye uya kubazisela intlekele, yena olizwi lakhe lingenakuze lisilele; uya kusuka ayivukele indlu yabenzi-bubi ndawonye nabo babancedisayo.
3  Noko ke, amaYiputa ngabantu basemhlabeni, akangoThixo; namahashe awo yinyama, asingomoya. UYehova uya kusolula isandla sakhe, yaye lowo unikela uncedo uya kukhubeka, nalowo uncedwayo uya kuwa, kwaye kwangaxeshanye bonke baya kuphela.
4  Kuba utsho uYehova kum ukuthi: “Kanye njengoko ingonyama ibhavuma, kwanengonyama entsha enesingci, phezu kwexhoba layo, yakubizelwa ihlokondiba labalusi, ingaloyiki ilizwi labo okanye yothuswe yingxokolo yabo; ngokukwanjalo uYehova wemikhosi uya kuhla ukuze enze imfazwe eNtabeni yeZiyon naphezu kwenduli yayo.
5  Njengeentaka eziphaphazelayo, uya kwenjenjalo uYehova wemikhosi ukuyikhusela iYerusalem. Ngokuqinisekileyo uya kuyikhusela, ayihlangule. Uya kuyikhetha, ayisindise.”
6  “Buyelani kuLowo baye bamvukela ngokunzulu oonyana bakaSirayeli.
7  Kuba ngaloo mini baya kugatya ngamnye oothixo bakhe abangento yanto besilivere noothixo bakhe abangenaxabiso begolide, abo izandla zenu zanenzela bona ukuba none ngabo.
8  Iya kuwa iAsiriya likrele elingelolamntu; limqwenge ikrele elingelolamntu wasemhlabeni. Kwaye imele isabe ngenxa yekrele, nabafana bayo baya kusebenza ngokuqhutywa ngebhaxa.
9  Nengxondorha yayo iya kudlula ngenxa yokothuka okupheleleyo, nangenxa yomqondiso iinkosana zayo ziya kunkwantya,” utsho uYehova, okukhanya kwakhe kuseZiyon neziko lakhe liseYerusalem.
21  Isibhengezo nxamnye nentlango yaselwandle: Njengesaqhwithi somoya ezantsi ukhukula uye phambili, kukho okuzayo kuvela entlango, kwilizwe eloyikekayo.
2  Ndixelelwe umbono olukhuni: Iqhophololo liqhubana ngobuqhophololo, nomphangi uyaphanga. Nyuka, Elam! Ngqinga, Medi! Ndikuyekisile konke ukuncwina okungenxa yakhe.
3  Kungenxa yoko le nto isinqe sam sizele ziintlungu eziqatha. Ndibanjwe kukuzibhijabhija, njengokuzibhijabhija komfazi ozalayo. Ndiphazamisekile kangangokuba andiva; ndixakanisekile kangangokuba andiboni.
4  Intliziyo yam ibhadu-bhadule; ndinkwantyiswe kukutyhwatyhwa. Urhatya endilulangazeleleyo lwenziwe lwandingcangcazelisa.
5  Makumiswe iitafile ngolungelelwano, kulungiselelwe iindawo zezihlalo, kudliwe, kuselwe! Vukani, zinkosana, thambisani ikhaka.
6  Kuba utsho uYehova kum ukuthi: “Yiya, umise umlindi ukuze axele oko akubonayo.”
7  Yaye wabona inqwelo yokulwa inesipani samahashe okulwa, inqwelo yokulwa yamaesile, inqwelo yokulwa yeenkamela. Kwaye wanikela ingqalelo ngokucokisekileyo, ephulaphule kakhulu.
8  Waza wamemeza njengengonyama wathi: “Owu Yehova, ndimi rhoqo emboniselweni emini, yaye ndimi endaweni yam yokulinda ubusuku bonke.
9  Ke, nako kusiza amadoda ngenqwelo yokulwa, inesipani samahashe emfazwe!” Wathetha wathi: “Iwile! IBhabhiloni iwile, nayo yonke imifanekiso eqingqiweyo yoothixo bayo uyaphulele emhlabeni!”
10  Owu nina nibhuliweyo bam nonyana wesanda sam, oko ndikuvileyo kuYehova wemikhosi, uTHIXO kaSirayeli, ndikuxelile kuni.
11  Isibhengezo nxamnye noDuma: Kukho omemeza kum ekwaSehire, esithi: “Mlindi, kuthekani na ngobusuku? Mlindi, kuthekani na ngobusuku?”
12  Umlindi wathi: “Intsasa iza kufika, kwanobusuku. Ukuba niyabuza, buzani. Yizani kwakhona!”
13  Isibhengezo nxamnye nethafa eliyinkqantosi: Ehlathini ethafeni eliyinkqantosi niya kuchitha ubusuku, miqodi yabantu bakwaDedan.
14  Ukuhlangabeza onxaniweyo zisani amanzi, bemi belizwe lakwaTema, nimkhawulele ngesonka osabayo.
15  Kuba basabile ngenxa yamakrele, ngenxa yekrele elirholiweyo, nangenxa yesaphetha esigotyiweyo nangenxa yobunzima bemfazwe.
16  Kuba utsho uYehova kum ukuthi: “Kwakulo nyaka, ngokweminyaka yomqeshwa, lonke uzuko lwakwaKedare lumele luphele.
17  Nabo baseleyo kwinani labantu abadubula ngesaphetha, amadoda anamandla koonyana bakaKedare, baya kuba mbalwa, kuba uYehova, uTHIXO kaSirayeli, uthethile.”
25  Owu Yehova, unguThixo wam. Ndiyakuphakamisa, ndiyalibonga igama lakho, kuba wenze izinto ezimangalisayo, amacebo ukususela kumaxesha angaphambili, ukuthembeka, ukukholoseka.
2  Kuba isixeko usenze saba yimfumba yamatye, idolophu enqatyisiweyo yaba linxuwa eliwohlokayo, inqaba yokuhlala yabasemzini ayabi sosixeko, esingayi kubuya sakhiwe ukusa kwixesha elingenammiselo.
3  Kungenxa yoko le nto abo basisizwana esomeleleyo beya kukuzukisa; idolophu yeentlanga ezingoozwilakhe, ziya kukoyika.
4  Kuba uye waba ligwiba kwisisweli, igwiba kolihlwempu ekubandezelekeni anako, indawo yokusabela esiphangweni, umthunzi ebushushwini, xa ukufutha kwabo bangoozwilabo kunjengesiphango eludongeni.
5  Njengobushushu kwilizwe elingumqwebedu, ingxolo yabasemzini uyayoyisa, ubushushu bethunzi lelifu. Uncuthu lwengoma lwabo bangoozwilabo luxinzelelekile.
6  Yaye ngokuqinisekileyo uYehova wemikhosi uya kwenzela zonke izizwana, kule ntaba, isidlo sokutya okuneoli eninzi, isidlo sewayini egcinwe ngeentsipho, sokutya okuneoli eninzi okuzaliswe ngumongo, sewayini egcinwe ngeentsipho, yahluzwa.
7  Kwaye kule ntaba ngokuqinisekileyo uya kuginya ubuso besigubungelo esigubungela zonke izizwana, nomsebenzi olukiweyo ogubungela zonke iintlanga.
8  Okunene uya kuginya ukufa ngonaphakade, yaye iNkosi enguMongami uYehova ngokuqinisekileyo iya kosula iinyembezi ebusweni bonke. Nongcikivo lwabantu bakhe uya kulususa emhlabeni wonke, kuba uYehova uthethile.
9  Ngokuqinisekileyo ngaloo mini kuya kuthiwa: “Khangela! Lo nguThixo wethu. Besithembele kuye, ibe uya kusisindisa. Lo nguYehova. Besithembele kuye. Masivuye sibe nemihlali ngosindiso lwakhe.”
10  Kuba isandla sikaYehova siya kuhlala kule ntaba, yaye uMowabhi uya kunyathelwa kule ndawo yakhe njengemfumba yeendiza inyathelwa endaweni yomgquba.
11  Uya kolula izandla zakhe phakathi kwayo njengendadi izolula xa idadayo, yaye uya kumthoba kwimpakamo yakhe ngokushukuma okukhohlisayo kwezandla zakhe.
12  Uya kusiwisa isixeko esinqatyisiweyo, neendonga zakho eziphakamileyo zonqabiseko; uya kusithoba, asingqule emhlabeni, eluthulini.
13  Nasi isibhengezo nxamnye neBhabhiloni awasibonayo uIsaya unyana ka-Amotsi embonweni:
2  “Phakamisani umqondiso phezu kwentaba enamawa angenanto. Baphakamiseleni ilizwi, niwangawangise ngesandla, ukuze beze emasangweni ezidwangube.
3  Mna ndikhuphe umyalelo kwabo bangcwalisiweyo bam. Ndibabizele ukubonakalisa umsindo wam abam abanamandla, abam abagcobileyo ngobuhandiba.
4  Phulaphula! Isihlwele ezintabeni, ngathi sisizwana esikhulu! Phulaphula! Ukuxokozela kwezikumkani zeentlanga zihlanganiselwe ndawonye! UYehova wemikhosi uhlanganisa umkhosi wemfazwe.
5  Beza bevela kwilizwe elikude, eziphelweni zamazulu, uYehova nezixhobo zesiqalekiso sakhe, ukuza konakalisa wonke umhlaba.
6  “Bhombolozani, kuba imini kaYehova isondele! Iya kuza njengokuphanga ivela kuSomandla.
7  Kungenxa yoko le nto zonke izandla ziya kuwa, nentliziyo iphela yomntu ofayo iya kunyibilika.
8  Yaye abantu baphazamisekile. Babanjwe yinimba nokuzibhijabhija; njengomfazi ozalayo baneentlungu zokubeleka. Bayajongana bethe manga. Ubuso babo bubuso bamalangatye.
9  “Khangela! Imini kaYehova iyeza, ikhohlakele inobushushu nokuvutha komsindo, ukuze yenze ilizwe libe yinto yokukhwankqiswa, nokuze kubhujiswe aboni belizwe eli.
10  Kuba zona kanye iinkwenkwezi zamazulu namakroza azo eKesile akayi kukhazimlisa kukhanya kwawo; okunene ilanga liya kuba mnyama ekuphumeni kwalo, nenyanga ayiyi kukhanyisa ukukhanya kwayo.
11  Yaye ngokuqinisekileyo ndiya kulohlwaya ilizwe elinemveliso ngenxa yobubi balo, nesiphoso sabo kwabo bangendawo. Kwaye okunene ndiya kuliyekisa ikratshi labo bakhukhumeleyo, nekratshi loozwilakhe ndiya kulithoba.
12  Umntu ofayo ndiya kumenza anqabe ngakumbi kunegolide esulungekisiweyo, nomntu wasemhlabeni anqabe ngakumbi kunegolide yakwaOfire.
13  Kungenxa yoko le nto ndiya kulibangela izulu liphazamiseke, nomhlaba uya kunyikima ushenxe endaweni yawo ngokuvutha komsindo kaYehova wemikhosi nangemini yomsindo wakhe ovuthayo.
14  Kuya kuthi ke, njengebhadi elisukelwayo nanjengomhlambi ongenabani wokuwuqokelela, bajike, ngamnye aye ebantwini bakowabo; yaye baya kusaba, ngamnye aye kwilizwe lakowabo.
15  Wonke ubani ofunyenweyo uya kuhlatywa, yaye wonke ubani obanjiweyo xa kutshayelwa uya kuwa likrele;
16  nabantwana babo kanye baya kutyunyuzwa phambi kwamehlo abo. Izindlu zabo ziya kuphangwa, nabafazi babo baya kudlwengulwa.
17  “Yabona, ndibathumelela amaMedi, wona ayigqala njengento engento isilivere nalawo angayoliswayo yigolide.
18  Izaphetha zawo ziya kubageqa abafana. Isiqhamo sesizalo akayi kusisizela; iliso lawo aliyi kuba nosizi ngoonyana.
19  Kwaye iBhabhiloni, umhombiso wezikumkani, ubuhle beqhayiya lamaKhaledi, imele ibe njengaxa uThixo wabhukuqa iSodom neGomora.
20  Ayisoze imiwe, ingasoze ihlale izizukulwana ngezizukulwana. UmArabhu akayi kumisa ntente yakhe apho, yaye akukho balusi baya kuyeka imihlambi yabo ibuthe apho.
21  Abemi bemimandla engumqwebedu ngokuqinisekileyo baya kubutha apho, nezindlu zabo ziya kuzaliswa zizihuluhulu. Iya kuba likhaya leenciniba, needemon ezimilise okweebhokhwe ziya kudloba apho.
22  Noodyakalashe baya kwenza umkhulungwane kwiinqaba zayo zokuhlala, nenyoka enkulu iya kuba semabhotweni oyolo olugqibeleleyo. Ixesha layo likufuphi, nemihla yayo ayiyi kubekelwa elinye ixesha.”
14  UYehova uya kumenzela inceba uYakobi, yaye ngokuqinisekileyo uya kunyula uSirayeli; amnike ukuphumla emhlabeni wakhe, nabahambi baphambukele kuye, anamathelane nendlu kaYakobi.
2  Izizwana ziya kumgodusa uSirayeli, zimbuyisele emhlabeni awunikwe nguYehova njengelifa, zize zona zibe zizicaka nezicakakazi zakhe; yaye abo bamthimbileyo baya kujika babe ngabathinjwa bakhe, kwaye umele abe nobukhosi kwabo babemqweqwedisa emsebenzini.
3  Kuya kuthi mhla uYehova akunike ukuphumla kwintlungu yakho nasekuphazamisekeni kwakho nakubukhoboka obunzima owakhotyokiswa ngabo,
4  uphakamise le ntetho ingumzekeliso nxamnye nokumkani waseBhabhiloni, uthi: “Kwenzeke njani ukuba lowo uqweqwedisa abanye emsebenzini ayeke, ingcinezelo iphele!
5  UYehova uyaphule intonga yabo bangendawo, umsimelelo wabo balawulayo,
6  lowo ubetha  izizwana ngokuvutha komsindo, ebetha ngokungapheziyo, lowo woyisa iintlanga ngomsindo opheleleyo ngentshutshiso engathintelwayo.
7  Umhlaba uphela uphumle, awuphazanyiswa. Abantu bachwayitile yintswahla yemivuyo.
8  Kwanemithi yejunipha iye yanemihlali ngawe, imisedare yaseLebhanon, isithi, ‘Ukususela ekulaleni kwakho, akunyuki mgawuli weenkuni nxamnye nathi.’
9  “KwaneShiyol ngaphantsi iphazamisekile nguwe ukuze ikuhlangabeze ekungeneni kwakho. Ikuvusele abo bangenamandla ekufeni, zonke iinkokeli zomhlaba ezinjengeebhokhwe. Bonke ookumkani bomhlaba ibaphakamisile ezitroneni zabo.
10  Bonke bayathetha baze bathi kuwe, ‘Ngaba nawe wenziwe buthathaka njengathi? Nawe wenziwe wafana nathi na?
11  Iqhayiya lakho lihliselwe eShiyol, ingxolo yemirhubhe yakho. Ngaphantsi kwakho, wandlalelwe iimpethu zaba sisingqengqelo sakho; nemibungu yaba sisigubungelo sakho.’
12  “Hayi indlela owe ngayo ezulwini, wena ukhanyayo, nyana wesifingo! Hayi indlela ogawulwe ngayo wawela emhlabeni, wena owalimaza iintlanga!
13  Wena ke, uthe entliziyweni yakho, ‘Ndiya kunyuka ndiye ezulwini. Itrone yam ndiya kuyiphakamisa phezu kweenkwenkwezi zikaThixo, yaye ndiya kuhlala phantsi entabeni yokuhlangana, kweyona mimandla ithe qelele yasemntla.
14  Ndiya kunyukela phezulu kwiindawo eziphakamileyo emafini; ndiya kuzifanisa nOyena Uphakamileyo.’
15  “Noko ke, uya kuhliselwa eShiyol, kweyona mimandla ithe qelele emhadini.
16  Abo bakubonayo baya kukondela wena kanye; baya kukuhlolisisa ngokusondeleyo wena kanye, besithi, ‘Yiyo na le indoda eyayiphazamisa umhlaba, eyayisenza izikumkani zinyikime,
17  eyenza ilizwe elinemveliso lanjengentlango neyabhukuqa nezixeko zayo, eyayingazange iwavulele namabanjwa alo indlela esinge ekhaya?’
18  Bonke abanye ookumkani beentlanga, ewe, bonke, balele eluzukweni, ngamnye endlwini yakhe.
19  Kodwa wena ke, ulahlwe kude ungenandawo ungcwatyelwa kuyo, njengehlumelo elicekisekayo, wambeswe ngabantu ababuleweyo abaxhokrozwe ngekrele abehla baye ematyeni omhadi, njengesidumbu esinyathelweyo.
20  Akuyi kubandakanywa nabo engcwabeni, ngenxa yokuba ulonakalisile ilizwe lakho, wababulala abantu bakho. Inzala yabenzi-bubi ayiyi kuba nagama ukusa kwixesha elingenammiselo.
21  “Oonyana bakhe balungiseleleni ukusikwa ngenxa yesiphoso sookhokho babo, ukuze bangasuki bawudle ilifa umhlaba, bazalise ilizwe elinemveliso ngezixeko.”
22  “Ndiya kusukela phezulu kubo,” utsho uYehova wemikhosi. “Kwaye ndiza kunqumla igama nentsalela nenzala nezizukulwana eBhabhiloni,” utsho uYehova.
23  “Ndiya kuyenza ilifa leencanda namachibi amanzi aneengcongolo, yaye ndiza kuyitshayela ngomtshayelo wembubhiso,” utsho uYehova wemikhosi.
24  Ufungile uYehova wemikhosi, esithi: “Ngokuqinisekileyo kanye njengoko ndicinge ngako, koba njalo; kube kanye njengoko ndigqibe ngako,
25  ukuze ndimaphule umAsiriya elizweni lam, ndimnyathelele phantsi ezintabeni zam; imke idyokhwe yakhe kubo, nomthwalo wakhe umke egxalabeni labo.”
26  Yiyo leyo into endigqibe kuyo nxamnye nomhlaba wonke, yaye isandla sam ndisolulele kuzo zonke iintlanga.
27  Siso eso isigqibo sikaYehova wemikhosi, yaye ngubani na onokusaphula? Isandla sakhe soluliwe, ngubani na onokusibuyisa?
28  Ngonyaka wokufa kukaKumkani uAhazi kwabakho esi sibhengezo:
29  “Musa ukuba nemihlali, Filisti, nabani na kuwe, ngenxa nje yokuba umsimelelo walowo ubekubetha waphukile. Kuba engcanjini yenyoka kuya kuphuma inyoka enobuhlungu, kwaye isiqhamo sayo iya kuba yinyoka ebumlilorha ephaphazelayo.
30  Yaye ngokuqinisekileyo aya kudla amazibulo abo bazizisweli, namahlwempu abuthe enqabisekile. Kwaye ndiza kuyibulala ingcambu yakho ngendlala, noko kuseleyo kuwe kuya kubulawa.
31  Bhomboloza, sango! Danduluka,  sixeko! Nonke nimele nityhafe intliziyo, Filisti! Kuba kuza umsi uvela ngasemntla, yaye akukho bani wahlulwayo ezintlwini zakhe.”
32  Uya kuthini na umntu ekuphenduleni abathunywa bohlanga? Uya kuthi uYehova ubeke isiseko seZiyon, yaye abaxhwalekileyo ebantwini bakhe baya kusabela kuyo.
29  “Yeha kwiAriyeli, kwiAriyeli, idolophu awamisa inkampu kuyo uDavide! Yongezelelani unyaka phezu konyaka; mayizunguleze imithendeleko.
2  Kuya kufuneka ndiyixinanisele iAriyeli, yaye imele ibe kukuzila nokwenza isijwili, kwaye kum imele ibe njengeziko lesibingelelo sikaThixo.
3  Ndimele ndimise inkampu macala onke kuwe, yaye ndimele ndikungqinge ngothango lwezibonda ezitsolo ndize ndikumisele umsebenzi wokungqinga.
4  Kwaye umele uthotywe kangangokuba uya kuthetha usemhlabeni kanye, yaye intetho yakho iya kuvakala kancinane njengoseluthulini. Nanjengoneshologu ilizwi lakho limele livele emhlabeni, naseluthulini intetho yakho iya kutswitswiza.
5  Kwaye isihlwele sabo bangaqhelekanga kuwe simele sibe njengomgubo ocolekileyo, nesihlwele sabo bangoozwilabo sibe njengomququ odlulayo. Yaye kumele kwenzeke ngephanyazo, ngequbuliso.
6  Uya kufumana ingqalelo evela kuYehova ngendudumo nangokunyikima nangesandi esikhulu, umoya osisaqhwithi nesivuthuvuthu, nedangatye lomlilo oqwengayo.”
7  Kuya kuthi ke kube kanye njengasephupheni, embonweni wasebusuku, ngokubhekisele kwisihlwele seentlanga zonke ezenza imfazwe neAriyeli, bona kanye bonke abo benza imfazwe nayo, neenqaba zokuyingqinga nabo bayixinaniselayo.
8  Ewe, kuya kuthi ke kube kanye njengaxa umntu olambileyo ephupha esidla, aze okunene avuke ube umphefumlo wakhe ungenanto; nanjengaxa umntu onxaniweyo ephupha esela, aze okunene avuke ediniwe nomphefumlo wakhe womile; kuya kuba njalo ngesihlwele sazo zonke iintlanga ezilwa neNtaba yeZiyon.
9  Zilazilani nize nithi manga; zimfamekiseni, nize nimfameke. Bayotyiwe kungengawayini; bayagxadazela kungengasiselo sinxilisayo.
10  Kuba phezu kwenu uYehova uthulule umoya wobuthongo obunzulu; yaye uyawavala amehlo enu, abaprofeti, azigqubuthele neentloko zenu, iimboni.
11  Yaye kuni umbono wayo yonk’ into uba njengamazwi encwadi etywiniweyo, abayinika lowo uwaziyo umbhalo, besithi: “Nceda, funda oku ngokuvakalayo,” kuze kufuneke yena athi: “Andikwazi, kuba utywiniwe”;
12  ize ke incwadi inikwe ongawaziyo umbhalo, uthile esithi: “Nceda, funda oku ngokuvakalayo,” kuze kufuneke yena athi: “Andiwazi konke konke umbhalo.”
13  Yaye uYehova uthi: “Ngenxa yokuba esi sizwana sisondele kum ngomlomo waso, sandizukisa nje ngemilebe yaso, kodwa intliziyo yaso ikude lee kum, nokundoyika kwaso ngumyalelo wabantu ofundiswayo,
14  ngoko ke, yabona, ndinguLowo uya kwenza kwakhona ngokumangalisayo kwesi sizwana, ngendlela emangalisayo nangento emangalisayo; yaye ubulumko babantu baso abazizilumko bumele butshitshe, nokuqonda kwabantu baso abaziingqondi kuya kuzifihla.”
15  Yeha ke abo bangena nzulu ekufihleni icebo likaYehova, nabo bazenzo zenzeke endaweni emnyama, ngoxa besithi: “Ngubani na osibonayo, ingubani na nosaziyo?”
16  Ubugwenxa benu! Ufanele agqalwe njengodongwe na umbumbi? Kuba into eyenziweyo ifanele itsho na kumenzi wayo ukuthi: “Akandenzanga”? Yaye ngaba yona kanye into eyiliweyo ingatsho na ngomyili wayo ukuthi: “Akabonakalisanga kuqonda”?
17  Akukabi loxesha lincinane kakhulu na ize iLebhanon ijikwe ibe libhoma yaye ibhoma ngokwalo liya kugqalwa kanye njengehlathi?
18  Kwaye ngaloo mini izithulu ngokuqinisekileyo ziya kuva amazwi encwadi le, yaye esithokothokweni nasebumnyameni kwanamehlo eemfama aya kubona.
19  Ngokuqinisekileyo abalulamileyo baya kuyandisa imihlali yabo kuYehova, kwanabo bangamahlwempu eluntwini baya kuvuya ngaLowo Ungcwele kaSirayeli,
20  ngenxa yokuba uzwilakhe umele afikelele esiphelweni sakhe, nogwagwisayo umele agqitywe, nabo bonke abo bahlala bephaphele ukwenzakalisa bamele banqunyulwe,
21  abo bangenisa umntu esonweni ngelizwi lakhe, nabo bathiyela kwanalowo wohlwayayo esangweni, nabo basunduza ilungisa ngeengxoxo ezilambathayo.
22  Ngoko ke utsho uYehova kwindlu kaYakobi, lowo wakhulula uAbraham, ukuthi: “Ngoku uYakobi akayi kuba nazintloni, nobuso bakhe ngoku abuyi kuba luthuthu;
23  kuba xa ebona abantwana bakhe, umsebenzi wezandla zam, phakathi kwakhe, baya kulingcwalisa igama lam, yaye ngokuqinisekileyo baya kumngcwalisa Lowo Ungcwele kaYakobi, bamgqale ngoloyiko uTHIXO kaSirayeli.
24  Nabo benza isiphoso emoyeni wabo okunene baya kukwazi ukuqonda, kwanabo bambombozelayo baya kufunda uyalelo.”
40  “Thuthuzelani, thuthuzelani abantu bam,” utsho uTHIXO wenu.
2  “Thethani kuyo iYerusalem nize nimemeze kuyo nithi inkonzo yayo yasemkhosini izalisekile, nithi isiphoso sayo sihlawulelwe. Kuba yamkele esandleni sikaYehova umlinganiselo opheleleyo ngezono zayo zonke.”
3  Phulaphulani! Uthile uyamemeza entlango esithi: “Hlahlani indlela kaYehova! Wenzeni uthi tye uhola wendlela kaThixo wethu ethafeni eliyinkqantosi.
4  Zonke iintlambo maziphakanyiswe, nazo zonke iintaba neenduli zihliswe. Umhlaba oneendulana uya kuba ngumhlaba othe tyaba, nomhlaba omagqagala ube lithafa elisentlanjeni.
5  Yaye ngokuqinisekileyo ubuqaqawuli bukaYehova buya kutyhileka, yonke inyama ibubone, kuba umlomo kaYehova uthethile.”
6  Phulaphula! Uthile uthi: “Memeza!” Omnye uthi: “Ndiya kumemeza ndithini na?” “Yonke inyama iyingca eluhlaza, yaye bonke ububele bayo bothando bunjengentyatyambo yasendle.
7  Ingca eluhlaza yomile, intyatyambo ibunile, ngenxa yokuba umoya kaYehova uvuthuze kuyo. Ngokuqinisekileyo abantu bayingca eluhlaza.
8  Ingca eluhlaza yomile, intyatyambo ibunile; kodwa ke lona ilizwi loThixo wethu, liya kuhlala ukusa kwixesha elingenammiselo.”
9  Nyuka uye entabeni ephakamileyo, wena mfazi uzisa iindaba ezilungileyo ngeZiyon. Liphakamise ngamandla ilizwi lakho, wena mfazi uzisa iindaba ezilungileyo ngeYerusalem. Liphakamise. Ungoyiki. Yithi kwizixeko zakwaYuda: “Nanku uThixo wenu.”
10  Khangela! INkosi enguMongami uYehova iya kuza kanye njengowomeleleyo, yaye ingalo yayo iya kulawula. Khangela! Umvuzo wayo unayo, nentlawulo eyihlawulayo iphambi kwayo.
11  Njengomalusi iya kuwalusa umhlambi wayo. Ngengalo yayo iya kuqokelela ndawonye amatakane; iya kuwathwala ngesifuba sayo. Ezo zanyisayo iya kuzikhaphela ngenyameko.
12  Ngubani na olinganise amanzi kumphakathi wesandla sakhe, walinganisa amazulu ngomolulo weminwe waza waquka nothuli lomhlaba emlinganiselweni, okanye olinganise iintaba ngesalathisi sobunzima, neenduli ngezikali?
13  Ngubani na olinganise umoya kaYehova, yaye ngubani na onokuthi njengendoda emcebisayo amazise nantoni na?
14  Wabhungisana nabani na ukuze lowo abe nokumqondisa, okanye ngubani na omfundisa umendo wokusesikweni, okanye omfundisa ukwazi, okanye amazise indlela yokuqonda kokwenene?
15  Khangela! Iintlanga zinjengethontsi e-emeleni; nanjengesuntswana lothuli ezikalini. Khangela! Uphakamisa iziqithi njengothuli nje olucolekileyo.
16  KwaneLebhanon ayikulingene ukugcina umlilo uvutha, nezilwanyana zayo zasendle azikulingene ukuba ngumnikelo otshiswayo.
17  Zonke iintlanga zinjengento engekhoyo phambi kwakhe; zigqalwe njengento engento nengeyonene kuye.
18  Ningamfanisa nabani na uThixo, yaye ningabeka ntoni na enokufana naye ecaleni kwakhe?
19  Ingcibi ityhida umfanekiso oqingqiweyo, umnyibilikisi awaleke ngegolide, akhande imixokelelwane yesilivere.
20  Ukhetha umthi othile njengomnikelo, umthi ongabolanga. Uzifunela ingcibi enobuchule, ukuba imlungisele umfanekiso oqingqiweyo ongenakushukunyiswa.
21  Anazi na? Aniva na? Anixelelwanga na kwasekuqaleni? Anisebenzisanga kuqonda na ukususela kwasekusekweni komhlaba?
22  Kukho Lowo uhlala phezu kwesazinge somhlaba, abo bahlala kuwo banjengeentethe, Lowo waneka amazulu njengeyasuyasu elicikizekileyo, owatwabulula njengentente yokuhlala,
23  Lowo uthoba amagosa aphakamileyo angabi nto, owenze nabagwebi bomhlaba baba yinto nje engekhoyo.
24  Babengekatyalwa; bengekahlwayelwa; nesiphunzi sabo singekamili iingcambu emhlabeni. Umntu angabavuthela nje kuphela baze bome; yaye isaqhwithi somoya siya kubathwala bemke njengeendiza.
25  “Kodwa ningandifanisa nabani, ndilingane naye?” utsho Lowo Ungcwele.
26  “Phakamiselani amehlo enu phezulu nize nibone. Ngubani na odale ezi zinto? NguLowo uzisa umkhosi wazo kanye ngokwenani, uzibiza nangegama xa zizonke. Ngenxa yamandla amakhulu, kanjalo womelele ngamandla, akukho nanye esalayo.
27  “Kuba utsho ngasiphi na isizathu, wena Yakobi, nawe Sirayeli, ukuthi, ‘Indlela yam ifihlakele kuYehova, nokusesikweni kwam kuyadlula kuThixo wam?
28  Akwazi na okanye akuvanga na? UYehova, uMdali weziphelo zomhlaba, unguThixo ukusa kwixesha elingenammiselo. Akadinwa okanye atyhafe. Akugocagocwa ukuqonda kwakhe.
29  Unika odiniweyo amandla; nalowo ungenamandla makhulu umenza aphuphume ukomelela okupheleleyo.
30  Amakhwenkwe aya kudinwa aze atyhafe, nabafana nakanjani na baya kukhubeka,
31  kodwa abo bathembela kuYehova baya kufumana amandla kwakhona. Baya kunyuka ngamaphiko njengeenkozi. Baya kubaleka baze bangatyhafi; baya kuhamba bangadinwa.”
60  “Sukuma, mfazi, ukhanyise, kuba kufikile ukukhanya kwakho, nobuqaqawuli bukaYehova bukhanyisile phezu kwakho.
2  Kuba, khangela! ubumnyama buya kuwugubungela umhlaba, nesithokothoko amaqela eentlanga; kodwa phezu kwakho uYehova uya kukhanyisa, bubonakale phezu kwakho ubuqaqawuli bekhe.
3  Yaye ngokuqinisekileyo iintlanga ziya kuya ekukhanyeni kwakho, nookumkani ekuqaqambeni kokukhanyisa kwakho.
4  “Phakamisa amehlo akho macala onke uze ubone! Bonke baqokelelene ndawonye; beze kuwe. Oonyana bakho beza bevela kude, neentombi zakho eziza kunyanyekelwa ephangweni.
5  Ngelo xesha uya kubona uze ngokuqinisekileyo ukhazimle, yaye okunene intliziyo yakho iya kugubha ize yande, ngenxa yokuba indyebo yolwandle iya kuzizisa kuwe; bona kanye ubuncwane beentlanga buya kuza kuwe.
6  Inkitha yeenkamela iya kukugubungela, amathole eenkunzi zeenkamela akwaMidiyan nawakwaEfa. Bonke abo bavela eShebha—baya kuza. Baya kuthwala igolide nentlaka yokuqhumisa. Kwaye baya kwazisa iindumiso zikaYehova.
7  Yonke imihlambi yakwaKedare—iya kuqokelelwa ndawonye kuwe. Iinkunzi zeegusha zakwaNebhayoti—ziya kukulungiselela. Ziya kunyukela esibingelelweni sam ngenkoliseko, yaye ndiya kuyihombisa indlu yam ngobuhle.
8  “Ngoobani na abaya beza bephaphazela njengelifu, nanjengamahobe esiya emakrobeni awo?
9  Kuba iziqithi ziya kuhlala zithembele kum, iinqanawa zaseTarshishe njengasekuqaleni, ukuze kuziswe oonyana bakho bevela kude, isilivere yabo negolide yabo ikunye nabo, egameni likaYehova uThixo wakho nakuLowo Ungcwele kaSirayeli, kuba uya kube ekuhombisile.
10  Nabasemzini okunene baya kwakha iindonga zakho, nookumkani babo baya kulungiselela kuwe; kuba ndiya kube ndikubethe ndicaphukile, kodwa ngenkoliseko yam ngokuqinisekileyo ndiya kuba nenceba phezu kwakho.
11  “Namasango akho okunene aya kuhlala evuliwe rhoqo; akayi kuvalwa emini okanye ebusuku, ukuze kuziswe kuwe ubuncwane beentlanga, nookumkani bazo baya kukhokela.
12  Kuba naluphi na uhlanga nabo nabuphi na ubukumkani obungayi kukukhonza buya kutshabalala; neentlanga nakanjani na ziya kuphanza.
13  “Lona kanye uzuko lweLebhanon luya kuza kuwe, umthi wejunipha, umthi womqwehle nomsipres ngaxeshanye, ukuze kuhonjiswe indawo yengcwele yam; kwaye ndiya kuyizukisa indawo yeenyawo zam.
14  “Oonyana babo bakuxhwalekisayo bamele baye kuwe, baqubude; nabo bonke abo bakuphatha ngokungenantlonelo bamele bagobe phantsi ezintendeni zeenyawo zakho, yaye kuya kufuneka bakubize ngokuba usisixeko sikaYehova, iZiyon yaLowo Ungcwele kaSirayeli.
15  “Esikhundleni sokuba ube ngoshiywe ngokupheleleyo nothiyiweyo, kungabikho bani udlulayo, ndiya kukumisa ube yinto yokuqhayisa ukusa kwixesha elingenammiselo, ukugcoba kwezizukulwana ngezizukulwana.
16  Okunene uya kwanya ubisi lweentlanga, yaye uya kwanya amabele ookumkani; kwaye ngokuqinisekileyo uya kwazi ukuba mna, Yehova, ndinguMsindisi wakho, naLowo unaMandla kaYakobi nguMhlawuleli wakho.
17  Esikhundleni sobhedu ndiya kuzisa igolide, esikhundleni sentsimbi ndizise isilivere, esikhundleni somthi ubhedu, esikhundleni samatye intsimbi; yaye ndiya kumisela uxolo lube ngabaveleli bakho nobulungisa bube ngabaphathi bakho.
18  “Akuyi kuba saviwa lugonyamelo elizweni lakho, ukuphangwa nokuwa phakathi kwemida yakho. Kwaye ngokuqinisekileyo uya kubiza iindonga zakho ngokuthi uSindiso namasango akho uthi iNdumiso.
19  Ilanga aliyi kuba saba lukhanyiso kuwe emini, nokuqaqamba kwenyanga akusayi kuba sakukhanyisela. Yaye uYehova umele abe lukhanyiso lwakho oluhlala ngokungenammiselo, noThixo wakho abe bubuhle bakho.
20  Ilanga lakho aliyi kuba satshona, nenyanga yakho ingafi; kuba uYehova uya kuba lukhanyiso oluhlala ngokungenammiselo kuwe, nemihla yokuzila kwakho iya kube ifikelele esiphelweni.
21  Ke bona abantu bakho, bonke baya kuba ngamalungisa; baya kulidla ilifa ilizwe ukusa kwixesha elingenammiselo, ihlumelo loko kutyalwe ndim, umsebenzi wezandla zam, ukuze mna ndihombe.
22  Omncinane uya kuba liwaka, nophantsi abe luhlanga olunamandla. Mna, Yehova, ndiya kukukhawulezisa oko ngexesha lako.”
53  Ngubani na okholiweyo kwinto esiyivileyo? Yaye yona ke ingalo kaYehova, ityhileke kubani na?
2  Kuba uya kunyuka njengesetyana phambi kwalowo, nanjengengcambu kwilizwe elingenamanzi. Akanabume, nabo nabuphi na ubungangamsha; yaye xa siya kumbona, akukho mbonakalo ingasenza ukuba simnqwenele.
3  Wayedeliwe yaye ephetshwa ngabantu, umntu weentlungu noqheleneyo nesifo. Kwaye kwakungathi ngulowo kusitheliswa ubuso bakhe kuthi. Wayedeliwe, yaye thina samphatha njengongabalulekanga.
4  Eneneni yena wathwala izifo zethu; wathwala kwaneentlungu zethu. Kodwa thina samgqala engokhathazwayo, engobethwa nguThixo noxhwalekileyo.
5  Kodwa wahlatywa ngenxa yokunxaxha kwethu; watyunyuzwa ngenxa yeziphoso zethu. Wabethwa ukuze sibe noxolo, yaye ngamanxeba akhe siye saphiliswa.
6  Sonke siye sabhadula njengezimvu; siye sajika saya ngamnye endleleni yakhe; kwaye uYehova wasibalela kuye isiphoso sethu sonke.
7  Wabandezeleka kakhulu, wazivumela waxhwaleka; ukanti wayengawuvuli umlomo wakhe. Waziswa kanye njengemvu esiwa ekuxhelweni; nanjengemazi yegusha eye yasisimumu phambi kwabachebi bayo, naye wayengawuvuli umlomo wakhe.
8  Uthatyathiwe ngenxa yothintelo nomgwebo; yaye ngubani na oya kuzixhalabisa ngeenkcukacha zesizukulwana sakhe? Kuba wahlukaniswa nelizwe labaphilileyo. Wafumana umvumbo ngenxa yokunxaxha kwabantu bakowethu.
9  Liya kuba phakathi kwabangendawo ingcwaba lakhe, abe phakathi kodidi lwezityebi ekufeni kwakhe, nakubeni engenzanga lugonyamelo yaye kungekho nkohliso emlonyeni wakhe.
10  Kodwa uYehova wayoliswa kukumtyumza; wamgulisa. Ukuba uya kuwumisa umphefumlo wakhe ube ngumnikelo wetyala, uya kuyibona inzala yakhe, uya kuyolula imihla yakhe, kwaye esandleni sakhe kuya kuphumelela oko kuluyolo kuYehova.
11  Ngenxa yenkathazo yomphefumlo wakhe uya kubona, uya kwaneliswa. Ngolwazi lwakhe lowo ulilungisa, umkhonzi wam, uya kubazisela ukuma kobulungisa abantu abaninzi; neziphoso zabo uya kuzithwala.
12  Ngenxa yeso sizathu ndiya kumahlulela isahlulo phakathi kwabaninzi, yaye uya kwahlulelana ngexhoba nabo banamandla, ngenxa yokuba wawuphalaza umphefumlo wakhe ukusa kanye ekufeni, wabalelwa kwabanxaxhayo; kwaye yena wathwala isono sabantu abaninzi, yaye wabathethelela abo banxaxhayo.
39  Ngelo xesha uMerodaki-bhaladan unyana kaBhaladan ukumkani waseBhabhiloni wathumela iincwadi nesipho kuHezekiya, emva kokuba evile ukuba wayegula kodwa wayephinde womelela.
2  Ngoko uHezekiya waba nemihlali ngabo waza wababonisa indlu yakhe yobuncwane, isilivere negolide neoli yebhalsam neoli elungileyo nayo yonke indawo yakhe yokugcina izikrweqe nako konke okwafumanekayo kubuncwane bakhe. Akubangakho nto angababonisanga yona uHezekiya endlwini yakhe nakulo lonke ulawulo lwakhe.
3  Emva koko uIsaya umprofeti weza kuKumkani uHezekiya waza wathi kuye:“Aye athini na la madoda, yaye ebevela phi na ekuzeni kwawo kuwe?” Ngoko uHezekiya wathi: “Aze kum evela ezweni elikude, eBhabhiloni.”
4  Yaye wahlabela mgama wathi: “Abone ntoni na endlwini yakho?” UHezekiya wathi: “Abone yonk’ into esendlwini yam. Akukho nto ndingawabonisanga yona kubuncwane bam.”
5  Ke kaloku uIsaya wathi kuHezekiya: “Live ilizwi likaYehova wemikhosi,
6  ‘Khangela! Kuza imihla, ekuya kuthi ngayo konke okusendlwini yakho noko kwaqwetywa ngookhokho bakho ukuza kuthi ga kule mini kuthwalelwe eBhabhiloni.’ ‘Akukho nto iya kusala,’ utsho uYehova.
7  ‘Yaye abanye boonyana bakho abaya kuphuma kuwe, abo uya kubazala, baya kuthatyathwa baze babe ngamagosa enkundla kwibhotwe likakumkani waseBhabhiloni.’”
8  UHezekiya wathi kuIsaya: “Lilungile ilizwi likaYehova olithethileyo.” Yaye wahlabela mgama wathi: “Ngenxa yokuba kuya kuqhubeka kukho uxolo nenyaniso ngemihla yam.”
56  Utsho uYehova ukuthi: “Gcinani okusesikweni, nenze ubulungisa. Kuba lusondele usindiso lwam, nobulungisa bam sele buza kutyhileka.
2  Unoyolo umntu ofayo okwenzayo oku, nonyana womntu obambelela kuko, ogcina isabatha ukuze angayihlambeli, nosigcinayo isandla sakhe ukuze angenzi naluphi na uhlobo lobubi.
3  Yaye owasemzini ozihlanganise kuYehova makangathi, ‘Ngaphandle kokuthandabuza uYehova uya kundahlukanisa nabantu bakhe.’ Nethenwa malingathi, ‘Khangela! Ndingumthi owomileyo.’”
4  Kuba utsho uYehova kumathenwa agcina iisabatha zam nabanyule oko ndiyoliswa kuko nabo babambe umnqophiso wam, ukuthi:
5  “Ndiza kubanika endlwini yam naphakathi kweendonga zam lona kanye ilitye lesikhumbuzo negama, into elunge ngakumbi kunoonyana neentombi. Ndiya kubanika igama ukusa kwixesha elingenammiselo, elingayi kunqunyulwa.
6  “Nabasemzini abaye bazihlanganisa kuYehova ukuze balungiselele kuye nokuze bathande igama likaYehova, ukuze babe ngabakhonzi kuye, bonke abo bagcina isabatha ukuze bangayihlambeli nababamba umnqophiso wam,
7  kanjalo ndiza kubazisa entabeni yam engcwele ndize ndibenze babe nemihlali endlwini yam yomthandazo. Umnikelo wabo otshiswa kuphele nemibingelelo yabo iya kuba yeyokwamkelwa esibingelelweni sam. Kuba yona kanye indlu yam iya kubizwa nangokuba yindlu yomthandazo yazo zonke izizwana.”
8  Itsho iNkosi enguMongami uYehova, oqokelela ndawonye abo basasazekileyo bakwaSirayeli: “Ndiya kubaqokelela ndawonye kuye abanye ngaphandle kwabo bakhe abasele beqokelelene ndawonye.”
9  Nonke nina zilwanyana zasendle, yizani nize nidle, nonke nina zilwanyana zasendle ezisehlathini.
10  Abalindi bakhe baziimfama. Abakho kubo abaphawulileyo. Bonke zizinja ezingathethiyo; abakwazi kukhonkotha, bayakhefuzela, balele, bathanda ukozela.
11  Ewe, bazizinja ezomeleleyo koko kunqwenelwa ngumphefumlo wazo; abakwazi ukwaneliseka. Bangabalusi abangakwaziyo ukuqonda. Bonke bajike baya endleleni yabo, ngamnye ngenxa yenzuzo yokungekho sikweni emdeni wakhe:
12  “Yizani! Mandithabathe intwana yewayini; kwaye masisele isiselo esinxilisayo side sanele. Yaye ngokuqinisekileyo ingomso liya kuba kanye njenganamhlanje, libe likhulu kakhulu.”
19  Isibhengezo nxamnye neYiputa: Khangela! UYehova ukhwele kwilifu elikhawulezayo esiya eYiputa. Kwaye oothixo baseYiputa abangenaxabiso ngokuqinisekileyo baya kudidizela ngenxa yakhe, nentliziyo yeYiputa iya kunyibilika ngaphakathi kuyo.
2  “Ndiza kuwaxhokonxa amaYiputa nxamnye namaYiputa, yaye ngokuqinisekileyo aya kulwa elowo nomntakwabo, elowo neqabane lakhe, isixeko nxamnye nesixeko, ubukumkani nxamnye nobukumkani.
3  AmaYiputa aya kudubadubeka, ndilitshitshise icebo lawo. Yaye ngokuqinisekileyo aya kubhenela koothixo abangenaxabiso nakwabasebenzisa amakhubalo nakwabaneshologu nakubaxeli-ziganeko kwangaphambili abaziinkunkqele.
4  Ndiza kuyinikela iYiputa esandleni senkosi elukhuni, nokumkani oya kuyilawula uya komelela,” itsho iNkosi yokwenyaniso, uYehova wemikhosi.
5  Ngokuqinisekileyo amanzi aya koma elwandle, nomlambo uya kubharha uze okunene wome.
6  Imilambo iya kunuka; iya kuwutha imijelo yomNayile waseYiputa, ibharhe. Iya kuvunda ingcongolo nemizi.
7  Iindawo ezingenanto ngakuMlambo umNayile, ngasechwebeni loMlambo umNayile, nawo wonke umhlaba ohlwayelweyo woMlambo umNayile uya koma. Ngokuqinisekileyo uya kuphetshethwa, ungabi sabakho.
8  Nabalobi kuya kufuneka bazile, nabo bonke abo baphosa amagwegwe okuloba iintlanzi kuMlambo umNayile bamele bavakalise usizi, kwanabo baneka iminatha yokuloba phezu kwamanzi okunene baya kuphelelwa.
9  Nabo basebenza ngeflakisi echaziweyo baya kuba neentloni; kanjalo nabaluki belaphu elimhlophe.
10  Nabaluki bayo baya kutyunyuzwa, bonke abasebenzela umvuzo babe buhlungu emphefumlweni.
11  Iinkosana zaseTsowan eneneni zizizidenge. Ngokubhekisele kwizilumko ezikubacebisi bakaFaro ke, icebo lazo liyinto engekho ngqiqweni. Niya kutsho njani na kuFaro ukuthi: “Ndingunyana wezilumko, unyana wookumkani bamaxesha amandulo”?
12  Ziphi na, ke ngoko—izilumko zakho—ukuze zikuxelele nokuze zikwazi oko agqibe kuko uYehova wemikhosi ngokuphathelele iYiputa?
13  Iinkosana zaseTsowan zenze ngobudenge, iinkosana zaseNofu zikhohlisiwe, amadoda aziintloko ezizwe zayo ayibangele yabhadu-bhadula iYiputa.
14  UYehova uthululele phakathi kwayo umoya wokuphazamiseka; yaye bayibhadulisile iYiputa kuwo wonke umsebenzi wayo, kanye njengokugxadazela kwenxila emhlanzweni walo.
15  Kwaye iYiputa ayiyi kuba nawo nawuphi na umsebenzi onokwenziwa yintloko okanye ngumsila, ihlumelo okanye umzi.
16  Ngaloo mini iYiputa iya kuba njengabafazi, yaye ngokuqinisekileyo iya kungcangcazela inkwantye ngenxa yokulingisa kwesandla sikaYehova wemikhosi ayilingisa ngaso.
17  Kwaye umhlaba wakwaYuda uya kuyenza igxadazele iYiputa. Wonke ubani athe umntu wawukhankanya kuye uyankwantya ngenxa yesigqibo agqibe kuso uYehova wemikhosi nxamnye naye.
18  Ngaloo mini kuya kubakho izixeko ezihlanu kwilizwe laseYiputa ezithetha ulwimi lwakwaKwanan nezifunga uYehova wemikhosi. Esinye isixeko siya kubizwa ngokuba sisiXeko Sokuchitha.
19  Ngaloo mini kuya kubakho isibingelelo kuYehova phakathi kwelizwe laseYiputa, nentsika kaYehova ibe ngasemdeni wayo.
20  Kwaye siya kuba ngumqondiso nobungqina kuYehova wemikhosi kwilizwe laseYiputa; kuba baya kudanduluka kuYehova ngenxa yabacinezeli, yaye uya kubathumelela umsindisi ozukileyo, oya kuthi okunene abahlangule.
21  UYehova uya kuzazisa kumaYiputa; amazi uYehova amaYiputa ngaloo mini, kwaye amele anikele umbingelelo nesipho yaye amele enze isibhambathiso kuYehova aze asifezekise.
22  UYehova uya kuyibetha ngesibetho iYiputa. Iya kubethwa ngesibetho ize iphiliswe; baya kubuyela kuYehova, aze asabele akubongozwa ngabo, abaphilise.
23  Ngaloo mini kuya kubakho uhola wendlela ophuma eYiputa oya eAsiriya, eze ama-Asiriya eYiputa, namaYiputa aye eAsiriya; akhonze kunye amaYiputa nama-Asiriya.
24  Ngaloo mini uSirayeli uya kuba ngowesithathu kunye neYiputa neAsiriya, oko kukuthi, intsikelelo phakathi komhlaba,
25  ngenxa yokuba uYehova wemikhosi uya kube eyisikelele, esithi: “Mabasikelelwe abantu bam, iYiputa, nomsebenzi wezandla zam, iAsiriya, nelifa lam, uSirayeli.”
24  Khangela! UYehova uqongqotha ilizwe, ulenza libe yinkangala, kwaye ubujijile ubuso balo waza wabachithachitha abemi balo.
2  Kumele kufane ebantwini njengakumbingeleli; kufane kumkhonzi njengakwinkosi yakhe; kufane kwisicakakazi njengakwinkosikazi yaso; kufane kumthengi njengakumthengisi; kufane kumbolekisi njengakulowo ubolekayo; kufane kothabatha inzala njengakulowo uhlawula inzala.
3  Nakanjani na ilizwe liya kuqongqothwa, ibe nakanjani na liya kuphangwa, kuba uYehova ulithethile eli lizwi.
4  Ilizwe lizilile, liphelelwe. Ilizwe elinemveliso libunile, liphelelwe. Abo baphakamileyo ebantwini belizwe babunile.
5  Yaye lona kanye ilizwe lingcolile phantsi kwabemi balo, kuba bayicezele imithetho, bawutshintsha ummiselo, bawaphula umnqophiso ohlala ngokungenammiselo.
6  Kungenxa yoko le nto isiqalekiso silidle saligqiba ilizwe, nabo bangabemi kulo bagqalwa benetyala. Kungenxa yoko le nto abemi belizwe benciphile ngenani, yaye kusele abantu abafayo abambalwa kakhulu.
7  Iwayini entsha izilile, umdiliya ubunile, bonke abo bebenentliziyo echulumancileyo bayancwina.
8  Ukugcoba ngeentambula kuphelile, ingxolo yabo banochulumanco olukhulu ayiqhubeki, ukugcoba kohadi kuphelile.
9  Basela iwayini bengenangoma; isiselo esinxilisayo siyakrakra kwabo basiselayo.
10  Idolophu elahliweyo idilikile; zonke izindlu zivaliwe, akungenwa.
11  Kukho isikhalo ezitratweni kufunwa iwayini. Imihlali iphelile; ukugcoba kwelizwe kumkile.
12  Isixeko sisele silinxuwa; isango lityunyuzwe layimvithi nje.
13  Kuba kuya kuba njalo phakathi kwelizwe, phakathi kwezizwana, njengokuvuthululwa komnquma, njengobhikico xa kuphelile ukuvunwa kweediliya.
14  Baya kuliphakamisa ilizwi labo, baya kumemelela ngovuyo. Ngokongama kukaYehova ngokuqinisekileyo baya kudanduluka kabukhali beselwandle.
15  Kungenxa yoko le nto kummandla wokukhanya bamele bamzukise uYehova, balizukise naseziqithini zolwandle igama likaYehova, uTHIXO kaSirayeli.
16  Eziphelweni zelizwe sive uncuthu lwengoma oluthi: “Umhombiso waLowo Ulilungisa!” Kodwa ndithi: “Kum kukubhitya, kum kukubhitya! Yeha ke mna! Amaqhophololo aqhubene ngobuqhophololo. Ngobuqhophololo kanye amaqhophololo aqhubene ngobuqhophololo.”
17  Ukunkwantya nomgongxo nesibatha kuphezu kwakho, wena mmi welizwe.
18  Kuya kuthi ke nabani na osabileyo esandini sento enkwantyisayo awele emgongxweni, kuthi nabani na onyukayo ephuma emgongxweni abanjiswe sisibatha. Kuba wona kanye amasango ezikhukula aphezulu okunene aya kuvuleka, neziseko zomhlaba ziya kunyikima.
19  Ilizwe licandeke ngokupheleleyo, ilizwe ligungqiswe ngokupheleleyo, ilizwe lishukunyiswe ngokupheleleyo.
20  Ilizwe ligxadazela ngokupheleleyo njengomntu onxilileyo, yaye liyahexahexa njengephempe. Kwaye ukunxaxha kwalo kuye kwaba nzima phezu kwalo, yaye limele liwe, lingayi kuvuka kwakhona.
21  Kuya kuthi ngaloo mini uYehova aphethulele ingqalelo yakhe kumkhosi wendawo ephakamileyo kwindawo ephakamileyo, nakookumkani bomhlaba emhlabeni.
22  Kwaye ngokuqinisekileyo baya kuhlanganiswa ngokuhlanganiswa okunjengokwamabanjwa emhadini, baze bavalelwe entolongweni; yaye emva kwemihla emininzi kuya kunikelwa ingqalelo kubo.
23  Inyanga ehlangeneyo idanile, nelanga eliqaqambileyo lineentloni, kuba uYehova wemikhosi uye waba ngukumkani eNtabeni yeZiyon naseYerusalem naphambi kwamadoda akhulileyo akhe ngozuko.
58  “Memeza uvule umqala; ungathinteleki. Phakamisa ilizwi lakho kanye njengesigodlo, uze uxelele abantu bam imvukelo yabo, nendlu kaYakobi izono zayo.
2  Kanti babefuna mna imihla ngemihla, beyoliswa kukwazi iindlela zam, njengohlanga oluqhube ubulungisa nolungakushiyanga okusesikweni kukaThixo wabo, ekubeni baqhubeka becela kum imigwebo yobulungisa, besondela kuThixo ababeyoliswa nguye,
3  “‘Kungasiphi na isizathu esathi sazila ukutya waza akwabona, saxhwalekisa imiphefumlo yethu waza wena akwaphawula nto?’ “Eneneni nanifumana uyolo ngawo kanye umhla wokuzila kwenu, xa kwakukho bonke abo babulaleka ngenxa yenu enanibaqweqwedisa emsebenzini.
4  Eneneni ningazilela ukuxabana nokusukuzana, nokubetha ngenqindi lobungendawo. Anizange nizile na njengakumhla wokuvakalisa ilizwi lenu kwindawo ephakamileyo?
5  Ngaba ukuzila endikunyulayo kufanele kube nje, njengomhla wokuba umntu wasemhlabeni axhwalekise umphefumlo wakhe? Wokuba athokombise intloko kanye njengomzi, nokuba andlale irhonya nothuthu ngokungathi sisingqengqelo sakhe? Yile nto na le niyibiza ngokuba kukuzila nomhla owamkelekileyo kuYehova?
6  “Asikuko na oku ukuzila endikunyulayo? Ukukhulula amakhamandela obungendawo, ukukhulula izibopho zedyokhwe, nokundulula abo batyumkileyo bekhululekile, nokuba niqhawule kubini zonke iidyokhwe na?
7  Asikokwahlulela olambileyo isonka sakho na, nokuba ungenise abantu abaxhwalekileyo nabangenamakhaya endlwini yakho? Ukuba, kunokwenzeka ubone uthile eze, umele umambese, yaye ungazifihli enyameni yakho?
8  “Ngoko ke ukukhanya kwakho kungathi qhiphu njengesifingo; uze uchache ngokukhawuleza. Nobulungisa bakho ngokuqinisekileyo bebuya kuhamba phambi kwakho; lona kanye uzuko lukaYehova beluya kukukhusela ngasemva.
9  Ubuya kubiza yaye uYehova ebeya kuphendula; ubuya kukhalela uncedo, aze yena athi, ‘Ndilapha!’ “Ukuba uya kuyishenxisa phakathi kwakho idyokhwe, ukwalatha ngomnwe nokuthetha okwenzakalisayo;
10  kwaye uya kumnika lowo ulambileyo okunqwenelwa ngumphefumlo wakho, wanelise nomphefumlo oxhwalekileyo, ngokuqinisekileyo ukukhanya kwakho kuya kukhazimla nasebumnyameni, nesithokothoko sakho siya kuba njengasemini emaqanda.
11  Kwaye uYehova uya kubopheleleka ukuba akukhokele rhoqo nokuba anelise umphefumlo wakhe naselizweni elibharhileyo, yaye uya kuwomeleza amathambo akho; ube njengomyezo onamanzi amaninzi, nanjengomthombo wamanzi, omanzi awo angatshiyo.
12  Yaye ngokuphuma kuwe abanye ngokuqinisekileyo baya kuzakha iindawo ebeziphanzile ixesha elide; uya kuvusa kwaneziseko zezizukulwana eziqhubekayo. Kwaye okunene uya kubizwa ngokuba uyingcibi yamathuba, umhlaziyi weendlela ekuhlalwa ngakuzo.
13  “Ukuba ngenxa yesabatha uya kulubuyisa unyawo lwakho ngokubhekisele ekwenzeni oko kuyolisa wena ngomhla wam ongcwele, yaye okunene uya kuyibiza isabatha ngokuba luyolo olugqibeleleyo, umhla ongcwele kaYehova, ozukiswayo, kwaye okunene uya kuyizukisa kunokuba wenze ezakho iindlela, kunokuba ufumane okuyolisa wena uze uthethe ilizwi;
14  uya kwandula uyoliswe ngokugqibeleleyo nguYehova, yaye ndiya kukukhwelisa kwiindawo eziphakamileyo zomhlaba; kwaye ndiya kukudlisa kwilifa likaYakobi ukhokho wakho, kuba umlomo kaYehova ukuthethile oko.”
43  Ke kaloku utsho uYehova, uMdali wakho, Yakobi, noMyili wakho, Sirayeli, ukuthi: “Musa ukoyika, kuba ndikuhlawulele. Ndikubizile ngegama lakho. Ungowam.
2  Ukuba kunokwenzeka udlule emanzini, ndiza kuba nawe; nasemilanjeni, ayiyi kukukhukulisa. Ukuba kunokwenzeka uhambe emlilweni, akuyi kutsha, nedangatye aliyi kukurhawula.
3  Kuba ndinguYehova uThixo wakho, Lowo Ungcwele kaSirayeli uMsindisi wakho. Ndinikele ngeYiputa ukuba ibe yintlawulelo yakho, iTiyopiya neSebha esikhundleni sakho.
4  Ngenxa yokuba uxabisekile yaye ubekekile emehlweni am, mna ke ndikuthandile. Yaye ndiya kunikela abantu esikhundleni sakho, namaqela eentlanga esikhundleni somphefumlo wakho.
5  “Musa ukoyika, kuba ndinawe. Ndiya kuyizisa imbewu yakho ivela empumalanga, ndikuqokelele ndawonye uvela entshonalanga.
6  Ndiya kuthi kumntla, ‘Khupha!’ nakumzantsi ndithi, ‘Musa ukunqanda. Zisa oonyana bam abavela kude, neentombi zam ezivela esiphelweni somhlaba,
7  wonk’ ubani obizwa ngegama lam nendimdalele uzuko lwam, endimyilileyo, ewe, endimenzileyo.’
8  “Zisa isizwana esiziimfama nakuba ekho wona amehlo, nezithulu nakuba beneendlebe.
9  Iintlanga zonke maziqokelelwe kwindawo enye, namaqela eentlanga ahlanganiselwe ndawonye. Ngubani na phakathi kwazo onokukuxela oku? Okanye zinako na ukusivisa kwanezinto zokuqala? Mazivelise amangqina azo, ukuze zibe nokuvakaliswa zingamalungisa, okanye mabeve baze bathi, ‘Yinyaniso!’”
10  “Ningamangqina am,” utsho uYehova, “ningumkhonzi wam endimnyulileyo, ukuze nazi, nikholwe kum, niqonde ukuba ikwaNdim. Phambi kwam akuzange kuyilwe Thixo, nasemva kwam akubangakho namnye.
11  Mna—ke, ndinguYehova, yaye akukho msindisi ngaphandle kwam.”
12  “Mna ndixelile, ndasindisa, ndavakalisa, kungekho thixo wumbi phakathi kwenu. Ngoko nina ningamangqina am,” utsho uYehova, “yaye mna ndinguThixo.
13  Lonke ixesha eli ikwaNdim; yaye akukho bani uhlangulayo esandleni sam. Ndiya kusebenza, kwaye ngubani na onokukubuyisa oko?”
14  Utsho uYehova, uMhlawuleli wenu, Lowo Ungcwele kaSirayeli, ukuthi: “Ngenxa yenu ndiza kuthumela eBhabhiloni ndize ndihlise imivalo yeentolongo, namaKhaledi ehlahlamba ezinqanaweni zawo.
15  NdinguYehova Lowo Ungcwele wenu, uMdali kaSirayeli, uKumkani wenu.”
16  Utsho uYehova, Lowo wenza indlela elwandle nendlela emanzini anamandla,
17  Lowo uvelisa inqwelo yokulwa nehashe, umkhosi wamajoni nabo bomeleleyo kwangaxeshanye, ukuthi: “Baya kulala phantsi. Abayi kuvuka. Ngokuqinisekileyo baya kucimeka. Njengomsonto weflekisi bamele bacime.”
18  “Musani ukuzikhumbula izinto zokuqala, musani ukuphethulela ingqalelo yenu kwizinto zangaphambili.
19  Khangelani! Ndenza into entsha. Ke kaloku iya kuntshula. Nina niya kuyazi, akunjalo na? Ngokwenene, entlango ndiya kumisa indlela, imilambo enkqantosini.
20  Irhamncwa lasendle liya kundizukisa, oodyakalashe neenciniba; ngenxa yokuba ndiya kuvelisa amanzi entlango, nemilambo enkqantosini, ukuze ndiseze abantu bam, onyuliweyo wam,
21  abantu endiziyilele bona, ukuze babalise indumiso yam.
22  “Kodwa akundibizanga mna,  Yakobi, ngenxa yokuba utyhafile ndim, Sirayeli.
23  Akundiziselanga izimvu zomnikelo wakho otshiswa kuphele, yaye akundizukisanga ngemibingelelo yakho. Andikunyanzelanga ukuba undikhonze ngesipho, ndingakutyhafisanga nangentlaka yokuqhumisa.
24  Akundithengelanga ngcongolo yeziqholo emnandi ngayo nayiphi na imali; yaye akundanelisanga ngamanqatha emibingelelo yakho. Ngenene undinyanzele ukuba ndikhonze ngenxa yezono zakho; undityhafisile ngeziphoso zakho.
25  “Mna—mna ndinguLowo ususa ukunxaxha kwakho ngenxa yam, kwaye izono zakho andiyi kuzikhumbula.
26  Ndikhumbuze; masimiselane isigwebo; chaza ingxelo yakho ukuze ube ngolungileyo.
27  Uyihlo, owokuqala, wonile, nalowo ukuthethelayo unxaxhile kum.
28  Ngoko ndiya kuzihlambela iinkosana zendawo engcwele, yaye ndiya kumnikela kwintshabalalo uYakobi noSirayeli kumazwi okutshabhisa.
66  Utsho uYehova ukuthi: “Amazulu ayitrone yam, umhlaba sisihlalo seenyawo zam. Ndluni ke leyo ningandakhela yona, yiyiphi loo ndawo ndingaphumla kuyo?”
2  “Ke kaloku zonke ezi zinto zenziwe sisandla sam, ukuze nje zona zonke zibekho,” utsho uYehova. “Ngoko, ndiya kukhangela kulo, kulowo uxhwalekileyo nokhathazekileyo emoyeni nongcangcazelayo lilizwi lam.
3  “Oxhela inkunzi yenkomo unjengalowo uxabela umntu. Obingelela ngemvu unjengalowo waphula intamo yenja. Lowo unikela isipho—igazi lehagu! Lowo wenza isikhumbuzo ngentlaka yokuqhumisa unjengalowo ubulela ngamazwi angaqhelekanga. Banjengabo banyule iindlela zabo, yaye umphefumlo wabo uyoliswa zizinto zabo ezilizothe.
4  Nam ndiya kunyula iindlela zokubaphatha kabuhlungu; yaye ndiya kubazisela izinto ezibothusayo; ngenxa yokuba ndibizile, kodwa akwabikho bani uphendulayo; ndathetha, kodwa akukho bani waphulaphulayo; yaye baqhubeka besenza okubi emehlweni am, kwaye banyula into engandiyolisanga.”
5  Liveni ilizwi likaYehova, nina ningcangcazelayo lilizwi lakhe: “Abazalwana benu abanithiyileyo, abanikhuphela ecaleni ngenxa yegama lam, bathi, ‘Ngamana uYehova angazukiswa!’ Kanjalo umele abonakale nize nina nibe nemihlali, yaye ngabo abaya kuhlaziswa.”
6  Kukho isandi sokuxokozela esiphuma esixekweni, isandi esiphuma etempileni! Sisandi sikaYehova ebuyekeza oko kufaneleyo ezintshabeni zakhe.
7  Ngaphambi kokuba ifikelwe yinimba yazala. Ngaphambi kokuba ifikelwe yinimba, yazala umntwana oyinkwenkwe.
8  Ngubani na ove into enjengale? Ngubani na obone izinto ezinjengezi? Kuya kuveliswa ilizwe ngeentlungu zokubeleka ngamini-nye na? Okanye kuya kuzalwa uhlanga ngesihlandlo esinye na? Kuba iZiyon ifikelwe yinimba yaza yazala oonyana bayo.
9  “Mna ke, ndiya kubangela ukutyhoboza na ndize ndingabangeli kuzalwe?” utsho uYehova. “Okanye ndibangela kuzalwe na ndize okunene ndivale?” utsho uThixo wakho.
10  Yibani nemihlali kunye neYerusalem nize nivuye kunye nayo, nonke nina niyithandayo. Gcobani kakhulu kunye nayo, nonke nina nihlala nizilile ngenxa yayo;
11  ngenxa yokuba niya kwanya nize okunene nifumane ulwaneliseko ebeleni lentuthuzelo epheleleyo yayo; ngenxa yokuba niya kuthabatha ithamo nize niyoliswe ngokugqibeleleyo ngumbele wozuko lwayo.
12  Kuba utsho uYehova ukuthi: “Yabonani, ndolulela kuyo uxolo kanye njengomlambo nozuko lweentlanga kanye njengomsinga okhukulayo, yaye ngokuqinisekileyo niya kwanya. Niya kuthwalwa ephangweni, niwolwe emadolweni.
13  Njengendoda ehlala ithuthuzelwa ngunina, ngokunjalo nam ndiya kuhlala ndinithuthuzela; yaye kwimeko yeYerusalem niya kuthuthuzeleka.
14  Kwaye ngokuqinisekileyo niya kubona, nentliziyo yenu iya kugcoba, namathambo enu aya kuhluma njengengca ethambileyo. Yaye isandla sikaYehova ngokuqinisekileyo siya kwaziswa kubakhonzi bakhe, kodwa okunene uya kuziqalekisa iintshaba zakhe.”
15  “Kuba uYehova uza kanye njengomlilo, neenqwelo zakhe zinjengesaqhwithi somoya, ukuze abuyisele umsindo wakhe ngobushushu obupheleleyo nokhalimelo lwakhe ngamadangatye omlilo.
16  Kuba njengomlilo uYehova enyanisweni uya kwenza imbambano, ewe, ngekrele lakhe, nxamnye nenyama yonke; yaye ngokuqinisekileyo ababuleweyo nguYehova baya kuba baninzi.
17  Abo bazingcwalisayo baze bazihlambululele imiyezo emva kwalowo usesazulwini, besidla inyama yehagu nento elizothe, kwanempuku etsibayo, xa bebonke baya kufikelela esiphelweni sabo,” utsho uYehova.
18  “Ke ngokubhekisele kwimisebenzi yabo neengcamango zabo, ndiyeza ukuze ndiqokelele ndawonye zonke iintlanga neelwimi; yaye kufuneka zize ukuze zibubone ubuqaqawuli bam.”
19  “Kwaye ndiza kumisa umqondiso phakathi kwazo, ndithumele abathile kwabo babalekileyo ezintlangeni, eTarshishe, ePuli, naseLudi, abo barhola isaphetha, kwaTubhali nakwaYavan, iziqithi ezikude, ezingevanga ngxelo ngam okanye zibone ubuqaqawuli bam; yaye ngokuqinisekileyo ziya kubuxela ubuqaqawuli bam phakathi kweentlanga.
20  Okunene ziya kubazisa bonke abantakwenu bephuma kuzo zonke iintlanga njengesipho kuYehova, ngamahashe nangeenqwelo nangeenqwelo ezinezigqubuthelo nangeemeyile nangeemazi zeenkamela ezinamendu, entabeni yam engcwele, eYerusalem,” utsho uYehova, “kanye njengaxa oonyana bakaSirayeli besizisa isipho ngesitya esihlambulukileyo endlwini kaYehova.”
21  “Nakubo ndiya kuthabatha abathile babe ngababingeleli, ngabaLevi,” utsho uYehova.
22  “Kuba kanye njengoko amazulu amatsha nomhlaba omtsha endiwenzayo umi phambi kwam,” utsho uYehova, “ngokunjalo iya kuma inzala yenu negama lenu.”
23  “Ngokuqinisekileyo kuya kuthi ke ukususela ekuthwaseni kwenyanga ukusa ekuthwaseni kwenyanga nokususela kwisabatha ukusa kwisabatha inyama yonke ifike ukuze iqubude phambi kwam,” utsho uYehova.
24  “Kwaye okunene baya kuphuma baze bakhangele kwizidumbu zamadoda anxaxhileyo kum; kuba zona kanye iimpethu ezikuwo aziyi kufa nomlilo wabo awuyi kucima, yaye bamele babe yinto elizothe kwinyama yonke.”
54  “Memelela ngovuyo, wena mfazi uludlolo olungazaliyo! Chwayita umemelele ngovuyo uze udanduluke kabukhali, wena ungazange ube nenimba, kuba baninzi oonyana bophanzileyo kunoonyana bomfazi onendoda,” utsho uYehova.
2  “Yenze ibe banzi ngakumbi indawo yentente yakho. Kwaye mabawolule amalaphu entente yomnquba wakho ozukileyo. Ungathinteli. Yandisa iintambo zentente yakho, uzenze zomelele izikhonkwane zentente yakho.
3  Kuba uya kuphuma uye ngasekunene nangasekhohlo, nenzala yakho iya kuzidla ilifa iintlanga, izime izixeko ebeziphanzile.
4  Musa ukoyika, kuba akuyi kuhlaziswa; yaye musa ukuziva uthotyiwe, kuba akuyi kudaniswa. Kuba uya kulilibala kwanehlazo lexesha lobutsha bakho, nongcikivo lobuhlolokazi bakho akuyi kuba salukhumbula.”
5  “Kuba uMenzi wakho Ozukileyo yindoda engumnini wakho, igama lakhe linguYehova wemikhosi; yaye Lowo Ungcwele kaSirayeli nguMhlawuleli wakho. Uya kubizwa ngokuba nguTHIXO womhlaba uphela.
6  Kuba uYehova wakubiza ngokungathi ubungumfazi oshiywe ngokupheleleyo nowenzakeleyo emoyeni, nanjengomfazi wexesha lobutsha owathi ke wagatywa,” utsho uThixo wakho.
7  “Ndakushiya ngokupheleleyo okomzuzwana omncinane, kodwa ndiya kukuqokelela ndawonye ngeenceba ezinkulu.
8  Ngomkhukula wokucaphuka ndabufihla ubuso bam kuwe okomzuzwana nje, kodwa ngobubele bothando ndiza kuba nenceba kuwe ukusa kwixesha elingenammiselo,” utsho uMhlawuleli wakho, uYehova.
9  “Oku kunjengemihla kaNowa kum. Kanye njengoko ndifungile ukuba amanzi kaNowa akayi kuphinda adlule phezu komhlaba, ngokunjalo ndifungile ukuba andisoze ndikucaphukele okanye ndikukhalimele.
10  Kuba iintaba zingashenxiswa, neenduli zingashukuma, kodwa ububele bam bothando abuyi kushenxiswa kuwe, nomnqophiso wam woxolo awuyi kushukuma,” utsho uYehova, Lowo unenceba kuwe.
11  “Owu mfazi uxhwalekileyo, ophoswa ngapha nangapha sisivuthuvuthu, ongathuthuzelekanga, yabona, ndiwabeka amatye akho ngodaka oluqinileyo, yaye ndiya kusibeka ngeesafire isiseko sakho.
12  Kwaye uqoqo lwakho ndiya kulwenza ngeerubhi, namasango akho ngamatye abengezelayo abumlilorha, nemida yakho yonke ngamatye ayolisayo.
13  Bonke oonyana bakho baya kufundiswa nguYehova, lube lukhulu uxolo loonyana bakho.
14  Uya kumiselwa ngokuqinileyo ngobulungisa. Uya kuba kude nengcinezelo—kuba akuyi koyika nto—nayo nantoni na enkwantyisayo, kuba ayiyi kusondela kuwe.
15  Ukuba nabani na angakuhlasela, akayi kuba eyalelwe ndim. Nabani na okuhlaselayo uya kuwa ngenxa yakho.”
16  “Khangela! Mna ndidale ingcibi, leyo ivuthela umlilo wamalahle eenkuni nevelisa isixhobo njengomsebenzi wayo. Ndidale kwanendoda eyonakalisayo yomsebenzi wokwaphula.
17  Nasiphi na isixhobo esiya kuyilwa nxamnye nawe asiyi kuphumelela, nalo naluphi na ulwimi oluya kuphakama nxamnye nawe ekugwetyweni uya kulugwebela isohlwayo. Lilo elo ilifa labakhonzi bakaYehova, yaye ubulungisa babo buphuma kum,” utsho uYehova.
44  “Ke kaloku phulaphula, Yakobi mkhonzi wam, nawe, Sirayeli, endimnyulileyo.
2  Utsho uYehova, uMenzi wakho noMyili wakho, owaqhubeka ekunceda kwasesiswini, ukuthi, ‘Musa ukoyika, Yakobi mkhonzi wam, nawe, Yeshurun, endimnyulileyo.
3  Kuba ndiya kugalela amanzi konxaniweyo, nemisinga ethontsizayo kwindawo eyomileyo. Ndiya kuthulula umoya wam embewini yakho, nentsikelelo yam kwinzala yakho.
4  Kwaye ngokuqinisekileyo baya kuntshula phakathi kwengca eluhlaza, njengemingcunube ngasemijelweni yamanzi.
5  Lo uya kuthi: “NdingokaYehova.” Aze lowa azibize ngegama likaYakobi, yaye omnye uya kubhala oku esandleni sakhe: “OkaYehova.” Omnye uya kuzithiya ngegama likaSirayeli.’
6  “Utsho uYehova, uKumkani kaSirayeli noMhlawuleli wakhe, uYehova wemikhosi, ukuthi, ‘Ndingowokuqala, ndikwangowokugqibela, yaye akukho Thixo ngaphandle kwam.
7  Ngubani na onjengam? Makamemeze, ukuze akuxele oko aze akwazise kum. Ukususela ekumiseleni kwam abantu kwakudala, mabaxele bona izinto ezizayo nezinto eziya kungena.
8  Musani ukunkwantya, yaye musani ukubamba ongezantsi. Andikhange na ukususela ngelo xesha ndinivise ndaza ndanixelela oko? Kwaye ningamangqina am. Ukho na omnye uThixo ngaphandle kwam? Hayi, akukho Liwa. Akukho ndiliqondayo mna.’”
9  Abayili bemifanekiso eqingqiweyo bonke abayonto yokwenene, nezinto zabo ezithandekayo aziyi kuba yingenelo; njengamangqina abo aziboni nto yaye azazi nto, ukuze zibe neentloni.
10  Ngubani na oyile uthixo okanye otyhide umfanekiso oqingqiweyo? Akubanga yingenelo konke konke oko.
11  Khangela! Onke amaqabane akhe aya kuba neentloni, neengcibi zingabantu basemhlabeni. Bonke baya kuqokelelana ndawonye. Baya kuma ngxi. Baya kunkwantya. Kwangaxeshanye baya kuba neentloni.
12  Umkroli wentsimbi onenkxola uyisebenza ngamalahle; ayibumbe ngezando, nangengalo yakhe enamandla. Uthi ke alambe, aphelelwe ngamandla. Anxanwe, adinwe.
13  Yena ke umkroli womthi, wolule ulutya lokulinganisa; wenza isazobe ngechitywa; usisebenza ngesixhobo sokuchwela; yaye wenza isazobe ngekhampasi, aze asenze sibe njengembonakaliso yomntu, njengobuhle boluntu, ukuze sihlale endlwini.
14  Kukho lowo unomsebenzi wokugawula imisedare; yena uthabatha iintlobo ezithile zemithi, wona kanye umthi oxandileyo, yaye uyawuyeka womelele phakathi kwemithi yehlathi. Utyala umthi womlowureli, ize imvula iwukhulise.
15  Usetyenziselwa ukubasa umlilo. Ngoko uthabatha inxalenye yawo ukuze othe. Ubasa ngawo umlilo aze abhake isonka. Kanti kwangawo wenza uthixo aze aqubude kuye. Wenza umfanekiso oqingqiweyo, aqubude kuwo.
16  Isiqingatha sawo usitshisa emlilweni. Kwisiqingatha sawo wosa kakuhle inyama ayityayo, aze anele. Uyotha aze athi: “Heke! Ndothile. Ndibone ukukhanya komlilo.”
17  Kodwa okuseleyo kuwo wenza ngako uthixo, umfanekiso wakhe oqingqiweyo. Uqubuda kuwo aze athobe athandaze kuwo athi: “Ndihlangule, kuba unguthixo wam.”
18  Abazi, bengaqondi, ngenxa yokuba amehlo abo avingciwe khon’ ukuze bangaboni, nentliziyo yabo khon’ ukuze bangabi nangqiqo.
19  Yaye akukho bani ukhumbulayo entliziyweni yakhe okanye onolwazi okanye ukuqonda, esithi: “Isiqingatha sawo ndisitshise emlilweni, nasemalahleni awo ndibhake isonka; ndosa inyama ndaza ndatya. Kodwa ngenxalenye eseleyo kuwo ndiya kwenza into ecekisekayo na? Ndiya kuqubuda elukhunini olomisiweyo lomthi na?”
20  Udla uthuthu. Intliziyo yakhe ekhohlisiweyo imlahlekisile. Yaye akawuhlanguli umphefumlo wakhe, engatsho nokuthi: “Akukho buxoki na esandleni sam sokunene?”
21  “Khumbula ezi zinto, Yakobi, nawe, Sirayeli, ngenxa yokuba ungumkhonzi wam. Ndikuyilile. Ungumkhonzi wam. Sirayeli, akuyi kulibaleka kum.
22  Ndiza kukususa ukunxaxha kwakho njengelifu, nezono zakho njengengqimba yelifu. Buyela kum, kuba ndiya kukuhlawulela.
23  “Memelelani ngovuyo, nina mazulu, kuba uYehova uthabathe inyathelo! Dumani ngoloyiso, nina mimandla iyeyona isemazantsi omhlaba! Chwayitani, nina zintaba nimemelela ngovuyo, wena hlathi nani nonke nina mithi ekulo! Kuba uYehova umhlawulele uYakobi, nakuSirayeli ubonakalisa ubuhle bakhe.”
24  Utsho uYehova, uMhlawuleli wakho noMyili wakho kwasesiswini, ukuthi: “Mna, Yehova, ndenza yonk’ into, ndolula amazulu ngokwam, nditwabulula umhlaba. Ngubani na owayekunye nam?
25  Nditshitshisa imiqondiso yabo bantetho ililize, yaye ndinguLowo uphambanisa abavumisi; Lowo ubuyisela abantu abazizilumko emva, naLowo uguqulela kwanolwazi lwazo ekubeni bubudenge;
26  Lowo wenza ilizwi lomkhonzi wakhe libe yinyaniso, naLowo uphumeza ngokupheleleyo icebo labathunywa bakhe; Lowo uthi ngeYerusalem, ‘Iya kumiwa,’ nothi ngezixeko zakwaYuda, ‘Ziya kubuya zakhiwe, neendawo zakhe eziphanzileyo ndiya kuzivusa’;
27  Lowo uthi emanzini anzongonzongo, ‘Yibani ngumphunga; nemilambo yakho yonke ndiya kuyomisa’;
28  Lowo uthi kuKoreshi, ‘Ngumalusi wam, yaye konke oko ndiyoliswa kuko uya kukuphumeza ngokupheleleyo’; athi ngeYerusalem, ‘Iya kubuya yakhiwe,’ nangetempile, ‘Siya kubekwa isiseko sakho.’”
47  Yihla uze uhlale phantsi eluthulini, ntombi enyulu yaseBhabhiloni. Hlala phantsi emhlabeni apho kungekho trone, ntombi yamaKhaledi. Kuba akuyi kuba namava kwakhona okuba abantu bakubize ngokuba ubuthathaka yaye uethe-ethe.
2  Thabatha ilitye lokuguba uze usile umgubo. Tyhila isigqubuthelo sakho. Hluba umbhinqo wakho omde. Tyhila umlenze. Wela imilambo.
3  Ufanele ubutyhile ubuze bakho. Ungcikivo lwakho lufanele lubonwe. Ndiya kuphindezela, ndingahlangabezi mntu ngobubele.
4  “Kukho Lowo usihlawulelayo. Igama lakhe nguYehova wemikhosi, Lowo Ungcwele kaSirayeli.”
5  Hlala phantsi uthe cwaka uze ungene ebumnyameni, ntombi yamaKhaledi; kuba akuyi kuba namava kwakhona okuba abantu bakubize ngokuba uyiNkosikazi Yezikumkani.
6  Ndabacaphukela abantu bam. Ndalihlambela ilifa lam, ndabanikela esandleni sakho. Akuzange ubenzele nceba. Wayenza yanzima idyokhwe yakho phezu kwendoda endala.
7  Kwaye wamana usithi: “Ndiya kungqineka ndiyiNkosikazi ukusa kwixesha elingenammiselo, ngonaphakade.” Akuzange uzithabathele ntliziyweni yakho ezi zinto; akuzange ukukhumbule ukuphela komcimbi.
8  Ke kaloku yiva oku, mfazindini unikwe uyolo, lowo uhleli ngonqabiseko, lowo uthi entliziyweni yakhe: “Ndim lo, akukho bani ungomnye. Andiyi kuhlala njengomhlolokazi, nokulahlekelwa ngabantwana andiyi kukwazi.”
9  Kodwa ezi zinto zimbini ziya kuza kuwe ngequbuliso, ngamini-nye: ukulahlekelwa ngabantwana nobuhlolokazi. Ngomlinganiselo wazo opheleleyo zimele zikufikele, ngenxa yokukhafula kwakho okukhulu, ngenxa yamandla apheleleyo oomabophe bakho—ngokugqithiseleyo.
10  Uqhubekile ukholosa ngobubi bakho. Uye wathi: “Akukho bani undibonayo.” Ubulumko bakho nolwazi lwakho—kuko okukulahlekisileyo; yaye umana usithi entliziyweni yakho: “Ndim lo, akukho wumbi.”
11  Kwaye umele ufikelwe yintlekele; akuyi kulazi ikhubalo lokumelana nayo. Uya kuwelwa yinkxwaleko; akuyi kukwazi ukuyinqanda. Yaye uya kufikelwa ngequbuliso kukonakaliswa ongakwaziyo.
12  Ke kaloku, yima ngxi ngoomabophe bakho nangokukhafula kwakho okukhulu, oye wabulaleka ngako ukususela ebutsheni bakho; ukuze mhlawumbi ukwazi ukungenelwa, ukuze mhlawumbi wenze abantu bangenwe luloyiko.
13  Udiniwe bubuninzi babacebisi bakho. Ke kaloku, mabeme baze bakusindise, abanquli bamazulu, abo bakhangela iinkwenkwezi, abo bathi ekuthwaseni kweenyanga bazise ngezinto eziya kukufikela.
14  Khangela! Baye baba njengeendiza. Ngokuqinisekileyo umlilo uya kubatshisa. Abayi kuwuhlangula umphefumlo wabo emandleni amadangatye. Akuyi kubakho mlilo wamalahle eenkuni ukuze abantu bothe, kungekho kukhanya komlilo abaya kuhlala phantsi phambi kwawo.
15  Ngokuqinisekileyo baya kuba njalo kuwe, abo ubulaleke ngabo besebenzisa amakhubalo ukususela ebutsheni bakho. Okunene baya kubhadula, ngamnye aye kummandla wakowabo. Akuyi kubakho bani wokukusindisa.
48  Yivani oku, ndlu kaYakobi, nina nizibiza ngegama likaSirayeli nabo baphume kuwo amanzi akwaYuda, nina bafunga ngegama likaYehova nabo bakhankanya uTHIXO kaSirayeli, kungekhona ngenyaniso nangobulungisa.
2  Kuba bazibize ngokuba ngabesixeko esingcwele, yaye bazixhase ngoTHIXO kaSirayeli, ogama lakhe linguYehova wemikhosi.
3  “Izinto zokuqala ndizixelile ukususela ngelo xesha, ziphuma emlonyeni wam, ndaqhubeka ndizivakalisa. Ndazenza ngesiquphe, zabakho.
4  Ngenxa yokwazi kwam ukuba ulukhuni nokuba intamo yakho yimisipha yentsimbi nebunzi lakho lubhedu,
5  ndakuxelela ukususela ngelo xesha. Ngaphambi kokuba kufike, ndakuvisa, ukuze ungathi, ‘Isithixo sam sizenzile, nomfanekiso wam oqingqiweyo nomfanekiso wam otyhidiweyo uziyalele.’
6  Uvile. Kubone konke. Ke nina, aniyi kukuxela na oku? Ndikuvise izinto ezintsha ukususela kwixesha langoku, kwanezinto ezifihliweyo, obungazazi.
7  Kwixesha langoku zimele zidalwe, kungekhona ngelo xesha kwanezinto ongazivanga ngaphambi kwanamhlanje, ukuze ungathi, ‘Khangela! Bendisele ndizazi.’
8  “Ngaphezu koko, akuvanga, akwazanga, nendlebe yakho ayivulekanga ukususela ngelo xesha. Kuba ndazi kakuhle ukuba ubusenza ngobuqhophololo, yaye ububizwa ngokuba ‘ungonxaxhayo ukususela kwasesiswini.’
9  Ngenxa yegama lam ndiya kuwunqanda umsindo wam, nangenxa yendumiso yam ndiya kuzithintela ngakuwe ukuze unganqunyulwa.
10  Khangela! Ndikusulungekisile, kodwa kungekhona ngohlobo lwesilivere. Ndikunyulile ezikweni lokunyibilikisa lenkxwaleko.
11  Ngenxa yam, ngenxa yam ndiya kusebenza, kuba ubani angaziyeka njani na ahlanjelwe? Yaye andiyi kulunika nabani na ongomnye uzuko lwam.
12  “Phulaphula kum, Yakobi, nawe Sirayeli obiziweyo wam. IkwaNdim. Ndingowokuqala. Ngaphezu koko, ndingowokugqibela.
13  Ngaphezu koko, isandla sam sabeka isiseko somhlaba, yaye isandla sam sasekunene solula amazulu. Ndiyazibiza, ukuze zime kunye.
14  “Qokelelanani ndawonye, nonke, nize nive. Ngubani na phakathi kwabo oxele ezi zinto? UYehova umthandile. Uya kwenza oko kumyolisayo eBhabhiloni, nengalo yakhe iya kuba phezu kwamaKhaledi.
15  Mna—mna ndithethile. Ngaphezu koko, ndimbizile. Ndimzisile, ibe iya kwenziwa iphumelele indlela yakhe.
16  “Sondelani kum. Yivani oku. Ukususela ekuqaleni andithethanga emfihlekweni konke konke. Ukususela kwixesha lokwenzeka kwako bendikho.” Yaye ngoku iNkosi enguMongami uYehova indithumile, wona kanye umoya wayo.
17  Utsho uYehova, uMhlawuleli wakho, Lowo Ungcwele kaSirayeli, ukuthi: “Mna, Yehova, ndinguThixo wakho, Lowo ukufundisa okuyingenelo kuwe, Lowo ukubangela unyathele endleleni ofanele uhambe ngayo.
18  Owu ukuba nje kuphela okunene ubunganikela ingqalelo kwimiyalelo yam! Ngoko uxolo lwakho beluya kuba njengomlambo, nobulungisa bakho njengamaza olwandle.
19  Inzala yakho ibiya kuba njengentlabathi, kwanabo baphuma ezibilinini zakho. Belingayi kunqunyulwa okanye litshabalale igama labo phambi kwam.”
20  Hambani, niphume eBhabhiloni! Balekani nimke kumaKhaledi. Xelani kwanangesandi sentswahla yovuyo, kuvakaliseni oku. Kwenzeni kuye nasesiphelweni somhlaba. Yithini: “UYehova umhlawulele umkhonzi wakhe uYakobi.
21  Kwaye abazange banxanwe xa wayebahambisa nkqu nakwiindawo eziphanzileyo. Wabatsitsisela amanzi eliweni, wacanda iliwa ukuze kumpompoze amanzi.”
22  “Akukho luxolo kwabo babi,” utsho uYehova.
59  Khangela! Isandla sikaYehova asisifutshane ukuba singasindisi, nendlebe yakhe ayinzima ukuba ingeva.
2  Kodwa ziziphoso zenu ezinahlukanisileyo noThixo wenu, zizono zenu ezibusithelisileyo ubuso bakhe kuni ukuze angeva.
3  Kuba iintende zenu zingcoliswe ligazi, neminwe yenu sisiphoso. Imilebe yenu ithethe ubuxoki. Ulwimi lwenu ludumzela intswela-bulungisa.
4  Akukho namnye umemeza ngobulungisa, yaye akukho namnye konke konke oye enkundleni ngokuthembeka. Kukholoswe ngento engeyonene, yaye kuthethwa ubungento. Kukhawulwe inkathazo, kuzelwe okwenzakalisayo.
5  Baqandusela amaqanda enyoka enobuhlungu, yaye baluka indlu yesigcawu. Nabani na odlayo emaqandeni abo angafa, neqanda elikrotyoziweyo lingaqandusela irhamba.
6  Umsonto wendlu yesigcawu awuyi kuba sisambatho, bengayi kuzigquma ngemisebenzi yabo. Imisebenzi yabo yimisebenzi eyenzakalisayo, nomsebenzi wogonyamelo usezintendeni zabo.
7  Iinyawo zabo ziqhubeka zibalekela ngqo ebubini, yaye ziyakhawuleza ukuphalaza igazi elimsulwa. Iingcamango zabo ziingcamango ezenzakalisayo; ukuphanga nokuwisa ngoohola babo bendlela.
8  Indlela yoxolo abayinanzanga, yaye akukho okusesikweni emikhondweni yabo. Iindlela zabo bazenze zagwenxa. Akukho namnye onyathela kuzo oya kulwazi konke konke uxolo.
9  Kungenxa yoko le nto okusesikweni kukude kuthi, nobulungisa bungasifumani. Sihlala sithembe ukukhanya, kodwa, khangela! bubumnyama; sithembe ukuqaqamba, kodwa saqhubeka sihamba esithokothokweni.
10  Simana siphuthaphutha udonga njengabantu abaziimfama, kwaye siyaphuthaphutha njengabo bangenamehlo. Sikhubeke emini enkulu njengasekutshoneni kwelanga; phakathi kwabomeleleyo sinjengabafileyo.
11  Sihlala sigcuma, sonke, njengeebhere; nanjengamahobe siyalila sikhedamile. Sahlala sithembe okusesikweni, kodwa kungabikho; usindiso, kodwa luhlalele kude kuthi.
12  Kuba iye yaba ninzi imvukelo yethu phambi kwakho; ke zona izono zethu, ngasinye siyangqina nxamnye nathi. Kuba imvukelo yethu ikuthi; yaye ke zona iziphoso zethu, sizazi kakuhle.
13  Kubekho ukunxaxha nokumkhanyela uYehova; kwaye kubekho ukuhlehla kuThixo wethu, ukuthetha ngengcinezelo nemvukelo, ukukhawula nokudumzela amazwi obuxoki asuka entliziyweni.
14  Yaye okusesikweni kuhlehlisiwe, nobulungisa basuka bamela kude. Kuba inyaniso ikhubekile nasendaweni yembutho, noko kuthe tye akukwazi kungena.
15  Ayikho inyaniso, yaye nabani na osukayo ebubini uyaphangwa. UYehova wabona, yaye kwakukubi emehlweni akhe ukungabikho kokusesikweni.
16  Akubona ukuba akukho mntu, wakhwankqiswa kukungabikho komthetheleli. Waza ke wabasindisa ngayo ingalo yakhe, wabaxhasa ngabo ubulungisa bakhe.
17  Wandula ke wambatha ubulungisa njengesambatho sentsimbi, nesigcina-ntloko sosindiso entloko. Ngapha koko, wambatha izambatho zempindezelo waza wazisonga ngenzondelelo ngokungathi sisambatho esingenamikhono.
18  Uya kubavuza ngokwezenzo zabo, akhuphele umsindo wakhe kwabo bachasene naye, azibuyekeze ngokwempatho yazo iintshaba zakhe. Kwiziqithi uya kubuyekeza impatho efaneleyo.
19  Yaye entshonalanga baya kuqalisa ukuloyika igama likaYehova, nasempumalanga uzuko lwakhe, kuba uya kufika njengomlambo obandezelayo, lowo uqhutywa nguwo kanye umoya kaYehova.
20  “Kwaye ngokuqinisekileyo uMhlawuleli uya kuza eZiyon, nakwabo bajikayo ekunxaxheni kwaYakobi,” utsho uYehova.
21  “Mna ke, nguwo lo umnqophiso wam nabo,” utsho uYehova. “Umoya wam ophezu kwakho namazwi am endiwabeke emlonyeni wakho—akayi kushenxiswa emlonyeni wakho okanye emlonyeni wenzala yakho okanye emlonyeni wenzala yenzala yakho,” utsho uYehova, “ukususela ngoku kuse phambili kwixesha elingenammiselo.”
5  Makhe ndivumele intanda yam ingoma yalowo ndimthandayo ngokuphathelele isidiliya sakhe. Intanda yam yaba nesidiliya ngasendulini yeziqhamo.
2  Kwaye yemba kuso yasusa amatye yaza yatyala kuso umdiliya obomvu wohlobo, yakha inqaba phakathi kwaso. Yemba nesixovulelo sewayini kuso. Kwaye yahlala inethemba lokuba uya kuvelisa iidiliya, suka wona wavelisa iidiliya zasendle.
3  “Ke kaloku, bemi baseYerusalem nani madoda akwaYuda, ncedani nigwebe phakathi kwam nesidiliya sam.
4  Yintoni na esenokwenziwa ngesidiliya sam endingekayenzi? Kutheni na ukuba ndibe nethemba lokuba uya kuvelisa iidiliya, suka wona uvelise iidiliya zasendle?
5  Ke kaloku, makhe ndinazise oko ndiya kukwenza esidiliyeni sam: Ndiza kulushenxisa uthango lwaso, size sitshiswe. Ndiza kuludiliza udonga lwaso lwamatye, sibe sisisulu sokubhuqwa.
6  Ndiza kusitshabalalisa. Asiyi kuthenwa, singayi kuhlakulwa. Yaye simele simile ityholo elinameva nokhula; namafu ngokwawo ndiya kuwayalela ukuba anganisi mvula phezu kwaso.
7  Kuba isidiliya sikaYehova wemikhosi yindlu kaSirayeli, namadoda akwaYuda sisityalo awayesithanda. Wahlala enethemba lomgwebo, kodwa, khangela! kusuke kwakho ukwaphulwa komthetho; wayenethemba lobulungisa, kodwa, khangela! kusuke kwakho isikhalo!”
8  Yeha ke abo bahlanganisa indlu kwindlu, nabo bahlomela intsimi kwintsimi kude kungabikho ndawo yaye niye nahlaliswa nodwa phakathi kwelizwe!
9  Ezindlebeni zam uYehova wemikhosi [ufungile ukuba] izindlu ezininzi, nangona zinkulu yaye zilungile, ziya kuba yinto yokukhwankqisa, kungekho mmi.
10  Kuba kwaneeakile ezilishumi ziya kuvelisa umlinganiselo omnye webhate, kwanomlinganiselo wehomere yembewu uya kuvelisa umlinganiselo we-efa.
11  Yeha ke abo bavuka ekuseni ukuze bafune nje isiselo esinxilisayo, abazilazila kude kuhlwe ekutshoneni kwelanga ukuze batshiswe yiwayini!
12  Kubakho uhadi, nomrhubhe, nentambula, nembande, ndawonye newayini emathekweni abo; kodwa umsebenzi kaYehova abawukhathalele, nomsebenzi wezandla zakhe abawubonanga.
13  Ngoko ke kuya kufuneka abantu bam baye ekuthinjweni ngenxa yokuswela ulwazi; nozuko lwabo luya kuba ngabantu ababhuqwe yindlala, nesihlwele sabo siya kutsha lunxano.
14  Ngoko ke iShiyol iwenze banzi umphefumlo wayo nomlomo wayo yawuvula wabanzi ngaphaya kwemida; noko kumbejembeje kuyo, nesihlwele sayo nokuxokozela kwayo nalowo ugcobayo, ngokuqinisekileyo uya kuhla aye kuyo.
15  Abantu basemhlabeni baya kuqubuda, bathotywe, namehlo abo baphakamileyo aya kuthotywa.
16  UYehova wemikhosi uya kuphakama ngomgwebo, azingcwalise uTHIXO wenyaniso, Lowo Ungcwele ngobulungisa.
17  Neenkunzi zeemvana okunene ziya kudla edlelweni lazo; neendawo eziphanzileyo zezilwanyana ezondlekileyo ziya kudliwa ngabaphambukeli.
18  Yeha ke abo batsala isiphoso ngeentsontelo zokungabi nanyaniso, nesono ngokungathi kungeentambo zenqwelo;
19  abo bathi: “Mawungxame umsebenzi wakhe; mawuze ngokukhawuleza, ukuze siwubone; necebo laLowo Ungcwele kaSirayeli malisondele lize lifike, ukuze silazi!”
20  Yeha ke abo bathi okulungileyo kubi nokubi kulungile, abo babeka ubumnyama endaweni yokukhanya nokukhanya endaweni yobumnyama, abo babeka ubukrakra endaweni yobumnandi nobumnandi endaweni yobukrakra!
21  Yeha ke abo bazizilumko kwawabo amehlo nabaziingqondi phambi kobuso babo!
22  Yeha ke abo banamandla ekuseleni iwayini, namadoda anamandla okuphithikeza isiselo esinxilisayo,
23  abo bavakalisa ongendawo elilungisa ngokunikela ingqalelo kwisinyobo, nabo basusa ubulungisa belungisa kulo!
24  Ngoko ke kanye njengoko ulwimi lomlilo luzidla luzigqibe iindiza nengca eyomileyo ihla iye edangatyeni, yona kanye ingcambu yabo iya kuba njengevumba lokuvunda, nentyatyambo yabo iya kunyuka kanye njengomgubo, ngenxa yokuba bawugatyile umthetho kaYehova wemikhosi, abalihlonela ilizwi laLowo Ungcwele kaSirayeli.
25  Kungenxa yoko le nto umsindo kaYehova uvutha ebantwini bakhe, yaye uya kusolula isandla sakhe nxamnye nabo aze ababethe. Neentaba ziya kuphazamiseka, nezidumbu zabo ziya kuba njengenkunkuma phakathi kwezitrato. Ngenxa yako konke oku umsindo wakhe awubuyanga, kodwa isandla sakhe usasolulile.
26  Uphakamisele uhlanga olukhulu nolukude umqondiso, walubethela umlozi lusesiphelweni somhlaba; yaye, khangela! luya kungena ngokukhawuleza.
27  Akukho namnye udiniweyo naye nabani na okhubekayo phakathi kwalo. Akukho namnye wozelayo yaye akukho bani ulalayo. Nebhanti ezinqeni zalo ngokuqinisekileyo aziyi kuvuleka, nemitya yeembadada zalo ayiyi kuqhawuka kubini;
28  ngenxa yokuba iintolo zalo ziloliwe nazo zonke izaphetha zalo zigobile. Zona kanye iimpuphu zamahashe alo ziya kugqalwa njengeqhwitha ngokwalo, namavili eenqwelo zalo njengomoya wesaqhwithi.
29  Ukugquma kwalo kunjengoko kwengonyama, yaye lugquma njengeengonyama ezintsha ezinezingci. Luya kubhavuma luze lubambe ixhoba lumke nalo likhuselekile, yaye akuyi kubakho mhlanguli.
30  Luya kubhavuma ngaloo mini njengokugquma kolwandle. Okunene ubani uya kondela emhlabeni, kwaye khangela! kukho ubumnyama obubandezelayo; kwanokukhanya kuye kwaba mnyama ngenxa yokusithwa ngamafu.
36  Ke kaloku kwathi ngonyaka weshumi elinesine kaKumkani uHezekiya uSenaribhe ukumkani waseAsiriya wenyuka nxamnye nazo zonke izixeko ezinqatyisiweyo zakwaYuda waza wazithimba.
2  Ekugqibeleni ukumkani waseAsiriya wathumela uRabheshake evela eLakishe ukuba aye eYerusalem, kuKumkani uHezekiya, nomkhosi wamajoni omkhulu, yaye wema ngxi ngakumsele wechibi eliphezulu kuhola wendlela wentsimi yomcoci weempahla.
3  Ngoko uEliyakim unyana kaHilekiya, owayongamele indlu weza kuye, noShebhena unobhala noYowa unyana ka-Asafu owayegcina ingxelo.
4  Ngako oko uRabheshake wathi kubo: “Khanincede, nithi kuHezekiya, ‘Utsho ukumkani omkhulu, ukumkani waseAsiriya, ukuthi: “Uthembele ngantoni na?
5  Uthe (kodwa lilizwi lemilebe), ‘Kukho icebo namandla emfazwe.’ Ke kaloku ukholose ngabani na, njengokuba undivukele nje?
6  Khangela! Ukholose ngenkxaso yale ngcongolo ityumkileyo, iYiputa, leyo, ukuba umntu unokuxhathisa ngayo, ngokuqinisekileyo ingangena entendeni yakhe ize iyihlabe. Unjalo uFaro ukumkani waseYiputa kubo bonke abo bakholose ngaye.
7  Ukuba kunokwenzeka uthi kum, ‘Sikholose ngoYehova uThixo wethu,’ asinguye na lowo uHezekiya ashenxise iindawo zakhe eziphakamileyo nezibingelelo zakhe, ngoxa esithi kuYuda neYerusalem, ‘Ufanele uqubude phambi kwesi sibingelelo’?”’
8  Ke kaloku, khawuncede, ubheje nenkosi yam ukumkani waseAsiriya, ndokunika amawaka amabini amahashe ukuze sibone enoba unganako na ukubeka abakhweli kuwo.
9  Uya kuthini na, ngoko, ukubujika ubuso berhuluneli enye yabakhonzi benkosi yam abangabona bancinane, ngoxa wena ukholose ngeYiputa ngeenqwelo nabakhweli-mahashe?
10  Ke kaloku andigunyaziswanga nguYehova na ukuba ndize kulonakalisa eli lizwe? UYehova uthe kum, ‘Nyuka nxamnye neli lizwe, uze ulonakalise.’”
11  UEliyakim noShebhena noYowa bathi kuRabheshake: “Khawuncede, uthethe kubakhonzi bakho ngolwimi lwaseSiriya, kuba siphulaphule; ungathethi kuthi ngolwimi lwamaYuda ezindlebeni zabantu abaseludongeni.”
12  Kodwa uRabheshake wathi: “Ngaba inkosi yam indithume ukuba ndiwathethe kwinkosi yakho nakuwe na la mazwi? Ayindithumanga kubantu abahleli eludongeni na, ukuze badle ilindle labo basele nomchamo wabo kunye nani?”
13  URabheshake waqhubeka emile waza wamemeza ngelizwi elikhulu ngolwimi lwamaYuda, wahlabela mgama wathi: “Yivani amazwi kakumkani omkhulu, ukumkani waseAsiriya.
14  Utsho ukumkani ukuthi, ‘Ningamvumeli uHezekiya anikhohlise, kuba akanako ukunihlangula.
15  Yaye ningamvumeli uHezekiya anibangele nikholose ngoYehova, esithi: “UYehova uya kusihlangula ngokuqinisekileyo. Esi sixeko asiyi kunikelwa esandleni sikakumkani waseAsiriya.”
16  Ningamphulaphuli uHezekiya, kuba utsho ukumkani waseAsiriya ukuthi: “Nikezela uze kum nize nidle ngamnye kumdiliya wakhe nakumkhiwane wakhe nize nisele amanzi ngamnye equleni lakhe,
17  ndide ndifike ndinithabathele kwilizwe elinjengelizwe lenu, ilizwe lokudla okuziinkozo newayini entsha, ilizwe lesonka nezidiliya;
18  ukuze uHezekiya anganilukuhli, esithi, ‘UYehova uya kusihlangula.’ Ngaba ngamnye koothixo beentlanga uye walihlangula ilizwe lakhe esandleni sokumkani waseAsiriya?
19  Baphi na oothixo baseHamati neArpadi? Baphi na oothixo baseSefarvayim? Baye bayihlangula na iSamariya esandleni sam?
20  Ngabaphi na phakathi kwabo bonke oothixo bala mazwe abaye balihlangula ilizwe labo esandleni sam ukuba ade uYehova ayihlangule iYerusalem esandleni sam?”’”
21  Kodwa bona bathi cwaka, abaphendula, kuba umyalelo kakumkani wawusithi: “Nize ningamphenduli.”
22  Kodwa uEliyakim unyana kaHilekiya, owayongamele indlu, noShebhena unobhala noYowa unyana ka-Asafu owayegcina ingxelo beza kuHezekiya bezikrazule izambatho zabo, baza bamxelela la mazwi kaRabheshake.
61  Umoya weNkosi enguMongami uYehova uphezu kwam, ngenxa yokuba uYehova undithambisele ukushumayela iindaba ezilungileyo kwabalulamileyo. Undithumele ukubopha abantliziyo zaphukileyo, ukubhengeza inkululeko kwabo bathinjweyo nokuvulwa kwamehlo amabanjwa;
2  ukubhengeza unyaka wenkoliseko kaYehova nomhla wempindezelo kaThixo wethu; ukuthuthuzela bonke abazilileyo;
3  ukwabela abo bakhedamileyo eZiyon, ukubanika isigqubuthelo sentloko esikhundleni sothuthu, ioli yokugcoba esikhundleni sokuzila, ingubo yokwaleka yendumiso esikhundleni somoya odakumbileyo; yaye baya kubizwa ngokuba yimithi emikhulu yobulungisa, oko kutyalwe nguYehova, ukuze yena ahombe.
4  Baya kuzakha iindawo ekudala ziphanzile; baya kuvusa neendawo ezichithekileyo zamaxesha angaphambili, yaye ngokuqinisekileyo baya kuzihlaziya izixeko eziphanzisiweyo, iindawo ezichithakeleyo kwizizukulwana ngezizukulwana.
5  “Baya kuma abasemzini baluse imihlambi yenu, abolunye uhlanga babe ngabalimi benu nabasebenzi-zidiliya benu.
6  Nina ke, niya kubizwa ngokuba ngababingeleli bakaYehova; kuya kuthiwa ningabalungiseleli bakaThixo wethu. Niya kudla ubuncwane beentlanga, kwaye niya kuthetha ngochulumanco nizizukise ngazo.
7  Esikhundleni sehlazo lenu kuya kubakho inxalenye ephindiweyo, yaye esikhundleni sokuthotywa baya kumemelela ngovuyo ngenxa yesabelo sabo. Ngoko ke elizweni labo baya kudla ilifa lenxalenye ephindiweyo. Baya kuba nemihlali ukusa kwixesha elingenammiselo.
8  Kuba mna, Yehova, ndithanda okusesikweni, ndikuthiyile ukuphanga kunye nentswela-bulungisa. Yaye ndiza kubanika umvuzo wabo ngenyaniso, nomnqophiso ohlala ngokungenammiselo ndiya kuwenza kubo.
9  Nenzala yabo okunene iya kwaziwa naphakathi kweentlanga, nabaphuma kubo phakathi kwezizwana. Bonke abababonayo baya kubaqonda, ukuba bayinzala ayisikeleleyo uYehova.”
10  Nakanjani na ndiya kugcoba ngoYehova. Umphefumlo wam uya kuvuya ngoThixo wam. Kuba undambese ngezambatho zosindiso; undisongele ngesambatho esingenamikhono sobulungisa, njengomyeni onesigqubuthelo sentloko njengombingeleli, nanjengomtshakazi ozivathisa ngezinto zakhe zokuhomba.
11  Kuba njengoko umhlaba uvelisa ihlumelo lawo, nanjengoko umyezo uzenza zihlume izinto ezihlwayelwe kuwo, ngokunjalo neNkosi enguMongami uYehova iya kuhlumisa ubulungisa nendumiso phambi kwazo zonke iintlanga.
41  “Yithini cwaka phambi kwam, nina ziqithi; namaqela eentlanga mawafumane kwakhona amandla. Mawasondele. Ngelo xesha ke mawathethe. Masisondele sonke ekugwetyweni.
2  “Ngubani na ovuse uthile empumalanga? Ngubani na othe ngobulungisa bakhe wammisa ezinyaweni Zakhe, ukuze azinikele kuye iintlanga, amenze oyise ookumkani? Ngubani na owaqhubeka ezinikela ekreleni lakhe njengothuli, ukuze ziphetshethwe ngesaphetha sakhe njengeendiza?
3  Ngubani na owaqhubeka ezisukela, wamana edlula ngoxolo ngeenyawo zakhe kumendo angezanga ngawo?
4  Ngubani na osebenzileyo wakwenza oku, ebiza izizukulwana ukususela ekuqaleni? “Ndim, mna Yehova, owokuQala; nakwabokugqibela ndikwanguye.”
5  Iziqithi zabona zaza zaqalisa ukoyika. Zona kanye iziphelo zomhlaba zaqalisa ukungcangcazela. Zasondela yaye zaqhubeka zisiza.
6  Zahamba zincedana ngasinye iqabane laso, yaye esinye sasisithi kumntakwaso: “Yomelela.”
7  Ngoko ingcibi yomeleza umnyibilikisi; lowo ugudisayo ngesando sokuhlekeza womeleza lowo ubethelela esikhandelweni, esithi ngokubhekisele kwilothe: “Kulungile.” Ekugqibeleni omnye wabethelela ngezikhonkwane ukuze ingabi nakushukuma.
8  “Kodwa wena, Sirayeli, ungumkhonzi wam, wena, Yakobi, endimnyulileyo, mbewu ka-Abraham umhlobo wam;
9  wena, endikubambileyo kwaseziphelweni zomhlaba, ndakubiza nakweyona mimandla yawo ethe qelele. Ndaza ke ndathi kuwe, ‘Ungumkhonzi wam; ndikunyulile, yaye andikugatyanga.
10  Musa ukoyika, kuba ndinawe. Musa ukubhekabheka, kuba ndinguThixo wakho. Ndiza kukuqinisa. Ndiza kukunceda ngokwenene. Ndiza kukubamba nkqi ngokwenene ngesandla sam sasekunene sobulungisa.’
11  “Khangela! Bonke abo bavuthayo ngumsindo nxamnye nawe baya kuba neentloni baze bathotywe. Amadoda axabene nawe aya kuba njengento engento, atshabalale.
12  Uya kuwafuna, kodwa ungawafumani, amadoda asukuzana nawe. Aya kuba njengento engekhoyo nanjengento engento amadoda enza imfazwe nawe.
13  Kuba mna, Yehova uThixo wakho, ndibamba isandla sakho sasekunene, ndithi kuwe, ‘Musa ukoyika. Mna ngokwam ndiza kukunceda.’
14  “Musa ukoyika, wena mbungu unguYakobi, nina madoda akwaSirayeli. Mna ngokwam ndiza kukunceda,” utsho uYehova, yena kanye uMhlawuleli wakho, Lowo Ungcwele kaSirayeli.
15  Khangela! Ndikwenze isileyi sokubhula, isixhobo esitsha sokubhula esinamazinyo antlangothi-mbini. Uya kubhula iintaba uze uzityumze; neenduli uya kuzenza zibe njengomququ kanye.
16  Uya kuzela, uze umoya uzithwalele kude, nesaqhwithi somoya siziqhubele kwiindlela ezahlukahlukeneyo. Yaye wena uya kuvuya ngoYehova. Uya kuqhayisa ngaLowo Ungcwele kaSirayeli.”
17  “Abaxhwalekileyo nabangamahlwempu bafuna amanzi, kodwa akakho. Lona kanye ulwimi lwabo lomile ngenxa yonxano. Mna, Yehova, ndiya kubaphendula. Mna, THIXO kaSirayeli, andiyi kubashiya.
18  Ezindulini ezingenanto ndiya kuvula imilambo, naphakathi kwamathafa asezintlanjeni, imithombo. Ndiya kuyenza intlango ibe lichibi lamanzi elineengcongolo, nelizwe elingenamanzi libe yimithombo yamanzi.
19  Entlango ndiya kubeka umthi womsedare, umnga nommirtile nomthi weoli. Kwithafa eliyinkqantosi ndiya kubeka umthi wejunipha, umqwehle nomsipres ngaxeshanye;
20  ukuze abantu babone, bazi, baqonde ukuba isandla sikaYehova sikwenzile oku, yaye Lowo Ungcwele kaSirayeli ukudalile oku.”
21  “Zisani imbambano yenu ngaphambili,” utsho uYehova. “Velisani iingxoxo,” utsho uKumkani kaYakobi.
22  “Velisani nize nisixelele izinto eziza kwenzeka. Izinto zokuqala—oko zazikuko—zixeleni, ukuze sibeke intliziyo yethu size sazi ikamva lazo. Okanye siviseni zona kanye izinto ezizayo.
23  Xelani izinto eziza kuza emva koko, ukuze sazi ukuba ningoothixo. Ewe, nifanele nenze okulungileyo okanye nenze okubi, ukuze sibhekabheke size sibone kwangaxeshanye.
24  Khangelani! Niyinto engekhoyo, yaye enikufezileyo kuyinto engento. Nabani na onyula nina uyinto ecekisekayo.
25  “Ndivuse uthile kwelasemntla, yaye uyeza. Empumalanga uya kubiza egameni lam. Kwaye uya kufikela amasekela-baphathi ngokungathi babeludongwe nanjengombumbi onyathela into efumileyo.
26  “Ngubani na oxele nantoni na kwasekuqaleni, ukuze sazi, okanye kumaxesha adluleyo, ukuze sithi, ‘Ulungisile’? Ngokwenene akukho bani uxelayo. Ngokwenene akukho uvisa omnye. Ngokwenene akukho bani uva nawaphi na amazwi enu.”
27  Ukho owokuqala, othi kuyo iZiyon: “Khangela! Naba!” neYerusalem ndiya kuyinika ozisa iindaba ezilungileyo.
28  Ndakhangela, akwabakho mntu; nakubo abo kwakungekho bani ucebisayo. Ndaqhubeka ndibabuza, ukuze baphendule.
29  Khangela! Bonke bayinto engekhoyo. Imisebenzi yabo yinto engento. Imifanekiso yabo etyhidiweyo ingumoya nelize.
15  Nasi isibhengezo nxamnye noMowabhi: Ngenxa yokuba iphangiwe ngobusuku, iAri yakwaMowabhi ithulisiwe. Ngenxa yokuba iphangiwe ngobusuku, iKire yakwaMowabhi ithulisiwe.
2  Yena unyukile waya kuyo iNdlu naseDibhon, kwiindawo eziphakamileyo, ukuya kulila. Phezu kweNebho naphezu kweMedebha uMowabhi uyabhomboloza. Zonke iintloko ezikuye zinenkqayi; zonke iindevu zinquthulwe.
3  Ezitratweni zakhe babhinqe amarhonya. Naseluphahleni lwakhe nakwiindawo zembutho bayabhomboloza, besehla belila.
4  IHeshbhon ne-Eleyali ziyadanduluka. Ilizwi lazo livakala ukuya kufikelela naseYahatsa. Kungenxa yoko le nto amadoda axhobileyo akwaMowabhi ekhwaza. Wona kanye umphefumlo wakhe uyagubha ngaphakathi kuye.
5  Intliziyo yam iyadanduluka ngenxa kaMowabhi. Ababalekileyo apho baye kufikelela eTsoware nase-Egelati-shelishiya. Kuba eqhineni laseLuhite—ngamnye unyuka kulo elila; kuba endleleni eya eHoronayim bavuselela isikhalo mayela nesihelegu.
6  Amanzi aseNimrim abe sisiphanziso esipheleleyo. Kuba ingca eluhlaza yomile, ingca iphelile; akukho nto iluhlaza.
7  Kungenxa yoko le nto okuseleyo nengqwebo abayibekileyo, bekuthwala bakuweze entlanjeni yemingcunube.
8  Kuba ummandla wakwaMowabhi uzaliswe sisikhalo. Ukubhomboloza okulapho kufikelela nase-Eglayim; kwanaseBhere-elim,
9  ngenxa yokuba wona kanye amanzi aseDimon azele ligazi. Kuba eDimon ndiya kubeka izinto ezongezelelekileyo, njengengonyama kwabo babalekileyo bakwaMowabhi abasindayo nabo baseleyo bomhlaba.
20  Ngonyaka wokuza kukaTartan eAshdode, xa uSargon ukumkani waseAsiriya wamthumelayo, waza walwa imfazwe neAshdode wayithimba;
2  ngelo xesha uYehova wathetha ngesandla sikaIsaya unyana ka-Amotsi, esithi: “Hamba, uze ukhulule irhonya elisesinqeni sakho; ukhulule neembadada ezinyaweni zakho.” Yaye wenjenjalo, ehambahamba eze nasezinyaweni enganxibanga nto.
3  Waza uYehova wahlabela mgama wathi: “Kanye njengoko umkhonzi wam uIsaya eye wahambahamba eze kwaye enganxibanga nto ezinyaweni iminyaka emithathu engumqondiso nomhlola nxamnye neYiputa nanxamnye neTiyopiya,
4  ngoko ukumkani waseAsiriya uya kukhokela amaqela amabanjwa aseYiputa nabathinjwa baseTiyopiya, amakhwenkwe namadoda amadala, behamba ze nasezinyaweni benganxibanga nto, behamba ngeempundu, nto leyo eziintloni kwiYiputa.
5  Ngokuqinisekileyo baya kunkwantya baze babe neentloni ngeTiyopiya ithemba abebekhangele kulo nangeYiputa ubuhle bayo.
6  Yaye ngokuqinisekileyo abemi beli lizwe lingaselunxwemeni baya kuthi ngaloo mini, ‘Linje ke ithemba ebesikhangele kulo, esasabela kulo ukuba sincedwe, ukuze sihlangulwe kukumkani waseAsiriya! Ngoko siya kusinda njani na thina?’”
1  Umbono kaIsaya unyana ka-Amotsi awawubonayo ngokuphathelele uYuda neYerusalem ngemihla kaUziya, uYotham, uAhazi kunye noHezekiya, ookumkani bakwaYuda:
2  Yivani, mazulu, uze ubeke indlebe, mhlaba, kuba uYehova uthethile: “Ndikhulise oonyana ndaza ndabaphakamisa, kodwa bona bandivukele.
3  Inkunzi yenkomo imazi kakuhle umthengi wayo, ne-esile liyawazi umkhumbi womninilo; uSirayeli yena akazi, abantu bam abaziphathanga ngokuqonda.”
4  Yeha ke uhlanga olunesono, abantu abasindwa ziziphoso, imbewu yabenza ububi, oonyana abonakalisayo! Bamshiyile uYehova, bamphethe ngokungenantlonelo Lowo Ungcwele kaSirayeli, babuyele umva.
5  Niya kuphinda nibethwe phi kwakhona, ekubeni nisongeza imvukelo engakumbi? Intloko iphela ikwimeko yokugula, nentliziyo yonke ibuthathaka.
6  Ukususela entendeni yonyawo kude kuse entloko akukho ndawo iphilileyo kuwo. Amanxeba nokugruzuka nemivilambo emitsha—ayicudiswanga okanye ibotshwe, ingenziwanga nokuba ithambe ngeoli.
7  Ilizwe lenu lisisiphanziso, izixeko zenu zitshiswe ngomlilo; umhlaba wenu—udliwa ugqitywe ngabasemzini kanye phambi kwenu, yaye isiphanziso sinjengokubhukuqwa ngabasemzini.
8  Nentombi yaseZiyon ishiywe njengomnquba esidiliyeni, njengephempe entsimini yeekomkomere, njengesixeko esirhangqiweyo.
9  Ngaphandle kokuba uYehova wemikhosi asishiyele nje abasindi abambalwa, ngesasibe njengeSodom kanye, ngesasifane neGomora.
10  Liveni ilizwi likaYehova, nina bozwilakhe baseSodom. Wubekeleni indlebe umthetho kaThixo wethu, nina bantu baseGomora.
11  “Kunangenelo ngantoni na kum ukuba mininzi kwemibingelelo yenu?” utsho uYehova. “Ndanele yimibingelelo etshiswa kuphele yeenkunzi zeegusha namanqatha ezilwanyana ezondlekileyo; yaye andiyoliswa naligazi lamathole eenkomo aziinkunzi neenkunzi zeemvana neenkunzi zeebhokhwe.
12  Xa nisiza kubonakala ebusweni bam, ngubani na okufunileyo oko esandleni senu, ukuba ninyathele iintendelezo zam?
13  Yekani ukuzisa nayiphi na iminikelo engakumbi yokudla okuziinkozo engenaxabiso. Isiqhumiso—siyinto ecekisekayo kum. Ukuthwasa kwenyanga nesabatha, ukubizwa kwendibano—andinakukunyamezela ukusetyenziswa kwamandla angaqhelekanga kunye nendibano engcwele.
14  Umphefumlo wam ukuthiyile ukuthwasa kweenyanga zenu namaxesha enu emisitho. Kuye kwaluxanduva kum; ndidiniwe kukukuthwala.
15  Naxa nisolula izandla zenu, ndiyawafihla amehlo am kuni. Nakubeni nisenza imithandazo emininzi, andiphulaphulanga; zona kanye izandla zenu zizaliswe luphalazo-gazi.
16  Zihlambeni; zihlambululeni; shenxisani ububi benu phambi kwamehlo am; yekani ukwenza okubi.
17  Fundani ukwenza okulungileyo; funani okusesikweni; lungisani umcinezeli; yigwebeleni inkwenkwe engenayise; gwebani ityala lomhlolokazi.”
18  “Yizani, ke, silungelelanise imicimbi phakathi kwethu,” utsho uYehova. “Nangona izono zenu zingqombela, ziya kwenziwa mhlophe njengekhephu; nangona zibomvu njengelaphu elibomvu ngokungqombela, ziya kuba njengoboya.
19  Ukuba nithe navuma naphulaphula, niya kudla okulungileyo kwelizwe.
20  Kodwa ukuba nithe nala naba nemvukelo, niya kudliwa nigqitywe likrele; kuba wona kanye umlomo kaYehova ukuthethile oko.”
21  Owu hayi indlela idolophu ethembekileyo eye yaba ngunongogo ngayo! Yayizaliswe kokusesikweni; ubulungisa babudla ngokuhlala kuyo, kodwa ngoku ngababulali.
22  Isilivere yakho iye yaba yintlenge. Utywala bengqolowa bungxengwe ngamanzi.
23  Iinkosana zakho zineenkani yaye zingamaqabane amasela. Zonke zithanda isinyobo, zikwasukela nezipho. Aziligwebi ityala lenkwenkwe engenayise; kwanetyala lomhlolokazi abazikhathazi ngalo.
24  Ngoko ke lilo eli ilizwi leNkosi eyinyaniso, uYehova wemikhosi, Lowo unaMandla kaSirayeli: “Heke! Ndiya kuzikhulula kwiintshaba zam, ndiziphindezelele ezintshabeni zam.
25  Ndiya kusibuyisela phezu kwakho isandla sam, ndiyinyibilikise intlenge yakho ngokungathi kungesoda, ndiyishenxise yonke intsila yakho.
26  Ndiya kukubuyisela abagwebi kwakhona njengasekuqaleni, nabacebisi bakho njengakuqala. Emva koko uya kubizwa ngokuba usisiXeko Sobulungisa, iDolophu Ethembekileyo.
27  IZiyon iya kukhululwa ngokusesikweni, nabo babuyileyo bayo, ngobulungisa.
28  Ukuwa kwabo bavukelayo nokwabo banesono kuya kuba ngaxeshanye, nabo bamshiyayo uYehova baya kupheliswa.
29  Kuba baya kuba neentloni ngemithi emikhulu kakhulu leyo nayinqwenelayo, yaye niya kudana ngenxa yemiyezo eniyinyulileyo.
30  Kuba niya kuba njengomthi omkhulu onamahlamvu abunayo, nanjengomyezo ongenamanzi.
31  Ngokuqinisekileyo nendoda enamandla iya kuba yintambo yeflakisi, nemveliso yomsebenzi wayo ube yintlantsi; yaye ngokuqinisekileyo zombini ziya kudangazela ngaxeshanye, kungekho bani ucimayo.”
2  Kuko oku awakutyhilelwayo uIsaya unyana ka-Amotsi ngokuphathelele uYuda neYerusalem:
2  Kuya kuthi ke ekupheleni kwemihla intaba yendlu kaYehova imiselwe ngokuqinileyo encotsheni yeentaba, ize ngokuqinisekileyo ivelele ngaphezu kweenduli; kwaye ziya kuba ngumsinga ukuya kuyo zonke iintlanga.
3  Ngokuqinisekileyo izizwana ezininzi ziya kuhamba zisithi: “Yizani, masinyuke siye entabeni kaYehova, endlwini kaTHIXO kaYakobi; asiyalele ngeendlela zakhe, ukuze sihambe emendweni wakhe.” Kuba kuya kuphuma umthetho eZiyon, nelizwi likaYehova eYerusalem.
4  Ngokuqinisekileyo uya kugweba phakathi kweentlanga aze alungelelanise imicimbi phakathi kwezizwana ezininzi. Ziwakhande amakrele azo abe ngamakhuba nemikhonto yazo ibe zizikere zokuthena imithi. Uhlanga aluyi kuphakamisela uhlanga ikrele, zingayi kuphinda zifunde nemfazwe kwakhona.
5  Owu bantu bendlu kaYakobi, yizani size sihambe ekukhanyeni kukaYehova.
6  Kuba ubashiyile abantu bakho, indlu kaYakobi. Kuba bazele koko kuvela eMpuma, baqhelisela umlingo njengamaFilisti, yaye baphuphuma ngabantwana basemzini.
7  Ilizwe labo lizaliswe yisilivere negolide, nobuncwane babo abunamda. Ilizwe labo lizaliswe ngamahashe, neenqwelo zabo azinamda.
8  Ilizwe labo lizaliswe ngoothixo abangenaxabiso. Baqubuda kumsebenzi wezandla zabo, koko kwenziwe yiminwe yabo.
9  Umntu wasemhlabeni uyaqubuda, nendoda iyathotywa, ngoko akunakwenzeka ukuba ubaxolele.
10  Ngena eliweni uze uzifihle eluthulini ngenxa yokunkwantyisa kukaYehova, nokongama kwakhe okunobungangamsha.
11  Amehlo anekratshi omntu wasemhlabeni amele athotywe, nokuphakama kwabantu kumele kuthotywe; yaye nguYehova yedwa omele abekwe phezulu ngaloo mini.
12  Kuba yimini kaYehova wemikhosi. Iphezu kwakhe wonk’ ubani oziphakamisileyo naphezu kwakhe wonk’ ubani onyukileyo okanye othotyiweyo;
13  naphezu kwemisedare yonke yaseLebhanon ephakamileyo nenyukileyo naphezu kwemithi yonke exandileyo yaseBhashan;
14  naphezu kweentaba zonke eziphakamileyo naphezu kweenduli zonke ezinyukileyo;
15  naphezu kweenqaba zonke eziphakamileyo naphezu kweendonga zonke ezinqatyisiweyo;
16  naphezu kweenqanawa zonke zaseTarshishe naphezu kwezikhephe zonke ezinqwenelekayo.
17  Nekratshi lomntu wasemhlabeni limele lithotywe, nokuphakama kwabantu kumele kuthotywe; nguYehova kuphela omele abekwe phezulu ngaloo mini.
18  Izithixo ezingenaxabiso ziya kudlula ngokupheleleyo.
19  Yaye abantu baya kungena emiqolombeni yamawa nasemingxunyeni yothuli ngenxa yokunkwantyisa kukaYehova nokongama kwakhe okunobungangamsha, ekuphakameni kwakhe ukuze umhlaba wothuke.
20  Ngaloo mini umntu wasemhlabeni uya kubaphosa koocwethe nasemalulwaneni oothixo bakhe besilivere abangenaxabiso noothixo bakhe begolide abangenaxabiso abamenzela bona ukuze aqubude kubo,
21  ukuze angene emingxunyeni emaweni nasezimfanteni zeengxondorha, ngenxa yokunkwantyisa kukaYehova nokongama kwakhe okunobungangamsha, ekuphakameni kwakhe ukuze umhlaba wothuke.
22  Ngenxa yenu, myekeni umntu wasemhlabeni, ompefumlo yakhe isemathatheni akhe, kuba uyintoni na yena?
3  Kuba, khangela! iNKOSI yokwenyaniso, uYehova wemikhosi, ishenxisa inkxaso nesixhaso eYerusalem nakwaYuda, isixhaso siphela sesonka nesixhaso siphela samanzi,
2  indoda enamandla nendoda elwayo, umgwebi nomprofeti, novumisayo nendoda ekhulileyo,
3  intloko yamashumi amahlanu nohlonipheke kakhulu nomcebisi nengcali kubugcisa bomlingo, nonobuchule ekusebenziseni amakhubalo.
4  Yaye ngokuqinisekileyo ndiya kwenza amakhwenkwe abe ziinkosana zabo, negunya elingasikelwe mda liya kulawula phezu kwabo.
5  Okunene abantu baya kuba ngoozwilakhe omnye phezu komnye, omnye kanye phezu kwedlelane lakhe. Baya kuhlasela ngomsindo, inkwenkwe nxamnye nendoda enkulu, nalowo ujongelwe phantsi nxamnye nobekekileyo.
6  Kuba ngamnye uya kubamba umntakwabo endlwini kayise, esithi: “Unengubo yokwaleka. Ufanele ube nguzwilakhe kuthi, nale ndimbane ibhukuqiweyo ifanele ibe phantsi kwesandla sakho.”
7  Uya kuphakamisa ilizwi lakhe ngaloo mini, esithi: “Andiyi kuba ngumbophi wamanxeba; nasendlwini yam akukho sonka nangubo yokwaleka. Nize ningandibeki ke ndibe nguzwilakhe phezu kwabantu.”
8  Kuba iYerusalem ikhubekile, noYuda ngokwakhe uwile, ngenxa yokuba ulwimi lwabo nezenzo zabo zinxamnye noYehova, ekuziphatheni ngemvukelo emehlweni ozuko lwakhe.
9  Yona kanye imbonakalo yobuso babo okunene iyangqina nxamnye nabo, bayasixela isono sabo njengeso seSodom. Abasifihlanga. Yeha ke umphefumlo wabo! Kuba bazabele intlekele bona ngokwabo.
10  Yithini kuya kuba kuhle ngalowo ulilungisa, kuba aya kudla isiqhamo sezenzo zawo.
11  Yeha ke kulowo ungendawo!—Uya kufikelwa yintlekele; kuba indlela aphethe ngayo uya kuphathwa kwangayo!
12  Ke bona abantu bam, abaphathi babo baqhubana nabo ngokuqatha, yaye balawulwa ngabafazi. Owu bantu bam, abo banikhokelayo bayanibhadulisa, nendlela yomendo wenu bayenze yaba yedidayo.
13  Usukile wema uYehova ukuze asukuzane nezizwana, azigwebe.
14  UYehova uya kugweba abakhulileyo ebantwini bakhe neenkosana zabo. “Yaye nina nisitshisile isidiliya. Noko kwathatyathwa ngokuphangwa kwabaxhwalekileyo kusezindlwini zenu.
15  Kutheni na nibatyumza abantu bam, nibusila nobuso babaxhwalekileyo?” itsho iNkosi enguMongami, uYehova wemikhosi.
16  Kwaye uYehova uthi: “Ngenxa yokuba iintombi zaseZiyon zinekratshi yaye zihamba zolule imiqala, zigxeleshile ngamehlo azo, zihamba zibekelele ukuhamba oku, neenyawo zazo zenza isandi esikhenkcezayo,
17  noYehova okunene uya kulwenza lube nokhwekhwe ukakayi lwentloko yeentombi zaseZiyon, yaye uYehova uya kulihluba ibunzi lazo.
18  Ngaloo mini uYehova uya kubususa ubuhle bemiliza nezangqawe nezihombo ezimilise okwenyanga,
19  namajikazi nezacholo nezigqubuthelo,
20  nesigqubuthelo sentloko neenxaxhazo neenqwemesha nazo ‘izindlu zomphefumlo’ namaqokobhe akhenkcezayo okuhomba,
21  nemisesane yeminwe nemisesane yempumlo,
22  nemiwunduzo yobuhandiba nezambatho zangaphezulu neengubo zokwaleka neenxili,
23  nezipili zezandla nezambatho zangaphantsi neenkontsho nezigqubuthelo ezikhulu.
24  “Kuya kuthi ke esikhundleni seoli yebhalsam ibe livumba lokuvunda; esikhundleni sebhanti ibe yintsontelo; esikhundleni sokulungiswa kweenwele ngobugcisa ibe yinkqayi; esikhundleni sesambatho esimfumamfuma ibe ngamarhonya; ibe luphawu lomtshiso esikhundleni sobuhle.
25  Amadoda akho aya kuwa likrele, namagorha akho yimfazwe.
26  Aya kuzila amasango akho, avakalise usizi, kukhuculwe konke okukuwe. Uya kuhlala bhaxa phantsi emhlabeni.”
33  Yeha ke wena uphangayo, ube wena ngokwakho ungaphangwa, nawe wenza ngobuqhophololo, babe abanye bengenzi ngobuqhophololo kuwe! Wakugqiba ukuphanga, uya kuphangwa. Wakugqiba ukwenza ngobuqhophololo, baya kwenza ngobuqhophololo nakuwe.
2  Owu Yehova, sibabale. Sithembele kuwe. Yiba yingalo yethu ntsasa nganye, ewe, usindiso lwethu ngexesha lokubandezeleka.
3  Ngesandi sengxokozelo izizwana zisabile. Ngokusukuma kwakho iintlanga zisasazekile.
4  Kwaye ixhoba lenu okunene liya kuhlanganiswa njengamaphela xa ehlanganisana, njengokugxalathelana kweenkumbi.
5  Ngokuqinisekileyo uYehova uya kubekwa phezulu, kuba uhlala kwindawo ephakamileyo. Uya kuzalisa iZiyon ngokusesikweni nobulungisa.
6  Yaye ukukholoseka kwamaxesha akho kumele kube yindyebo yosindiso—ubulumko nolwazi, ukoyika uYehova, okububuncwane bakhe.
7  Khangela! Wona kanye amaqhawe abo adanduluka esitratweni; bona kanye abathunywa boxolo baya kulila ngokukrakra.
8  Oohola bendlela baphanzisiwe; odlula ngomendo uyekile. Uwaphule umnqophiso; uzicekisile izixeko; akamgqali umntu ofayo.
9  Ilizwe lizilile, libunile. ILebhanon idanile; ivundile. ISharon ibe njengethafa eliyinkqantosi; neBhashan neKarmele zivuthulula amagqabi azo.
10  “Ke kaloku ndiza kuvuka,” utsho uYehova, “ke kaloku ndiza kuphakama; ke kaloku ndiza kuzinyusa.
11  Nikhawule ingca eyomileyo; niya kuzala iindiza. Umoya wenu uya kunidla unigqibe njengomlilo.
12  Yaye izizwana zimele zibe njengokutshiswa kwekalika. Njengameva ahlahliweyo, ziya kutshiswa ngumlilo.
13  Yivani, nina bakude, oko ndimele ndikwenze! Nize niwazi, nina bakufuphi, amandla am.
14  EZiyon aboni bayankwantya; abawexuki babanjwe kukungcangcazela: ‘Ngubani na kuthi onokuhlala nomlilo oqwengayo ngalo naliphi na ixesha? Ngubani na kuthi onokuhlala namalangatye ahlala ehleli ngalo naliphi na ixesha?’
15  “Kukho ohamba ngobulungisa ngokuqhubekayo nothetha oko kuthe tye, ogatya inzuzo yokungekho sikweni ngenkqatho, ovuthulula izandla zakhe zingabambi isinyobo, ovingca indlebe yakhe ekuphulaphuleni uphalazo-gazi, novala amehlo akhe khon’ ukuze angaboni okubi.
16  Nguye oya kuhlala kwiindawo eziphakamileyo; indawo yakhe ephakamileyo nenqabisekileyo iya kuba ziindawo eziziingxondorha ekunzima ukuzifikelela. Ngokuqinisekileyo uya kusinikwa isonka sakhe; nesibonelelo sakhe samanzi asiyi kuphela.”
17  Amehlo akho aya kubona ukumkani nobunzwana bakhe; aya kubona ilizwe elikude.
18  Intliziyo yakho iya kugqabaza ngezandi eziphantsi ngento eyothusayo: “Uphi na unobhala? Uphi na lowo uhlawulayo? Uphi na obala iinqaba?”
19  Abantu abasileyo akuyi kubabona, isizwana esilulwimi lunzulu kakhulu ongenakuluphulaphula, esilulwimi luthintithayo ongenakuluqonda.
20  Khawubone iZiyon, idolophu yamathuba ethu emisitho! Amehlo akho aya kubona iYerusalem indawo yokuhlala engaphazamisekiyo, intente ekungekho bani uya kuyifudusa. Izikhonkwane zentente zayo azisayi kuze zincothulwe, neentsontelo zayo aziyi kuqhawuka kubini.
21  Kodwa apho Lowo uyiNgangamsha, uYehova, uya kuba yindawo yemilambo kuthi, yemijelo ebanzi. Akuyi kuhamba mkhosi wezikhephe kuyo, neenqanawa ezinkulu aziyi kuwela kuyo.
22  Kuba uYehova nguMgwebi wethu, uYehova nguMmisi-mthetho wethu, uYehova nguKumkani wethu; yena uya kusisindisa.
23  Iintsontelo zakho zimele zibe tyeketyeke; imasti yazo aziyi kuyibamba iqine; aziyitwabululi iseyile. Ngelo xesha kwanentabalala yamaxhoba kuya kufuneka yahlulahlulwe; iziqhwala okunene ziya kuphanga kakhulu.
24  Akakho ummi wakhona oya kuthi: “Ndiyagula.” Abemi belo lizwe baya kuzixolelwa iziphoso zabo.
65  “Ndizivumele ndafunwa ngabo babengandibuzi. Ndizivumele ndafunyanwa ngabo babengandifunanga. Ndathi, ‘Ndim lo, ndim lo!’ kulo uhlanga olwalungabizanga egameni lam.
2  “Izandla zam ndizolule imini yonke kwisizwana esineenkani, eso sihamba ngendlela engalunganga, emva kweengcamango zaso;
3  abo bantu bandicaphukisayo rhoqo ebusweni bam kanye, bebingelela emiyezweni yaye beqhumisa imibingelelo phezu kwezitena,
4  behlala phakathi kweendawo zokungcwaba, bechitha ubusuku kwizindlwana zokulinda, besidla inyama yehagu, ezityeni zabo ingumhluzi wezinto ezingcolileyo;
5  abo bathi, ‘Namathela kuwe. Musa ukusondela kum, kuba ngokuqinisekileyo ndiya kudlulisela ubungcwele kuwe.’ Aba bangumsi emathatheni am, umlilo ovutha imini yonke.
6  “Khangela! Kubhaliwe phambi kwam. Andiyi kuthi cwaka, kodwa ndiza kunikela umvuzo; ndiza kunikela umvuzo esifubeni sabo,
7  ngenxa yeziphoso zabo nangenxa yeziphoso zookhokho babo ngaxeshanye,” utsho uYehova. “Ngenxa yokuba baqhumise imibingelelo ezintabeni, nasezindulini bandingcikivile, kanjalo ndiza kuwulinganisela umvuzo wabo okokuqala ezifubeni zabo.”
8  Utsho uYehova ukuthi: “Ngendlela efanayo neyokufunyanwa kwewayini entsha ezihlokweni aze uthile kufuneke athi, ‘Musa ukuyonakalisa, ngenxa yokuba kukho intsikelelo kuyo,’ ndiya kwenjenjalo nam ngenxa yabakhonzi bam ukuze ndingonakalisi wonk’ ubani.
9  Ndiza kuvelisa inzala kuYakobi nakuYuda indlalifa enyuliweyo yeentaba zam; yaye abanyuliweyo bam baya kudla ilifa, nabakhonzi bam baya kuhlala apho.
10  Kwaye iSharon iya kuba lidlelo lezimvu nentili yaseAkore ibe yindawo yokuphumla iinkomo, yabantu bam abaya kube bendifunile.
11  “Kodwa nina ningabo bamshiyayo uYehova, abo bayilibalayo intaba yam engcwele, abo bamisela ngolungelelwano uthixo weThamsanqa itafile nabo bazalisela uthixo weSihlo iwayini ephithikeziweyo.
12  Ndiza kunimisela ikrele, yaye nonke niya kuqubuda ekuxhelweni; ngenxa yokuba ndabiza, anaphendula; ndathetha, anaphulaphula; naqhubeka nisenza okubi emehlweni am, nanyula nento endingayoliswanga yiyo.”
13  Ngoko ke itsho iNkosi enguMongami uYehova ukuthi: “Khangelani! Abakhonzi bam baya kudla, kodwa nina niya kulamba. Khangelani! abakhonzi bam baya kusela, kodwa nina niya kunxanwa. Khangelani! Abakhonzi bam baya kuba nemihlali, kodwa nina niya kudana.
14  Khangelani! Abakhonzi bam baya kumemelela ngovuyo ngenxa yemeko elungileyo yentliziyo, kodwa nina niya kukhala ngenxa yentliziyo ebuhlungu yaye niya kubhomboloza ngenxa yokuwa umoya.
15  Kwaye ngokuqinisekileyo niya kulishiya igama lenu lisisifungo kwabanyuliweyo bam, yaye iNkosi enguMongami uYehova okunene iya kubulala ngamnye, kodwa abakhonzi bayo iya kubabiza ngelinye igama;
16  khon’ ukuze nabani na ozisikelelayo emhlabeni azisikelele ngoTHIXO wokholo, naye nabani na owenza isifungo emhlabeni uya kufunga ngoTHIXO wokholo; ngenxa yokuba ukubandezeleka kwangaphambili okunene kuya kulityalwa nangenxa yokuba okunene kuya kufihlwa emehlweni am.
17  “Kuba yabona, ndidala amazulu amatsha nomhlaba omtsha; kwaye izinto zangaphambili aziyi kukhunjulwa, zinganyuki zithi qatha entliziyweni.
18  Kodwa gcobani nize nivuye ngonaphakade koko ndikudalayo. Kuba yabona, ndidala iYerusalem ukuba ibe ngunobangela wovuyo nabantu bayo unobangela wokugcoba.
19  Ndiza kuvuya ngeYerusalem, ndigcobe ngabantu bam; yaye asisayi kuphinda siviwe kuyo isandi sokulila okanye isandi sesikhalo esilusizi.”
20  “Akusayi kuba sabakho usana oluneentsuku ezimbalwa ubudala kuloo ndawo, nendoda endala engayizalisekisanga imihla yayo; kuba umntu uya kufa enjengenkwenkwe, nangona eneminyaka elikhulu ubudala; aqalekiswe umoni eneminyaka elikhulu ubudala.
21  Ngokuqinisekileyo baya kwakha izindlu baze bahlale; batyale izidiliya baze badle isiqhamo sazo.
22  Abayi kwakha kuhlale abanye; abayi kutyala kudle abanye. Kuba njengemihla yomthi iya kuba njalo imihla yabantu bam; nomsebenzi wezandla zabanyuliweyo bam baya kuwusebenzisa ngokupheleleyo.
23  Abayi kubulalekela ilize, bengayi kuzalela ukuphazamiseka; ngenxa yokuba bayinzala eyenziwe ngabasikelelweyo bakaYehova, nabaphume kubo bakunye nabo.
24  Baya kuthi bengekamemezi, ndibaphendule; bathi besathetha, ndibe sendivile.
25  “Ingcuka nemvana ziya kudla kunye, nengonyama iya kudla iindiza njengenkunzi yenkomo; inyoka, kube luthuli ukutya kwayo. Aziyi kwenzakalisa okanye zibangele nawuphi na umonakalo entabeni yam yonke engcwele,” utsho uYehova.
12  Yaye ngaloo mini ngokuqinisekileyo uya kuthi: “Ndiya kukubulela, Yehova, kuba nangona ubundiqumbele, umsindo wakho uye wabuya, waqala ukundithuthuzela.
2  Khangela! UThixo lusindiso lwam. Ndiya kukholosa ndize ndingankwantyi; kuba uYa uYehova ungamandla am nokomelela kwam, kwaye uye waba lusindiso lwam.”
3  Ngokuqinisekileyo niya kukha amanzi emithonjeni yosindiso ninemigcobo.
4  Yaye ngaloo mini ngokuqinisekileyo niya kuthi: “Bulelani kuYehova! Bizani egameni lakhe. Zaziseni phakathi kwezizwana izenzo zakhe. Likhankanyeni igama lakhe ukuba libekwe phezulu.
5  Culelani uYehova uncuthu lwengoma, kuba wenze ngokugqwesileyo. Oku kwaziswa emhlabeni wonke.
6  “Danduluka kabukhali uze umemelele ngovuyo, wena mmi ulibhinqa waseZiyon, kuba mkhulu phakathi kwakho Lowo Uyingcwele kaSirayeli.”
