10  Emva kwezi zinto iNkosi yatyumba abanye abangamashumi asixhenxe yaza yabathumela ngababini phambi kwayo kwizixeko neendawo zonke ezo yona ngokwayo eyayiza kuya kuzo.
2  Yandula ke yathi kubo: “Isivuno, eneneni, sikhulu, kodwa abasebenzi bambalwa. Ngoko ke yibongozeni iNkosi yesivuno ukuba ikhuphe abasebenzi baye esivunweni sayo.
3  Hambani. Khangelani! Ndinithumela njengeemvana phakathi kweengcuka.
4  Ningathwali nxili, nangxowa yakutya, nazimbadada, yaye ningabulisi nabani na ngokumwola endleleni.
5  Naphi na apho ningena khona endlwini yithini kuqala, ‘Ngamana le ndlu ingaba noxolo.’
6  Yaye ukuba umhlobo woxolo ulapho, uxolo lwenu luya kuhlala phezu kwakhe. Kodwa ukuba akakho, luya kubuyela kuni.
7  Ngoko hlalani kuloo ndlu, nisidla yaye nisela izinto abazilungiselelayo, kuba umsebénzi uwufanele umvuzo wakhe. Musani ukusuka kule ndlu niye kulaa ndlu.
8  “Nasiphi na isixeko eningena kuso baze banamkele, yidlani izinto ezibekwa phambi kwenu,
9  yaye philisani abo bagulayo kuso, nize niqhubeke nibaxelela ukuba, ‘Ubukumkani bukaThixo busondele kuni.’
10  Kodwa nasiphi na isixeko eningena kuso baze banganamkeli, phumani niye kwiindlela zaso eziphangaleleyo nize nithi,
11  ‘Kwanothuli lwesixeko senu olunamathele ezinyaweni zethu siluvuthululela kuni. Noko ke, khumbulani oku, ukuba ubukumkani bukaThixo busondele.’
12  Ndithi ke kuni kuya kunyamezeleka iSodom ngaloo mini kuneso sixeko.
13  “Yeha wena, Korazin! Yeha wena, Bhethesayida! ngenxa yokuba ukuba imisebenzi yamandla eyenzeke kuwe yayenzeke eTire naseSidon, ngezaziguquke kwakudala zihleli emarhonyeni naseluthuthwini.
14  Ngenxa yoko kuya kunyamezeleka iTire neSidon ngomgwebo kunani.
15  Yaye wena, Kapernahum, ngaba mhlawumbi uya kuphakanyiselwa ezulwini? Uya kuhlela phantsi eHadesi!
16  “Lowo uniphulaphulayo uphulaphula nam. Nalowo unigatyayo ugatya nam. Ngaphezu koko, lowo undigatyayo ugatya nalowo undithumileyo.”
17  Bandula ke abangamashumi asixhenxe babuya benovuyo, besithi: “Nkosi, kwaneedemon zisithobele egameni lakho.”
18  Ngako oko yathi kubo: “Ndiqalise ukumbona uSathana sele ewile ezulwini njengombane.
19  Khangelani! Ndininike igunya lokunyathela ngeenyawo iinyoka noonomadudwane, naphezu kwawo onke amandla otshaba, yaye akukho nto iya kuze inenzakalise.
20  Noko ke, musani ukuba nemihlali ngenxa yoku, kuba oomoya benithobela, kodwa yibani nemihlali ngenxa yokuba amagama enu ebhaliwe emazulwini.”
21  Ngalo kanye elo lixa yaba novuyo olugqithiseleyo ngomoya oyingcwele yaza yathi: “Ndikudumisa esidlangalaleni, Bawo, Nkosi yezulu nomhlaba, ngenxa yokuba uzifihle ngenyameko ezi zinto kwizilumko nakwabo baziingqondi, wazityhilela iintsana. Ewe, Bawo, ngokuba kukholekile kuwe ukwenza ngaloo ndlela.
22  Zonke izinto zinikelwe kum nguBawo, yaye akukho bani umaziyo uNyana ngaphandle kukaBawo; kungekho nabani umaziyo uBawo ngaphandle kukaNyana, nalowo uNyana athanda ukumtyhila kuye.”
23  Ngako oko yaphethukela kubafundi bebodwa yaza yathi: “Anoyolo amehlo abona izinto enizibonayo.
24  Kuba ndithi kuni, Abaprofeti nookumkani abaninzi babenqwenela ukuzibona izinto enizibonayo kodwa abazibona, nokuva izinto enizivayo kodwa abaziva.”
25  Khangela! kusuke mntu uthile owayesazi uMthetho, ukuba amvavanye, waza wathi: “Mfundisi, ndenze ntoni na ukuze ndibudle ilifa ubomi obungunaphakade?”
26  Wathi kuye: “Kubhalwe ntoni na eMthethweni? Ufunda njani na?”
27  Ekuphenduleni wathi: “‘Uze umthande uYehova uThixo wakho ngentliziyo yakho iphela nangomphefumlo wakho uphela nangamandla akho ephela nangengqondo yakho iphela,’ nokuthi, ‘ummelwane wakho njengawe siqu.’”
28  Wathi kuye: “Uphendule ngokuchanileyo; ‘hlala usenza oko yaye uya kufumana ubomi.’”
29  Kodwa, efuna ukuzingqina elilungisa, lo mntu wathi kuYesu: “Ngubani ngokwenene ummelwane wam?”
30  Ekuphenduleni uYesu wathi: “Umntu othile wayesihla evela eYerusalem esiya eYeriko waza wagaxeleka kubaphangi, abathi bamhluba baza bambetha, bemka, bemshiya esecicini lokufa.
31  Ke kaloku, kwakukho mbingeleli uthile owayesihla ngaloo ndlela, kodwa, akumbona, wacezela phaya.
32  Kwangokunjalo, nomLevi, akufika kuloo ndawo waza wambona, wacezela phaya.
33  Kodwa umSamariya othile owayehamba kuloo ndlela waya kuye, waza akumbona, waba nosizi.
34  Wafika wawabopha amanxeba akhe, ewagalela ioli newayini. Wandula ke wamkhwelisa eqegwini lakhe wamsa kwindlu yabahambi, wamonga.
35  Yaye ngengomso wakhupha iidenariyo ezimbini, wazinika umgcini-ndlu yabahambi, waza wathi, ‘Uze umonge, nento othe wadleka yona ngaphezu koku, ndoyihlawula ekubuyeni kwam.’
36  Ngubani kwaba bathathu obonakala kuwe engummelwane waloo mntu wagaxeleka kubaphangi?”
37  Wathi: “Ngulowo wamenzela inceba.” Wandula ke uYesu wathi kuye: “Hamba uye kwenjenjalo nawe.”
38  Ke kaloku njengoko babehamba wangena kwidolophana ethile. Umfazi othile apho ogama linguMarta wamamkela njengondwendwe endlwini yakhe.
39  Lo mfazi wayenodade wabo obizwa ngokuba nguMariya, owathi, noko ke, wahlala phantsi ngasezinyaweni zeNkosi ephulaphula amazwi ayo.
40  UMarta, kwelinye icala, wayephazanyiswa kukunyamekela imisebenzi emininzi. Ngoko, wasondela waza wathi: “Nkosi, ayinamsebenzi na kuwe into yokuba udade wethu endiyekela ndilungiselele ndedwa? Yitsho kuye andincedise.”
41  Ekuphenduleni iNkosi yathi kuye: “Marta, Marta, uzixhalabise ngezinto ezininzi.
42  Zizinto ezimbalwa, ezifunekayo, okanye inye kuphela. Yena ke, uMariya unyule isahlulo esilungileyo, yaye asiyi kususwa kuye.”
4  Ke kaloku uYesu, ezele ngumoya oyingcwele, wemka eYordan, waza wajikeleza entlango eqhutywa ngumoya
2  kangangeentsuku ezingamashumi amane, ngoxa wayehendwa nguMtyholi. Ngapha koko, wayengadli nto ngezo ntsuku, yaye ngoko, ekupheleni kwazo, walamba.
3  Ngako oko uMtyholi wathi kuye: “Ukuba ungunyana kaThixo, yithi kweli litye malibe sisonka.”
4  Kodwa uYesu wamphendula wathi: “Kubhaliwe kwathiwa, ‘Akaphili ngasonka sodwa umntu.’”
5  Ngoko wamnyusa waza wambonisa zonke izikumkani zomhlaba omiweyo ngephanyazo;
6  yaye uMtyholi wathi kuye: “Ndiza kukunika lonke eli gunya nozuko lwazo, ngenxa yokuba linikelwe kum, kwaye ndilinika nabani na endisukuba ndinqwenela ukumnika.
7  Wena, ke ngoko, ukuba wenza isenzo sonqulo phambi kwam, konke kuya kuba kokwakho.”
8  Ekuphenduleni uYesu wathi kuye: “Kubhaliwe kwathiwa, ‘NguYehova uThixo wakho omele umnqule, yaye nguye yedwa omele unikele inkonzo engcwele kuye.’”
9  Ke kaloku wamsa eYerusalem waza wammisa phezu koqoqo lwetempile wathi kuye: “Ukuba ungunyana kaThixo, ziphose ezantsi phaya;
10  kuba kubhaliwe kwathiwa, ‘Uya kuzinika umyalelo iingelosi zakhe, ukuba zikugcine,’
11  nokuthi, ‘Ziya kukuthwala ngezandla zazo, ukuze ungabetheki nanini na ngonyawo lwakho elityeni.’”
12  Ekuphenduleni uYesu wathi kuye: “Kuthiwa, ‘Uze ungamvavanyi uYehova uThixo wakho.’”
13  Ngoko uMtyholi, akuba ekugqibile konke ukuhenda, wemka kuye de kwaba lelinye ixesha elimlungeleyo.
14  UYesu wabuyela eGalili ekumandla omoya. Kwathethwa kakuhle ngaye kuyo yonke imimandla yelo lizwe.
15  Kanjalo, waqalisa ukufundisa kwizindlu zabo zesikhungu, ephathwa ngembeko ngabo bonke.
16  Kwaye weza eNazarete, apho wayekhuliswe khona; yaye, ngokwesiko lakhe ngomhla wesabatha, wangena kwindlu yesikhungu, waza wema ukuze afunde.
17  Ngoko wanikwa umsongo womprofeti uIsaya, yaye wawuvula umsongo waza wafumana indawo apho kwakubhalwe khona kwathiwa:
18  “Umoya kaYehova uphezu kwam, ngenxa yokuba undithambisele ukuvakalisa iindaba ezilungileyo kumahlwempu, undithumele ukushumayela inkululo kubathinjwa nokubuyiselwa kokubona kwiimfama, ukukhulula abo batyunyuziweyo,
19  ukushumayela unyaka wolwamkelo kaYehova.”
20  Ngako oko wawusonga umsongo, wawubuyisela kumlindi waza wahlala phantsi; yaye amehlo abo bonke ababekwindlu yesikhungu ayethe ntsho kuye.
21  Wandula ke wathi kubo: “Namhlanje esi sibhalo nisandul’ ukusiva sizalisekile.”
22  Bonke banikela ubungqina obuhle ngaye, bamangaliswa ngamazwi amnandi awayephuma emlonyeni wakhe, yaye babesithi: “Lo ngunyana kaYosefu, akunjalo?”
23  Ngoko wathi kubo: “Akuthandabuzeki ukuba niya kuwubhekisa kum lo mzekeliso uthi, ‘Gqirha, ziphilise; izinto esive ukuba zenzekile eKapernahum zenze nalapha kummandla wakowenu.’”
24  Kodwa wathi: “Inene ndithi kuni akukho mprofeti wamkelwayo kummandla wakowabo.
25  Ngokomzekelo, ndinixelela inyaniso, Kwakukho abahlolokazi abaninzi kwaSirayeli ngemihla kaEliya, xa izulu lavalekayo iminyaka emithathu neenyanga ezintandathu, kwaza kwabakho indlala enkulu kulo lonke ilizwe,
26  kanti uEliya akazange athunywe nakomnye wabo bafazi, kodwa kuphela eTsarefathi kwilizwe laseSidon kumhlolokazi.
27  Kwakukho abaneqhenqa abaninzi kwaSirayeli ngexesha likaElisha umprofeti, kanti akukho namnye kubo owahlanjululwayo, ngaphandle kukaNahaman umntu waseSiriya.”
28  Bonke abo babeziva ezi zinto kwindlu yesikhungu baba nomsindo;
29  yaye besuka bamkhuphela ngaphandle kwesixeko ngokukhawuleza, bamsa elungqamekweni lwentaba esasakhiwe kuyo isixeko sabo, ukuze bamkhahlele phantsi ngentloko.
30  Kodwa yena waphuma phakathi kwabo waza wemka.
31  Wehlela eKapernahum, isixeko saseGalili. Kwaye wayebafundisa ngesabatha;
32  yaye bathi khamnqa yindlela yakhe yokufundisa, ngenxa yokuba intetho yakhe yayinegunya.
33  Kwindlu yesikhungu kwakukho umntu owayenomoya, idemon engahlambulukanga, waza wakhwaza ngelizwi elikhulu esithi:
34  “Arha! Sinantoni na yakwenza nawe Yesu, wena mNazarete? Uze kusitshabalalisa na? Ndikwazi kakuhle ukuba ungubani na, unguLowo Ungcwele kaThixo.”
35  Kodwa uYesu wawukhalimela, esithi: “Yithi cwaka, uze uphume kuye.” Ngoko, emva kokumphosa phantsi loo mntu phakathi kwabo, idemon yaphuma kuye ingamenzakalisanga.
36  Ngako oko, bonke bakhwankqiswa, baza bancokola omnye nomnye, besithi: “Luhlobo luni na lwentetho olu, ngenxa yokuba ngegunya namandla uyalela oomoya abangahlambulukanga, baze baphume?”
37  Ngoko iindaba eziphathelele yena zaphumela kuzo zonke iimbombo kwimimandla yelo lizwe.
38  Emva kokuba esukumile waphuma kwindlu yesikhungu wangena kwikhaya likaSimon. Ke kaloku umkhwekazi kaSimon wayebandezelekile ngumkhuhlane omkhulu, yaye bamcelela kuye.
39  Ngoko wema phezu kwakhe waza wawukhalimela umkhuhlane, waphela. Ngephanyazo waphakama waza wabalungiselela.
40  Kodwa ukutshona kwelanga, bonke abo babenabantu abagula zizifo ezahlukahlukeneyo babazisa kuye. Wayebeka izandla kuye ngamnye wabo, abaphilise.
41  Needemon zaziphuma kwabaninzi, zidanduluka zisithi: “UnguNyana kaThixo.” Kodwa, ezikhalimela, wayengazivumeli ukuba zithethe, ngenxa yokuba zazimazi ukuba unguKRISTU.
42  Noko ke, kwakuba semini, waphuma waya kwindawo engasese. Kodwa izihlwele zamzingela zaza zaya kufikelela apho wayekhona, yaye zazama ukumbambezela ukuba angemki kuzo.
43  Kodwa wathi kuzo: “Ndimele ndizivakalise iindaba ezilungileyo zobukumkani bukaThixo nakwezinye izixeko, ngenxa yokuba ndithunywe oko.”
44  Ngako oko waqhubeka eshumayela kwizindlu zesikhungu zelakwaYuda.
11  Ke kaloku wayesendaweni ethile ethandaza, yaye wathi akugqiba, omnye wabafundi bakhe wathi kuye: “Nkosi, sifundise ukuthandaza, njengoko noYohane wabafundisayo abakhe abafundi.”
2  Ngoko wathi kubo: “Xa sukuba nithandaza, yithini, ‘Bawo, malingcwaliswe igama lakho. Ubukumkani bakho mabufike.
3  Siphe isonka sethu sale mini ngokwemfuneko yemini le.
4  Sixolele izono zethu, kuba nathi siyabaxolela bonke abanamatyala kuthi; ungasingenisi ekuhendweni.’”
5  Ngokubhekele phaya, wathi kubo: “Ngubani na kuni ongathi enomhlobo, aye kuye ezinzulwini zobusuku aze athi kuye, ‘Mhlobo, ndiboleke izonka ezithathu,
6  kuba ndisandul’ ukufikelwa ngumhlobo wam eseluhambeni yaye andinanto ndingayibeka phambi kwakhe’?
7  Aze lowo ungaphakathi athi ukuphendula, ‘Musa ukundikhathaza. Ucango sele lutshixiwe, nabantwana bam abaselula bakunye nam esililini; andinakuvuka ndize ndikunike nantoni na.’
8  Ndiyanixelela, Nangona engayi kuvuka aze amnike nantoni na ngenxa yokuba engumhlobo wakhe, ngokuqinisekileyo ngenxa yozingiso lwakhe lwenkalipho uya kuvuka aze amnike ezo zinto azifunayo.
9  Ngako oko ndithi kuni, Qhubekani nicela, niya kunikwa; qhubekani nifuna, niya kufumana; qhubekani ninkqonkqoza, niya kuvulelwa.
10  Kuba wonk’ ubani ocelayo uyamkela, nalowo ufunayo uyafumana, nalowo unkqonkqozayo uya kuvulelwa.
11  Eneneni, nguwuphi na uyise phakathi kwenu oya kuthi, ukuba unyana wakhe ucela intlanzi, asuke amnike inyoka esikhundleni sentlanzi?
12  Okanye athi ukuba ucela iqanda, asuke amnike unomadudwane?
13  Ukuba ke ngoko nina, ningendawo nje, niyakwazi ukunika abantwana benu izipho ezilungileyo, wobeka phi na ke yena uYihlo osezulwini ukubanika umoya oyingcwele abo bamcelayo!”
14  Kamva wayekhupha idemon esisimumu. Emva kokuba idemon iphumile, umntu osisimumu wathetha. Yaye izihlwele zamangaliswa.
15  Kodwa abathile kuzo bathi: “Uzikhupha iidemon ngoBhelezebhubhe umlawuli weedemon.”
16  Noko ke, abanye, ukuze bamhende, bafuna kuye umqondiso ophuma ezulwini.
17  Ezazi iingcamango zabo wathi kubo: “Bonke ubukumkani obahlulelene bodwa buyaphanza, nendlu eyahlulelene yodwa iyawa.
18  Ngoko ukuba noSathana wahlulelene yedwa, buya kuma njani na ubukumkani bakhe? Ngenxa yokuba nithi ndikhupha iidemon ngoBhelezebhubhe.
19  Ukuba ndizikhupha ngoBhelezebhubhe iidemon, oonyana benu bona bazikhupha ngabani na? Ngenxa yoko baya kuba ngabagwebi benu.
20  Kodwa ukuba ndizikhupha ngomnwe kaThixo iidemon, ubukumkani bukaThixo bunifikele ngokwenene.
21  Xa umntu owomeleleyo, oxhobe kakuhle, elinda ibhotwe lakhe, impahla yakhe iqhubeka iseluxolweni.
22  Kodwa ukuba uthile owomelele ngakumbi kunaye uyamhlasela aze amoyise, uzithabatha zonke izikhali zakhe abekholose ngazo, aze azahlule izinto amhluthe zona.
23  Lowo ungekho ngakum unxamnye nam, nalowo ungahlanganisi kunye nam uyachithachitha.
24  “Xa umoya ongahlambulukanga uphuma emntwini, udlula kwiindawo ezibharhileyo ufuna indawo yokuphumla, uze, wakungayifumani, uthi, ‘Ndiza kubuyela kwindlu yam endaphumayo kuyo.’
25  Uze ekufikeni uyifumane itshayelwe yacoceka yaza yahonjiswa.
26  Wandula ke uhambe uze uthabathe oomoya abahlukileyo abasixhenxe nabangendawo ngakumbi kunawo, bangene ke ngaphakathi, bahlale apho; ize imeko yokugqibela yaloo mntu ibe mbi kuneyokuqala.”
27  Ke kaloku njengoko wayesitsho ezi zinto umfazi othile kwisihlwele waphakamisa ilizwi lakhe waza wathi kuye: “Sinoyolo isibeleko esakuthwalayo namabele owawanyayo!”
28  Kodwa yena wathi: “Hayi, kunoko, Banoyolo abo balivayo ilizwi likaThixo baze baligcine!”
29  Xa izihlwele zazibuthene ndawonye, waqala ukuthi: “Esi sizukulwana sisizukulwana esingendawo; sifuna umqondiso. Kodwa akukho mqondiso siya kuwunikwa ngaphandle komqondiso kaYona.
30  Kuba kanye njengoko uYona waba ngumqondiso kumaNineve, ngokufanayo noNyana womntu uya kuba ngumqondiso kwesi sizukulwana.
31  Ukumkanikazi wasemzantsi uya kuvuswa ngomgwebo nabantu besi sizukulwana yaye uya kubagwebela isohlwayo; ngenxa yokuba weza evela eziphelweni zomhlaba ukuze eve ubulumko bukaSolomon, kodwa, khangela! okuthile okungaphezu koSolomon kulapha.
32  Abantu baseNineve baya kusuka beme ngomgwebo nesi sizukulwana yaye baya kusigwebela isohlwayo; ngenxa yokuba baguquka koko kwakushunyayelwa nguYona; kodwa, khangela! okuthile okungaphezu koYona kulapha.
33  Emva kokulumeka isibane, umntu usibeka, kungekhona kwigumbi eliphantsi komhlaba naphantsi kwengobozi yokulinganisa, kodwa phezu kwesiphatho sezibane, ukuze abo bangenayo babone ukukhanya.
34  Isibane somzimba liliso lakho. Ukuba iliso lakho alinakumbi, umzimba wakho uphela uba sekukhanyeni; kodwa ukuba lingendawo, nomzimba wakho uba sebumnyameni.
35  Lumka, ke ngoko. Hleze ukukhanya okukuwe kube bubumnyama.
36  Ngoko ke, ukuba umzimba wakho uphela usekukhanyeni kungekho nxalenye imnyama konke konke, wonke uya kukhanyiseleka njengaxa isibane sikhanyisa ngemitha yaso.”
37  Akuba ethethe oku, umFarisi othile wammemela esidlweni. Ngoko wangena waza wangqendeva etafileni.
38  Noko ke, umFarisi wamangaliswa kukubona ukuba akaqalanga wahlamba ngaphambi kwesidlo.
39  Kodwa iNkosi yathi kuye: “Nina baFarisi, nihlambulula umphandle wendebe nesitya, kodwa ngaphakathi nizele kukuphanga nobungendawo.
40  Bantundini bangenangqiqo! Lowo wenza umphandle wenza kwanomphakathi, akunjalo?
41  Ngoko ke, khangelani! ukuba ninikela ngezinto ezingaphakathi njengezipho zenceba, zonke ezinye izinto ziya kuhlambuluka kuni.
42  Kodwa yeha nina baFarisi, ngokuba ninikela isishumi setyeleba neruwe nesayo yonke eminye imifuno, kodwa niyakudlula okusesikweni nothando lukaThixo! Benimelwe kakade kukuzenza ezi zinto, kodwa nezinye ningazityesheli.
43  Yeha nina baFarisi, ngokuba nithanda izihlalo eziphambili kwizindlu zesikhungu nokubuliswa kwiindawo zemarike!
44  Yeha nina, ngokuba ninjengamangcwaba enkumbulo angabonakaliyo, abathi abantu bahambe phezu kwawo bengawazi!”
45  Ekuphenduleni uthile kwabo bawaziyo uMthetho wathi kuye: “Mfundisi, ngokutsho ezi zinto nathi uyasithuka.”
46  Ngoko yena wathi: “Yeha nani niwaziyo uMthetho, ngokuba nithwalisa abantu imithwalo ekunzima ukuyithwala, kodwa nina ngokwenu aniyichukumisi imithwalo leyo nangomnwe lo!
47  “Yeha nina, ngokuba nakha amangcwaba enkumbulo abaprofeti, ukanti babulawa ngookhokho benu!
48  Ngokuqinisekileyo ningamangqina ezenzo zookhokho benu ukanti niyavumelana nabo, kuba bona bababulala abaprofeti kodwa nina nakha amangcwaba abo.
49  Kungenxa yoko le nto ubulumko bukaThixo bukwathi, ‘Ndiza kuthumela kubo abaprofeti nabapostile, yaye bambi kubo baya kubabulala baze babatshutshise,
50  khon’ ukuze igazi labo bonke abaprofeti elaphalazwayo ukususela ekusekweni kwehlabathi lifunwe kwesi sizukulwana,
51  ukususela kwigazi lika-Abheli kude kuse kwigazi likaZekariya, owabulawelwa phakathi kwesibingelelo nendlu.’ Ewe, ndithi kuni, liya kufunwa kwesi sizukulwana.
52  “Yeha nina niwaziyo uMthetho, ngokuba nasithabatha isitshixo solwazi; nina ngokwenu aningenanga, nabo babengena nabathintela!”
53  Ngoko ekuphumeni kwakhe apho ababhali nabaFarisi bamxina kanobom bemmele ngemibuzo emininzi,
54  bemlalele, ukuze bambambe ngentetho yakhe.
8  Kamsinya emva koko wahambela kwizixeko ngezixeko nakwiidolophana ngeedolophana, eshumayela yaye evakalisa iindaba ezilungileyo zobukumkani bukaThixo. Kwaye abalishumi elinesibini babekunye naye,
2  nabafazi abathile ababephilisiwe koomoya abangendawo nezifo, uMariya ekuthiwa nguMagadala, lowo kwakuphume kuye iidemon ezisixhenxe,
3  noYowana umfazi kaKhuza, indoda ephetheyo kwaHerode, noSusana nabanye abafazi abaninzi, ababebalungiselela ngempahla yabo.
4  Ke kaloku xa isihlwele esikhulu sasiqokelelene ndawonye kunye nabo babesiya kuye bevela kwizixeko ngezixeko, wathetha ngomzekeliso wathi:
5  “Umhlwayeli waphuma waya kuhlwayela imbewu yakhe. Ngoko, njengoko wayehlwayela, yimbi yayo yawela ecaleni kwendlela yaza yanyathelwa, yaye iintaka zezulu zayidla zayigqiba.
6  Enye yawela elulwalweni, yaye, emva kokuhluma, yoma ngenxa yokungabi nakufuma.
7  Enye yawela phakathi kwameva, yaye ameva awakhula kunye nayo ayiminxisela.
8  Enye yawela emhlabeni olungileyo, yaza, emva kokuhluma, yavelisa isiqhamo ngokuphindwe kalikhulu.” Njengoko wayexela ezi zinto, waqala ukumemeza wathi: “Lowo uneendlebe zokuphulaphula, makaphulaphule.”
9  Kodwa abafundi bakhe bambuza okuthethwa ngulo mzekeliso.
10  Wathi: “Nina nikunikiwe ukuziqonda iimfihlelo ezingcwele zobukumkani bukaThixo, kodwa kwabanye kungemizekeliso, ukuze, nakuba bekhangele, bakhangelele ilize, yaye, nakuba besiva, bangayifumani intsingiselo.
11  Ke kaloku lo mzekeliso uthetha oku: Imbewu lilizwi likaThixo.
12  Leyo isecaleni kwendlela ngabo bavileyo, andule ke uMtyholi eze alithabathe ilizwi ezintliziyweni zabo ukuze bangakholwa baze basindiswe.
13  Leyo iselulwalweni ngabo bathi, bakuliva, balamkele ilizwi ngovuyo, kodwa ayinangcambu; bakholwa nje okwexeshana, kodwa ngexesha lovavanyo bayaphambuka.
14  Leyo ke iwela phakathi kwameva, ngabo baye beva, kodwa, ngokuthabatheka ngamaxhala nobutyebi neziyolo zobu bomi, baminxwa ngokupheleleyo baze bangagqibelelisi nto.
15  Leyo ke ikumhlaba omhle, ngabo bathi, emva kokuliva ilizwi ngentliziyo entle nelungileyo, baligcine baze bathwale isiqhamo ngonyamezelo.
16  “Akukho bani, othi emva kokulumeka isibane, asigqubuthele ngesitya okanye asibeke phantsi komandlalo, kodwa usibeka kwisiphatho sezibane, ukuze abo bangenayo babone ukukhanya.
17  Kuba akukho nto ifihlakeleyo ingayi kubonakaliswa, kungekho nantoni na efihlwe ngenyameko ingasayi kuze yaziwe nengasayi kuze ize ekuhleni.
18  Ngoko ke, nikelani ingqalelo kwindlela eniphulaphula ngayo; kuba nabani na onako, uya kunikwa okungakumbi, kodwa nabani na ongenako, kwanoko acinga ukuba unako kuya kuthatyathwa kuye.”
19  Ke kaloku unina nabantakwabo beza ngakuye, kodwa babengakwazi ukufikelela kuye ngenxa yesihlwele.
20  Noko ke, waxelelwa kwathiwa: “Unyoko nabantakwenu bemi ngaphandle bafuna ukukubona.”
21  Ekuphenduleni wathi kubo: “Uma nabantakwethu ngaba balivayo ilizwi likaThixo baze balenze.”
22  Ebudeni benye yezo mini yena nabafundi bakhe bangena esikhepheni, yaye wathi kubo: “Masiwele, siye ngaphesheya kwedike.” Ngoko banduluka.
23  Kodwa njengoko babehamba ngamanzi walala ubuthongo. Kwehla isaqhwithi esikhulu somoya kwelo dike, yaye baqalisa ukuzala ngamanzi nokuba sengozini.
24  Ekugqibeleni baya kuye baza bamvusa, besithi: “Myaleli, Myaleli, siza kutshabalala!” Wavuka, wawukhalimela umoya nokulatyuza kwamanzi, zaza zadamba, kwaza kwabakho ukuzola.
25  Wandula ke wathi kubo: “Luphi na ukholo lwenu?” Kodwa bengenwe luloyiko, bamangaliswa, besithi omnye komnye: “Ngubani ngokwenene lo, kuba uyalela kwanemimoya namanzi, yaye ziyamthobela?”
26  Bamisa elunxwemeni kwilizwe lamaGerasa, elikwicala elimelene nelaseGalili.
27  Kodwa njengoko wayephumela emhlabeni wahlangatyezwa yindoda ethile kweso sixeko eyayineedemon. Yaye kangangexesha elide yayinganxibi sinxibo, kwaye yayihlala, kungekhona ekhaya, kodwa phakathi kwamangcwaba.
28  Ithe yakubona uYesu yadanduluka kakhulu yaza yawa phantsi phambi kwakhe, yathi ngezwi elikhulu: “Ndinantoni yakwenza nawe, Yesu Nyana wOyena Thixo Uphakamileyo? Ndiyakubongoza, ungandithuthumbisi.”
29  (Kuba wayewuyalela umoya ongahlambulukanga ukuba uphume emntwini lowo. Kuba kangangexesha elide wawumbambe nkqi, yaye ngokuphindaphindiweyo wayebotshwa ngemixokelelwane namakhamandela elindiwe, kodwa wayeyiqhawula imixokelelwane aze aqhutyelwe yidemon kwiindawo ezingasese.)
30  UYesu wambuza oku: “Ungubani igama lakho?” Wathi: “NdinguMkhosi,” ngenxa yokuba kwakungene iidemon ezininzi kuye.
31  Yaye zambongoza ukuba angaziyaleli zimke ziye enzonzobileni.
32  Ke kaloku kwakukho ugxuba lweehagu ezininzi lusidla apho entabeni; ngoko zambongoza ukuba azivumele zingene kuzo. Yaye wazivumela.
33  Zandula ke iidemon zaphuma kuloo mntu zangena ezihagwini, yaye olo gxuba lwagxalathelana phezu kwengxondorha lwaya kweyela edikeni lwaza lwarhaxwa.
34  Kodwa xa abalusi babona oko kwakwenzekile, basaba baza bakuxela oku esixekweni nakwiindawo ezisemaphandleni.
35  Ngoko abantu baphuma ukuya kubona oko kwakwenzekile, yaye beza kuYesu baza bafika umntu ezaziphume kuye iidemon, ambethe yaye esezingqondweni, ehleli ezinyaweni zikaYesu; kwaye boyika.
36  Abo babebonile babaxelela indlela awayephiliswe ngayo umntu obeneedemon.
37  Ngoko yonke inkitha evela kwimimandla yelizwe lamaGerasa yamcela ukuba emke kuyo, ngenxa yokuba yayibanjwe nkqi luloyiko olukhulu. Ngoko wakhwela isikhephe wemka.
38  Noko ke, indoda ezaziphume kuyo iidemon yayimbongoza ukuba iqhubeke ikunye naye; kodwa wayindulula, esithi:
39  “Hamba ugoduke, uze uzibalise ezo zinto akwenzele zona uThixo.” Ngako oko wemka, ebhengeza kuso sonke isixeko siphela ezo zinto amenzele zona uYesu.
40  Xa uYesu wabuyayo, isihlwele samamkela ngobubele, kuba sonke sasimlindele.
41  Kodwa, khangela! kweza indoda egama linguYayiro, yaye lo mntu wayeligosa elongamelayo kwindlu yesikhungu. Kwaye wawa ezinyaweni zikaYesu waza wambongoza ukuba angene endlwini yakhe,
42  ngenxa yokuba wayenentombi ekukuphela kwayizeleyo imalunga neshumi elinesibini leminyaka ubudala yaye yayisifa. Njengoko wayehamba izihlwele zathontelana kuye.
43  Yaye umfazi, owayenethombo legazi kangangeminyaka elishumi elinesibini, owayengakwazi ukuphiliswa nangubani na,
44  weza ngasemva waza wachukumisa umphetho wesambatho sakhe sangaphezulu, yaye ngephanyazo ithombo lakhe legazi layeka.
45  Ngoko uYesu wathi: “Ngubani na lo undichukumisileyo?” Bakukhanyela bonke, uPetros wathi: “Myaleli, izihlwele zikurhangqile kwaye zikuxina kakhulu.”
46  Kodwa uYesu wathi: “Kukho ondichukumisileyo, kuba ndiqondile ukuba kuphume amandla kum.”
47  Ebona ukuba uyaphawuleka, lo mfazi weza engcangcazela waza wawa phantsi phambi kwakhe, wasityhila phambi kwabo bonke abantu isizathu sokumchukumisa kwakhe nendlela aphiliswe ngayo ngephanyazo.
48  Kodwa wathi kuye: “Ntombi, ukholo lwakho lukuphilisile; hamba ngoxolo.”
49  Ngoxa wayesathetha, kwafika ummeli othile wegosa elongamelayo kwindlu yesikhungu, esithi: “Intombi yakho ifile; ungabi samkhathaza umfundisi.”
50  Akukuva oku, uYesu wamphendula wathi: “Musa ukoyika, kuphela yiba nokholo, yaye iya kusindiswa.”
51  Akufika endlwini akazange avumele nabani na ukuba angene naye ngaphandle kukaPetros noYohane noYakobi noyise nonina wentombazana.
52  Kodwa abantu bonke babelila yaye bezimbambazela besentlungwini ngenxa yayo. Ngoko wathi: “Musani ukulila, kuba ayifanga kodwa ilele.”
53  Bamhleka ngokugculelayo, ngenxa yokuba babesazi ukuba ifile.
54  Kodwa wayibamba ngesandla waza wabiza, esithi: “Ntombazana, vuka!”
55  Umoya wayo wabuya, yaza yavuka ngephanyazo, yaye wayalela ukuba inikwe into yokudla.
56  Ngoko, abazali bayo babethe phithi; kodwa wabayalela ukuba bangaxeleli nabani na ngoko kwakwenzekile.
16  Wandula ke wahlabela mgama wathi nakubafundi: “Kwaye kukho umntu othile osisityebi, owayenegosa, elathi lona lamangalelwa ngokuyichitha impahla yakhe.
2  Ngoko walibiza waza wathi kulo, ‘Yintoni na le ndiyivayo ngawe? Khawungenise ingxelo yobugosa bakho, kuba akunakuba sayilawula le ndlu.’
3  Lathi ke igosa ngaphakathi kwalo, ‘Ndiza kwenza ntoni na, ekubeni inkosi yam iya kubususa ubugosa kum? Andomelelanga ngokwaneleyo ukuba ndimbe, ndineentloni ukungqiba.
4  Heke! ndiyakwazi oko ndiya kukwenza, khon’ ukuze, xa ndikhutshwa kubugosa, abantu bandamkele emakhayeni abo.’
5  Laza libizele kulo ngamnye onetyala enkosini yalo laqala ukuthi kowokuqala, ‘Unetyala elingakanani na enkosini yam?’
6  Wathi, ‘Likhulu lemilinganiselo yeebhate zeoli yomnquma.’ Lathi kuye, ‘Thabatha isivumelwano sakho esibhaliweyo, uhlale phantsi uze ubhale ngokukhawuleza amashumi amahlanu.’
7  Lathi komnye, ‘Wena, unetyala elingakanani?’ Wathi, ‘Likhulu lemilinganiselo yeekore zengqolowa.’ Lathi kuye, ‘Thabatha isivumelwano sakho esibhaliweyo uze ubhale amashumi asibhozo.’
8  Kwaye inkosi yalo yalincoma igosa, nakuba lingenabulungisa, ngokuba lenza ngobulumko bobuqili; kuba oonyana bale nkqubo yezinto banobulumko bobuqili ngakumbi kwisizukulwana sabo kunokuba benjalo oonyana bokukhanya.
9  “Kanjalo, ndithi kuni, Zenzeleni abahlobo ngobutyebi obungebobabulungisa, khon’ ukuze, xa obo busilela, banamkelele kwiindawo zokuhlala ezingunaphakade.
10  Umntu othembekileyo kokona kuncinane uthembekile nakokukhulu, nomntu ongelolungisa kokona kuncinane akalolungisa nakokukhulu.
11  Ngoko ke, ukuba anizingqinanga nithembekile ebutyebini obungebobabulungisa, ngubani na oya kuniphathisa oko kuyinyaniso?
12  Yaye ukuba anizingqinanga nithembekile koko kukokomnye, ngubani na oya kuninika oko kukokwenu?
13  Akukho sicaka sendlu sinokukhonza iinkosi ezimbini; kuba, sisenokuyithiya enye size siyithande enye, okanye sinamathele kwenye size siyidele enye. Aninakukhonza uThixo nobuTyebi.”
14  Ke kaloku abaFarisi, ababengabathandi bemali, babeziphulaphule zonke ezi zinto, baza bamsinekela.
15  Ngoko wathi kubo: “Nina nizivakalisa ningamalungisa phambi kwabantu, kodwa uThixo uyazazi iintliziyo zenu; kuba oko kuphakamileyo phakathi kwabantu kulizothe emehlweni kaThixo.
16  “UMthetho nabaProfeti babakho ukusa kuYohane. Ukususela ngoko kuvakaliswa ubukumkani bukaThixo njengeendaba ezilungileyo, yaye zonke iintlobo zabantu zityhalela phambili kubo.
17  Eneneni, kulula ngakumbi ukuba kudlule izulu nomhlaba kunokuba kungazaliseki nalinye isuntswana lonobumba woMthetho.
18  “Wonk’ ubani oqhawula umtshato nomfazi wakhe aze atshate omnye uyakrexeza, nalowo utshata umfazi oqhawulwe umtshato endodeni uyakrexeza.
19  “Kwaye kukho umntu othile osisityebi, yaye wayedla ngokuvatha ezimfusa nelinen, eziyolisa imihla ngemihla ngobungangamela.
20  Kodwa umngqibi othile ogama linguLazaro wayedla ngokubekwa esangweni lakhe, ezele zizilonda
21  yaye enqwenela izinto eziqithika etafileni yesityebi eso. Ewe, nazo, izinja zaziye zize ukuze zikhothe izilonda zakhe.
22  Ekuhambeni kwexesha umngqibi lowo wafa zaza iingelosi zamthabathela esifubeni sika-Abraham. “Nesityebi safa sangcwatywa.
23  Yaye siseHadesi saphakamisa amehlo aso, sisezintuthumbeni, saza sabona uAbraham ekude noLazaro esesifubeni kunye naye.
24  Ngoko samemeza sathi, ‘Bawo Abraham, yiba nenceba kum uze uthume uLazaro ukuba athi nkxu incam yomnwe wakhe emanzini aze aphozise ulwimi lwam, ngenxa yokuba ndiyabandezeleka kulo mlilo onamalangatye.’
25  Kodwa uAbraham wathi, ‘Mntwana wam, khumbula ukuba wazamkela ngokupheleleyo izinto zakho ezilungileyo ngexesha lokudla kwakho ubomi, noLazaro ngokukwanjalo izinto ezimbi. Noko ke, ngoku ufumana intuthuzelo apha kodwa wena uyabandezeleka.
26  Kwaye ngaphandle kwazo zonke ezi zinto, kuye kwathiwa zinzi umsantsa omkhulu phakathi kwethu nani, ukuze abo bafuna ukuza ngapho besuka apha bangabi nako, nabantu abalapho bangabi nakuwelela kuthi.’
27  Sandula ke sathi, ‘Xa kunjalo, ndiyakucela, bawo, ukuba umthume endlwini kabawo,
28  kuba ndinabantakwethu abahlanu, aze anikele kubo ubungqina obucokisekileyo, ukuze nabo bangangeni kule ndawo yentuthumbo.’
29  Kodwa uAbraham wathi, ‘BanoMoses nabaProfeti; mabaphulaphule bona.’
30  Ngoko sathi, ‘Eneneni, akunjalo, bawo uAbraham, ukuba kuthe kwaya kubo ovela kwabafileyo, boguquka.’
31  Kodwa wathi kuso, ‘Ukuba abamphulaphulanga uMoses nabaProfeti, abayi kweyiseka nokuba kuvuke uthile kwabafileyo.’”
18  Wandula ke wabenzela umzekeliso ngokubhekisele kwimfuneko yokuba basoloko bethandaza bangayeki,
2  esithi: “Kwisixeko esithile kwakukho umgwebi owayengamoyiki uThixo, engahloneli mntu.
3  Kodwa kwakukho umhlolokazi kweso sixeko owayehlala esiya kuye, esithi, ‘Qinisekisa ukuba umthetho uphumeza okusesikweni nxamnye notshaba lwam.’
4  Kwaba mzuzu engavumi, kodwa kamva waqiqa ngelithi, ‘Nangona ndingamoyiki uThixo, ndingahloneli namntu,
5  noko ke, ngenxa yokuba lo mhlolokazi eqhubeka endikhathaza, ndiza kuqinisekisa ukuba okusesikweni kuyaphunyezwa khon’ ukuze angahlali esiza aze andiqobe andigqibe.’”
6  Yandula ke iNkosi yathi: “Khanive okwathethwa ngumgwebi, engenabulungisa enjalo!
7  Ngokuqinisekileyo, ngoko, akayi kuthi na uThixo abangele ukuba okusesikweni kwenziwe kwabo banyuliweyo bakhe abadanduluka kuye imini nobusuku, kwanakuba enokuzeka kade umsindo ngabo?
8  Ndithi kuni, Uya kubangela ukuba okusesikweni kwenziwe kubo ngokukhawuleza. Noko ke, xa uNyana womntu efika, uya kulufumana ngokwenene na ukholo emhlabeni?”
9  Ke kaloku wathetha lo mzekeliso kwanakwabathile ababezithemba ukuba bangamalungisa nababebagqala abanye njengabangento:
10  “Abantu ababini benyuka baya etempileni ukuya kuthandaza, omnye ingumFarisi, omnye ingumqokeleli werhafu.
11  UmFarisi wema waza waqalisa ukuthandaza ezi zinto kuye ngokwakhe esithi, ‘Owu Thixo, ndiyabulela kuwe kuba ndingekho njengabanye abantu, abaphangi, abangemalungisa, abakrexezi, okanye kwanalo mqokeleli werhafu.
12  Ndizila ukutya kabini ngeveki, ndinikela isishumi kuzo zonke izinto endizizuzayo.’
13  Ke yena umqokeleli werhafu wayemi mgama engathandi kwanokuphakamisela amehlo akhe ngasezulwini, ezibetha isifuba, esithi, ‘Owu Thixo, yiba nobabalo kum mna moni.’
14  Ndithi kuni, Lo mntu wehla ukuya ekhayeni lakhe engqineke elilungisa ngakumbi kunalowa umntu; kuba wonk’ ubani oziphakamisayo uya kuthotywa, kodwa lowo uzithobayo uya kuphakanyiswa.”
15  Ke kaloku abantu bamzisela kwaneentsana zabo ukuze azichukumise; kodwa bebona oku abafundi babakhalimela.
16  Noko ke, uYesu wazibizela kuye ezo ntsana, esithi: “Bayekeni abantwana abaselula beze kum, ningabaleli. Kuba ubukumkani bukaThixo bobabo banjalo.
17  Inene ndithi kuni, Nabani na ongabamkeliyo ubukumkani bukaThixo njengomntwana oselula akasayi kuze angene kubo.”
18  Waza umlawuli othile wambuza, esithi: “Mfundisi Olungileyo, ndenze ntoni na ukuze ndibudle ilifa ubomi obungunaphakade?”
19  UYesu wathi kuye: “Kutheni undibiza ngokuthi olungileyo? Akukho bani ulungileyo, ngaphandle komnye, uThixo.
20  Uyayazi imiyalelo, ‘Uze ungakrexezi, Uze ungabulali, Uze ungebi, Uze unganikeli bungqina bobuxoki, Beka uyihlo nonyoko.’”
21  Ngoko wathi: “Zonke ezi zinto ndiye ndazigcina ukususela ebutsheni bam.”
22  Ekuvile oko, uYesu wathi kuye: “Kusekho into enye oyisweleyo: Thengisa zonke izinto onazo, wabele amahlwempu, yaye uya kuba nobuncwane emazulwini; uze ube ngumlandeli wam.”
23  Akuva oku, waba buhlungu ngokunzulu, kuba wayesisityebi kakhulu.
24  UYesu wakhangela kuye waza wathi: “Hayi indlela ekuya kuba nzima ngayo ngabo banemali ukungena ebukumkanini bukaThixo!
25  Enyanisweni, kulula ngakumbi ngenkamela ukuphumela entunjeni yenaliti yokuthunga kunokuba isityebi singene ebukumkanini bukaThixo.”
26  Abo bakuvayo oku bathi: “Ngubani na ke onako ukusindiswa?”
27  Wathi: “Izinto ezingenakwenzeka kubantu zinokwenzeka kuThixo.”
28  Kodwa uPetros wathi: “Khangela! Sishiye izinto zethu saza sakulandela.”
29  Wathi kubo: “Inene ndithi kuni, Akukho bani ushiye indlu okanye umfazi okanye abantakwabo okanye abazali okanye abantwana ngenxa yobukumkani bukaThixo
30  ongayi kufumana okungakumbi izihlandlo ezininzi kwesi sihlandlo sexesha, nakwinkqubo yezinto ezayo ubomi obungunaphakade.”
31  Wandula ke wathabathela bucala abalishumi elinesibini waza wathi kubo: “Khangelani! Siyenyuka siya eYerusalem, yaye zonke izinto ezibhalwe ngabo abaprofeti mayela noNyana womntu ziya kuzaliseka.
32  Ngokomzekelo, uya kunikelwa kubantu beentlanga yaye kuya kuhlekiswa ngaye aze aphathwe ngokusa kwaye atshicelwe;
33  yaye emva kokumtyakatya baya kumbulala, kodwa ngomhla wesithathu uya kuvuka.”
34  Noko ke, abayifumananga intsingiselo yayo nayiphi na yezi zinto; kodwa eli lizwi lalifihlakele kubo, yaye babengazazi izinto azitshoyo.
35  Ke kaloku njengoko wayesondela eYeriko umntu othile oyimfama wayehleli ecaleni kwendlela engqiba.
36  Ngenxa yokuba weva isihlwele sidlula wabuza oko kusenokuba kuthetha kona oku.
37  Bamxelela bathi: “Kudlula uYesu umNazarete!”
38  Ngako oko wadanduluka, esithi: “Yesu, Nyana kaDavide, yiba nenceba kum!”
39  Baza abo babehamba ngaphambili bamxelela kabukhali ukuba athi cwaka, kodwa waqhubeka ekhwaza kakhulu ngakumbi esithi: “Nyana kaDavide, yiba nenceba kum.”
40  Wandula ke uYesu wema ngxi waza wayalela ukuba loo mntu aziswe kuye. Emva kokuba esondele, uYesu wambuza wathi:
41  “Ufuna ukuba ndikwenzele ntoni na?” Wathi: “Nkosi, ndenze ndiphinde ndibone.”
42  Ngoko uYesu wathi kuye: “Buya ubone; ukholo lwakho lukuphilisile.”
43  Yaye ngephanyazo wabuya wabona, waza wamlandela, ezukisa uThixo. Bonke abantu, bakukubona oku, bamdumisa uThixo.
17  Wandula ke wathi kubafundi bakhe: “Azinakungabikho izikhubekiso. Noko ke, yeha lowo ziza ngaye!
2  Ngekumlungele kanye ukuba agangxwe ilitye lokusila entanyeni aze aphoswe elwandle kunokuba akhubekise omnye waba bancinane.
3  Zilumkeleni. Ukuba umzalwana wakho wenza isono mkhalimele, yaye ukuba uyaguquka mxolele.
4  Kwanokuba ukona izihlandlo ezisixhenxe ngemini yaye ubuyela kuwe izihlandlo ezisixhenxe, esithi, ‘Ndiyaguquka,’ umele umxolele.”
5  Abapostile bathi kuyo iNkosi: “Sinike ukholo olungakumbi.”
6  Yandula ke iNkosi yathi: “Ukuba beninokholo olungangokhozo lwemostade, beniya kuthi kulo mthi wommalbheri omnyama, ‘Ncothuka uze utyaleke elwandle!’ yaye ubuya kunithobela.
7  “Ngubani na kuni onokuthi enekhoboka lilima okanye linyamekela umhlambi, oya kutsho kulo xa lingena livela entsimini ukuthi, ‘Yiza apha kwaoko uze ungqendeve etafileni’?
8  Kunoko, akayi kutsho na kulo ukuthi, ‘Ndilungisele into ukuze ndifumane isidlo sam sangokuhlwa, yaye faka ifaskoti uze undilungiselele ndide ndigqibe ukudla nokusela, ze ke emva koko udle usele nawe’?
9  Akayi kuziva enombulelo kwelo khoboka ngenxa yokuba lenze izinto elizabelweyo, andibi kunjalo?
10  Nani ke, xa nenze zonke izinto enizabelweyo, yithini, ‘Singamakhoboka angancedi nganto. Oko sikwenzileyo koko besifanele sikwenze.’”
11  Kwaye ngoxa wayesiya eYerusalem wadlula phakathi kwelamaSamariya nelaseGalili.
12  Yaye njengoko wayengena kwidolophana ethile wahlangatyezwa ngamadoda alishumi awayeneqhenqa, kodwa amela kude.
13  Aphakamisa amazwi awo athi: “Yesu, Myaleli, yiba nenceba kuthi!”
14  Akuwabona wathi kuwo: “Hambani niye kuzibonakalisa kubabingeleli.” Kwathi ke njengoko ayesiya ahlanjululwa.
15  Enye yawo, xa yabonayo ukuba iphilisiwe, yabuya, izukisa uThixo ngelizwi elikhulu.
16  Yawa ngobuso bayo ezinyaweni zikaYesu, imbulela; ngapha koko, yayingumSamariya.
17  Ekuphenduleni uYesu wathi: “Kuhlanjululwe balishumi, akunjalo? Baphi na ke abanye abasithoba?
18  Akufunyanwanga namnye na ubuyileyo ukuza kunikela uzuko kuThixo ngaphandle kwalo mntu wolunye uhlanga?”
19  Waza wathi kuye: “Phakama uhambe; ukholo lwakho lukuphilisile.”
20  Kodwa akubuzwa ngabaFarisi ukuba buya kufika nini na ubukumkani bukaThixo, wabaphendula wathi: “Ubukumkani bukaThixo abuzi ngembonakalo ephawulekayo,
21  nabantu abayi kuthi, ‘Nabu apha!’ okanye, ‘Nabuya phaya!’ Kuba, khangelani! ubukumkani bukaThixo buphakathi kwenu.”
22  Wandula ke wathi kubafundi: “Kuya kufika imihla yaxa niya kunqwenela ukubona omnye wemihla yoNyana womntu kodwa aniyi kuwubona.
23  Nabantu baya kuthi kuni, ‘Nankuya phaya!’ okanye, ‘Nanku apha!’ Musani ukuya okanye nisukelane nabo.
24  Kuba njengokuba umbane, ngokubaneka kwawo, ukhanya ukususela kwenye inxalenye ephantsi kwezulu ukusa kwenye inxalenye ephantsi kwezulu, kuya kuba njalo ngoNyana womntu.
25  Noko ke, kuqala umele eve iimbandezelo ezininzi aze agatywe sesi sizukulwana.
26  Ngaphezu koko, kanye njengoko kwenzekayo ngemihla kaNowa, kuya kuba njalo nangemihla yoNyana womntu:
27  babesidla, babesela, amadoda ayetshata, amabhinqa ayetshatiswa, kwada kwayimini awangena ngayo uNowa emkhombeni, wafika umkhukula, wabatshabalalisa bonke.
28  Ngokunjalo, kanye njengoko kwenzekayo ngemihla kaLote: babesidla, babesela, babethenga, babethengisa, babetyala, babesakha.
29  Kodwa ngemini uLote awaphuma ngayo eSodom kwana umlilo nesalfure ezulwini waza wabatshabalalisa bonke.
30  Kuya kuba njalo kanye ngemini yokutyhileka koNyana womntu.
31  “Ngaloo mini umntu ophezu kwendlu kodwa onezinto ezinokuthabatheka ezisendlwini makangehli aye kuzithabatha, nomntu osentsimini, ngokunjalo makangabuyeli kwizinto ezisemva.
32  Khumbulani umkaLote.
33  Nabani na ofuna ukukhusela umphefumlo wakhe uya kulahlekelwa nguwo, kodwa nabani na olahlekelwa nguwo uya kuwulondoloza.
34  Ndithi kuni, Ngobo busuku amadoda amabini aya kuba ekumandlalo omnye; enye ithatyathwe, kodwa enye ishiywe.
35  Kuya kubakho abafazi ababini besila kwilitye elinye; omnye athatyathwe, kodwa omnye ashiywe.”
36  ——
37  Ngoko basabela ngokuthi kuye: “Phi na, Nkosi?” Wathi kubo: “Apho ukhoyo umzimba, ziya kuhlanganisana khona iinkozi.”
9  Wandula ke wababizela ndawonye abalishumi elinesibini waza wabanika amandla negunya phezu kwazo zonke iidemon nokuphilisa izifo.
2  Yaye ngoko wabathuma ukuba baye kushumayela ubukumkani bukaThixo baze baphilise,
3  kwaye wathi kubo: “Ningaphathi nto kolo hambo, namsimelelo nangxowa yakutya, nasonka namali yesilivere; ningabi nazambatho zangaphantsi ngazibini.
4  Kodwa naphi na apho ningena khona ekhayeni, hlalani apho nide nimke.
5  Yaye naphi na apho abantu banganamkeliyo, ekuphumeni kweso sixeko vuthululani uthuli ezinyaweni zenu ukuze kube bubungqina nxamnye nabo.”
6  Baphuma ke bawutyhutyha loo mmandla kwiidolophana ngeedolophana, bevakalisa iindaba ezilungileyo yaye bephilisa kuyo yonk’ indawo.
7  Ke kaloku uHerode umlawuli wesithili weva ngazo zonke izinto ezenzekayo, yaye wayedideke kakhulu ngenxa yokuba kusithiwa ngabanye uYohane uvusiwe kwabafileyo,
8  kodwa abanye besithi uEliya ubonakele, kodwa abanye besithi kuvuke uthile wakubaprofeti bamandulo.
9  UHerode wathi: “UYohane ndamnqumla intloko. Ngubani na, ke, lo ndiva ezi zinto ngaye?” Ngoko wayefuna ukumbona.
10  Bakubuya abapostile bambalisela izinto abazenzileyo. Ngako oko wabathabatha waza wemka waya ngasese kwisixeko esibizwa ngokuba yiBhethesayida.
11  Kodwa izihlwele, zathi zakukwazi oko, zamlandela. Yaye wazamkela ngobubele waza wathetha kuzo ngobukumkani bukaThixo, wabaphilisa abo babengenampilo.
12  Yandula ke imini yaqala ukuthambeka. Beza ke abalishumi elinesibini bathi kuye: “Sindulule isihlwele, ukuze siye ezidolophaneni nakwiindawo ezisemaphandleni ajikelezileyo size silalise khona, sifumane nesixhaso, kuba apha sikwindawo engasese.”
13  Kodwa wathi kubo: “Banikeni nina into yokudla.” Bathi: “Akukho nto sinayo ingaphezu kwezonka ezihlanu neentlanzi ezimbini, ngaphandle kokuba mhlawumbi thina ngokwethu siyahamba siye kubathengela izinto ezityiwayo bonke aba bantu.”
14  Enyanisweni, babemalunga namawaka amahlanu amadoda. Kodwa wathi kubafundi bakhe: “Bangqendeviseni njengasezidlweni, babe ngamaqela amalunga namashumi amahlanu lilinye.”
15  Benjenjalo, babangqendevisa bonke.
16  Ezithabathile ezo zonka zihlanu neentlanzi ezimbini, wakhangela phezulu ezulwini, wazisikelela, waziqhekeza waza wazinika abafundi ukuba bazibeke phambi kwesihlwele.
17  Ngoko bonke badla banela, kwaza kwaqokelelwa iingobozi ezilishumi elinesibini zamaqhekeza aseleyo.
18  Kamva, ngoxa wayethandaza eyedwa, abafundi babuthelana kuye, waza wababuza, esithi: “Izihlwele zithi ndingubani na?”
19  Ekuphenduleni bathi: “UnguYohane umBhaptizi; kodwa abanye bathi, unguEliya, ukanti abanye bathi, kuvuke omnye wabaprofeti bamandulo.”
20  Wandula ke wathi kubo: “Ke nina nithi ndingubani na?” UPetros wathi ekuphenduleni: “UnguKRISTU kaThixo.”
21  Ngoko ethetha kabukhali kubo wabayalela ukuba bangakuxeleli nabani na oku,
22  kodwa wathi: “UNyana womntu umele eve iimbandezelo ezininzi aze agatywe ngamadoda amakhulu nangababingeleli abaziintloko nangababhali, abulawe, aze ngomhla wesithathu avuswe.”
23  Wandula ke wathi kubo bonke: “Ukuba nabani na ufuna ukundilandela, makazincame, athabathe isibonda sakhe sentuthumbo imihla ngemihla aze aqhubeke endilandela.
24  Kuba nabani na ofuna ukuwusindisa umphefumlo wakhe uya kulahlekelwa nguwo; kodwa nabani na olahlekelwa ngumphefumlo wakhe ngenxa yam nguye oya kuwusindisa.
25  Ngokwenene, ungenelwa ngantoni na umntu ukuba uzuza ihlabathi liphela kodwa alahlekelwe sisiqu sakhe okanye onakalelwe?
26  Kuba nabani na oba neentloni ngam nangamazwi am, uNyana womntu uya kuba neentloni ngaye xa efika esebuqaqawulini bakhe nakobo bukaYise nobeengelosi ezingcwele.
27  Kodwa eneneni ndithi kuni, Kukho abathile kwabo bemi apha abangayi kungcamla kufa konke konke de kuqala babubone ubukumkani bukaThixo.”
28  Kwathi ke, malunga neentsuku ezisibhozo emva kwala mazwi, wathabatha uPetros noYohane noYakobi waza wenyukela entabeni ukuya kuthandaza.
29  Yaye njengoko wayethandaza imbonakalo yobuso bakhe yaba yeyahlukileyo, nesivatho sakhe saba mhlophe ngokumenyezelayo.
30  Kanjalo, khangela! amadoda amabini ayencokola naye, uMoses noEliya.
31  Wona ayebonakala enobuqaqawuli aza athetha ngokumka kwakhe okwakuza kuzalisekisa eYerusalem.
32  Ke kaloku uPetros nabo babekunye naye babesindwa bubuthongo; kodwa ukuphaphama kwabo babubona ubuqaqawuli bakhe namadoda amabini awayemi kunye naye.
33  Kwaye njengoko ayesahlukaniswa naye, uPetros wathi kuYesu: “Myaleli, kuhle ngathi ukuba sibe lapha, ngoko masimise iintente ezintathu, enye ibe yeyakho, enye ibe yekaMoses ize enye ibe yekaEliya,” engakuqondi oko wayekutsho.
34  Kodwa njengoko wayezitsho ezi zinto kwayileka ilifu laza labasibekela. Njengoko babengena efini, boyika.
35  Yaye kwaphuma ilizwi efini, lisithi: “Lo nguNyana wam, onyuliweyo. Mphulaphuleni yena.”
36  Lakutsho elo lizwi, uYesu wabonakala sel’ eyedwa. Kodwa bahlala bethe cwaka baza abaxelela nabani na ngezo ntsuku nayiphi na kwizinto abazibonayo.
37  Ngemini elandelayo, bakuba behlile entabeni, wahlangatyezwa sisihlwele esikhulu.
38  Yaye, khangela! indoda yadanduluka esihlweleni, isithi: “Mfundisi, ndiyakubongoza ukuba ukhe ukhangele apha kunyana wam, ngenxa yokuba ukuphela kwendimzeleyo,
39  yaye, khangela! umoya uyamthabatha, akhale ngequbuliso, uze umxhuzulise elephuza amagwebu, yaye kuba ngenkankulu ukuba umke kuye emva kokumgruzula.
40  Kwaye ndibongoze abafundi bakho ukuba bawukhuphe, kodwa abakwazanga.”
41  UYesu wasabela ngokuthi: “Owu sizukulwanandini singenalukholo nesijijekileyo, koda kube nini na ndinani yaye ndininyamezele? Mzise apha unyana wakho.”
42  Kodwa nanjengoko wayesiza, idemon yamntlala emhlabeni yaza yamxhuzulisa ngamandla. Noko ke, uYesu wawukhalimela umoya ongahlambulukanga, wayiphilisa inkwenkwe waza wayinikela kuyise.
43  Ngoko, bonke bathi khamnqa ngamandla obungangamsha kaThixo. Ke kaloku njengoko bonke babemangalisiwe zizo zonke izinto awayezenza, wathi kubafundi bakhe:
44  “Wabekeleni indlebe la mazwi, kuba uNyana womntu umiselwe ukuba anikelwe ezandleni zabantu.”
45  Kodwa bona baqhubeka bengaliqondi eli lizwi. Enyanisweni, lalifihlakele kubo ukuze bangaboni ngaphaya kwalo, yaye babesoyika ukumbuza ngeli lizwi.
46  Ngoko bafikelwa yingcinga yokuba ngubani na oya kuba ngoyena mkhulu kubo.
47  UYesu, eyazi ingcinga yeentliziyo zabo, wathabatha umntwana oselula, wammisa ecaleni kwakhe
48  waza wathi kubo: “Nabani na owamkela lo mntwana uselula egameni lam wamkela nam, yaye nabani na owamkela mna wamkela nalowo wandithumayo. Kuba lowo uziphatha njengomncinane phakathi kwenu nonke nguye omkhulu.”
49  UYohane wasabela ngokuthi: “Myaleli, sibone mntu uthile ekhupha iidemon esebenzisa igama lakho saza sazama ukumthintela, kuba akakulandeli kunye nathi.”
50  Kodwa uYesu wathi kuye: “Musani ukuzama ukumthintela, kuba lowo ungekho nxamnye nani ungakuni.”
51  Njengoko ke imihla yayiza kuzaliseka yokuba athatyathelwe phezulu, wazimisela ukuya eYerusalem.
52  Ngoko wathumela abathunywa phambi kwakhe. Bahamba baya kungena kwidolophana yamaSamariya, ukuze bamlungiselele;
53  kodwa akazange amkeleke apho, ngenxa yokuba wayesinga eYerusalem.
54  Xa abafundi uYakobi noYohane bakubonayo oku bathi: “Nkosi, uyafuna na ukuba sitsho kuhle umlilo ezulwini, ubabhubhise?”
55  Kodwa wajika wabakhalimela.
56  Ngoko baya kwidolophana eyahlukileyo.
57  Kwathi, besendleleni, uthile wathi kuye: “Ndiza kukulandela naphi na apho uya khona.”
58  Waza uYesu wathi kuye: “Iimpungutye zinemingxuma neentaka zezulu zineendlwana, kodwa yena uNyana womntu akanayo nendawo le yokufaka intloko.”
59  Wandula ke wathi komnye: “Yiba ngumlandeli wam.” Loo mntu wathi: “Ndivumele kuqala ukuba ndimke ndiye kungcwaba ubawo.”
60  Kodwa wathi kuye: “Bayeke abafileyo bangcwabe abafileyo babo, kodwa wena hamba uze uvakalise ngokubanzi ubukumkani bukaThixo.”
61  Ukanti nomnye wathi: “Ndiza kukulandela, Nkosi; kodwa kuqala ndivumele ukuba ndithi salani kakuhle kwabo basendlwini yam.”
62  UYesu wathi kuye: “Akukho mntu ubeke isandla sakhe ekhubeni aze akhangele kwizinto ezisemva ubufanelekele kakuhle ubukumkani bukaThixo.”
7  Akuwagqiba onke amazwi akhe besiva abantu, wangena eKapernahum.
2  Ke kaloku ikhoboka legosa lomkhosi elithile, elalithandeka kulo, laligula yaye lalisele liza kutshaba.
3  Xa levayo ngoYesu, lathumela kuye amadoda amakhulu amaYuda ukuya kumcela ukuba eze kusindisa ikhoboka lalo.
4  Bandula ke abo babeze kuYesu bambongoza ngenyameko, besithi: “Kumfanele ukuba umjizeke oku,
5  kuba uyaluthanda uhlanga lwethu yaye wasakhela indlu yesikhungu.”
6  Ngoko uYesu wahamba kunye nabo. Kodwa xa wayengekude endlwini, igosa lomkhosi lalisele lithume abahlobo ukuba bathi kuye: “Mnumzana, ungazikhathazi, kuba andifanelekanga ukuba ungade ungene phantsi kophahla lwam.
7  Ngenxa yeso sizathu andikhange ndizigqale ndikufanele ukuza kuwe. Kodwa yitsho ilizwi, aze aphiliswe umkhonzi wam.
8  Kuba nam ndingumntu obekwe phantsi kwegunya, ndinamajoni aphantsi kwam, yaye ndithi kweli, ‘Hamba!’ lihambe, ndize kwelinye ndithi, ‘Yiza!’ lize, yaye ndithi kwikhoboka lam, ‘Yenza oku!’ likwenze.”
9  Ngoko, xa uYesu weva ezi zinto wamangaliswa lilo, yaye waphethukela kwisihlwele esasimlandela waza wathi: “Ndiyanixelela ndithi, NakwaSirayeli andifumananga lukholo lukhulu kangaka.”
10  Yaye abo babethunyiwe, ekubuyeleni endlwini, balifumana ikhoboka lisempilweni entle.
11  Ngokukhawuleza emva koku wahamba waya kwisixeko esibizwa ngokuba yiNayin, yaye abafundi bakhe nesihlwele esikhulu babehamba kunye naye.
12  Njengoko wayesondela kwisango lesixeko, khangela! nanko kuthwalelwa umntu ofileyo ngaphandle, unyana okuphela kozelweyo ngunina. Ngapha koko, wayengumhlolokazi. Nesihlwele esikhulu esivela esixekweni sasikunye naye.
13  Yathi yakumbona iNkosi, yaba nosizi ngaye, yaza yathi kuye: “Musa ukulila.”
14  Yasondela, yachukumisa ithala, baza bema ngxi abo babethwele, yathi: “Mfana, ndithi kuwe, Vuka!”
15  Wavuka umfi wahlala nkqo waza wathetha, wandula ke wamnikela kunina.
16  Bonke ke bangenwa luloyiko, yaye baqalisa ukumzukisa uThixo, besithi: “Kuveliswe umprofeti omkhulu phakathi kwethu,” nokuthi, “UThixo uphethulele ingqalelo yakhe kubantu bakhe.”
17  Yaye ezi ndaba ngokuphathelele yena zasasazeka kulo lonke elakwaYuda nakuyo yonke imimandla yelizwe.
18  Abafundi bakaYohane bamxelela zonke ezi zinto.
19  Ngoko uYohane wabiza abathile ababini kubafundi bakhe waza wabathuma eNkosini ukuba bathi: “UnguLowo Uzayo na okanye simele silindele omnye owahlukileyo na?”
20  Akufika kuye la madoda athi: “UYohane umBhaptizi usithume kuwe ukuba sithi, ‘UnguLowo Uzayo na okanye sifanele silindele omnye na?’”
21  Ngelo lixa waphilisa abaninzi kwizigulo nezifo ezibuhlungu noomoya abangendawo, waza wanika abantu abaziimfama abaninzi ubabalo lokubona.
22  Ngoko ke ekuphenduleni wathi kwabo babini: “Hambani niye kuxela kuYohane oko nikubonileyo nenikuvileyo: iimfama ziyabona, iziqhwala ziyahamba, abaneqhenqa bayahlanjululwa nezithulu ziyeva, abafileyo bayavuswa, amahlwempu axelelwa iindaba ezilungileyo.
23  Yaye unoyolo lowo ungakhubekanga kum.”
24  Bakumka abathunywa bakaYohane, wathi kwizihlwele ngokuphathelele uYohane: “Naphuma nisiya kubona ntoni na entlango? Ingcongolo ilatyuziswa ngumoya?
25  Naphuma nisiya kubona ntoni na? Umntu owambethe izambatho zangaphezulu ezimfumamfuma? Kaloku, abo banezinxibo ezimbejembeje nabakubunewunewu bakwizindlu zasebukhosini.
26  Ngokwenene, naphuma nisiya kubona ntoni na? Umprofeti? Ewe, ndiyanixelela, nokungaphezulu lee kunomprofeti.
27  Lo ngulowo kubhaliweyo ngaye kwathiwa, ‘Khangela! Ndithuma umthunywa wam phambi kobuso bakho, oya kulungisa indlela yakho phambi kwakho.’
28  Ndiyanixelela ndithi, Phakathi kwabo bazelwe ngabafazi akukho namnye omkhulu kunoYohane; kodwa umntu omncinane ebukumkanini bukaThixo mkhulu kunaye.”
29  (Yaye bonke abantu nabaqokeleli berhafu, xa beva oku, bamvakalisa elilungisa uThixo, ekubeni bona bebhaptizwe ngobhaptizo lukaYohane.
30  Kodwa abaFarisi nabo bawaziyo uMthetho baligatya icebo likaThixo kubo, ekubeni bengabhaptizwanga nguye.)
31  “Ndiya kubathelekisa nabani na, ke ngoko, abantu besi sizukulwana, yaye banjengabani na?
32  Banjengabantwana abaselula abahleli kwindawo yemarike, bedanduluka omnye komnye, besithi, ‘Sanidlalela imbande, kodwa anizange ningqungqe; senza isijwili, kodwa anizange nilile.’
33  Ngokukwanjalo, uYohane umBhaptizi weza engadli sonka, engaseli nawayini, kodwa nithi, ‘Unedemon.’
34  UNyana womntu uye weza esidla yaye esela, kodwa nithi, ‘Khangela! Umntu olidla-kudla nozinikela ekuseleni iwayini, umhlobo wabaqokeleli berhafu naboni!’
35  Noko kunjalo, ubulumko bungqineka bububulungisa ngabantwana babo bonke.”
36  Ke kaloku omnye waFarisi wammemela esidlweni. Ngako oko wangena endlwini yomFarisi lowo waza wangqendeva etafileni.
37  Yaye, khangela! umfazi owayesaziwa esixekweni ukuba ungumoni waqonda ukuba wayengqendeve esidlweni endlwini yomFarisi, kwaye wazisa iqhaga lealabhasta elineoli yobulawu,
38  yaye, waya ngemva ezinyaweni zakhe, walila waza wazifefa iinyawo zakhe ngeenyembezi zakhe, wazisula ngeenwele zentloko yakhe. Wazanga iinyawo zakhe waza wazithambisa ngeoli yobulawu.
39  Akukubona oku umFarisi owayemmemile wathi ngaphakathi kuye: “Lo mntu, ukuba ebengumprofeti, ngesazi ukuba ngubani yaye luhlobo luni lomfazi alulo lo umchukumisayo, ukuba ungumoni.”
40  Kodwa ekuphenduleni uYesu wathi kuye: “Simon, ndinento endifuna ukuyithetha kuwe.” Wathi: “Mfundisi, yitsho!”
41  “Amadoda amabini ayenetyala kumbolekisi othile; enye yayinetyala leedenariyo ezingamakhulu amahlanu, kodwa enye lezingamashumi amahlanu.
42  Ekubeni ayengenanto angahlawula ngayo, wawaxolela ngesisa omabini. Ngoko ke, yiyiphi na kuwo eya kumthanda ngakumbi?”
43  Ekuphenduleni uSimon wathi: “Ndiba yileyo ayixolele ngesisa ngokungakumbi.” Wathi kuye: “Ugwebe ngokuchanileyo.”
44  Ngako oko waphethukela emfazini waza wathi kuSimon: “Uyambona na lo mfazi? Ndingene endlwini yakho; akundinikanga manzi eenyawo zam. Kodwa lo mfazi umanzise iinyawo zam ngeenyembezi zakhe waza wazisula ngeenwele zakhe.
45  Akukhange undange; kodwa lo mfazi, ukususela kwilixa endingene ngalo, akayekanga ukuzanga iinyawo zam.
46  Akuyithambisanga intloko yam ngeoli; kodwa lo mfazi uthambise iinyawo zam ngeoli yobulawu.
47  Ngenxa yoko, ndiyakuxelela, izono zakhe, nakuba zizininzi, zixolelwe, ngenxa yokuba uthande kakhulu; kodwa lowo uxolelwe kancinane, uthanda kancinane.”
48  Wandula ke wathi kuye: “Zixolelwe izono zakho.”
49  Ngako oko abo babengqendeve etafileni kunye naye baqala ukuthi ngaphakathi kubo: “Ngubani na lo mntu ukwaxolela nezono?”
50  Kodwa wathi emfazini: “Ukholo lwakho lukusindisile; hamba ngoxolo.”
23  Ngoko inkitha yabo yesuka, iyonke, yamsa kuPilato.
2  Ngoko bammangalela, besithi: “Lo mntu simfumene ebhukuqa uhlanga lwethu, ekwalela ukuhlawulwa kwerhafu kuKesare, esithi yena unguKristu ukumkani.”
3  UPilato wambuza lo mbuzo: “Unguye na ukumkani wamaYuda?” Wamphendula wathi: “Nawe ngokwakho utsho njalo.”
4  Ngoko uPilato wathi kubabingeleli abaziintloko nezihlwele: “Andifumani lwaphulo-mthetho kulo mntu.”
5  Kodwa bazingisa, besithi: “Uxhokonxa abantu ngokufundisa kulo lonke elakwaYuda, ukususela eGalili ukuza kutsho apha.”
6  Akukuva oko, uPilato wabuza enoba lo mntu wayengumGalili kusini na,
7  yaye, emva kokuqinisekisa ukuba wayevela kubukhosi bukaHerode, wamthumela kuHerode, owayeseYerusalem naye ngaloo mihla.
8  Ke kaloku uHerode, akumbona uYesu waba nemihlali kakhulu, kuba kwakukudala efuna ukumbona ngenxa yokuba evile ngaye, yaye wayethembe ukumbona esenza umqondiso othile.
9  Waqalisa ke ukumbuza ngamazwi amaninzi; kodwa akazange amphendule.
10  Bema ke ababingeleli abaziintloko nababhali, bemmangalela kabukhali.
11  Ke uHerode nabalindi bakhe abangamajoni bamthoba isidima, wahlekisa ngaye ngokumambesa ngesambatho esiqaqambileyo waza wamthumela kwakhona kuPilato.
12  UHerode noPilato baba ngabahlobo kanye ngaloo mini; kuba ngaphambi koko babeziintshaba.
13  Ngoko uPilato wabiza ababingeleli abaziintloko nabalawuli nabantu
14  waza wathi kubo: “Nizise lo mntu kum nisithi uvuselela abantu ukuba bavukele, yaye, khangelani! ndimncinile phambi kwenu kodwa kulo mntu andifumananga sizathu sezimangalo enizizisa ngokunxamnye naye.
15  Enyanisweni, noHerode akasifumananga, kuba umthumele kuthi kwakhona; kwaye, khangelani! akukho nto ayenzileyo ingabangela ukuba afe.
16  Ngoko ke ndiza kumbetha ndize ndimkhulule.”
17  ——
18  Kodwa loo nkitha yabo iphela yadanduluka, isithi: “Msuse lo, usikhululele uBharabhas!”
19  (Umntu lowo wayephoswe entolongweni ngenxa yesiphendu esithile esathi sabakho esixekweni nangenxa yokubulala.)
20  Kwakhona uPilato wamemeza kubo, ngenxa yokuba wayefuna ukukhulula uYesu.
21  Ngoko badanduluka, besithi: “Bethelela! Mbethelele!”
22  Isihlandlo sesithathu wathi kubo: “Ngoba, yintoni embi ayenzileyo lo mntu? Andifumananga nto ingabangela ukuba afe; Ngoko ke ndiza kumbetha ndize ndimkhulule.”
23  Ngako oko bamxina, ngamazwi amakhulu, befuna ukuba abethelelwe; yaye amazwi abo oyisa.
24  Ngoko uPilato wagweba ngelithi makwenziwe oko bakufunayo:
25  wakhulula umntu owayephoswe entolongweni ngenxa yesiphendu nokubulala nalowo babemfuna, kodwa wanikezela ngoYesu ekuthandeni kwabo.
26  Ke kaloku njengoko babemqhuba, babamba uSimon, oyinzalelwane yaseKirene, owayevela emaphandleni, baza basibeka phezu kwakhe isibonda sentuthumbo ukuba asithwale emva koYesu.
27  Kodwa wayelandelwa yinkitha enkulu yabantu neyabafazi ababezimbambazela besentlungwini yaye bemenzela isijwili.
28  UYesu waphethukela ebafazini abo waza wathi: “Zintombi zaseYerusalem, musani ukulilela mna. Kunoko, zilileleni nina nabantwana benu;
29  kuba, khangelani! kuza imihla abaya kuthi ngayo abantu, ‘Banoyolo abafazi abaziindlolo, nezibeleko ezingazange zizale namabele angazange ancancise!’
30  Baya kwandula ke bathi ezintabeni, ‘Siweleni!’ nasezindulini, ‘Sigubungeleni!’
31  Ngenxa yokuba ukuba benza ezi zinto xa umthi ufumile, kobeka phi na ke xa womile?”
32  Kodwa nabanye abantu ababini, abenzi-bubi, babeqhutywa besiya kubulawa kunye naye.
33  Kwaye bakufika kwindawo ebizwa ngokuba yeyoKakayi, bambethelela yena nabenzi-bubi, omnye ngasekunene kwakhe nomnye ngasekhohlo kwakhe.
34  [[Kodwa uYesu wayesithi: “Bawo, baxolele, kuba abakwazi oko bakwenzayo.”]] Ngapha koko, ukuze babelane ngeengubo zakhe, benza amaqashiso.
35  Kwaye abantu bema bekhangele. Kodwa abalawuli babemsinekela, besithi: “Wabasindisa abanye; makazisindise naye, ukuba unguKRISTU kaThixo, Lowo Unyuliweyo.”
36  Namajoni ayehlekisa ngaye, esondela kuye aze amnike iwayini emuncu
37   esithi: “Ukuba ungukumkani wamaYuda, zisindise.”
38  Phezu kwakhe kwakukwakho nombhalo othi: “Lo ngukumkani wamaYuda.”
39  Kodwa omnye wabenzi-bubi ababexhonyiwe wamtshabhisa esithi: “UnguKRISTU, akunjalo? Zisindise wena nathi.”
40  Ekuphenduleni omnye wamkhalimela wathi: “Akumoyiki na wena uThixo, ekubeni nawe ukulo mgwebo ufanayo?
41  Thina sigwetywe ngokusesikweni, kuba samkela ngokupheleleyo oko kusifaneleyo ngezinto esizenzileyo; kodwa lo mntu akenzanga nto iphume endleleni.”
42  Kwaye wahlabela mgama wathi: “Yesu, uze undikhumbule xa uthe wangena ebukumkanini bakho.”
43  Waza yena wathi kuye: “Inene ndithi kuwe namhlanje, Uya kuba nam eParadesi.”
44  Ke kaloku, kwakumalunga nelixa lesithandathu, ukanti kwabakho ubumnyama phezu kwawo wonke umhlaba de kwalilixa lesithoba,
45  ngenxa yokuba ukukhanya kwelanga kwafiphala; landula ke ikhuselo lengcwele lakrazuka phakathi.
46  Yaye uYesu wabiza ngelizwi elikhulu wathi: “Bawo, ndiwuyekela ezandleni zakho umoya wam.” Akuba etshilo, wabhubha.
47  Ngenxa yokubona oko kwenzekayo igosa lomkhosi lamzukisa uThixo, lisithi: “Ngokwenene lo mntu ubelilungisa.”
48  Yaye zonke izihlwele ezazihlanganisene kuloo mbono, zakukubona oko kwenzekileyo, zabuya, zizibetha izifuba.
49  Ngaphezu koko, bonke ababeqhelene naye babemele mgama. Kanjalo, nabafazi abamlandelayo ukususela eGalili, babemile bezibona ezi zinto.
50  Yaye, khangela! kwakukho indoda egama linguYosefu, eyayililungu leBhunga, iyindoda elungileyo nelilungisa—
51  yona yayingavotelanga ukuxhasa icebo nesenzo sabo—yayiyeyaseArimathiya, isixeko samaYuda, kwaye yayilindele ubukumkani bukaThixo;
52  yona ke yaya kuPilato yaza yacela umzimba kaYesu.
53  Yawothula, yawusongela ngelinen ecikizekileyo yaza wawubeka engcwabeni elalixholwe eliweni, ekwakungazange kulale mntu kulo.
54  Leyo yayiyimini yokuLungiselela, nokukhanya kwangokuhlwa kwesabatha kwakusondela.
55  Kodwa abafazi, ababeze kunye naye ukusuka eGalili, balandela, balikhangela ingcwaba lenkumbulo nendlela owawubekwe ngayo umzimba wakhe;
56  baza babuya, balungisa iziqholo neeoli zobulawu. Kodwa baphumla ngesabatha ngokomyalelo.
22  Ke kaloku kwakusondela umthendeleko wamaqebengwana angenagwele, ekuthiwa yiPasika.
2  Ababingeleli abaziintloko nababhali babefuna indlela ephumelelayo yokuba bambhangise, kuba babesoyika abantu.
3  Kodwa uSathana wangena kuYudas, lowo wayebizwa ngokuba nguSkariyoti, owayebalelwa phakathi kwabalishumi elinesibini;
4  yaye waya kuthetha nababingeleli abaziintloko nabaphathi betempile ngendlela ephumelelayo yokumngcatsha kubo.
5  Baba nemihlali baza bavuma ukumnika imali yesilivere.
6  Ngoko wavuma, waza wafuna ithuba elihle lokumngcatsha kubo kungekho sihlwele simjikelezileyo.
7  Wafika ke umhla wamaqebengwana angenagwele, lowo ngawo kumelwe kubingelelwe ixhoba lepasika;
8  yaye wathumela uPetros noYohane, esithi: “Hambani niye nisilungiselela ipasika ukuze siyidle.”
9  Bathi kuye: “Ufuna siye kuyilungiselela phi na?”
10  Wathi kubo “Khangelani! Xa ningena esixekweni niya kuhlangatyezwa yindoda ethwele isitya sodongwe esinamanzi. Yilandeleni ukuya endlwini engena kuyo.
11  Nize nithi kumnini-ndlu, ‘UMfundisi uthi kuwe: “Liphi na igumbi leendwendwe endinokudlela kulo ipasika nabafundi bam?”’
12  Yaye loo mntu uya kunibonisa igumbi elikhulu eliphezulu linempahla. Yilungiseleleni apho.”
13  Ngoko bemka baza bakufumana kanye kunjengoko wayetshilo kubo, yaye bayilungiselela ipasika.
14  Ethubeni lakufika ilixa, wangqendeva etafileni, nabapostile.
15  Yaye wathi kubo: “Ndikunqwenele kakhulu ukuyidla kunye nani le pasika ngaphambi kokuba ndibandezeleke;
16  kuba ndithi kuni, Andiyi kuyidla kwakhona ide izaliseke ebukumkanini bukaThixo.”
17  Yaye, esamkela indebe, wabulela waza wathi: “Yithabatheni nize niyidlulise ukusuka komnye ukusa komnye phakathi kwenu;
18  kuba ndithi kuni, Ukususela ngoku andisayi kusela kwakhona kwimveliso yomdiliya bude ubukumkani bukaThixo bufike.”
19  Wathabatha isonka, wathi akubulela, wasiqhekeza, wabanika sona, esithi: “Oku kuthetha umzimba wam oza kunikelwa ngenxa yenu. Hlalani nisenza oku nindikhumbula.”
20  Wathabatha nendebe emva kokuba befumene isidlo sangokuhlwa, esithi: “Le ndebe ithetha umnqophiso omtsha ongegazi lam, eliza kuphalala ngenxa yenu.
21  “Kodwa, khangelani! isandla somngcatshi wam sikunye nam etafileni.
22  Ngenxa yokuba uNyana womntu uhamba ngokuvumelana noko kwamiswayo; noko kunjalo, yeha loo mntu angcatshwa ngaye!”
23  Ngoko babuzana ukuba nguwuphi na kubo ngokwenene owayeza kwenza oko.
24  Noko ke, kwavela nempikiswano eshushu phakathi kwabo mayela nokuba nguwuphi na kubo obonakala engoyena mkhulu.
25  Kodwa wathi kubo: “Ookumkani beentlanga baba ziinkosi phezu kwazo, nabo banegunya phezu kwazo babizwa ngokuba ngabaBabali.
26  Ke nina ze ningabi njalo. Kodwa lowo ungoyena mkhulu phakathi kwenu makabe njengoyena mncinane, nalowo usebenza njengentloko abe njengalowo ulungiselelayo.
27  Kuba nguwuphi na omkhulu ngakumbi, lowo ungqendeve etafileni okanye lowo ulungiselelayo? Asinguye na lowo ungqendeve etafileni? Kodwa phakathi kwenu ndinjengalowo ulungiselelayo.
28  “Noko ke, nina niye nanamathela kum ezilingweni zam;
29  yaye ndenza umnqophiso nani, kanye njengoko uBawo enze umnqophiso nam, wobukumkani,
30  ukuze nidle, nisele etafileni yam ebukumkanini bam, nize nihlale ezitroneni ukuze nigwebe izizwe ezilishumi elinesibini zakwaSirayeli.
31  “Simon, Simon, khangela! uSathana ubenibanga ukuze anihluze njengengqolowa.
32  Kodwa ndiye ndenza isikhungo ngenxa yakho ukuze ungatyhafi elukholweni; yaye nawe, wakubuya, bomeleze abazalwana bakho.”
33  Ngoko wathi kuye: “Nkosi, ndikulungele ukuya nawe kokubini entolongweni nasekufeni.”
34  Kodwa wathi: “Ndithi kuwe, Petros, Umqhagi awuyi kukhonya namhlanje ungekakhanyeli kathathu ukuba uyandazi.”
35  Wathi kubo: “Xa ndanithumela ngaphandle kwenxili nengxowa yokutya neembadada, nakha naswela nto na?” Bathi: “Hayi!”
36  Wandula ke wathi kubo: “Ke ngoku lowo unenxili makayithabathe, kwanalowo unengxowa yokutya; nalowo ungenalo ikrele makathengise ngesambatho sakhe sangaphezulu aze alithenge.
37  Kuba ndithi kuni oku kubhaliweyo kumele kufezeke kum, okukoku, ‘Yaye wabalwa nabo bachas’ umthetho.’ Kuba oko kuphathelele mna kuyafezwa.”
38  Ngoko bathi: “Nkosi, khangela! nanga amakrele amabini.” Wathi kubo: “Kwanele.”
39  Ekuphumeni wahamba ngokwesiko waya eNtabeni yemiNquma; nabafundi bamlandela.
40  Akufika kuloo ndawo wathi kubo: “Qhubekani nithandaza, ukuze ningangeni ekuhendweni.”
41  Wathi cebu kubo umgama ongangokugityiselwa kwelitye, waguqa ngamadolo wathandaza,
42  esithi: “Bawo, ukuba uyanqwena, yishenxise le ndebe kum. Noko ke, makwenzeke, kungekhona ukuthanda kwam, kodwa okwakho.”
43  Ngoko ingelosi evela ezulwini yabonakala kuye yaza yamomeleza.
44  Kodwa esekungcungcuthekeni, kwaba kukhona ethandaza ngenyameko; kwaza ukubila kwakhe kwaba njengamathontsi egazi esiwa emhlabeni.
45  Yaye akuba ethandazile, waphakama waya kubafundi waza wabafumana besozela ngenxa yentlungu;
46  wathi kubo: “Kutheni nilele nje? Vukani niqhubeke nithandaza, ukuze ningangeni ekuhendweni.”
47  Ngoxa wayesathetha, khangela! isihlwele, yaye umntu obizwa ngokuba nguYudas, omnye wabalishumi elinesibini, wayehamba phambi kwaso; yaye wasondela kuYesu ukuze amange.
48  Kodwa uYesu wathi kuye: “Yudas, umngcatsha ngokumanga na uNyana womntu?”
49  Abo babengakuye, bakukubona oko kwakuza kwenzeka, bathi: “Nkosi, sixabele na ngekrele?”
50  Uthile kubo walixabela ikhoboka lombingeleli omkhulu waza wayisusa indlebe yalo yasekunene.
51  Kodwa uYesu wathi: “Yekani, kwanele.” Yaye wayichukumisa indlebe waza waliphilisa.
52  Wandula ke uYesu wathi kubabingeleli abaziintloko nabaphathi betempile namadoda amakhulu awayezele yena apho: “Niphume ninamakrele namagqudu ngokungathi nize kumphangi na?
53  Ngoxa bendinani etempileni imihla ngemihla anizange nindolulele izandla zenu. Kodwa eli lilixa lenu negunya lobumnyama.”
54  Ngoko bambamba baza bamqhuba bamsa kwindlu yombingeleli omkhulu; kodwa uPetros wayelandela mgama.
55  Babasa umlilo phakathi kwentendelezo baza bahlala phantsi ndawonye, noPetros wahlala phakathi kwabo.
56  Kodwa isicakazana esithile sambona ehleli ngasemlilweni oqaqambileyo yaye samjongisisa saza sathi: “Nalo mntu ubekunye naye.”
57  Kodwa wakukhanyela oko, esithi: “Mfazindini, andimazi.”
58  Yaye emva kwexesha elifutshane omnye umntu wambona wathi: “Nawe ungomnye wabo.” Kodwa uPetros wathi: “Ndoda, andinguye.”
59  Malunga neyure emva koko omnye umntu wazingisa ngamandla esithi: “Ngokuqinisekileyo nalo mntu wayekunye naye; kuba, enyanisweni, ungumGalili!”
60  Kodwa uPetros wathi: “Ndoda, andikwazi oko ukutshoyo.” Kwaye ngephanyazo, ngoxa wayesathetha, umqhagi wakhonya.
61  Yaye iNkosi yajika yajonga kuPetros, waza uPetros wawakhumbula amazwi eNkosi xa yathi kuye: “Ngaphambi kokuba umqhagi ukhonye namhlanje uya kundikhanyela kathathu.”
62  Yaye waphuma phandle waza walila ngokukrakra.
63  Amadoda awayemvalele ahlekisa ngaye, embetha;
64  yaye emva kokumgqubuthela ayembuza athi: “Profeta. Ngubani okubethileyo?”
65  Yaye aqhubeka esitsho ezinye izinto ezininzi emnyelisa.
66  Ethubeni kwakuba semini, amadoda amakhulu abantu, kwanababingeleli abaziintloko nababhali, bahlanganisana, baza bamrholela kwiholo yabo yeSanhedrin, besithi:
67  “Ukuba unguKRISTU, sixelele.” Kodwa wathi kubo: “Kwanokuba bendinixelele, beningayi kukholelwa konke konke.
68  Ngaphezu koko, ukuba bendinibuzile, beningayi kuphendula konke konke.
69  Noko ke, ukususela ngoku uNyana womntu uya kuhlala ngakwisandla sasekunene esinamandla sikaThixo.”
70  Ngako oko bonke bathi: “Unguye na, ke ngoko, uNyana kaThixo?” Wathi kubo: “Nani nithi ndinguye.”
71  Bathi: “Sisabufunelani na ubungqina? Kuba sizivele ngokwethu kuphuma emlonyeni wakhe.”
6  Ke kaloku ngesabatha wadlula kumasimi okutya okuziinkozo, yaye abafundi bakhe babesikha kwaye besitya izikhwebu zokutya okuziinkozo, bezihlikihla ngezandla zabo.
2  Ngako oku bambi kubaFarisi bathi: “Kutheni nisenza okungekho mthethweni ngesabatha?”
3  Kodwa uYesu ekuphenduleni wathi kubo: “Anizange niyifunde na yona kanye into eyenziwa nguDavide xa yena nabantu ababekunye naye bathi balamba?
4  Indlela awangena ngayo endlwini kaThixo kwaye wafumana izonka ezingumboniso waza watya yaye zimbi wazinika abantu ababekunye naye, ekungekho mthethweni ngaye nabani na ukuzitya ngaphandle kwababingeleli kuphela?”
5  Yaye wahambisa wathi kubo: “UNyana womntu uyiNkosi yesabatha.”
6  Ebudeni benye isabatha wangena kwindlu yesikhungu waza waqalisa ukufundisa. Yaye apho kwakukho umntu osandla sakhe sasekunene sasomile.
7  Babemlalele ke ababhali nabaFarisi ukubona enoba wayeza kuphilisa kusini na ngesabatha, ukuze bafumane indlela ethile yokummangalela.
8  Noko ke, wayezazi iingcinga zabo, kodwa wathi kumntu owayenesandla esomileyo: “Sukuma uze ume esazulwini.” Kwaye waphakama waza wema.
9  Wandula ke uYesu wathi kubo: “Ndiyanibuza, Kusemthethweni na ukwenza okulungileyo okanye ukwenza okubi, ukusindisa okanye ukutshabalalisa umphefumlo ngesabatha?”
10  Yaye emva kokubasingasinga bonke, wathi kulo mntu: “Yolula isandla sakho.” Wenjenjalo, saza isandla sakhe saphiliswa.
11  Kodwa bazaliswa ngumsindo, baza bambhunga uYesu.
12  Ekuhambeni kweentsuku waphuma waya kuthandaza entabeni, yaye waqhubeka ethandaza kuThixo ubusuku bonke.
13  Kodwa kwakuba semini wababizela kuye abafundi bakhe waza wanyula phakathi kwabo abalishumi elinesibini, awabathiya ngokuthi “abapostile”:
14  USimon, awamthiya ngokuthi Petros, noAndreya umntakwabo, noYakobi noYohane, noFilipu noBhartolomeyu,
15  noMateyu noTomas, noYakobi unyana ka-Alfeyu, noSimon obizwa ngokuthi “lowo unenzondelelo,”
16  noYudas unyana kaYakobi, noYudas Skariyoti, owajika wangumngcatshi.
17  Wehla kunye nabo waza wesuka wema kwindawo ethe tyaba, yaye apho kwakukho isihlwele esikhulu sabafundi bakhe, nenkitha enkulu yabantu ababevela kulo lonke elakwaYuda naseYerusalem nelizwe laseTire neSidon eligudle ulwandle, abezayo ukuze bamve baze baphiliswe kwizifo zabo.
18  Kwanabo babekhathazwa ngoomoya abangahlambulukanga baphiliswa.
19  Kwaye sonke isihlwele sasifuna ukumchukumisa, ngenxa yokuba amandla ayephuma kuye aze abaphilise bonke.
20  Waphakamisela amehlo akhe kubafundi bakhe waza wathi: “Ninoyolo nina mahlwempu, ngenxa yokuba bobenu ubukumkani bukaThixo.
21  “Ninoyolo nina nilambayo ngoku, ngenxa yokuba niya kuhluthiswa. “Ninoyolo nina nililayo ngoku, ngenxa yokuba niya kuhleka.
22  “Ninoyolo xa sukuba abantu benithiyile, naxa sukuba benikhuphela bucala yaye beningcikiva kwaye beliphosela phandle igama lenu njengelingendawo ngenxa yoNyana womntu.
23  Yibani nemihlali ngaloo mini nize nixhumaxhume, kuba, khangelani! umvuzo wenu mkhulu ezulwini, kuba ezo zizinto ezifanayo ababefudula bezenza ookhokho babo kubaprofeti.
24  “Kodwa yeha nina zityebi, ngenxa yokuba niyifumene ngokupheleleyo intuthuzelo yenu.
25  “Yeha nina nihluthiyo ngoku, ngenxa yokuba niya kulamba. “Yeha, nina nihlekayo ngoku, ngenxa yokuba niya kuzila nize nilile.
26  “Yeha, xa sukuba bonke abantu bethetha kakuhle ngani, kuba izinto ezinjengezi zezo ookhokho babo bazenzayo kubaprofeti bobuxoki.
27  “Kodwa ndithi kuni niphulaphuleyo, Qhubekani nizithanda iintshaba zenu, nisenza okulungileyo kwabo banithiyayo,
28  nisikelela abo baniqalekisayo, nithandazela abo banithukayo.
29  Lowo ukubetha kwesinye isidlele, mnike kwanesinye; nakulowo uthabatha isambatho sakho sangaphezulu, musa ukwala kwanesambatho sangaphantsi.
30  Mnike wonk’ ubani okucelayo, nakulowo uthabatha izinto zakho musa ukubuya uzibize.
31  “Kanye njengoko nifuna abantu benze kuni, yenzani ngendlela efanayo kubo.
32  “Yaye ukuba nithanda abo banithandayo, kuludumo luni na oko kuni? Kuba kwanaboni bathanda abo babathandayo.
33  Yaye ukuba nenza okulungileyo kwabo benza okulungileyo kuni, ngokwenene kuludumo luni na oko kuni? Kwanaboni benza okufanayo.
34  Ukuba nibolekisa ngaphandle kwenzala kwabo ninethemba lokufumana kubo, kuludumo luni na oko kuni? Kwanaboni babolekisa ngaphandle kwenzala kuboni ukuze bafumane kwakhona ngokukwanjalo.
35  Ngokwahlukileyo koko, qhubekani nizithanda iintshaba zenu yaye nisenza okulungileyo, nibolekisa ngaphandle kwenzala, ningathembe kubuyiselwa nantoni na; kwaye umvuzo wenu uya kuba mkhulu, yaye niya kuba ngoonyana bOyena Uphakamileyo, ngenxa yokuba unobubele kwabo bangenambulelo nabangendawo.
36  Qhubekani nisiba nenceba, kanye njengoko uYihlo enenceba.
37  “Ngaphezu koko, musani ukugweba, yaye nani aniyi kugwetywa; musani ukugwebela isohlwayo, yaye nani aniyi kugwetyelwa isohlwayo. Hlalani nikhulula, yaye nani niya kukhululwa.
38  Ziqheliseni ukupha, yaye abantu baya kunipha. Baya kugalela kumasondo eengubo zenu umlinganiselo omhle, ohlohliweyo, ohlukuhliweyo nophuphumayo. Kuba ngomlinganiselo enilinganisela ngawo, baya kunilinganisela kwangawo nani.”
39  Wandula ke wathetha kwanomzekeliso kubo esithi: “Imfama ayinakukhokela imfama, andibi kunjalo? Zombini ziya kweyela emhadini, akunjalo?
40  Umfundi akakho ngaphezu komfundisi wakhe, kodwa wonk’ ubani oyalelwa ngokugqibeleleyo uya kuba njengomfundisi wakhe.
41  Kutheni, ngoko, ukhangela udiza olukwiliso lomzalwana wakho, kodwa ungawuqwalaseli umqadi okwelakho iliso?
42  Ungatsho na kumzalwana wakho ukuthi, ‘Mzalwana, ndivumele ndikhuphe udiza olukwiliso lakho,’ ngoxa wena ngokwakho ungakhangeli kumqadi okwelakho iliso? Mhanahanisindini! Khupha kuqala umqadi okwiliso lakho, yaye uya kwandula ke ubone ngokucacileyo indlela yokukhupha udiza olukwiliso lomzalwana wakho.
43  “Kuba akukho mthi mhle uvelisa isiqhamo esibolileyo; kwakhona akukho mthi ubolileyo uvelisa isiqhamo esihle.
44  Kuba umthi ngamnye waziwa ngesiqhamo sawo. Ngokomzekelo, abantu abahlanganisi amakhiwane emeveni, bengakhi neediliya kwityholo elinameva.
45  Umntu olungileyo uvelisa okulungileyo kubuncwane obulungileyo bentliziyo yakhe, kodwa umntu ongendawo uvelisa okungendawo kubuncwane bakhe obungendawo; kuba umlomo uthetha ngokuphuphuma kwentliziyo.
46  “Kutheni, ngoko, nindibiza ngokuthi ‘Nkosi! Nkosi!’ kodwa ningazenzi izinto endizitshoyo?
47  Wonk’ ubani oza kum nowevayo amazwi am aze awenze, ndiza kunibonisa lowo anjengaye:
48  Unjengomntu owakha indlu, owembayo, wehlela nzulu waza wabeka isiseko phezu kolwalwa. Ngenxa yoko, xa kwavela isikhukula, umlambo wantlaleka kuloo ndlu, kodwa wawungenamandla ngokwaneleyo ukuba uyigungqise, ngenxa yokwakhiwa kwayo kakuhle.
49  Kwelinye icala, lowo uvayo aze angenzi, unjengomntu owakha indlu phezu komhlaba ongenasiseko. Wantlaleka kuyo umlambo, yaye ngoko nangoko yawohloka, nomonakalo waloo ndlu waba mkhulu.”
21  Ke kaloku njengoko wayekhangela wabona izityebi ziphosa izipho zazo kwizikhongozelo zobuncwane.
2  Wandula ke wabona umhlolokazi othile osisisweli ephosa iingqekembe ezimbini ezincinane zexabiso elincinane kakhulu,
3  waza wathi: “Eneneni ndithi kuni, Lo mhlolokazi, nangona elihlwempu, uphose ngaphezu kwabo bonke.
4  Kuba bonke aba baphose izipho ngokuphuma kwintsalela yabo, kodwa lo mfazi ekusweleni kwakhe uphose konke abenokuphila ngako.”
5  Kamva, njengoko abathile babethetha ngetempile, indlela eyayihonjiswe ngayo ngamatye amahle nezinto ezinikelweyo,
6  wathi: “Zona ke ezi zinto nizibonayo, kuya kufika imihla ekungayi kusala litye phezu kwelitye apha elingayi kudilizwa.”
7  Bandula ke bambuza, besithi: “Mfundisi, okunene ziya kubakho nini na ezi zinto, kwaye uya kuba yintoni na umqondiso xa ezi zinto zimiselwe ukubakho?”
8  Wathi: “Lumkani ningalahlekiswa; kuba abaninzi baya kuza egameni lam, besithi, ‘Ndinguye,’ nokuthi, ‘Ixesha elililo lisondele.’ Musani ukubalandela.
9  Ngapha koko, xa nisiva ngeemfazwe nezidubedube, ningankwantyi. Kuba ezi zinto zimele zibekho kuqala, kodwa isiphelo asibikho ngoko nangoko.”
10  Wandula ke wathi kubo: “Uhlanga luya kuvukelana nohlanga, nobukumkani buvukelane nobukumkani;
11  kuya kubakho iinyikima zomhlaba ezinkulu, neendyikitya zokufa nokunqongophala kokutya kwiindawo ngeendawo; kuya kubakho imibono eyoyikekayo nemiqondiso emikhulu ezulwini.
12  “Kodwa ngaphambi kwazo zonke ezi zinto abantu baya kunibeka izandla baze banitshutshise, beninikela kwizindlu zesikhungu nasezintolongweni, nirholelwa phambi kookumkani neerhuluneli ngenxa yegama lam.
13  Kuya kuphumela ekunikeleni kwenu ubungqina.
14  Ngoko ke kuzinziseni ezintliziyweni zenu ukungayiqheliseli kwangaphambili indlela yokuzithethelela,
15  kuba ndiza kuninika umlomo nobulumko, obo xa bebonke abachasi benu bangayi kukwazi ukubuchasa okanye ukubuphikisa.
16  Ngaphezu koko, niya kunikelwa kwanangabazali nabantakwenu nezalamane nabahlobo, yaye bambi benu baya kubabulala;
17  niya kuthiywa ngabantu bonke ngenxa yegama lam.
18  Ukanti nonwele olu lweentloko zenu alusayi kuze lutshabalale.
19  Ngokunyamezela kwenu niya kuyizuza imiphefumlo yenu.
20  “Ngapha koko, xa niyibona iYerusalem ingqongwe yimikhosi emise iintente, yazini ke ukuba kusondele ukuphanziswa kwayo.
21  Mabandule abo bakwelakwaYuda basabele ezintabeni, nabo baphakathi kuyo mabemke, nabo bakwiindawo ezisemaphandleni mabangangeni kuyo;
22  ngokuba yimihla yokuphunyezwa kokusesikweni leyo, ukuze kuzaliseke konke okubhaliweyo.
23  Yeha abafazi abamithiyo nabanyisa iintsana ngaloo mihla! Kuba kuya kubakho intswelo enkulu elizweni nengqumbo kwesi sizwana;
24  yaye siya kuwa ngohlangothi lwekrele size sikhokelelwe kuzo zonke iintlanga sithinjiwe; neYerusalem iya kunyathelwa ziintlanga, ade azaliseke amaxesha amisiweyo eentlanga.
25  “Kuya kubakho imiqondiso elangeni nasenyangeni nasezinkwenkwezini, nokubandezeleka kweentlanga emhlabeni, zingayazi indlela yokuphuma ngenxa yokugquma kolwandle nokuyaluzela kwalo,
26  ngoxa abantu besifa isiqaqa ngenxa yoloyiko nolindelo lwezinto ezifikela umhlaba omiweyo; kuba amandla amazulu aya kugungqiswa.
27  Yaye baya kwandula ke bambone uNyana womntu esiza ngelifu enamandla nobuqaqawuli obukhulu.
28  Kodwa njengoko ezi zinto ziqala ukubakho, yimani nkqo nize niziphakamise iintloko zenu, ngenxa yokuba iyasondela intlangulo yenu.”
29  Ngako oko wathetha umzekeliso kubo esithi: “Phawulani umkhiwane nayo yonke eminye imithi:
30  Xa niyibona imile amathupha, niyazi ukuba ngoku ihlobo likufuphi.
31  Ngale ndlela kwanani, xa nibona ezi zinto zisenzeka, yazini ukuba ubukumkani bukaThixo bukufuphi.
32  Inene ndithi kuni, Asisayi kudlula esi sizukulwana zide zenzeke zonke ezi zinto.
33  Liya kudlula izulu nomhlaba, kodwa amazwi am akasayi kudlula.
34  “Kodwa zilumkeleni ukuba iintliziyo zenu zingaze zisindwe kukuzingxala ngokutya nokusela kakhulu nangamaxhala obomi, ize ngequbuliso loo mini inifikele ngephanyazo
35  njengomgibe. Kuba iya kubazela bonke abahleliyo phezu kobuso bawo wonke umhlaba.
36  Hlalani niphaphile, ngoko, lonke ixesha nisenza isikhungo ukuze niphumelele ekubalekeni zonke ezi zinto zimiselwe ukubakho, nasekumeni phambi koNyana womntu.”
37  Ngoko emini wayeye afundise etempileni, kodwa ebusuku wayeye aphume aze alalise entabeni ebizwa ngokuba yiNtaba yemiNquma.
38  Yaye bonke abantu babeye beze kuye kwasekuseni etempileni ukuze bamve.
13  Kanye ngelo xesha kwakukho abathile abamxelela ngamaGalili agazi lawo uPilato wayelixube nemibingelelo yawo.
2  Ngoko ekuphenduleni wathi kubo: “Ngaba nicinga ukuba la maGalili ayengaboni ababi ngakumbi kunawo onke amanye amaGalili ngenxa yokuba eye abandezelwa zezi zinto?
3  Eneneni, ndithi kuni, akunjalo; kodwa, ukuba anithanga niguquke, notshatyalaliswa ngokunjalo nani nonke.
4  Okanye abo balishumi elinesibhozo abawelwa yinqaba eSilowam, bafa, ngaba nicinga ukuba babenetyala ngakumbi kunabo bonke abanye abantu abangabemi eYerusalem?
5  Eneneni, ndithi kuni, akunjalo; kodwa, ukuba anithanga niguquke, notshatyalaliswa nonke ngendlela efanayo.”
6  Wandula ke wahlabela mgama wabenzela lo mzekeliso: “Umntu othile wayenomkhiwane utyalwe esidiliyeni sakhe, yaye weza efuna isiqhamo kuwo, kodwa akafumana nasinye.
7  Ngoko wathi kumsebénzi-sidiliya, ‘Yiminyaka emithathu ndisiza kufuna isiqhamo kulo mkhiwane, kodwa andifumananga nasinye. Wugawule! Yini na ukuba ude uphuthise umhlaba?’
8  Ekuphenduleni wathi kuye, ‘Nkosi, wuyeke kwanakulo nyaka, ndide ndimbe ndiwujikeleze ndize ndifake umgquba;
9  yaye ukuba ngoko uvelisa isiqhamo kwixesha elizayo kuhle yaye kulungile; kodwa ukuba akunjalo, wogawulwa.’”
10  Ke kaloku wayefundisa kwenye yezindlu zesikhungu ngesabatha.
11  Yaye, khangela! umfazi obenomoya wobuthathaka kangangeminyaka elishumi elinesibhozo, kwaye wayegobile, engakwazi ukuma nkqo konke konke.
12  Akumbona uYesu, wathetha naye wathi kuye: “Mfazindini, ukhululiwe kubuthathaka bakho.”
13  Wambeka izandla; woluleka ngephanyazo, waza wamzukisa uThixo.
14  Kodwa lona igosa elongamelayo kwindlu yesikhungu, licaphukile kuba uYesu ephilisa ngesabatha, lathi kwisihlwele: “Zintandathu iintsuku ekufanele kusetyenzwe ngazo; yizani ngazo, ngoko, niphiliswe, kungekhona ngomhla wesabatha.”
15  Noko ke, iNkosi yaliphendula yathi: “Bahanahanisindini, akathi na ngamnye wenu ngesabatha ayikhulule inkunzi yakhe yenkomo okanye iesile lakhe esitalini aze aliqhube ukuya kuliseza?
16  Bekungamfanelanga na, ngoko, lo mfazi oyintombi ka-Abraham, nalowo uSathana ebembophile, khangela! iminyaka elishumi elinesibhozo, ukuba akhululwe kulo mxokelelwane ngomhla wesabatha?”
17  Akuba etshilo, bonke abachasi bakhe baba neentloni; kodwa sonke isihlwele saba nemihlali ngazo zonke izinto ezizukileyo awayezenza.
18  Ngoko ke wahlabela mgama wathi: “Bufana nantoni na ubukumkani bukaThixo, yaye ndiya kubuthelekisa nantoni na?
19  Bufana nokhozo lwemostade awaluthabathayo umntu waza walufaka emyezweni wakhe, lwakhula lwaba ngumthi, zaza iintaka zezulu zahlala emasebeni awo.”
20  Yaye kwakhona wathi: “Ndiya kubuthelekisa nantoni na ubukumkani bukaThixo?
21  Bufana negwele, awalithabathayo umfazi walifihla kwimilinganiselo emikhulu emithathu yomgubo yade yabiliswa intlama iphela.”
22  Yaye wahamba etyhutyha izixeko ngezixeko needolophana ngeedolophana, efundisa kwaye eqhubeka nohambo lwakhe oluya eYerusalem.
23  Ke kaloku umntu othile wathi kuye: “Nkosi, bambalwa na abo basindiswayo?” Wathi kubo:
24  “Zibhokoxeni ngamandla ukungena ngomnyango omxinwa, kuba ndithi kuni, baninzi abaya kufuna ukungena kodwa bangakwazi,
25  xa eye kwaoko umnini-ndlu wasukuma waza walutshixa ucango, nize nime ngaphandle ninkqonkqoze elucangweni, nisithi, ‘Mnumzana, sivulele.’ Kodwa ekuphenduleni uya kuthi kuni, ‘Andinazi apho nivela khona.’
26  Niya kwandula ke nithi, ‘Sadla saza sasela phambi kwakho, yaye wafundisa kwiindlela zethu eziphangaleleyo.’
27  Kodwa uya kuthetha athi kuni, ‘Andinazi apho nivela khona. Mkani kum, nonke nina basebenzi bentswela-bulungisa!’
28  Apho kuya kubakho ukulila nokutshixiza kwamazinyo enu, xa nibona uAbraham noIsake noYakobi nabo bonke abaprofeti ebukumkanini bukaThixo, kodwa nina niphoselwe ngaphandle.
29  Ngapha koko, abantu baya kuza bevela kwimimandla yasempumalanga nasentshonalanga, nasemntla nasemzantsi, yaye baya kungqendeva etafileni ebukumkanini bukaThixo.
30  Yaye, khangela! kukho abokugqibela abaya kuba ngabokuqala, kukho nabokuqala abaya kuba ngabokugqibela.”
31  Kanye ngelo lixa kweza abaFarisi abathile, besithi kuye: “Phuma umke apha, kuba uHerode ufuna ukukubulala.”
32  Yaye wathi kubo: “Hambani nithi kuloo mpungutye, ‘Khangela! Ndikhupha iidemon yaye ndiyaphilisa namhlanje nangomso, kwaye ngomhla wesithathu ndiya kube ndigqibile.’
33  Noko ke, ndimele ndihambe namhlanje nangomso nangomsomnye, kuba akufanelekanga ngomprofeti ukuba atshabalale ngaphandle kweYerusalem.
34  Yerusalem, Yerusalem, mbulali wabaprofeti nomxulubi wabo bathunyelwe kuyo—kufuthi kangakanani na ndifune ukubahlanganisela ndawonye abantwana bakho ngohlobo isikhukukazi esihlanganisa ngalo amantshontsho aso ngaphantsi kwamaphiko aso, kodwa anakufuna oko!
35  Khangelani! Indlu yenu ishiyelwa kuni. Ndithi kuni, Anisayi kuze nindibone nide nithi, ‘Usikelelwe lowo uzayo egameni likaYehova!’”
14  Wathi akuba engene endlwini yomnye wabalawuli babaFarisi ngesabatha esiya kudla isidlo, bahlala bemlalele.
2  Kwaye, khangela! kwakukho phambi kwakhe umntu othile owayenomlambo.
3  Ngoko uYesu wabhekisa kwabo babewazi uMthetho nakubaFarisi, esithi: “Kusemthethweni na ukuphilisa ngesabatha okanye akunjalo?”
4  Kodwa bathi cwaka. Ngako oko wayibamba le ndoda, wayiphilisa waza wayindulula.
5  Yaye wathi kubo: “Ngubani na kuni ongayi kuthi, ukuba unyana okanye inkunzi yakhe yenkomo yeyela equleni, ngoko nangoko ayirhole ngomhla wesabatha?”
6  Abakwazanga ukumphendula kwezo zinto.
7  Wandula ke wabenzela umzekeliso abantu ababemenyiwe, njengoko waphawula indlela ababezinyulela ngayo ezona ndawo ziphambili, esithi kubo:
8  “Xa umenyelwe kwitheko lomtshato nguthile, musa ukungqengqa kweyona ndawo iphambili. Hleze kuthi kanti kukho obalasele ngakumbi kunawe omenyiweyo naye ngelo xesha,
9  eze ke lowo unimemileyo, athi kuwe, ‘Khawudedele lo mntu.’ Uze ke wena uye kuhlala kweyona ndawo iphantsi uhlazekile.
10  Kodwa xa umenyiwe, hamba uye kungqendeva kweyona ndawo iphantsi, ukuze xa umntu okumemileyo esiza athi kuwe, ‘Mhlobo, nyukela ngasentla.’ Uya kwandula ke uhlonelwe zizo zonke iindwendwe ezingamadlelane akho.
11  Kuba wonk’ ubani oziphakamisayo uya kuthotywa nalowo uzithobayo uya kuphakanyiswa.”
12  Waqhubeka esithi nakuloo mntu wayemmemile: “Xa usenza isidlo okanye isidlo sangokuhlwa, musa ukubiza abahlobo bakho okanye abantakwenu okanye izalamane zakho okanye abamelwane abazizityebi. Mhlawumbi ngaxa lithile nabo basenokubuya bakumeme kuze oko kube yimbuyekezo kuwe.
13  Kodwa xa usenza itheko, mema amahlwempu, izilima, iziqhwala, iimfama;
14  yaye uya kuba noyolo, ngenxa yokuba abananto bangakubuyekeza ngayo. Kuba uya kubuyekezwa eluvukweni lwabo bangamalungisa.”
15  Akuva ezi zinto omnye weendwendwe ezingamadlelane wathi kuye: “Unoyolo lowo udla isonka ebukumkanini bukaThixo.”
16  UYesu wathi kuye: “Umntu othile wenza isidlo sangokuhlwa esikhulu, wamema abaninzi.
17  Waza wathuma ikhoboka lakhe ngelixa lesidlo sangokuhlwa ukuba lithi kwabo bamenyiweyo, ‘Yizani, ngenxa yokuba ngoku izinto zilungile.’
18  Kodwa bonke ngokufanayo baqala ukuzilandulela. Owokuqala wathi kulo, ‘Ndithenge intsimi yaye kufuneka ndiphume ndiye kuyibona; ndixolele, Andinakuphumelela.’
19  Omnye wathi, ‘Ndithenge iinkomo zeedyokhwe ezintlanu yaye ndisaya kuzihlola; ndixolele, Andinakuphumelela.’
20  Ukanti omnye wathi, ‘Ndisandul’ ukutshata, ngenxa yoko andinakuza.’
21  Ke ikhoboka elo libuyele enkosini yalo, layixelela ezo zinto. Wandula ke umnini-ndlu waqumba waza wathi kwikhoboka lakhe, ‘Phuma ngokukhawuleza uye ezindleleni eziphangaleleyo nakwiindledlana ezisesixekweni, uze uqokelele amahlwempu nezilima neemfama neziqhwala.’
22  Ekuhambeni kwexesha ikhoboka lathi, ‘Nkosi, oko ukuyaleleyo kwenziwe, ukanti kusekho indawo.’
23  Yaza inkosi yathi kwikhoboka, ‘Phuma uye ezindleleni nakwiindawo ezibiyelweyo, uze ubanyanzele ukuba bangene, ukuze indlu yam izale.
24  Kuba ndithi kuni, Akukho namnye kwabo bantu bebemenyiwe uza kukhe asingcamle isidlo sam sangokuhlwa.’”
25  Ke kaloku izihlwele ezikhulu zazihamba naye, yaye wajika wathi kuzo:
26  “Ukuba ubani uza kum, angamthiyi uyise nonina nomfazi nabantwana nabantakwabo noodade wabo, ewe, kwanomphefumlo wakhe, akanakuba ngumfundi wam.
27  Nabani na ongasithwaliyo isibonda sakhe sentuthumbo, andilandele, akanakuba ngumfundi wam.
28  Ngokomzekelo, ngubani na kuni othi efuna ukwakha inqaba angahlali phantsi kuqala, abale indleko, ukuze abone ukuba unokwaneleyo kusini na kokuyigqiba?
29  Kungenjalo, usenokusibeka isiseko sayo kodwa angakwazi ukuyigqiba, yaye bonke ababoneli basenokuqala ukumgculela,
30  besithi, ‘Lo mntu waqala ukwakha kodwa akazange akwazi ukugqiba.’
31  Okanye nguwuphi na ukumkani, othi ematsha ukuya kuhlangana nomnye ukumkani emfazweni, angathi kuqala ahlale phantsi, acebe enoba unako na ngabaphumi-mkhosi abalishumi lamawaka ukumelana nalowo uza nxamnye naye enamashumi amabini amawaka?
32  Ukuba, enyanisweni, akanako, wandula ke ngoxa lowo esekude athumele igqiza loonozakuzaku, acele kubekho uxolo.
33  Ngaloo ndlela, qinisekani ukuba, akukho namnye kuni ongayishiyiyo yonke impahla yakhe onokuba ngumfundi wam.
34  “Ityuwa, ngokuqinisekileyo, isulungekile. Kodwa ukuba ityuwa ilahlekelwa sisongo sayo, iya kunongwa ngantoni na?
35  Ayifanelanga mhlaba namgquba. Abantu bayilahla phandle. Lowo uneendlebe zokuphulaphula, makaphulaphule.”
19  Wangena ke eYeriko, egqitha.
2  Ke kaloku kwakukho apho indoda eyayibizwa ngegama elinguZakeyu; kwaye yayiyintloko yabaqokeleli berhafu, isisityebi.
3  Yayifuna ukubona ukuba ngubani na lo Yesu, kodwa yayingenako ngenxa yesihlwele, ngokuba yayimfutshane ngesithomo.
4  Ngoko yabalekela kwindawo engaphambili yaza yakhwela emthini womthombe ukuze imbone, kuba wayeza kudlula ngaloo ndlela.
5  Akufika kuloo ndawo uYesu, wakhangela phezulu waza wathi kuyo: “Zakeyu, khawuleza uhle, kuba namhlanje ndimele ndihlale endlwini yakho.”
6  Ngako oko wakhawuleza wehla, wamamkela ngemihlali njengondwendwe.
7  Bakukubona oku, badumzela bonke, besithi: “Ungene waya kulalisa kwindoda engumoni.”
8  Kodwa uZakeyu waphakama waza wathi kuyo iNkosi: “Khangela! Isiqingatha sempahla yam, Nkosi, ndisinikela kumahlwempu, yaye nakuphi na endikuphange kuye nabani na ngesimangalo sobuxoki ndikubuyisela ngokuphindwe kane.”
9  Ngako oko uYesu wathi kuye: “Ngalo mhla usindiso lufikile kule ndlu, ngenxa yokuba naye ungunyana ka-Abraham.
10  Kuba uNyana womntu weza kufuna nokusindisa oko kulahlekileyo.”
11  Ngoxa babephulaphule ezi zinto wongezelela ngokuthetha umzekeliso, ngenxa yokuba wayekufuphi neYerusalem yaye babecinga ukuba ubukumkani bukaThixo babuza kuzibonakalisa ngephanyazo.
12  Ngoko ke wathi: “Umntu othile osisidwangube wahamba waya kwilizwe elikude ukuya kuzizuzela ngokunqabisekileyo igunya lakomkhulu aze abuye.
13  Ebiza amakhoboka akhe alishumi wawanika iimina ezilishumi waza wawaxelela oku, ‘Shishinani ndide ndifike.’
14  Kodwa abemi abangoowabo babemthiyile baza bathumela igqiza loonozakuzaku emva kwakhe, ukuya kuthi, ‘Asifuni ukuba lo mntu abe ngukumkani phezu kwethu.’
15  “Ekugqibeleni xa wabuyayo emva kokuba ezuze ngokunqabisekileyo igunya lakomkhulu, wayalela ukuba kubizelwe kuye la makhoboka wayewanike imali yesilivere, ukuze aqinisekise oko ayekuzuzile ngomsebenzi wokushishina.
16  Landula ke elokuqala leza, lisithi, ‘Nkosi, imina yakho izuze iimina ezilishumi.’
17  Ngoko wathi kulo, ‘Wenze kakuhle, khoboka elilungileyo! Ngenxa yokuba ubuthembekile kokuncinane kakhulu, yiba negunya phezu kwezixeko ezilishumi.’
18  Kweza nelesibini, lisithi, ‘Imina yakho, Nkosi, yenze iimina ezintlanu.’
19  Wathi nakulo eli, ‘Nawe, phatha izixeko ezihlanu.’
20  Kodwa elinye elahlukileyo leza, lisithi, ‘Nkosi, nantsi imina yakho, endayigcina ibekelwe bucala elaphini.
21  Uyabona, bendisoyika wena, ngenxa yokuba ungumntu ongqwabalala; uthabatha oko ubungakubekanga yaye uvuna oko ubungakuhlwayelanga.’
22  Wathi kulo, ‘Ndikugweba ngokuphuma emlonyeni wakho, khobokandini elingendawo. Ubusazi, andibi kunjalo, ukuba ndingumntu ongqwabalala, ndithabatha oko bendingakubekanga yaye ndivuna oko bendingakuhlwayelanga?
23  Ngoko ke kutheni ukuze ungabeki imali yam yesilivere ebhankini? Ngoko ekufikeni kwam ngendiyiqokelele inenzala.’
24  “Ngako oko wathi kwabo babemi khona apho, ‘Yithabatheni imina kuye, niyinike lowo uneemina ezilishumi.’
25  Kodwa bathi kuye, ‘Nkosi, uneemina ezilishumi!’—
26  ‘Ndithi kuni, Wonk’ ubani onako, uya kunikwa okungakumbi; kodwa lowo ungenako, kwanoko anako kuya kuthatyathwa.’
27  Ngaphezu koko, ezi ntshaba zam ezazingafuni ukuba ndibe ngukumkani phezu kwazo ziziseni apha nize nizibulale ngogonyamelo phambi kwam.’”
28  Ngoko, emva kokuthetha ezi zinto, wahamba, wenyuka esiya eYerusalem.
29  Akusondela eBhethefage naseBhethani kwintaba ebizwa ngokuba yiNtaba yemiNquma, wathumela ababini kubafundi,
30  esithi: “Yiyani kwidolophana ephambi kwenu, nothi nakungena kuyo nifumane inkonyana le-esile libotshelelwe, ekungazange kukhwele mntu kulo. Likhululeni nilizise.
31  Kodwa ukuba nabani na unibuza esithi, ‘Kutheni nilikhulula nje?’ Nize nithi, ‘Liyafuneka eNkosini.’”
32  Ngoko abo babethunyelwe bemka baza bakufumana kanye kunjengoko wayetshilo kubo.
33  Kodwa njengoko babelikhulula inkonyana le-esile abaninilo bathi kubo: “Kutheni nikhulula inkonyana le-esile nje?”
34  Bathi: “Liyafuneka eNkosini.”
35  Balisa kuYesu, baphosa izambatho zabo zangaphezulu phezu kwenkonyana elo le-esile baza bamkhwelisa kulo uYesu.
36  Njengoko wayethe chu kuhle baqhubeka besandlala izambatho zabo zangaphezulu endleleni.
37  Kamsinya nje akuba esondele kwindlela eyehlayo eNtabeni yemiNquma yonke inkitha yabafundi yaqala ukuba nemihlali nokudumisa uThixo ngelizwi elikhulu ngokuphathelele yonke imisebenzi yamandla eyayiyibonile,
38  isithi: “Usikelelwe Lowo uza njengoKumkani egameni likaYehova! Uxolo ezulwini, nozuko kwezona ndawo ziphakamileyo!”
39  Noko ke, bambi kubaFarisi ababesesihlweleni bathi kuye: “Mfundisi, khalimela abafundi bakho.”
40  Kodwa ekuphenduleni wathi: “Ndithi kuni, Ukuba aba bangathi cwaka, kungadanduluka amatye la.”
41  Akusondela, wasibona isixeko waza wasililela,
42  esithi: “Akwaba wena, wena kanye, ubuziqondile ngale mini izinto ezinento yokwenza noxolo—kodwa ngoku zifihliwe emehlweni akho.
43  Ngenxa yokuba kuya kuza phezu kwakho imihla yaxa iintshaba zakho ziya kwakha inqaba zikujikeleze ngezibonda ezibaziweyo yaye ziya kukurhawula zize zikubandezele macala onke,
44  yaye ziya kukuntlala emhlabeni wena nabantwana bakho abangaphakathi kuwe, kwaye aziyi kushiya litye phezu kwelitye kuwe, ngenxa yokuba akuliqondanga ixesha lokuvelelwa kwakho.”
45  Kwaye wangena etempileni waza wabakhupha abo babethengisa,
46  esithi kubo: “Kubhaliwe kwathiwa, ‘Indlu yam iya kuba yindlu yomthandazo,’ kodwa nina niyenze umqolomba wabaphangi.”
47  Ngapha koko, waqhubeka efundisa mihla le etempileni. Kodwa ababingeleli abaziintloko nababhali nabo baziintloko ebantwini babefuna ukumtshabalalisa;
48  ukanti abafumananga ndlela iphumelelayo yokwenjenjalo, kuba abantu bonke babethene nca naye ukuze bamve.
24  Noko ke, ngosuku lokuqala lweveki, ekuseni kakhulu baya engcwabeni, bephethe iziqholo ababezilungisile.
2  Kodwa bafumana ilitye liqengqwe lesuka kwingcwaba lenkumbulo,
3  yaye xa bangenayo abazange bawufumane umzimba weNkosi uYesu.
4  Ngoxa babedidekile koku, khangela! amadoda amabini awayenezinxibo ezibengezelayo ema ngakubo.
5  Njengoko aba bafazi bothukayo yaye beqondele emhlabeni, la madoda athi kubo: “Kutheni nifuna Lowo uphilayo phakathi kwabafileyo nje?
6  [[Akakho apha, uvusiwe.]] Khumbulani indlela awathetha ngayo kuni ngoxa wayeseseGalili,
7  esithi uNyana womntu umele anikelwe kwizandla zabantu abanesono, abethelelwe aze avuke ngomhla wesithathu.”
8  Ngoko bawakhumbula amazwi akhe,
9  yaye babuya kwingcwaba lenkumbulo baza bazixela zonke ezi zinto kwabalishumi elinanye nakubo bonke abanye.
10  YayinguMariya Magadala, noYowana, noMariya unina kaYakobi. Kanjalo, nabanye abafazi ababekunye nabo babebaxelela abapostile ezi zinto.
11  Noko ke, la mazwi abonakala njengemfitshimfitshi kubo yaye babengabakholelwa aba bafazi.
12  [[Kodwa uPetros wesuka wabalekela engcwabeni lenkumbulo, yaye wagoba, wazibona izibopho zizodwa. Ngoko wemka, emangalisiwe koko kwakwenzekile.]]
13  Kodwa, khangela! kanye ngaloo mini ababini kubo babehamba besiya kwidolophana ekumgama omalunga neekhilomitha ezilishumi elinanye ukusuka eYerusalem, egama liyiEmawusi,
14  kwaye babencokola ngazo zonke ezi zinto zazenzekile.
15  Njengoko babencokola yaye bexubusha, uYesu wasondela waza wahamba nabo;
16  kodwa amehlo abo ayebanjiwe ukuba bangamqondi.
17  Wathi kubo: “Zizinto zini na ezi nihamba nixambulisana ngazo?” Kwaye bema ngxi belusizi ebusweni.
18  Ekuphenduleni omnye ogama linguKleyopa wathi kuye: “Nguwe wedwa na umphambukeli eYerusalem ukuba ungazazi izinto ezenzekileyo kuyo ngezi mini?”
19  Waza wathi kubo: “Ziphi na izinto?” Bathi kuye: “Izinto eziphathelele uYesu umNazarete, owaba ngumprofeti onamandla ngomsebenzi nelizwi phambi koThixo nabo bonke abantu;
20  nendlela ababingeleli abaziintloko nabalawuli bethu abamnikela ngayo kwisigwebo sokufa baza bambethelela.
21  Kodwa besithembe ukuba lo mntu nguye owayemiselwe ukuhlangula uSirayeli; ngapha koko, olu lusuku lwesithathu ukususela ekwenzekeni kwezi zinto.
22  Ngaphezu koko, abafazi abathile phakathi kwethu basikhwankqisile, ngenxa yokuba bebeye kwasekuseni kwingcwaba lenkumbulo
23  kodwa abawufumananga umzimba wakhe yaye bafike besithi babone nombono ongaphaya kowemvelo weengelosi, ezithe uyaphila.
24  Ngokubhekele phaya, bambi kwabo bakunye nathi baya engcwabeni lenkumbulo; bafika kunjengoko babetshilo abafazi, kodwa abambonanga yena.”
25  Ngoko wathi kubo: “Owu nina bangenangqiqo nabantliziyo ingakhawuleziyo ukukholelwa zonke izinto abazithethayo abaprofeti!
26  Kwakungeyomfuneko na ngoKRISTU ukubandezeleka zezi zinto nokungena kuzuko lwakhe?”
27  Yaye eqalela kuMoses nakubaProfeti bonke wabatolikela izinto eziphathelele yena kuzo zonke iZibhalo.
28  Ekugqibeleni basondela kwidolophana leyo babehambele kuyo, yaye wenza ngokungathi uyagqitha.
29  Kodwa bamcenga, besithi: “Hlala nathi, ngenxa yokuba kuyahlwa nemini sele ithambekile.” Ngako oko wangena wahlala nabo.
30  Yaye njengoko wayengqendeve nabo esidlweni wathabatha isonka, wasisikelela, wasiqhekeza waza wabanika sona.
31  Ngako oko amehlo abo avuleka ngokupheleleyo baza bamqonda; yaye wathi shwaka kubo.
32  Kwaye bathi omnye komnye: “Bezingavuthi na iintliziyo zethu njengoko ebethetha nathi endleleni, njengoko ebesivulela ngokupheleleyo iZibhalo?”
33  Ngalo kanye elo lixa babuyela eYerusalem, babafumana abalishumi elinanye nabo babekunye nabo bedibene ndawonye,
34  besithi: “Enyanisweni iNkosi ivusiwe yaye ibonakele kuSimon!”
35  Bakubalisa ke okwenzeke endleleni nendlela abamazi ngayo ngokuqhekeza isonka.
36  Ngoxa babesathetha ngezi zinto wema phakathi kwabo [[waza wathi kubo: “Ngamana ningaba noxolo.”]]
37  Kodwa ngenxa yokuba babenkwantya, yaye bothukile, babecinga ukuba babone umoya.
38  Ngoko wathi kubo: “Kutheni nikhathazekile nje, kwaye kutheni nithandabuza ezintliziyweni zenu?
39  Bonani izandla zam neenyawo zam, ukuba ndim ngokwam; ndiveni yaye ndiboneni, ngenxa yokuba umoya awunanyama namathambo kanye njengoko nibona ukuba mna ndinazo.”
40  [[Kwaye njengoko wayesitsho oku wababonisa izandla zakhe neenyawo zakhe.]]
41  Kodwa ngoxa babengekakholelwa ngenxa yovuyo olupheleleyo yaye bemangalisiwe, wathi kubo: “Ninanto idliwayo na apha?”
42  Bamnika intwana yentlanzi eyosiweyo;
43  wayithabatha waza wayidla phambi kwamehlo abo.
44  Ke kaloku wathi kubo: “Ngawo la amazwi am endawathetha kuni ngoxa ndandisekunye nani, ukuba zonke izinto ezibhaliweyo ngam emthethweni kaMoses nakubaProfeti nakwiiNdumiso zimelwe kukuzaliseka.”
45  Wandula ke wazivula ngokupheleleyo iingqondo zabo ukuba zicacelwe yintsingiselo yeZibhalo,
46  yaye wathi kubo: “Kubhaliwe ukuba uKRISTU wayeya kubandezeleka aze avuke kwabafileyo ngomhla wesithathu,
47  yaye egameni lakhe kwakuya kushunyayelwa inguquko yoxolelo lwezono kuzo zonke iintlanga—kuqalela eYerusalem,
48  nimele nibe ngamangqina ezi zinto.
49  Kwaye, khangelani! ndinithumelela oko kuthenjiswe nguBawo. Nina, ngoko, hlalani esixekweni nide nambathiswe ngamandla avela phezulu.”
50  Kodwa wabakhokelela ngaphandle ukuya kufikelela eBhethani, yaye waziphakamisa izandla zakhe waza wabasikelela.
51  Njengoko wayebasikelela wahlukaniswa nabo waza wathwalelwa phezulu ezulwini.
52  Yaye baqubuda kuye baza babuyela eYerusalem benovuyo olukhulu.
53  Kwaye baqhubeka besetempileni bebonga uThixo.
5  Ngasihlandlo sithile xa isihlwele sasimxine kakhulu yaye siphulaphule ilizwi likaThixo, wayemi ngakwidike laseGenesarete.
2  Yaye wabona izikhephe ezibini zimi ezibukweni kunxweme lwedike, kodwa abalobi babephumile kuzo, behlamba iminatha yabo.
3  Ekhwela kwesinye sezikhephe, esasisesikaSimon, wamcela ukuba asishenxise kancinane emhlabeni. Wandula ke wahlala phantsi, waza esesikhepheni waqalisa ukuzifundisa izihlwele.
4  Akuyeka, wathi kuSimon: “Shenxela apho kunzulu khona, nize nithobe iminatha yenu ukuba nibambise.”
5  Kodwa uSimon ekuphenduleni wathi: “Myaleli, sibulaleke ubusuku bonke, asabambisa nto, kodwa ngokutsho kwakho ndiza kuyihlisa iminatha.”
6  Ngoko, bakuba benze oku, bavingcela inkitha eninzi yeentlanzi. Enyanisweni, iminatha yabo yaqalisa ukukrazuka.
7  Bakhweba amaqabane abo kwesinye isikhephe ukuba eze kubancedisa; yaye eza, azizalisa zozibini izikhephe, zada zaqalisa ukutshona.
8  Ebona oku, uSimon Petros wawa phantsi emadolweni kaYesu, esithi: “Mka kum, ngenxa yokuba ndiyindoda enesono, Nkosi.”
9  Kuba wakhwankqiswa yena nabo bonke abo babekunye naye ngenxa yeentlanzi ababezibambisile,
10  kwaba njalo nangoYakobi noYohane, oonyana bakaZebhedi, ababengamadlelane noSimon. Kodwa uYesu wathi kuSimon: “Musa ukoyika. Ukususela ngoku uya kubambisa abantu bephila.”
11  Ngoko babuyisela izikhephe emhlabeni, bashiya yonk’ into baza bamlandela.
12  Ngesinye isihlandlo ngoxa wayekwesinye sezixeko, khangela! umntu ozele liqhenqa! Xa wabona uYesu wawa ngobuso waza wambongoza, esithi: “Nkosi, ukuba nje uyathanda, unako ukundenza ndihlambuluke.”
13  Wasolula isandla sakhe, wamchukumisa, esithi: “Ndiyathanda. Hlambuluka.” Lathi shwaka ngoko nangoko iqhenqa kuye.
14  Waza wamnika loo mntu imiyalelo yokuba angaxeli nakubani na esithi: “Kodwa hamba uye kuzibonakalisa kumbingeleli, uze wenze umnikelo ngokuhlanjululwa kwakho, kanye njengoko uMoses walathisayo, ukuze kube bubungqina kubo.”
15  Kodwa ilizwi elingaye lalisasazeka ngakumbi, nezihlwele ezikhulu zazibuthelana ndawonye ukuze ziphulaphule nokuze ziphiliswe kwizifo zazo.
16  Noko ke, wayemana eziba aye ezinkqantosini, athandaze.
17  Ebudeni benye yezo mini wayefundisa, yaye abaFarisi nabafundisi bomthetho ababeze bephuma kuzo zonke iidolophana zaseGalili nelakwaYuda naseYerusalem babehleli apho; namandla kaYehova ayelapho ukuze yena aphilise.
18  Yaye, khangela! amadoda athwele ngomandlalo umntu owayefe umzimba, yaye ayefuna indlela yokumngenisa aze ambeke phambi kwakhe.
19  Ngoko, engafumani ndlela yakumngenisa ngenxa yesihlwele, akhwela eluphahleni, aza kwizifulelo zeethayile amthoba ngomandlalo omncinane phakathi kwabo babephambi kukaYesu.
20  Yaye xa wabona ukholo lwawo wathi: “Mntundini, uzixolelwe izono zakho.”
21  Besuka ke ababhali nabaFarisi baqiqa ngelithi: “Ngubani na lo unyelisayo? Ngubani na onokuxolela izono ngaphandle kukaThixo yedwa?”
22  Kodwa uYesu, eziqonda iingcinga zabo, waphendula wathi kubo: “Yintoni na le niyiqiqayo ezintliziyweni zenu?
23  Kukuphi okulula ngakumbi, ukuthi, ‘Uzixolelwe izono zakho,’ okanye ukuthi, ‘Sukuma uhambe’?
24  Kodwa ukuze nina nazi ukuba uNyana womntu unegunya emhlabeni lokuxolela izono—” wathi kumntu ofe umzimba: “Ndithi kuwe, Sukuma uthabathe umandlalo wakho omncinane, uhambe ugoduke.”
25  Yaye ngephanyazo wesuka wema phambi kwabo, wathabatha oko wayefudula elala kuko waza wagoduka, ezukisa uThixo.
26  Bandula ke bathabatheka ngokugqithiseleyo bonke, bamzukisa uThixo, baza bazaliswa luloyiko, besithi: “Sibone izinto ezingaqhelekanga namhlanje!”
27  Emva kwezi zinto waphuma waza wabona umqokeleli werhafu ogama linguLevi ehleli kwiofisi yerhafu, yaye wathi kuye: “Yiba ngumlandeli wam.”
28  Yaye eshiya ngasemva yonk’ into waphakama waza wamlandela.
29  ULevi wamenzela itheko elikhulu lolwamkelo endlwini yakhe; yaye kwakukho isihlwele esikhulu sabaqokeleli berhafu nabanye ababekunye nabo bengqendeve esidlweni.
30  Ngako oko abaFarisi nababhali babo bambombozela kubafundi bakhe, besithi: “Kutheni na nisidla nize nisele nabaqokeleli berhafu naboni?”
31  Ekuphenduleni uYesu wathi kubo: “Kwabo baphilileyo akufuneki gqirha, kodwa kwabo bagulayo uyafuneka.
32  Ndize kubizela enguqukweni, kungekhona abantu abangamalungisa, kodwa aboni.”
33  Bathi kuye: “Abafundi bakaYohane bazila ukutya ngokufuthi baze benze izikhungo, kwaye benjenjalo nabo babaFarisi, kodwa abakho bayatya baze basele.”
34  UYesu wathi kubo: “Aninakwenza abahlobo bomyeni bazile ukutya ngoxa umyeni ekunye nabo, andibi kunjalo?
35  Kanti iya kufika imihla yaxa umyeni eneneni eya kususwa kubo; baya kwandula ke bazile ukutya ngaloo mihla.”
36  Ngokubhekele phaya, wahlabela mgama wabanika umzekeliso esithi: “Akukho bani usika isiziba kwisambatho sangaphezulu esitsha aze asithungele kwisambatho sangaphezulu esidala; kodwa ukuba wenjenjalo, isiziba esitsha siyakrazuka nesiziba sesambatho esitsha singafanelani nesidala.
37  Ngaphezu koko, akukho bani ufaka iwayini entsha kwiintsuba zewayini ezindala; kodwa ukuba wenjenjalo, iya kwandula ke iwayini izigqabhuze iintsuba zewayini, yaye yona iya kuphalala neentsuba zewayini ziya konakala.
38  Kodwa iwayini entsha imele ifakwe kwiintsuba zewayini ezintsha.
39  Akukho bani uthi esele iwayini endala, afune nentsha; kuba uthi, ‘Endala imnandi.’”
15  Ke kaloku bonke abaqokeleli berhafu naboni basondela kuye ukuze bamve.
2  Ngenxa yoko abaFarisi nababhali bahlala bedumzela, besithi: “Lo mntu wamkela aboni, adle nabo.”
3  Wandula ke wathetha lo mzekeliso kubo, esithi:
4  “Nguwuphi na umntu kuni onezimvu ezilikhulu, kuze kulahleke enye yazo, ongayi kuzishiya ezingamashumi asithoba anesithoba ngasemva entlango, aye kufuna leyo ilahlekileyo ade ayifumane?
5  Yaye akuyifumana uyibeka emagxeni akhe enemihlali.
6  Ekufikeni kwakhe ekhaya ubizela ndawonye abahlobo bakhe nabamelwane bakhe, athi kubo, ‘Vuyisanani nam, kuba ndiyifumene imvu yam ebilahlekile.’
7  Ndithi kuni, ngokukwanjalo kuya kubakho uvuyo olungakumbi ezulwini ngenxa yomoni omnye oguqukayo kunangenxa yabo bangamashumi asithoba anesithoba abangamalungisa abangaswele nguquko.
8  “Okanye nguwuphi na umfazi oneengqekembe ezilishumi zedrarhma ongayi kuthi, ukuba ulahlekelwa yingqekembe enye yedrarhma, alumeke isibane, atshayele indlu yakhe aze ayifune ngenyameko ade ayifumane?
9  Yaye akuba eyifumene ubizela ndawonye abafazi abangabahlobo nabamelwane bakhe, esithi, ‘Vuyisanani nam, ngenxa yokuba ndiyifumene ingqekembe yedrarhma ebilahlekile.’
10  Ngokukwanjalo, ndithi kuni, kubakho uvuyo phakathi kweengelosi zikaThixo ngenxa yomoni omnye oguqukayo.”
11  Wandula ke wathi: “Umntu othile wayenoonyana ababini.
12  Yaye omncinane kubo wathi kuyise, ‘Bawo, ndinike inxalenye yempahla ewela kwisabelo sam.’ Ngoko wabahlulela izinto zakhe zokuphila.
13  Kamva, emva kweentsuku ezingeninzi, unyana omncinane wahlanganisela ndawonye zonke izinto, wahambela kwenye indawo kwilizwe elikude, waza apho wayisafaza impahla yakhe ngokuphila ubomi bokurheletya.
14  Akuba echithe yonk’ into, kwabakho indlala eqatha kulo lonke elo lizwe, waza waqala ukuswela.
15  Wanamathela komnye wabemi belo lizwe, waza yena wamthumela emasimini akhe ukuya kwalusa iihagu.
16  Wayedla ngokurhalela iingxam zekarobhi ezo zazityiwa ziihagu, kodwa kwakungekho bani wayemnika nantoni na.
17  “Akubuyela ezingqondweni, wathi, ‘Hayi indlela ababaninzi ngayo abaqeshwa bakabawo abadikwa zizonka, ngoxa mna ndisifa apha yindlala!
18  Ndiya kusuka ndiye kubawo ndithi kuye: “Bawo, ndonile kulo izulu nakuwe.
19  Andisafanele kubizwa ngokuba ndingunyana wakho. Ndenze ndibe njengomnye wabaqeshwa bakho.”’
20  Ngoko wasukuma waya kuyise. Ngoxa wayesekude lee, uyise wambona waza waba nosizi, waya kuye ebaleka, wawela entanyeni yakhe wamanga.
21  Ngoko unyana wathi kuye, ‘Bawo, ndonile kulo izulu nakuwe. Andisafanele kubizwa ngokuba ndingunyana wakho. Ndenze ndibe njengomnye wabaqeshwa bakho.’
22  Kodwa uyise wathi kumakhoboka akhe, ‘Khawulezani! zisani umwunduzo, owona mhle, nize nimambese ngawo, nifake umsesane esandleni sakhe neembadada ezinyaweni zakhe.
23  Yaye zisani ithole lenkomo eliyinkunzi elityetyisiweyo, nilixhele size sitye, siziyolise,
24  kuba lo nyana wam ebefile waza wabuyela ebomini kwakhona; ebelahlekile waza wafunyanwa.’ Kwaye baqala ukuziyolisa.
25  “Ke kaloku unyana wakhe omkhulu wayesentsimini; yaye njengoko wayesiza esondela endlwini weva ikonsathi yomculo nokungqungqa.
26  Ngoko wabizela kuye omnye wabakhonzi waza wambuza oko zazithetha kona ezi zinto.
27  Wathi kuye, ‘Kufike umntakwenu, waza uyihlo waxhela ithole lenkomo eliyinkunzi elityetyisiweyo, ngenxa yokuba emfumene kwakhona esempilweni entle.’
28  Kodwa waqumba waza akavuma ukungena. Ngoko uyise waphuma wambongoza.
29  Ekuphenduleni wathi kuyise, ‘Ndineminyaka emininzi ndilikhoboka lakho yaye andizange nakanye ndinxaxhe kumyalelo wakho, ukanti mna akuzange nakanye undinike netakane eli ukuze ndiziyolise nabahlobo bam.
30  Kodwa kamsinya nje akuba efikile lo nyana wakho owazidla wazigqiba izinto zakho zokuphila kunye namahenyukazi, umxhelele ithole lenkomo eliyinkunzi elityetyisiweyo.’
31  Ngoko wathi kuye, ‘Mntwana wam, ubusoloko ukunye nam, yaye zonke izinto zam zezakho;
32  kodwa besimele siziyolise size sibe nemihlali, kuba umntakwenu lo ebefile waza wabuyela ebomini, yaye ebelahlekile waza wafunyanwa.’”
20  Kwathi ngenye imini efundisa abantu etempileni yaye evakalisa iindaba ezilungileyo, kwasondela ababingeleli abaziintloko nababhali kunye namadoda amakhulu,
2  bathetha naye besithi: “Sixelele ukuba uzenza ngagunya liphi na ezi zinto, ingubani khona okunike elo gunya.”
3  Ekuphenduleni wathi kubo: “Nam ndiza kunibuza umbuzo, nize nina nindixelele:
4  Ubhaptizo lukaYohane lwaluvela ezulwini na okanye lwaluvela ebantwini?”
5  Bandula ke bazenzela izigqibo, besithi: “Ukuba sithi, ‘Lwaluvela ezulwini,’ uya kuthi, ‘Bekutheni ukuze ningamkholelwa?’
6  Kodwa ukuba sithi, ‘Lwaluvela ebantwini,’ abantu bonke baya kusixuluba, kuba beyisekile ukuba uYohane ebengumprofeti.”
7  Ngoko baphendula ngelithi abawazi umthombo walo.
8  Waza uYesu wathi kubo: “Nam andinixeleli ukuba ndizenza ngagunya liphi na ezi zinto.”
9  Wandula ke waxelela abantu lo mzekeliso: “Umntu watyala isidiliya, waqeshisa ngaso kubalimi, waza wahambela kwenye indawo kangangexesha elide.
10  Kodwa ngexesha elililo wathuma ikhoboka kubalimi, ukuze bamnike simbi sesiqhamo sesidiliya. Noko ke, abalimi balindulula lilambatha, emva kokulibetha kanobom.
11  Kodwa waphinda wathuma kubo ikhoboka elahlukileyo. Nalo balibetha kanobom, balihlazisa baza balindulula lilambatha.
12  Kwakhona wathuma elesithathu; nalo balingxwelerha baza baliphosa ngaphandle.
13  Ngako oko umnini-sidiliya wathi, ‘Yintoni na endiya kuyenza? Ndiza kuthuma unyana wam oyintanda. Mhlawumbi baya kumhlonela yena.’
14  Bathe ke abalimi bakumbona baqiqa omnye nomnye, ngelithi, ‘Yindlalifa le; masiyibulale, ukuze ilifa libe lelethu.’
15  Ngako oko bamphosela ngaphandle kwesidiliya baza bambulala. Yintoni, ke ngoko, aya kuyenza kubo umnini-sidiliya?
16  Uya kufika abatshabalalise abo balimi, aze isidiliya asinikele kwabanye.” Ekuveni oku bathi: “Ngamana kungangaze kwenzeke oko!”
17  Kodwa wabajonga waza wathi: “Ngoko, kuthetha ntoni na oku kubhaliweyo ukuthi, ‘Ilitye abaligatyayo abakhi, liye laba lilitye lembombo eliyintloko’?
18  Wonk’ ubani othe wawa phezu kwelo litye uya kutyumka. Nabani na ke eliye lamwela, liya kumcola.”
19  Ababhali nababingeleli abaziintloko ngoku bafuna ukumsa izandla kanye ngelo lixa, kodwa boyika abantu; kuba baqonda ukuba wawuthetha lo mzekeliso enabo engqondweni.
20  Emva kokumqwalasela ngokusondeleyo, bathuma abantu abaqeshwe ngokufihlakeleyo ukuba benze ngathi bangamalungisa, ukuze bambambise ngentetho, khon’ ukuze bamnikele kurhulumente nakwigunya lerhuluneli.
21  Bambuza, besithi: “Mfundisi, siyazi ukuba uthetha uze ufundise ngokuchanileyo, ungakhethi buso bamntu, kodwa ufundisa indlela kaThixo ngokuvumelana nenyaniso:
22  Kusemthethweni na ngathi ukuhlawula irhafu kuKesare okanye akunjalo?”
23  Kodwa wabufumanisa ubuqhokolo babo waza wathi kubo:
24  “Ndiboniseni idenariyo. Inomfanekiso nombhalo kabani?” Bathi: “KaKesare.”
25  Wathi kubo: “Ngandlela zonke, ngoko, buyiselani izinto zikaKesare kuKesare, kodwa izinto zikaThixo kuThixo.”
26  Ngoko, abazange bakwazi ukumbambisa kweli lizwi phambi kwabantu, kodwa, bethe manga yimpendulo yakhe, abathethanga nto.
27  Noko ke, bambi babaSadusi, abo bathi akukho luvuko, beza bambuza,
28  besithi: “Mfundisi, uMoses wasibhalela wathi, ‘Ukuba umntu ufelwa ngumntakwabo enomfazi, kodwa engenabantwana, umntakwabo ufanele amthabathe umfazi lowo aze avelisele umntakwabo inzala kuye.’
29  Ngako oko kwakukho abantwana bomntu omnye abasixhenxe; yaye owokuqala wathabatha umfazi waza wafa engenabantwana.
30  Ngoko owesibini,
31  nowesithathu bamthabatha. Kwaba ngokunjalo kubo bosixhenxe: abazange bashiye bantwana ngasemva, kodwa bafa.
32  Ekugqibeleni, nomfazi wafa.
33  Ngenxa yoko, eluvukweni, uba ngumfazi wawuphi kubo? Kuba bosixhenxe bamfumana njengomfazi.”
34  UYesu wathi kubo: “Abantwana bale nkqubo yezinto bayatshata yaye bayatshatiswa,
35  kodwa abo babalelwe ekuthini bafanelwe kukuzuza loo nkqubo yezinto nokuvuswa kwabafileyo abatshati bengatshatiswa.
36  Enyanisweni, abanakufa kwakhona, kuba banjengeengelosi, kwaye bangabantwana bakaThixo ngokuthi babe ngabantwana bovuko.
37  Kodwa into yokuba abafileyo bayavuswa kwanoMoses wayityhila, kwingxelo ephathelele ityholo elinameva, xa ebiza uYehova ngokuthi ‘uTHIXO ka-Abraham noThixo kaIsake noThixo kaYakobi.’
38  AkangoThixo wabafileyo, kodwa ngowabaphilayo, kuba bonke bayaphila kuye.”
39  Bambi kubabhali basabela ngokuthi: “Mfundisi, uthethe kakuhle.”
40  Kuba babengasenaso isibindi sokumbuza nomnye umbuzo.
41  Wathi kubo: “Kwenzeka njani ukuba bathi uKRISTU ngunyana kaDavide?
42  Kuba uDavide ngokwakhe uthi kwincwadi yeeNdumiso, ‘UYehova wathi eNkosini yam: “Hlala ngasekunene kwam
43  ndide ndizibeke iintshaba zakho njengesihlalo seenyawo zakho.”’
44  UDavide, ke ngoko, umbiza ngokuthi ‘Nkosi’; ngoko ungunyana wakhe njani?”
45  Wandula ke, ngoxa bonke abantu babephulaphule wathi kubafundi:
46  “Balumkeleni ababhali abanqwenela ukuhamba-hamba ngemiwunduzo nabathanda imibuliso kwiindawo zemarike nezihlalo eziphambili kwizindlu zesikhungu nezona ndawo ziphambili kwizidlo zangokuhlwa,
47  nabaqwenga izindlu zabahlolokazi baze ngokunyhwalaza benze imithandazo emide. Baya kufumana umgwebo oqatha ngakumbi.”
1  Ngoxa abaninzi beye balinga ukuqokelela baze babhale ingxelo yezibakala esikholwa ngokupheleleyo zizo,
2  kanye njengoko abo ukususela ekuqaleni baba ngamangqina okuzibonela nabalindi besigidimi bazinikelayo kuthi,
3  kwanam ndagqiba kwelokuba, ngenxa yokuba ndiye ndazilanda zonke izinto ukususela kwasekuqaleni ngokuchanileyo, ndikubhalele zona ngolungelelwano olucwangcisiweyo, Tiyofilo obalasele kunene,
4  ukuze ukwazi ngokupheleleyo ukuqiniseka kwezinto ozifundiswe ngomlomo.
5  Ngemihla kaHerode, ukumkani welakwaYuda, kwakukho mbingeleli uthile ugama linguZekariya wesahlulo sika-Abhiya, yaye wayenomfazi owayengowasezintombini zika-Aron, kwaye igama lakhe lalinguElizabhete.
6  Bobabini babengamalungisa phambi koThixo ngenxa yokuhamba ngokungenakusoleka ngokuvumelana nayo yonke imiyalelo neemfuneko ezisemthethweni zikaYehova.
7  Kodwa babengenamntwana, ngenxa yokuba uElizabhete wayeludlolo, kwaye kubo bobabini yayisele ihambile iminyaka.
8  Ke kaloku njengoko wayesebenza njengombingeleli kwisabelo sesahlulo sakhe phambi koThixo,
9  ngokoqheliselo lwesithethe lwesikhundla sobubingeleli yaba lithuba lakhe ukuba anikele isiqhumiso akungena engcweleni kaYehova;
10  yaye yonke inkitha yabantu yayithandaza ngaphandle ngelixa lokunikela isiqhumiso.
11  Kwabonakala kuye ingelosi kaYehova, imi ngasekunene kwesibingelelo sesiqhumiso.
12  Kodwa uZekariya wakhathazeka ngulo mbono, waza wangenwa luloyiko.
13  Noko ke, ingelosi yathi kuye: “Musa ukoyika, Zekariya, kuba isikhungo sakho siviwe ngokukholekileyo, yaye umfazi wakho uElizabhete uya kuba ngunina wonyana wakho, ibe uya kumbiza ngokuba nguYohane igama lakhe.
14  Kwaye uya kuba novuyo nochulumanco olukhulu, yaye abaninzi baya kuba nemihlali ngenxa yokuzalwa kwakhe;
15  kuba uya kuba mkhulu phambi koYehova. Kodwa umele angaseli wayini nasiselo sinxilisayo konke konke, yaye uya kuzaliswa ngumoya oyingcwele ukususela kanye esibelekweni sikanina;
16  kwaye abaninzi koonyana bakaSirayeli uya kubabuyisela kuYehova uThixo wabo.
17  Kanjalo, uya kuhamba phambi kwakhe enomoya namandla kaEliya, ukuze azibuyisele iintliziyo zooyise kubantwana nabo bangathobeliyo kubo ubulumko bobuqili babo bangamalungisa, ukuze alungiselele uYehova isizwana esilungisiweyo.”
18  Waza uZekariya wathi kwingelosi: “Ndingaqiniseka njani na ngako oku? Kuba ndaluphele yaye neminyaka sele ihambile emfazini wam.”
19  Ekuphenduleni ingelosi yathi kuye: “NdinguGabriyeli, oma kufuphi phambi koThixo, yaye ndithunyiwe ukuba ndithethe nawe ndize ndizivakalise iindaba ezilungileyo zezi zinto kuwe.
20  Kodwa, khangela! uya kuthi cwaka uze ungakwazi ukuthetha kude kube yimini ezenzeka ngayo ezi zinto, ngenxa yokuba ungawakholelwanga amazwi am, aya kuzalisekiswa ngexesha lawo elimisiweyo.”
21  Ngelo thuba abantu baqhubeka bemlindile uZekariya, kwaye baqalisa ukumangaliswa kukulibala kwakhe engcweleni.
22  Kodwa ekuphumeni kwakhe wayengakwazi ukuthetha kubo, baza baqonda ukuba wayesandul’ ukubona umbono ongaphaya kwemvelo engcweleni; yaye wayebenzela imiqondiso, kodwa wahlala esisimumu.
23  Yakuzaliseka imihla yenkonzo yakhe kuwonke-wonke, wagoduka.
24  Emva koko uElizabhete umfazi wakhe wamitha; yaye wahlala ezifihlile kangangeenyanga ezintlanu, esithi:
25  “Le yindlela uYehova aqhubene ngayo nam kule mihla xa endinike ingqalelo yakhe ukuba alususe ungcikivo lwam phakathi kwabantu.”
26  Ngenyanga yakhe yesithandathu ingelosi uGabriyeli yathunyelwa nguThixo esixekweni saseGalili esigama liyiNazarete,
27  kwintombi enyulu eyayithembisene ngomtshato nendoda egama linguYosefu yendlu kaDavide; yaye igama lentombi enyulu lalinguMariya.
28  Yakufika phambi kwayo yathi: “Bhota, wena ubabalwe kakhulu, uYehova unawe.”
29  Kodwa waphazamiseka ngokunzulu lelo lizwi yaye wayezibuza ukuba luhlobo luni lombuliso olu.
30  Ngoko ingelosi yathi kuye: “Musa ukoyika, Mariya, kuba ukholekile kuThixo;
31  yaye, khangela! uya kukhawula esibelekweni sakho uze uzale unyana, umbize ngokuba nguYesu igama lakhe.
32  Yena uya kuba mkhulu, abizwe ngokuba nguNyana wOyena Uphakamileyo; yaye uYehova uThixo uya kumnika itrone kaDavide uyise,
33  kwaye uya kulawula njengokumkani phezu kwendlu kaYakobi ngonaphakade, yaye ubukumkani bakhe abuyi kuba nasiphelo.”
34  Kodwa uMariya wathi kwingelosi: “Kuza kubakho njani na oku, ekubeni ndingenazintlobano zokwazana nandoda?”
35  Ekuphenduleni ingelosi yathi kuye: “Umoya oyingcwele uya kukufikela, namandla Oyena Uphakamileyo aya kukusibekela. Ngenxa yeso sizathu kwanoko kuzalwayo kuya kubizwa ngokuba kungcwele, uNyana kaThixo.
36  Kwaye, khangela! uElizabhete isalamane sakho naye ukhawule unyana, ebudaleni bakhe, yaye le yinyanga yakhe yesithandathu, lowo kuthiwa ngumfazi oludlolo;
37  ngenxa yokuba uThixo akavakalisi nto ingenakwenzeka.”
38  Wandula ke uMariya wathi: “Khangela! Ikhobokazana likaYehova! Ngamana kungenzeka kum ngokwendlela ovakalise ngayo.” Ngako oko ingelosi yemka kuye.
39  Ngoko uMariya wasuka ngale mihla waza waya kwilizwe leentaba ngokungxama, kwisixeko sakwaYuda,
40  wangena kwikhaya likaZekariya waza wabulisa uElizabhete.
41  Ngoko, njengoko uElizabhete weva umbuliso kaMariya, usana olusesibelekweni sakhe lwaxhuma; yaye uElizabhete wazaliswa ngumoya oyingcwele,
42  waza wadanduluka kakhulu wathi: “Usikelelwe wena phakathi kwabafazi, sisikelelwe nesiqhamo sesibeleko sakho!
43  Ngoko kwenzeka njani na ukuba eli lungelo libe lelam, lokuba unina weNkosi yam eze kum?
44  Kuba, khangela! uthe nje wakufika umbuliso wakho ezindlebeni zam, usana olusesibelekweni sam lwaxhuma ngochulumanco olukhulu.
45  Unoyolo naye lowo ukholiweyo, kuba ziya kwenzeka ngokupheleleyo ezo zinto zithethiweyo kuye zivela kuYehova.”
46  Waza uMariya wathi: “Umphefumlo wam umenza mkhulu uYehova,
47  nomoya wam awunakungavuyi ngokugqithiseleyo ngoThixo uMsindisi wam;
48  ngenxa yokuba uye wakhangela kwisigxina esiphantsi sekhobokazana lakhe. Kuba, khangela! ukususela ngoku zonke izizukulwana ziya kundibhengeza njengonoyolo;
49  ngenxa yokuba Lowo unamandla undenzele izenzo ezikhulu, negama lakhe lingcwele;
50  nakwizizukulwana ngezizukulwana inceba yakhe iphezu kwabo bamoyikayo.
51  Wenze ngamandla ngengalo yakhe, ubachithachithe ngokubanzi abanekratshi kwiingcinga zeentliziyo zabo.
52  Uwahlisile ezitroneni amadoda asemagunyeni waza wabaphakamisa abathobekileyo;
53  ubanelise ngokupheleleyo abalambileyo ngezinto ezilungileyo kwaye ubandulule belambatha abo babenendyebo.
54  Uze kumnceda uSirayeli umkhonzi wakhe, ukuba akhumbule inceba,
55  kanye njengoko waxelayo kookhokho bethu, kuAbraham nakwimbewu yakhe, ngonaphakade.”
56  Wandula ke uMariya wahlala kunye naye malunga neenyanga ezintathu, waza wabuyela ekhayeni lakhe.
57  Ke kaloku lazaliseka ixesha lokuba uElizabhete azale, wazala unyana.
58  Abamelwane nezalamane zakhe beva ukuba uYehova wayeyenze nkulu inceba yakhe kuye, baza bavuyisana naye.
59  Kwathi ngomhla wesibhozo beza kumalusa umntwana oselula, yaye babeza kumbiza ngegama likayise, uZekariya.
60  Kodwa unina waphendula wathi: “Eneneni, akunjalo! kodwa uza kubizwa ngokuba nguYohane.”
61  Ngako oko bathi kuye: “Akukho bani phakathi kwezalamane zakho ubizwa ngeli gama.”
62  Bandula ke baya kubuza uyise ngemiqondiso ukuba ufuna abizwe ngokuba ungubani na.
63  Yaye wacela icwecwe waza wabhala oku: “NguYohane igama lakhe.” Ngako oku bonke bamangaliswa.
64  Ngephanyazo umlomo wakhe wavuleka nolwimi lwakhe lwakhululeka waza waqalisa ukuthetha, ebonga uThixo.
65  Baza bonke abo bahlala elumelwaneni lwabo bangenwa luloyiko; yaye ezi zinto zathetheka kulo lonke ilizwe leentaba lakwaYuda,
66  kwaye bonke abo bevayo bakuphawula oku ezintliziyweni zabo, besithi: “Ngokwenene uya kuba yintoni na lo mntwana uselula?” Kuba eneneni isandla sikaYehova sasinaye.
67  UZekariya uyise wazaliswa ngumoya oyingcwele, waza waprofeta, esithi:
68  “Makabongwe uYehova uTHIXO kaSirayeli, ngenxa yokuba eyiphethule ingqalelo yakhe waza wabahlangula abantu bakhe.
69  Kwaye uye waluphakamisa uphondo losindiso lwethu kwindlu kaDavide umkhonzi wakhe,
70  kanye njengoko wathethayo ngomlomo wabaprofeti bakhe abangcwele ukususela kwakudala,
71  ngokusisindisa kwiintshaba zethu nasesandleni sabo bonke abo basithiyileyo;
72  ukubenzela inceba ookhokho bethu nokukhumbula umnqophiso wakhe ongcwele,
73  isifungo awasifungela uAbraham ukhokho wethu,
74  ukuba asinike, emva kokuba sihlangulwe ezandleni zeentshaba, ilungelo lokunikela inkonzo engcwele ngokungenaloyiko kuye
75  ngokunyaniseka nobulungisa phambi kwakhe yonke imihla yethu.
76  Kodwa ke wena, mntwana oselula, uya kubizwa ngokuba ungumprofeti wOyena Uphakamileyo, kuba uya kuhamba phambi koYehova ukuba ulungise iindlela zakhe,
77  unike abantu bakhe ulwazi losindiso olungoxolelo lwezono zabo,
78  ngenxa yemfesane kaThixo wethu. Yaye ngale mfesane siya kufikelwa kukuthi qheke kokusa kuvela phezulu,
79  ukuba kunikele ukukhanya kwabo bahleli ebumnyameni nasethunzini lokufa, ukwalathisa ngokuphumelelayo iinyawo zethu kwindlela yoxolo.”
80  Umntwana oselula waqhubeka ekhula kwaye esomelela emoyeni, yaye waqhubeka esezinkqantosini kwada kwayimini yokuzibonakalisa kwakhe ekuhleni kuSirayeli.
2  Ke kaloku ngaloo mihla kwaphuma ummiselo kuKesare Agasto wokuba wonke umhlaba omiweyo ubhaliswe;
2  (olu bhaliso lokuqala lwenzeka xa uKwiriniyo wayeyirhuluneli yaseSiriya;)
3  yaye bonke abantu bahamba besiya kubhaliswa, ngamnye kwisixeko sakowabo.
4  Kambe ke, kwanoYosefu wenyuka evela eGalili, ephuma kwisixeko saseNazarete, esiya kwelakwaYuda, kwisixeko sikaDavide, esibizwa ngokuba yiBhetelehem, ngenxa yokuba elilungu labendlu nentsapho kaDavide,
5  ukuya kubhaliswa kunye noMariya, owayenikelwe kuye ngokwesithembiso somtshato, ngoku owayenzima.
6  Ngoxa babelapho, yazaliseka imihla yokuba azale.
7  Wazala unyana wakhe, izibulo, yaye wamsongela ngezithandelo zelaphu waza wambeka emkhumbini, ngenxa yokuba kwakungekho ndawo yabo kwigumbi lokulalisa.
8  Kwakukwakho kwelo lizwe likwalinye abalusi ababehlala ezindle yaye belinde imihlambi yabo ebusuku.
9  Kwaza ngequbuliso kwema ngakubo ingelosi kaYehova, nobuqaqawuli bukaYehova bakhazimla ngakubo, yaye boyika kakhulu.
10  Kodwa ingelosi yathi kubo: “Musani ukoyika, kuba, khangelani! ndivakalisa kuni iindaba ezilungileyo zovuyo olukhulu olo bonke abantu baya kuba nalo,
11  kuba nizalelwe namhlanje uMsindisi, onguKristu iNkosi, kwisixeko sikaDavide.
12  Yaye nanku umqondiso kuni: Niya kufumana usana lusongelwe ngezithandelo zelaphu, lulele emkhumbini.”
13  Kwaza ngequbuliso kwabakho kunye nengelosi leyo inkitha yomkhosi wasezulwini, idumisa uThixo isithi:
14  “Uzuko kwiindawo eziphakamileyo phezulu kuThixo, uxolo emhlabeni phakathi kwabantu abakholekileyo.”
15  Ngoko xa iingelosi zemkayo kubo zaya ezulwini, abalusi bathi omnye komnye: “Masihambe ngandlela zonke kwangoku siye eBhetelehem size siyibone le nto yenzekileyo, leyo uYehova asazise yona.”
16  Kwaye bahamba ngokungxama baza bamfumana uMariya kwakunye noYosefu, nosana lulele emkhumbini.
17  Bathi bakulubona, balibhengeza ilizwi elalithethwe kubo ngokuphathelele lo mntwana uselula.
18  Yaye bonke abo bevayo bamangaliswa zezi zinto babezixelelwa ngabalusi,
19  kodwa uMariya wawagcina onke la mazwi, ezenzela izigqibo entliziyweni yakhe.
20  Bandula ke abalusi babuyela emva, bemzukisa yaye bemdumisa uThixo ngenxa yazo zonke izinto abazivayo nabazibonayo, kanye njengoko babezixelelwe.
21  Zakuzaliseka iintsuku ezisibhozo zokuba aluswe, wakwabizwa ngegama elinguYesu, gama elo awayebizwe ngalo yingelosi phambi kokuba akhawulwe esibelekweni.
22  Zakuzaliseka iintsuku zokusulungekiswa kwabo ngokomthetho kaMoses, bamnyusela eYerusalem ukuya kumnikela kuYehova,
23  kanye njengoko kubhaliwe emthethweni kaYehova kwathiwa: “Yonke into eliduna evula isibeleko imele ibizwe ngokuthi ingcwele kuYehova,”
24  nokunikela umbingelelo ngokuvumelana noko kutshiwo emthethweni kaYehova: “Amahobe amabini asendle okanye amantshontsho amavukuthu amabini.”
25  Kwaye, khangela! kwakukho umntu eYerusalem ogama linguSimeyon, yaye lo mntu wayelilungisa kwaye esoyik’ uThixo, elindele intuthuzelo kaSirayeli, nomoya oyingcwele wawuphezu kwakhe.
26  Ngapha koko, wayetyhilelwe ngokobuthixo ngumoya oyingcwele ukuba wayengayi kubona kufa ngaphambi kokuba abone uKRISTU kaYehova.
27  Weza etempileni esemandleni omoya; yaye njengoko abazali bamzisayo umntwana oselula uYesu ukuze bamenzele ngokuvumelana noqheliselo olulisiko lomthetho,
28  yena wamamkelela ezingalweni zakhe waza wambonga uThixo, wathi:
29  “Ngoku, Nkosi enguMongami, uyalindulula likhululekile ikhoboka lakho ngoxolo ngokwendlela ovakalise ngayo;
30  ngenxa yokuba amehlo am ayibonile indlela yakho yokusindisa
31  oyilungisileyo emehlweni azo zonke izizwana,
32  ukhanyiselo lokushenxisa isigqubuthelo ezintlangeni nozuko lwabantu bakho amaSirayeli.”
33  Yaye uyise nonina baqhubeka bemangaliswa zizinto ezazithethwa ngaye.
34  USimeyon wabasikelela, kodwa wathi kuMariya unina: “Khangela! Lo ubekelwe ukuwa nokuvuka kwabaninzi kwaSirayeli nokuba ngumqondiso ochasiweyo
35  (ewe, ikrele elide liya kutyhutyha umphefumlo wakho), ukuze iingcinga zeentliziyo ezininzi zityhileke.”
36  Kwaye kukho noAna umprofetikazi, intombi kaFanuweli, wesizwe sakwa-Ashere (iminyaka yayisele ihambile kulo mfazi, yaye wayephile nendoda kangangeminyaka esixhenxe ukususela ebuntombini bakhe,
37  yaye wayengumhlolokazi ngoku oneminyaka engamashumi asibhozo anesine ubudala), owayengazange aphoswe kukuba setempileni, enikela inkonzo engcwele ubusuku nemini ngokuzila ukutya nezikhungo.
38  Kwaye kanye ngelo lixa wasondela wambulela uThixo waza wathetha ngaye lo mntwana kubo bonke abo babelindele intlangulo yeYerusalem.
39  Ngoko xa baziphumezayo zonke izinto ngokomthetho kaYehova, babuyela eGalili kwisixeko sakowabo iNazarete.
40  Umntwana oselula waqhubeka ekhula yaye esomelela, ezaliswa bubulumko, kwaye waqhubeka ekholekile kuThixo.
41  Abazali bakhe babeqhele ukuhamba unyaka nonyaka baye eYerusalem kumthendeleko wepasika.
42  Yaye akuba neminyaka elishumi elinesibini ubudala, benyuka ngokwesiko lomthendeleko
43  baza bazigqiba iintsuku. Kodwa xa bebuya, inkwenkwe uYesu yasala emva eYerusalem, kwaye abazali bayo abazange bakuphawule oko.
44  Besiba wayekwiqela elalihamba ndawonye, bagubungela umgama wemini baza bandula ke bamfuna phakathi kwezalamane nabantu awayeqhelene nabo.
45  Kodwa, bengamfumani, babuyela eYerusalem, bemfuna ngenkuthalo.
46  Kwathi, emva kweentsuku ezintathu bamfumana etempileni, ehleli phakathi kwabafundisi, ebaphulaphule yaye ebabuza.
47  Kodwa bonke abo babemphulaphule bahlala bethe manga kukuqonda kwakhe naziimpendulo zakhe.
48  Bakumbona bathi khamnqa, waza unina wathi kuye: “Mntwana, bekutheni na ukuze usiphathe ngale ndlela? Naku mna noyihlo sibandezelekile engqondweni sifunana nawe.”
49  Kodwa wathi kubo: “Bekutheni na ukuze nihambe nifunana nam? Beningazi na ukuba ndimele ndibe sendlwini kaBawo?”
50  Noko ke, abazange bacacelwe lilizwi awalithetha kubo.
51  Wehla kunye nabo waza wafika eNazarete, yaye waqhubeka ezithobile kubo. Unina wawagcina ngenyameko onke la mazwi entliziyweni yakhe.
52  Yaye uYesu waqhubeka esenza inkqubela ebulumkweni nasekukhuleni ngomzimba nasekukholekeni kuThixo nasebantwini.
3  Ngonyaka weshumi elinesihlanu wolawulo lukaTibheriyo Kesare, xa uPontiyo Pilato wayeyirhuluneli yelakwaYuda, noHerode engumlawuli wesithili saseGalili, kodwa uFilipu umntakwabo engumlawuli wesithili kwilizwe laseIturaya naseTrakhoniti, noLisaniya engumlawuli wesithili saseAbhilene,
2  ngemihla yombingeleli oyintloko uAnas nekaKayafa, kwafika ilizwi likaThixo kuYohane unyana kaZekariya esentlango.
3  Ngoko wafika kulo lonke ilizwe elijikeleze iYordan, eshumayela ubhaptizo olufuzisela inguquko ukuze kuxolelwe izono,
4  kanye njengoko kubhaliwe encwadini yamazwi kaIsaya umprofeti kwathiwa: “Phulaphula! Uthile udanduluka ngamandla entlango esithi, ‘Lungisani indlela kaYehova, yenzani iindlela zakhe zithi tye.
5  Yonke imifula imele izaliswe, nazo zonke iintaba neenduli zidilizwe, namagophe amele abe ziindlela ezithe tye neendawo ezirhabaxa zibe ziindlela ezigudileyo;
6  kwaye yonke inyama iya kuyibona indlela kaThixo yokusindisa.’”
7  Ngoko ke wathi kuzo izihlwele ezaziphuma ukuba zibhaptizwe nguye: “Nzalandini yamarhamba, ngubani na onicebise ukuba nisabe kwingqumbo ezayo?
8  Ngoko ke velisani iziqhamo ezifanele inguquko. Kwaye musani ukuqala ukuthi ngaphakathi kwenu, ‘Sinobawo uAbraham.’ Kuba ndithi kuni uThixo unamandla okumvelisela abantwana kuwo la matye uAbraham.
9  Eneneni, izembe sele libekiwe engcanjini yemithi; wonke umthi, ke ngoko, ongavelisi siqhamo sihle uya kugawulwa uze uphoswe emlilweni.”
10  Kwaye izihlwele zazimbuza zisithi: “Yintoni, ngoko, esiya kuyenza?”
11  Wayephendula athi kuzo: “Umntu onezambatho zangaphantsi ezibini makabelane nomntu ongenaso, nalowo unezinto ezidliwayo makenze okufanayo.”
12  Kodwa kwanabaqokeleli berhafu beza ukuze babhaptizwe, yaye bathi kuye: “Mfundisi, senze ntoni na?”
13  Wathi kubo: “Musani ukufuna nantoni na engakumbi kunomlinganiselo werhafu.”
14  Kanjalo, abo bakwinkonzo yasemkhosini babembuza bathi: “Senze ntoni na ke thina?” Waza wathi kubo: “Musani ukubandezela nabani na okanye nimangalele nabani na ngobuxoki, kodwa yanelani koko nikulungiselelweyo.”
15  Ke kaloku njengoko abantu babenolindelo yaye bonke beqiqa ezintliziyweni zabo ngoYohane besithi: “Makube mhlawumbi unguKRISTU na?”
16  uYohane waphendula, esithi kubo bonke: “Mna ndinibhaptiza ngamanzi; kodwa uyeza lowo womelele ngakumbi kunam, omtya weembadada zakhe ndingakufanelekelanga ukuwukhulula. Uya kunibhaptiza ngomoya oyingcwele nomlilo.
17  Umhlakulo wakhe wokwela usesandleni sakhe ukuba acoce ngokupheleleyo isanda sakhe nokuba ayihlanganisele ingqolowa kuvimba wakhe, kodwa wona umququ uya kuwutshisa ngomlilo ongenakucimeka.”
18  Ngoko ke wanikela nezinye izibongozo ezininzi waza waqhubeka evakalisa iindaba ezilungileyo ebantwini.
19  Kodwa uHerode umlawuli wesithili, kuba wayesohlwaywa nguye ngokuphathelele uHerodiya umfazi womntakwabo nangokuphathelele zonke izenzo zokungendawo awazenzayo uHerode,
20  wongeza kwanesi kuzo zonke ezo zenzo: wamtshixela entolongweni uYohane.
21  Ke kaloku bakubhaptizwa bonke abantu, noYesu wabhaptizwa, yaye njengoko wayethandaza, izulu lavuleka
22  kwaza kwehla phezu kwakhe umoya oyingcwele omile njengehobe, kwaphuma nelizwi ezulwini lisithi: “UnguNyana wam, oyintanda; ndikholisiwe nguwe.”
23  UYesu wayemalunga namashumi amathathu eminyaka ubudala ukuqalisa kwakhe umsebenzi wakhe, yaye ngokoluvo olwalukho, wayengunyana,kaYosefu,unyana kaHeli,
24  unyana kaMathathi,unyana kaLevi,unyana kaMelkhi,unyana kaYanayi,unyana kaYosefu,
25  unyana kaMatathiya,unyana ka-Amosi,unyana kaNahum,unyana kaEsli,unyana kaNagayi,
26  unyana kaMahathi,unyana kaMatathiya,unyana kaSemeyin,unyana kaYoseki,unyana kaYoda,
27  unyana kaYowanan,unyana kaResa,unyana kaZerubhabheli,unyana kaShelatiyeli,unyana kaNeri,
28  unyana kaMelkhi,unyana ka-Adi,unyana kaKosam,unyana kaElmadam,unyana kaEre,
29  unyana kaYesu,unyana kaEliyezere,unyana kaYorim,unyana kaMathati,unyana kaLevi,
30  unyana kaSimiyon,unyana kaYudas,unyana kaYosefu,unyana kaYonam,unyana kaEliyakim,
31  unyana kaMeleya,unyana kaMena,unyana kaMatatha,unyana kaNatan,unyana kaDavide,
32  unyana kaYese,unyana kaObhedi,unyana kaBhohazi,unyana kaSalmon,unyana kaNashon,
33  unyana ka-Aminadabhi,unyana ka-Arni,unyana kaHetseron,unyana kaPeretse,unyana kaYuda,
34  unyana kaYakobi,unyana kaIsake,unyana ka-Abraham,unyana kaTera,unyana kaNahore
35  unyana kaSerugi,unyana kaRewu,unyana kaPelege,unyana kaEbhere,unyana kaShela,
36  unyana kaKayinan,unyana ka-Arpakhishadi,unyana kaShem,unyana kaNowa,unyana kaLameki,
37  unyana kaMethusela,unyana kaEnoki,unyana kaYaredi,unyana kaMahalaleli,unyana kaKayinan,
38  unyana kaEnoshi,unyana kaSete,unyana ka-Adam,unyana kaThixo.
12  Ngelo xesha, xa isihlwele sasihlanganisene ndawonye sangamawaka amaninzi kangangokuba sasinyathelana, waqala ngokuthi kubafundi bakhe: “Liphapheleni igwele labaFarisi, eliluhanahaniso.
2  Kodwa akukho nto ifihlwe ngenyameko engayi kutyhilwa, neyimfihlelo engayi kwaziwa.
3  Ngoko ke ezo zinto nizitsho ebumnyameni ziya kuviwa ekukhanyeni, noko nikusebeza kumagumbi angasese kuya kushunyayelwa phezu kwezindlu.
4  Ngaphezu koko, ndithi kuni, bahlobo bam, Musani ukuboyika abo babulala umzimba baze emva koku bangakwazi kwenza nantoni na engakumbi.
5  Kodwa ndiza kunibonisa lowo wokoyikwa: Yoyikani lowo uthi emva kokubulala abe negunya lokuphosa eGehena. Ewe, ndithi kuni, yoyikani yena Lowo.
6  Oongqatyana abahlanu bathengiswa ngeengqekembe ezimbini ezixabiso lincinane, akunjalo? Kanti akukho namnye kubo olibalekayo phambi koThixo.
7  Kodwa kwaneenwele zeentloko zenu zibaliwe zonke. Musani ukuba noloyiko; nixabiseke ngaphezu koongqatyana abaninzi.
8  “Ndithi, ke kuni, Wonk’ ubani ovumayo ukuba umanyene nam phambi kwabantu, noNyana womntu uya kuvuma ukuba umanyene naye phambi kweengelosi zikaThixo.
9  Kodwa lowo undikhanyelayo phambi kwabantu uya kukhanyelwa phambi kweengelosi zikaThixo.
10  Yaye wonk’ ubani otsho ilizwi elinxamnye noNyana womntu, uya kukuxolelwa oko; kodwa lowo unyelisa umoya oyingcwele akayi kukuxolelwa oko.
11  Kodwa xa beningenisa phambi kweendibano zikawonke-wonke namagosa aseburhulumenteni nasemagunyeni, musani ukuxhalela indlela okanye oko niya kuzithethelela ngako okanye oko niya kukutsho;
12  kuba umoya oyingcwele uya kunifundisa kanye ngelo lixa izinto enifanele nizitsho.”
13  Ngoko uthile kwisihlwele wathi kuye: “Mfundisi, xelela umntakwethu ahlulelane nam ngelifa.”
14  Wathi kuye: “Mntundini, ngubani na ondimisele ukuba ngumgwebi okanye umahluli phezu kwenu?”
15  Wandula ke wathi kubo: “Gcinani amehlo enu evulekile nize nizilinde kulo lonke uhlobo lwenkanuko, kuba kwanaxa umntu enentabalala ubomi bakhe abuphumi kwizinto anazo.”
16  Ngako oko wathetha umzekeliso kubo, esithi: “Umhlaba wesityebi esithile wachuma kakhulu.
17  Ngenxa yoko saqiqa ngelithi, ‘Ndiya kwenza ntoni na, ekubeni ngoku kungekho naphi na apho ndingahlanganisela khona izilimo zam?’
18  Ngoko sathi, ‘Ndiza kwenza oku: Ndiza kubachitha oovimba bam ndize ndakhe abakhulu ngakumbi, yaye ndiza kuhlanganisela apho konke ukutya kwam okuziinkozo nazo zonke izinto zam ezilungileyo;
19  kwaye ndiza kuthi kumphefumlo wam: “Mphefumlo, unezinto ezininzi ezilungileyo eziqwetyelwe iminyaka emininzi; khululeka, yitya, sela, ziyolise.”’
20  Kodwa uThixo wathi kuso, ‘Wena ungenangqiqo, ngobu busuku bayawufuna kuwe umphefumlo wakho. Ziya kuba zezikabani na ke ezo zinto uziqwebileyo?’
21  Kuba njalo ngomntu oziqwebela ubuncwane kodwa engesosityebi kuThixo.”
22  Ngoko wathi kubafundi bakhe: “Ngenxa yoko ndithi kuni, Musani ukuxhalela imiphefumlo yenu mayela noko niya kukudla okanye imizimba yenu mayela noko niya kukunxiba.
23  Kuba umphefumlo uxabiseke ngakumbi kunokutya nomzimba kunesinxibo.
24  Phawulani kakuhle ukuba amahlungulu akahlwayeli mbewu yaye akavuni, yaye akanasisele navimba, ukanti uThixo uyawondla. Nixabiseke kangakanani ke nina kuneentaka?
25  Ngubani na kuni onokuthi ngokuxhala ongeze ikubhite kubude bobomi bakhe?
26  Ukuba, ke ngoko, aninakwenza neyona nto incinane, kutheni nixhalela ezinye izinto?
27  Phawulani kakuhle indlela ezikhula ngayo iinyibiba; azibulaleki yaye azisonti; kodwa ndithi kuni, KwanoSolomon kulo lonke uzuko lwakhe wayengavathiswanga nanjenganye yazo.
28  Ukuba, ke, uThixo wenjenjalo ukubambesa utyani basendle obuthi bubekho namhlanje buze ngomso buphoswe eontini, wobeka phi na ke ukunambesa nina, nina nilukholo luncinane!
29  Ngoko musani ukufuna oko nisenokukutya noko nisenokukusela, yaye musani ukuthingaza nisexhaleni;
30  kuba zonke ezi zizinto iintlanga zehlabathi ezizisukela ngentumekelelo, kodwa uYihlo uyazi ukuba niziswele ezi zinto.
31  Noko ke, qhubekani nifuna ubukumkani bakhe, yaye ezi zinto ziya kongezelelwa kuni.
32  “Musani ukoyika, mhlambi mncinane, ngenxa yokuba kukholekile kuYihlo ukuninika ubukumkani.
33  Thengisani ngezinto zenu nize ninikele izipho zenceba. Zenzeleni iinxili ezingagugiyo, ubuncwane obungasoze busilele emazulwini, apho kungasondeli sela, kungonakalisi nanundu.
34  Kuba apho bukhoyo ubuncwane benu, ziya kuba lapho neentliziyo zenu.
35  “Izinqe zenu mazihlale zibhinqiwe nezibane zenu zivutha,
36  nibe njengabantu abalindele inkosi yabo xa ibuya emtshatweni, abathi yakufika, inkqonkqoze bayivulele kwaoko.
37  Anoyolo loo makhoboka ethi inkosi yawo yakufika iwafumane elindile! Inene ndithi kuni, Iya kubhinqa ize iwangqendevise etafileni yaye iya kusondela, iwalungiselele.
38  Yaye ukuba ifika ngomlindo wesibini, nokuba kungowesithathu, ize iwafumane engaloo ndlela, anoyolo wona!
39  Kodwa yazini ukuthi, ukuba umnini-ndlu ebesazi ukuba isela liya kuza ngaliphi na ilixa, ebeya kuhlala elindile aze angayeki kuqhekezwe endlwini yakhe.
40  Nani, hlalani nilungile, ngenxa yokuba uNyana womntu uza ngelixa eningalicingelanga.”
41  Ngoko uPetros wathi: “Nkosi, lo mzekeliso uwutsho kuthi okanye nakubo bonke na?”
42  Yaza iNkosi yathi: “Ngubani ngokwenene elo gosa lithembekileyo, elo liyingqondi, inkosi yalo eya kulimisela phezu kweqela layo labalindi ukuhlala lilinika umlinganiselo walo wokutya ngexesha elifanelekileyo?
43  Linoyolo elo khoboka, ukuba inkosi yalo ekufikeni ilifumana lisenjenjalo!
44  Eneneni ndithi kuni, Iya kulimisela phezu kwayo yonke impahla yayo.
45  Kodwa ukuba elo khoboka lingakhe lithi entliziyweni yalo, ‘Inkosi yam iyalibala ukuza,’ lize liqale ukubetha izicaka nezicakakazi, yaye litye lisele linxile,
46  inkosi yelo khoboka iya kuza ngemini elingayilindelanga ngayo nangelixa elingalaziyo, yaye iya kulohlwaya ngokona kuqatha kakhulu ize ilabele inxalenye nabo bangathembekanga.
47  Ngoko elo khoboka elakuqondayo ukuthanda kwenkosi yalo kodwa alalungisa okanye lenze ngokuvumelana nokuthanda kwayo liya kubethwa imivumbo emininzi.
48  Kodwa elo lingaqondanga laza ngoko lenza izinto ezifanelwe yimivumbo liya kubethwa embalwa. Eneneni, wonk’ ubani onikwe okuninzi, kuya kufunwa okuninzi kuye; nalowo abantu bambeke ukuba aphathe okuninzi, baya kufuna okungakumbi kunokuqhelekileyo kuye.
49  “Ndize kuqala umlilo emhlabeni, yaye yintoni engakumbi endingayinqwenela ukuba sele uphenjiwe?
50  Eneneni, ndinobhaptizo endimele ndibhaptizwe ngalo, kwaye hayi indlela endibandezeleke ngayo lude lugqitywe!
51  Ngaba nicinga ukuba ndizise uxolo emhlabeni? Eneneni, ndithi kuni, akunjalo, kodwa kunoko ukwahlukana.
52  Kuba ukususela ngoku kuya kubakho abahlanu abahluleleneyo besendlwini enye, abathathu nxamnye nababini, nababini nxamnye nabathathu.
53  Kuya kubakho iyantlukwano phakathi koyise nonyana, unyana noyise, unina nentombi, intombi nonina, uninazala nomolokazana, umolokazana noninazala.”
54  Wandula ke wahlabela mgama wathi nakuzo izihlwele: “Xa nibona ilifu livela kwimimandla yasentshonalanga, kwaoko nithi, ‘Kuza isaqhwithi,’ kuze kube njalo.
55  Naxa nibona kuvuthuza umoya wasezantsi, nithi, ‘Kuya kubakho ulophu,’ yaye lubakho.
56  Bahanahanisindini, niyakwazi ukuhlolisisa imbonakalo yangaphandle yomhlaba nesibhakabhaka, kutheni na ke ningakwazi ukulihlolisisa eli lona ixesha?
57  Kutheni ningazigwebeli nje ngokwenu oko kububulungisa?
58  Ngokomzekelo, xa uhamba notshaba lwakho emthethweni usiya kumlawuli, sebenzela, ngoxa usendleleni, ukuzikhulula kwimpikiswano nalo, ukuze lungaze lukurholele phambi komgwebi, aze umgwebi akunikele kwigosa lenkundla, lize igosa lenkundla likuphose entolongweni.
59  Ndithi kuni, Ngokuqinisekileyo akuyi kuphuma apho ude uhlawule neyokugqibela ingqekembe encinane yexabiso elincinane kakhulu.”
