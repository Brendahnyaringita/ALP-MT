10  UKumkani uAhaswerosi wabeka umsebenzi wokuqhutywa ngebhaxa elizweni nakwiziqithi zolwandle.
2  Ke wonke umsebenzi wakhe wamandla namandla akhe nengxelo echanileyo yobukhulu bukaMordekayi awamenza mkhulu ngabo ukumkani, awubhalwanga na eNcwadini yemicimbi yemihla yookumkani bamaMedi namaPersi?
3  Kuba uMordekayi umYuda wayengowesibini kuKumkani uAhaswerosi kwaye wayemkhulu phakathi kwamaYuda yaye uninzi lwabazalwana bakhe lwalukholiswa nguye, esebenzela ukulungelwa kwabantu bakowabo ethetha uxolo kuyo yonke inzala yabo.
4  UMordekayi wayazi yonk’ into eyayenziwe; yaye uMordekayi wazikrazula izambatho zakhe, wambatha irhonya wafaka nothuthu waphuma waya phakathi esixekweni, wadanduluka ngesikhalo esikrakra kakhulu.
2  Ekugqibeleni waya kufikelela esangweni likakumkani, kuba kwakungekho bani wayefanele angene esangweni likakumkani ambethe irhonya.
3  Kuwo onke amaphondo ahlukahlukeneyo, naphi na apho ilizwi likakumkani nomthetho wakhe wawufikelele khona, kwakukho ukuzila okukhulu phakathi kwamaYuda, nokuzila ukutya nokulila nokwenza isijwili. Kwabaninzi kwakwandlalwe irhonya nothuthu ngokungathi sisingqengqelo.
4  Amabhinqa aselula namathenwa kaEstere angena kuye ukuze amxelele. Yaye ukumkanikazi waba buhlungu kakhulu. Wandula ke wathumela izambatho zokwambesa uMordekayi ukuze alishenxise irhonya kuye. Akazange azamkele.
5  UEstere wabiza uHataki, omnye wamathenwa kakumkani, owayemiselwe ngukumkani ukuba amnyamekele, yaye wamnika umyalelo ngokuphathelele uMordekayi, ukuze azi ukuba kuthetha ukuthini na oko yaye kungani na.
6  Ngoko uHataki waphuma waya kuMordekayi kwindawo yembutho yesixeko eyayiphambi kwesango likakumkani.
7  Wandula ke uMordekayi wamxelela ngazo zonke izinto ezazimehlele nengxelo echanileyo yemali awayethe uHaman uza kuyihlawula kwindawo yokugcina ubuncwane bukakumkani nxamnye namaYuda, ukuze awatshabalalise.
8  Wamnika umbhalo okhutshelweyo womthetho owawuwiswe eShushan ukuba mababhujiswe ukuba awubonise uEstere nokuba amxelele aze ambekele umyalelo ukuba aye kukumkani acele ubabalo kuye abacelele ngokungqalileyo phambi kwakhe abantu bakowabo.
9  UHataki wangena waza wamxelela uEstere amazwi kaMordekayi.
10  Wandula ke uEstere wathi kuHataki emyalela ngokuphathelele uMordekayi:
11  “Bonke abakhonzi bakakumkani nabantu bamaphondo kakumkani bayaqonda ukuba, ngokubhekisele kuyo nayiphi na indoda okanye nawuphi na umfazi ongena kukumkani kwintendelezo engaphakathi engabizwanga, mnye umthetho wakhe ngowokuba abulawe; ngaphandle kokuba kuphela kuye kwenzeka ukumkani amolulele intonga yobukhosi yegolide, ngokuqinisekileyo uya kuhlala ephila. Ke mna, andibizwanga ukuba ndingene kukumkani kangangeentsuku ezingamashumi amathathu.”
12  Baza bamxelela uMordekayi amazwi kaEstere.
13  Wandula ke uMordekayi wathi ukuphendula uEstere: “Ungazicingeli emphefumlweni wakho ukuba indlu kakumkani iya kusinda kunawo onke amanye amaYuda.
14  Kuba ukuba uthe cwaka ngokupheleleyo ngeli xesha, ukukhululeka nentlangulo yamaYuda iya kuvela kwenye indawo; kodwa wena nendlu kayihlo, niya kutshabalala. Kodwa ngubani owaziyo enoba uye wafumana isidima sasebukhosini ngenxa yexesha elinje?”
15  Ngako oko uEstere wathi ukuphendula uMordekayi:
16  “Hamba, uye kuwahlanganisa onke amaYuda afumanekayo eShushan uze uzile ukutya ngenxa yam ungadli ungaseli kangangeentsuku ezintathu, ubusuku nemini. Nam kunye namabhinqa am aselula, siya kuzila ukutya ngokunjalo, ukuze ndingene kukumkani, nto leyo engavumelaniyo nomthetho; yaye ukuba ndimele nditshabalale, manditshabalale.”
17  Wadlula ke uMordekayi ukuze enze ngokuvumelana nako konke oko uEstere wayemyalele kona.
8  Ngaloo mini uKumkani uAhaswerosi wanika ukumkanikazi uEstere indlu kaHaman, lowo ubonakalisa ubutshaba kumaYuda; waza uMordekayi wafika phambi kukakumkani, ngenxa yokuba uEstere wayemxelele ukuba uyintoni kuye.
2  Wandula ke ukumkani wawushenxisa umsesane wakhe wokutywina awayewuthabathe kuHaman, wawunika uMordekayi; waza uEstere waya kumbeka uMordekayi endlwini kaHaman.
3  Ngaphezu koko, uEstere wathetha kwakhona phambi kukakumkani waza wawa phambi kweenyawo zakhe walila, wacela ubabalo kuye ukuba abususe ububi bukaHaman umAgagi necebo lakhe awayelenzile nxamnye namaYuda.
4  Wandula ke ukumkani wamolulela uEstere intonga yobukhosi yegolide, wasukuma uEstere wema phambi kukakumkani.
5  Ke kaloku wathi: “Ukuba kubonakala kulungile kukumkani, yaye ukuba ndifumene ubabalo phambi kwakhe kwaye le nto ifanelekile phambi kukakumkani kwaye ndilungile emehlweni akhe, makubhalwe kurhoxiswe amaxwebhu abhaliweyo, icebo likaHaman unyana kaHamedata umAgagi, lawo wawabhalayo ukuba kutshatyalaliswe amaYuda akuwo onke amaphondo kakumkani.
6  Kuba ndiya kukunyamezela njani na ukuba ndikhangele intlekele eza kufikela abantu bakowethu, yaye ndiya kukunyamezela njani na ukuba ndikhangele ukutshatyalaliswa kwezalamane zam?”
7  Ngoko uKumkani uAhaswerosi wathi kukumkanikazi uEstere nakuMordekayi umYuda: “Khangela! Indlu kaHaman ndiyinike uEstere, kwaye yena bamxhomile esibondeni, ngenxa yokuba eye wasolula isandla sakhe nxamnye namaYuda.
8  Yaye nina bhalani ngokwenu egameni lamaYuda okulungileyo emehlweni enu ngegama likakumkani nize niyitywine ngomsesane wokutywina kakumkani; kuba umbhalo obhalwe ngegama likakumkani waza watywinwa ngomsesane wokutywina kakumkani akunakwenzeka ukuba urhoxiswe.”
9  Ngako oko oonobhala bakakumkani babizwa ngelo xesha ngenyanga yesithathu, oko kukuthi, inyanga kaSivan, ngomhla wamashumi amabini anesithathu kuyo; kwaye umbhalo wahamba ngokuvisisana nako konke oko uMordekayi wayekuyalele amaYuda namabamba neerhuluneli neenkosana zamaphondo ukusuka eIndiya ukuya eTiyopiya, amaphondo alikhulu elinamashumi amabini anesixhenxe, kwiphondo ngalinye ngesimbo salo sokubhala nakwisizwana ngasinye ngolwimi lwaso, nakumaYuda ngesimbo sawo sokubhala nangolwimi lwawo.
10  Wabhala ngegama likaKumkani uAhaswerosi waza watywina ngomsesane wokutywina kakumkani yaye amaxwebhu abhaliweyo wawathumela ngesandla sabathwali besigidimi bekhwele emahasheni, amahashe athwala isigidimi asetyenziswa kwinkonzo yasebukhosini, amankonyana eemazi zamahashe ezinamendu,
11  lawo ukumkani wayewanike amaYuda awayekwizixeko ezahlukahlukeneyo ukuba azihlanganise amele imiphefumlo yawo, ukuze abhubhise, abulale wonke umkhosi wabantu namaphondo awayebonakalisa ubutshaba kuwo, abantwana nabafazi, nokuze aphange amaxhoba abo,
12  ngosuku olunye kuwo onke amaphondo kaKumkani uAhaswerosi, ngosuku lweshumi elinesithathu ngenyanga yeshumi elinesibini, oko kukuthi, inyanga enguAdare.
13  Umbhalo okhutshelweyo wawuza kusiwa kuwo onke amaphondo ahlukahlukeneyo njengomthetho, uvakaliswe kuzo zonke izizwana, ukuze amaYuda alungele lo mhla ukuba aziphindezelele kwiintshaba zawo.
14  Bona abathwali besigidimi, bekhwele kumahashe okuthwala izigidimi awayesetyenziselwa inkonzo yasebukhosini, baphuma bekhawulezile ngokuqhutywa lilizwi likakumkani; yaye umthetho ngokwawo wawiswa kwinqaba iShushan.
15  Ke yena uMordekayi, wemka phambi kukakumkani ekwisivatho sasebukhosini esiluhlaza neselinen, nesithsaba esikhulu segolide, nengubo yokwaleka yelaphu elicikizekileyo, neyoboya obudaywe bamfusa bubomvu. Yaye isixeko saseShushan sadanduluka kabukhali kwaye sasinovuyo.
16  Kwabakho ukukhanya nemihlali nokugcoba nembeko kumaYuda.
17  Yaye kuwo onke amaphondo ahlukahlukeneyo nakuzo zonke izixeko ezahlukahlukeneyo naphi na apho ilizwi likakumkani nomthetho wakhe wawufikelela khona yayiyimihlali nemigcobo kumaYuda, isidlo nomhla olungileyo; yaye abaninzi kwizizwana zelizwe babezivakalisa njengamaYuda, kuba babefikelwe kukunkwantya ngenxa yamaYuda.
9  Ngenyanga yeshumi elinesibini, oko kukuthi, inyanga enguAdare, ngosuku lweshumi elinesithathu kuyo, xa ilizwi likakumkani nomthetho wakhe wawulungelwe ukuba wenziwe, ngosuku iintshaba zamaYuda zazilindele ukuba ziwalawule, ngokwahlukileyo koko kwabakho ukuguquka, ngenxa yokuba amaYuda alawula abo babewathiyile.
2  AmaYuda azihlanganisa ezixekweni zawo kuwo onke amaphondo kaKumkani uAhaswerosi ukuba ase isandla kwabo babefuna ukuwenzakalisa, kwaye akuzange kubekho ndoda ima phambi kwawo, kuba zonke izizwana zafikelwa kukunkwantya ngenxa yawo.
3  Yaye zonke iinkosana zamaphondo namabamba neerhuluneli nabenzi bomsebenzi kakumkani babencedisa amaYuda, ngenxa yokuba bafikelwa kukunkwantya ngenxa kaMordekayi.
4  Kuba uMordekayi wayemkhulu endlwini kakumkani nodumo lwakhe lwaluhamba kuwo onke amaphondo, ngenxa yokuba indoda enguMordekayi yayikhula ngakumbi.
5  AmaYuda azixabela zonke iintshaba zawo ezibulala ngogonyamelo ngekrele nangokuzitshabalalisa, yaye kwabo babebathiyile babesenza ngokuthanda kwabo.
6  Kwaye kwinqaba iShushan amaYuda abulala aza atshabalalisa amadoda angamakhulu amahlanu.
7  Kanjalo, uParshandata noDalfon noAspata
8  noPorata noAdaliya noAridata
9  noParmashta noArisayi noAridayi noVayizata,
10  oonyana abalishumi bakaHaman unyana kaHamedata, lowo wayebonakalisa ubutshaba kumaYuda, ababulala; kodwa awazange ase isandla sawo ekuphangeni.
11  Ngaloo mini inani labo babulawa kwinqaba iShushan leza phambi kukakumkani.
12  Kwaye ukumkani wathi kuEstere ukumkanikazi: “AmaYuda abulele kwinqaba iShushan, yaye kutshatyalaliswe amadoda angamakhulu amahlanu noonyana abalishumi bakaHaman. Yintoni na abayenzileyo kwamanye amaphondo kakumkani? Kwaye siyintoni na isibongozo sakho? Wosinikwa. Yaye siyintoni na isicelo sakho ngokubhekele phaya? Wosenzelwa.”
13  Ngako oko uEstere wathi: “Ukuba kubonakala kulungile kukumkani, mawanikwe amaYuda aseShushan nangomso ukuba enze ngokuvumelana nomthetho wale mini; yaye oonyana bakaHaman abalishumi mabaxhonywe esibondeni.”
14  Ngoko ukumkani wathi makwenziwe ngaloo ndlela. Kwaza kwawiswa umthetho eShushan, baza oonyana bakaHaman abalishumi baxhonywa.
15  AmaYuda awayeseShushan azihlanganisa nangomhla weshumi elinesine ngenyanga enguAdare, kwaye eShushan abulala amadoda angamakhulu amathathu; kodwa awazange ase sandla sawo ekuphangeni.
16  Ke amanye amaYuda awayekumaphondo kakumkani, ahlanganisana, ayimela imiphefumlo yawo, aziphindezelela kwiintshaba zawo kwaza kwabo babewathiyile kwabulawa amashumi asixhenxe anesihlanu amawaka; kodwa awazange ase sandla sawo ekuphangeni,
17  ngomhla weshumi elinesithathu wenyanga enguAdare; kwaza kwabakho uphumlo ngomhla wayo weshumi elinesine, wenziwa umhla wesidlo nemihlali.
18  Ke wona amaYuda awayeseShushan, ahlanganisana ngomhla wayo weshumi elinesithathu nangomhla wayo weshumi elinesine, kwaza kwabakho uphumlo ngomhla wayo weshumi elinesihlanu, wenziwa umhla wesidlo nemihlali.
19  Kungenxa yoko le nto amaYuda elo lizwe, awayengabemi kwizixeko zezithili ezisemaphandleni, ayewenza umhla weshumi elinesine wenyanga enguAdare ube ngowemihlali nowesidlo, umhla olungileyo nowokuthumelelana izahlulo.
20  UMordekayi wazibhala ezi zinto waza wathumela amaxwebhu abhaliweyo kuwo onke amaYuda awayekuwo onke amaphondo kaKumkani uAhaswerosi, akufuphi nakude,
21  ukuze abeke imbopheleleko kuwo ukuba awugcine rhoqo umhla weshumi elinesine wenyanga enguAdare nomhla weshumi elinesihlanu wayo nyaka ngamnye,
22  ngokuvumelana nemihla awaphumla ngayo amaYuda ezintshabeni zawo nenyanga ekwatshintshwa ngayo intlungu yawo yaba yimihlali nokuzila kwaba yimini elungileyo, ukuba ayigcine njengemihla yesidlo nemihlali nokuthumelelana izahlulo nezipho kumahlwempu.
23  AmaYuda akwamkela oko ayesele eqalile ukukwenza noko uMordekayi wayewabhalele kona.
24  Kuba uHaman unyana kaHamedata, umAgagi, lowo wayebonakalisa ubutshaba kuwo onke amaYuda, waceba nxamnye namaYuda ukuba awatshabalalise, wenza iPuri, oko kukuthi, iQashiso ukuze awadubadube aze awatshabalalise.
25  Kodwa xa uEstere wafikayo phambi kokumkani wathi ngoxwebhu olubhaliweyo: “Icebo lakhe elibi alicebileyo nxamnye namaYuda malibuyele phezu kwentloko yakhe”; yaye bamxhoma noonyana bakhe esibondeni.
26  Kungenxa yoko le nto ayibiza loo mihla ngokuthi yiPurim, ngegama lePuri. Kungenxa yoko le nto, ngokuvumelana nawo onke amazwi ale ncwadi noko akubonayo ngokuphathelele oku noko kwawehlelayo,
27  amaYuda abeka imbopheleleko aza ayamkela wona nenzala yawo nabo bonke ababezihlanganisa nawo, ukuba ingadluli, imbopheleleko yokwenza ngokuthe rhoqo le mihla mibini ngokuvumelena noko kwakubhaliwe ngokuphathelele yona nangokuphathelele ixesha layo elimisiweyo nyaka ngamnye.
28  Yaye le mihla yayiza kukhunjulwa ize yenziwe kwisizukulwana ngasinye, kwintsapho nganye, kwiphondo ngalinye nakwisixeko ngasinye, ibe le mihla yePurim yayingafanele itshitshe phakathi kwamaYuda nokukhunjulwa kwayo kungapheli phakathi kwenzala yawo.
29  UEstere ukumkanikazi, intombi ka-Abhihali, noMordekayi umYuda babhala ngawo onke amandla ukuqinisekisa ngale ncwadi yesibini ngokuphathelele iPurim.
30  Ngoko wathumela amaxwebhu abhaliweyo kuwo onke amaYuda kumaphondo alikhulu elinamashumi amabini anesixhenxe, kummandla ka-Ahaswerosi, ngamazwi oxolo nenyaniso,
31  ukuqinisekisa le mihla yePurim ngamaxesha ayo amisiweyo, kanye njengoko uMordekayi umYuda noEstere ukumkanikazi babeyibekile phezu kwabo, nanjengoko babeyibekile phezu kwemiphefumlo yabo naphezu kwenzala yabo, imibandela yabo yokuzila ukutya nokukhala kwabo befuna uncedo.
32  Yaye amazwi kaEstere ayiqinisekisa le mibandela yePurim, kwaye yabhalwa phantsi encwadini.
7  Ngoko ukumkani noHaman bangena ukuze badle noEstere ukumkanikazi.
2  Ke kaloku ebudeni besidlo sewayini ngosuku lwesibini kwakhona ukumkani wathi kuEstere: “Siyintoni na isibongozo sakho, Estere kumkanikazi? Wosinikwa. Yaye siyintoni na isicelo sakho? Kuse kwisiqingatha sobukumkani—wosenzelwa!”
3  Waphendula ukumkanikazi uEstere wathi: “Ukuba ndikholekile emehlweni akho, kumkani, yaye ukuba kubonakala kulungile kukumkani, mandinikwe umphefumlo wam ngesibongozo sam nabantu bakowethu ngesicelo sam.
4  Kuba sithengisiwe, mna nabantu bakowethu, ukuba sibhujiswe, sibulawe size sitshatyalaliswe. Ke kaloku ukuba besithengiselwe ukuba sibe ngamakhoboka nezicakakazi kuphela, ngendiye ndathi cwaka. Kodwa oku kubandezeleka akufanelekanga xa kuza kuba ngumonakalo kukumkani.”
5  Ke kaloku uKumkani uAhaswerosi wathi, ewe, wahlabela mgama wathi kuEstere ukumkanikazi: “Ngubani lo, yaye uphi na lowo oye wazikhaliphisa ukuba enjenjalo?”
6  Wandula ke uEstere wathi: “Indoda elutshaba, ngulo Haman mbi.” Ke yena uHaman, wankwantya ngenxa kakumkani nokumkanikazi.
7  Ke yena ukumkani, waphakama kwisidlo sewayini enomsindo waya emyezweni wasebhotwe; yaye uHaman wema ngeenyawo ukuba awucelele umphefumlo wakhe kuEstere ukumkanikazi, kuba wabona ukuba umiselwe ububi ngukumkani.
8  Wabuya nokumkani emyezweni wasebhotwe waya endlwini yesidlo sewayini; yaye uHaman wayewele kwisingqengqelo awayekuso uEstere. Ngenxa yoko ukumkani wathi: “Kuza kudlwengulwa nokumkanikazi na, ndikhona endlwini?” Lathi lakuphuma elo lizwi emlonyeni kakumkani, babugqubuthela ubuso bukaHaman.
9  UHarbhona, omnye wamagosa enkundla kakumkani, wathi: “Kukho isibonda uHaman asenzele uMordekayi, lowo wathetha okulungileyo ngokumkani, simi endlwini kaHaman—singamashumi amahlanu eekubhite ukuphakama.” Wathi ukumkani: “Madoda, mxhomeni kuso.”
10  Yaye amxhoma uHaman kwisibonda awayesilungiselele uMordekayi; waza wadamba umsindo kakumkani.
6  Ebudeni bobo busuku ukumkani waphuthelwa. Ngoko ke wathi makuziswe incwadi yengxelo yemicimbi yamaxesha. Ngaloo ndlela yafundwa phambi kukakumkani.
2  Ethubeni kwafunyanwa kubhalwe oko uMordekayi wayekuxelile ngokuphathelele uBhigetana noTereshe, amagosa enkundla kakumkani amabini, abagcini-mnyango, ababefuna ukusa isandla kuKumkani uAhaswerosi.
3  Wandula ke ukumkani wathi: “Yiyiphi na imbeko nento enkulu eyenzelwe uMordekayi ngenxa yoku?” Abalindi bakakumkani, abalungiseleli bakhe, bathi: “Akenzelwanga nto.”
4  Kamva ukumkani wathi: “Ngubani na osentendelezweni?” Ke kaloku uHaman wayeze entendelezweni yendlu kakumkani ukuze athi kukumkani makaxhome uMordekayi esibondeni awayesilungiselele yena.
5  Ngako oko abalindi bakakumkani bathi kuye: “Nanku uHaman emi entendelezweni.” Ngoko ukumkani wathi: “Makangene.”
6  Akungena uHaman, ukumkani wathi kuye: “Makwenziwe ntoni na kwindoda athanda ukuyibeka embekweni ukumkani?” UHaman wathi entliziyweni yakhe: “Ngubani na ukumkani anokuthanda ukumbeka embekweni ngaphezu kwam?”
7  Ngoko uHaman wathi kukumkani: “Ke kwindoda athanda ukuyibeka embekweni ukumkani,
8  makuziswe isivatho sasebukhosini esambathwa ngukumkani ngokwakhe nehashe akhwela kulo ukumkani nesigqubuthelo sentloko sasebukhosini sibekwe phezu kwentloko yalo.
9  Isivatho nehashe mabazinikele esandleni sesinye sezidwangube zeenkosana zikakumkani; kwaye indoda athanda ukuyibeka embekweni ukumkani mabayambese, baze bayikhwelise ehasheni ihamba-hambe kwindawo yembutho yesixeko, yaye bamele bamemeze phambi kwayo bathi, ‘Kwenziwa ngale ndlela kwindoda athanda ukuyibeka embekweni ukumkani.’”
10  Kwaoko ukumkani wathi kuHaman: “Ngokukhawuleza, thabatha isivatho nehashe, kanye njengoko utshilo, uze wenjenjalo kuMordekayi umYuda ohleli esangweni likakumkani. Ungavumeli nantoni na ingazaliseki kuyo yonke into oyithethileyo.”
11  UHaman wasithabatha isivatho nehashe waza wamambesa uMordekayi wamkhwelisa, waya kwindawo yembutho yesixeko, wamemeza phambi kwakhe esithi: “Kwenziwa ngale ndlela kwindoda athanda ukuyibeka embekweni ukumkani.”
12  Emva koko uMordekayi wabuyela esangweni likakumkani. Ke yena uHaman, wakhawuleza waya endlwini yakhe, ezilile yaye intloko yakhe eyigqubuthele.
13  Yaye uHaman wahlabela mgama wabalisela uZereshe umfazi wakhe nabo bonke abahlobo bakhe yonk’ into eyayimehlele. Amadoda akhe azizilumko noZereshe umfazi wakhe bathi kuye: “Ukuba lo Mordekayi uqalise ukuwa phambi kwakhe ungowembewu yamaYuda, akuyi kumoyisa, kodwa ngokuqinisekileyo uya kuwa phambi kwakhe.”
14  Ngoxa babesathetha naye kwafika amagosa enkundla kakumkani aza ngokungxama amzisa uHaman kwisidlo esasenziwe nguEstere.
5  Kwathi ngosuku lwesithathu uEstere wambatha ezasebukhosini, emva koko wema kwintendelezo engaphakathi yendlu kakumkani malunga nendlu kakumkani, ngoxa ukumkani wayehleli etroneni yakhe yobukhosi malunga nomnyango wendlu.
2  Yaye kwathi, kamsinya nje ukumkani akumbona ukumkanikazi uEstere emi entendelezweni, wazuza inkoleko emehlweni akhe, kangangokuba ukumkani wamolulela uEstere intonga yasebukhosini yegolide eyayisesandleni sakhe. UEstere ke wasondela waza wachukumisa umphezulu wentonga yasebukhosini.
3  Wandula ke ukumkani wathi kuye: “Unantoni na, kumkanikazi Estere, yaye siyintoni na isicelo sakho? Kuse kwisiqingatha sobukumkani—wosinikwa!”
4  Waza uEstere wathi: “Ukuba kubonakala kulungile kukumkani, ukumkani makeze noHaman esidlweni endimenzele sona namhlanje.”
5  Ngako oko ukumkani wathi: “Madoda, uHaman makenze ngokukhawuleza ngokwelizwi likaEstere.” Kamva ukumkani noHaman beza kwisidlo esasenziwe nguEstere.
6  Ekuhambeni kwexesha ukumkani wathi kuEstere ebudeni besidlo sewayini: “Siyintoni na isibongozo sakho? Wosinikwa! Yaye siyintoni na isicelo sakho? Kuse kwisiqingatha sobukumkani—wosenzelwa!”
7  Waphendula wathi uEstere: “Isibongozo sam nesicelo sam nasi,
8  Ukuba ndikholekile emehlweni kakumkani yaye ukuba kubonakala kulungile kukumkani ukuba andinike isibongozo sam aze asebenze ngesicelo sam, ukumkani makeze noHaman kwisidlo endiya kubenzela sona ngomso, kwaye ngomso ndiya kwenza ngokwelizwi likakumkani.”
9  Ngenxa yoko uHaman waphuma ngaloo mini evuya nentliziyo ichwayitile; kodwa kamsinya uHaman esakuba ebone uMordekayi esangweni likakumkani ukuba akakhange asukume engakhange angcangcazele ngenxa yakhe, ngoko nangoko uHaman wazaliswa ngumsindo nxamnye noMordekayi.
10  Noko ke, uHaman wazibamba wangena endlwini yakhe. Wandula ke wathumela ukuba kungeniswe abahlobo bakhe noZereshe umfazi wakhe;
11  yaye uHaman wavakalisa kubo uzuko lobutyebi bakhe nobuninzi boonyana bakhe nayo yonk’ into ukumkani awayemenze mkhulu ngayo nendlela awayemphakamise ngayo ngaphezu kweenkosana nabakhonzi bakakumkani.
12  UHaman wahlabela mgama wathi: “Ngaphezu koko, ukumkanikazi uEstere akukho mntu wumbi amngenise nokumkani kwisidlo abesenzile ngaphandle kwam, yaye nangomso undimemile nokumkani.
13  Kodwa konke oku—akukho nanye into endikholisayo lo gama ndisabona uMordekayi umYuda ehleli esangweni likakumkani.”
14  UZereshe umfazi wakhe nabo bonke abahlobo bakhe bathi kuye: “Mabenze isibonda esingamashumi amahlanu eekubhite ukuphakama. Wandule ke kusasa uthi kukumkani mabamxhome kuso uMordekayi. Uze ungene esidlweni nokumkani uvuya.” Ngoko le nto yabonakala ilungile phambi koHaman, yaye wathi makwenziwe isibonda.
1  Ke kaloku kwathi ngemihla ka-Ahaswerosi, oko kukuthi, uAhaswerosi owayelawula njengokumkani ukusuka eIndiya ukuya eTiyopiya, amaphondo angaphezu kwekhulu elinamashumi amabini anesixhenxe,
2  ngaloo mihla njengoko uKumkani uAhaswerosi wayehleli etroneni yakhe yobukhosi, eyayikwinqaba iShushan,
3  ngonyaka wesithathu wokulawula kwakhe wenzela zonke iinkosana nabakhonzi bakhe isidlo, umkhosi wamajoni wamaPersi namaMedi, izidwangube neenkosana zamaphondo phambi kwakhe,
4  xa wabonisa ngobutyebi bobukumkani bakhe obuzukileyo nembeko nobuhle bobukhulu bakhe iintsuku ezininzi, iintsuku ezilikhulu elinamashumi asibhozo.
5  Ekuzalisekeni kwemihla, ukumkani wenzela bonke abantu ababefumaneka kwinqaba iShushan, isidlo kangangeentsuku ezisixhenxe, abakhulu nabancinane, kwintendelezo yomyezo webhotwe likakumkani.
6  Kwakukho ilinen, umqhaphu ocikizekileyo noluhlaza ubotshwe nkqi ngeentsontelo zelaphu elicikizekileyo, noboya obudaywe bamfusa bubomvu bukwimisesane yesilivere nakwiintsika zemabhile, izingqengqelo zegolide kwindlela egangathiweyo yeporfayire neperile nemabhile emnyama.
7  Yaye kwadluliswa iwayini ngezitya zegolide ukuba iselwe; kwaye izitya zazahlukile esinye kwesinye, newayini yasebukhosini yayininzi, ngokwamandla kakumkani.
8  Ngokuphathelele ixesha lokusela ngokuvumelana nomthetho, kwakungekho bani unyanzelayo, kuba leyo yayiyindlela ukumkani awayelungiselele ngayo yonke indoda enkulu yendlu yakhe, ngamnye enze ngokuthanda kwakhe.
9  Kanjalo, noVashti ukumkanikazi wenzela abafazi isidlo kwindlu yasebukhosini kaKumkani uAhaswerosi.
10  Ngosuku lwesixhenxe, xa intliziyo kakumkani yayichwayitile yiwayini, wathi kuMehuman, uBhizeta, uHarbhona, uBhigeta noAbhageta, noZetare noKarkas, amagosa enkundla asixhenxe awayelungiselela uKumkani uAhaswerosi,
11  mabeze noVashti ukumkanikazi enesigqubuthelo sentloko sasebukhosini phambi kokumkani, ukuze abonise izizwana neenkosana ukuthandeka kwakhe; kuba wayemhle ngembonakalo.
12  Kodwa uKumkanikazi uVashti wala ukuza ngokwelizwi likakumkani elalidluliselwe ngamagosa enkundla. Ukumkani wacaphuka kakhulu nomsindo wakhe wavutha ngaphakathi kuye.
13  Ukumkani wathi kubantu abazizilumko nababenolwazi ngamaxesha (kuba ubusenziwa njalo umbandela kakumkani phambi kwabo bonke abo babewazi umthetho namatyala,
14  kwaye abo babengabona basondeleyo kuye yayinguKarshena, uShetare, uAdemata, uTarshishe, uMeres, uMarsena, noMemukan, iinkosana ezisixhenxe zamaPersi namaMedi, ezazinokufikelela kukumkani, nezazikwindawo yokuqala ebukumkanini):
15  “Ngokomthetho kuza kwenziwa ntoni ngoKumkanikazi uVashti ngenxa yokuba engalenzanga ilizwi likaKumkani uAhaswerosi alithethe ngamagosa enkundla?”
16  UMemukan wathi kukumkani neenkosana: “UVashti ukumkanikazi akenzanga bubi phambi kukakumkani yedwa, kodwa nxamnye nazo zonke iinkosana nazo zonke izizwana ezikuwo onke amaphondo kaKumkani uAhaswerosi.
17  Kuba umcimbi kakumkanikazi uza kuphuma uye kubo bonke abafazi baze babadelele abanini bawo emehlweni abo, xa besithi, ‘UKumkani uAhaswerosi wathi makuziswe uVashti ukumkanikazi phambi kwakhe, kodwa akazange afike.’
18  Yaye ngalo mhla amakhosazana asePersi naseMedi, awuvileyo umcimbi kakumkanikazi, aya kuthetha nazo zonke iinkosana zikakumkani, kwaye kuya kubakho indelelo eninzi nokucaphuka.
19  Ukuba kubonakala kulungile kukumkani, makuphume ilizwi lasebukhosini kuye ngenkqu, lize libhalwe phakathi kwemithetho yamaPersi namaMedi, ukuze lingabi nakudlula, lokuba uVashti angabi nakuza phambi kukaKumkani uAhaswerosi; nesidima sakhe sasebukhosini ukumkani makasinike iqabane lakhe, umfazi olunge ngakumbi kunaye.
20  Ummiselo oza kwenziwa ngukumkani umele uviwe kuwo wonke ummandla wakhe (kuba mkhulu), yaye bonke abafazi baya kubanika imbeko abanini babo, abakhulu nabancinane.”
21  Le nto yakholeka emehlweni kakumkani nakwiinkosana, yaye ukumkani wenza ngokwelizwi likaMemukan.
22  Ngoko wathumela amaxwebhu abhaliweyo kuwo onke amaphondo kakumkani, kwiphondo ngalinye ngesimbo salo sokubhala nakwisizwana ngasinye ngokolwimi lwaso, ukuze onke amadoda aqhubeke eziinkosana ezindlwini zawo yaye ethetha ngolwimi lwabantu bakowawo.
2  Emva kwezi zinto, wakuba udambile umsindo kaKumkani uAhaswerosi,  wamkhumbula uVashti noko wayekwenzile noko kwakugqityiwe ngaye.
2  Bandula abalindi bakakumkani, abalungiseleli bakhe, bathi: “Mabafunele ukumkani amabhinqa aselula, iintombi ezinyulu, ezintle ngembonakalo,
3  yaye ukumkani makamisele abaveleli kuwo onke amaphondo kummandla wakhe, baze bona baqokelele ndawonye onke amabhinqa aselula, iintombi ezinyulu, ezintle ngembonakalo, kwinqaba iShushan, endlwini yabafazi abaphethwe nguHegayi ithenwa likakumkani, umlindi wabafazi; kwaye mabanikwe izinto zokuthambisa.
4  Yaye elo bhinqa liselula libonakele likholekile emehlweni kakumkani liya kuba ngukumkanikazi esikhundleni sikaVashti.” Kwaye loo nto yakholeka emehlweni kakumkani, waza wenza ngolo hlobo.
5  Kwakukho ndoda ithile, engumYuda kwinqaba iShushan, yaye igama layo lalinguMordekayi unyana kaYayire unyana kaShimeyi unyana kaKishe umBhenjamin,
6  owayethatyathwe eYerusalem wasiwa ekuthinjweni nabantu abagxothiweyo ababethatyathelwe ekuthinjweni noYekoniya ukumkani wakwaYuda lowo wayethatyathelwe ekuthinjweni nguNebhukadenetsare ukumkani waseBhabhiloni.
7  Waba ngumnyamekeli kaHadasa, oko kukuthi, uEstere, intombi kayisekazi, kuba wayengenayise engenanina; yaye eli bhinqa liselula lalimile kakuhle, lilihle nangembonakalo, kwathi ke ekufeni kukayise nonina uMordekayi walithabatha laba yintombi yakhe.
8  Yaye kwathi, lakuviwa ilizwi likakumkani nomthetho wakhe, naxa ayesele eqokelelwe ndawonye amabhinqa aselula kwinqaba iShushan eyayiphethwe nguHegayi, wandula uEstere wathatyathwa wasiwa endlwini kakumkani eyayiphethwe nguHegayi umlindi wabafazi.
9  Ke kaloku eli bhinqa liselula lalikholekile emehlweni akhe, kangangokuba lazuza ububele bothando phambi kwakhe yaye ngokungxama walinika izinto zalo zokuthambisa nokutya kwalo okufanelekileyo, walinika namabhinqa aselula akhethiweyo asixhenxe awayevela endlwini kakumkani, waza walifudusa lona namabhinqa aselula alo wabasa kweyona ndawo ilungileyo endlwini yabafazi.
10  UEstere akazange athethe ngabantu bakowabo okanye ngezalamane zakhe, kuba uMordekayi wayembekele umyalelo ukuba angaxeli.
11  Usuku nosuku uMordekayi wayehamba phambi kwentendelezo yendlu yabafazi ukuze azi ngentlalo-ntle kaEstere noko kwakusenziwa kuye.
12  Yaye xa kwakufika ithuba lebhinqa ngalinye lokuba lingene kuKumkani uAhaswerosi emva kokuba kwakusele kwenzekile kulo ngokommiselo wabafazi iinyanga ezilishumi elinesibini, kuba leyo yayiyindlela eyayizaliseka ngayo imihla yenkqubo yokuthanjiswa kwawo, iinyanga ezintandathu ngeoli yemore neenyanga ezintandathu ngeoli yebhalsam nangezinto zokuthambisa zabafazi;
13  landule ke ibhinqa elo emva koku lize kukumkani. Lalinikwa yonke into eliyikhankanyileyo, lize nayo ukusuka kwalo endlwini yabafazi ukuya endlwini kakumkani.
14  Ngokuhlwa lalingena, yaye kusasa lalibuyela endlwini yesibini yabafazi eyayiphethwe nguShahashegazi ithenwa likakumkani, umlindi wamashweshwe. Lalingangeni kwakhona kukumkani ngaphandle kokuba ukumkani uye wayoliswa lilo lize libizwe ngegama.
15  Ekufikeni kwethuba likaEstere, intombi ka-Abhihali umalume kaMordekayi, nowamthabathayo waba yintombi yakhe, ukuba eze kukumkani, akazange acele nto ngaphandle koko kwakhankanywa nguHegayi ithenwa likakumkani, umlindi wabafazi, (ngalo lonke elo xesha uEstere wayezuza inkoleko emehlweni akhe wonk’ ubani owayembona).
16  Wandula uEstere wathatyathwa wasiwa kuKumkani uAhaswerosi endlwini yakhe yobukhosi ngenyanga yeshumi, oko kukuthi, inyanga enguTebheti, ngonyaka wesixhenxe wokulawula kwakhe.
17  Yaye ukumkani wamthanda uEstere ngaphezu kwawo onke amanye amabhinqa, kangangokuba wakholeka ngakumbi wafumana nobubele bothando obungakumbi kuye ngaphezu kwazo zonke ezinye iintombi ezinyulu. Yaye wabeka isigqubuthelo sentloko sasebukhosini entlokweni yakhe waza wamenza ukumkanikazi esikhundleni sikaVashti.
18  Yaye ukumkani wenzela zonke iinkosana zakhe nabo bonke abakhonzi bakhe isidlo esikhulu, isidlo sikaEstere; wawanika uxolo amaphondo, waqhubeka enika izipho ngokwamandla kakumkani.
19  Ke kaloku ekuqokelelweni ndawonye kweentombi ezinyulu okwesihlandlo sesibini, uMordekayi wayehleli esangweni likakumkani.
20  UEstere wayengazixeli izalamane zakhe nabantu bakowabo, kanye njengoko uMordekayi wayembekele umyalelo; ngokuba ilizwi likaMordekayi ubelenza uEstere, kanye njengoko wayesenjenjalo ekunyanyekelweni kwakhe nguye.
21  Ngaloo mihla ngoxa uMordekayi wayehleli esangweni likakumkani, uBhigetan noTereshe, amagosa enkundla kakumkani amabini, abagcini-mnyango, bacaphuka yaye baqhubeka befuna ukumsa isandla uKumkani uAhaswerosi.
22  Le nto wayazi uMordekayi, yaye ngoko nangoko waxelela uEstere ukumkanikazi. Waza uEstere wathetha nokumkani egameni likaMordekayi.
23  Ngoko lo mbandela wancinwa waza ekugqibeleni wafunyanwa, baza baxhonywa esibondeni bobabini; emva koko oko kwabhalwa encwadini yemicimbi yaloo mihla phambi kukakumkani.
3  Emva kwezi zinto uKumkani uAhaswerosi wamenza mkhulu uHaman unyana kaHamedata umAgagi waza wamphakamisa wambeka etroneni yakhe ngaphezu kwazo zonke ezinye iinkosana ezazikunye naye.
2  Kwaye bonke abakhonzi bakakumkani ababesesangweni likakumkani babethoba bequbuda kuHaman, kuba ukumkani wayeyalele ngolo hlobo ngaye. Kodwa uMordekayi, wayengathobi engaqubudi kuye.
3  Yaye abakhonzi bakakumkani ababesesangweni likakumkani bathi kuMordekayi: “Kutheni na uwugqitha umyalelo kakumkani?”
4  Yaye kwathi, xa babethetha kuye imihla ngemihla, kwaye engabaphulaphuli, bandula ke baxelela uHaman ukuze babone ukuba uMordekayi wayeza kuqhubeka kusini na nesi simo sakhe; kuba wayebaxelele ukuba ungumYuda.
5  Ke kaloku uHaman waqhubeka embona uMordekayi ukuba wayengathobi engaqubudi kuye, waza uHaman wazaliswa ngumsindo.
6  Kodwa kwakuyinto ecekisekayo emehlweni akhe ukuba amse isandla uMordekayi yedwa, kuba babemxelele ngabantu bakuloMordekayi; yaye uHaman wafuna ukuwabhubhisa onke amaYuda awayekuwo wonke ummandla ka-Ahaswerosi, abantu bakuloMordekayi.
7  Ngenyanga yokuqala, oko kukuthi, inyanga enguNisan, ngonyaka weshumi elinesibini kaKumkani uAhaswerosi, uthile wenza iPuri, oko kukuthi, iQashiso, phambi koHaman imihla ngemihla nenyanga ngenyanga, ukuya kweyeshumi elinesibini, inyanga enguAdare.
8  UHaman wathi kuKumkani uAhaswerosi: “Kukho bantu bathile abachithachithiweyo nabahlukileyo abaphakathi kwezizwana kuwo onke amaphondo kummandla wakho; yaye imithetho yabo yahlukile kweyabo bonke abanye abantu, nemithetho kakumkani abayenzi, yaye akufanelekanga ngokumkani ukuba abayeke.
9  Ukuba kubonakala kulungile kukumkani, makubhalwe ukuba batshatyalaliswe; yaye ndiya kuhlawula iitalente zesilivere ezilishumi lamawaka ezandleni zabo benza lo msebenzi ngokuyizisa kwindawo yokugcina ubuncwane bukakumkani.”
10  Ukumkani wawushenxisa umsesane wakhe wokutywina esandleni sakhe waza wawunika uHaman unyana kaHamedata umAgagi, lowo wayebonakalisa ubutshaba kumaYuda.
11  Yaye ukumkani wahlabela mgama wathi kuHaman: “Unikwe isilivere, nabantu, ukuba wenze kubo ngokuvumelana nokulungileyo emehlweni akho.”
12  Kwandula ke kwabizwa oonobhala bakakumkani ngenyanga yokuqala ngomhla wayo weshumi elinesithathu, kwaza kwabhalwa ngokuvumelana nako konke oko uHaman wayekuyalele amabamba kakumkani neerhuluneli ezazilawula kumaphondo ahlukahlukeneyo, neenkosana zezizwana ezahlukahlukeneyo, zephondo ngalinye, ngesimbo salo sokubhala, nesizwana ngasinye ngolwimi lwaso; kwabhalwa kwaza kwatywinwa ngomsesane wokutywina kakumkani egameni likaKumkani uAhaswerosi.
13  Kwathunyelwa iincwadi ngabathwali besigidimi kuwo onke amaphondo kakumkani, ukuba kubhujiswe, kubulawe kuze kutshatyalaliswe onke amaYuda, umfana kunye nendoda endala, abantwana nabafazi, ngosuku olunye, ngomhla weshumi elinesithathu kwinyanga yeshumi elinesibini, oko kukuthi, ngenyanga enguAdare, nokuze kuphangwe amaxhoba abo.
14  Umbhalo okhutshelweyo wawuza kunikwa bonke ababekumaphondo ahlukahlukeneyo njengomthetho upapashwe kuzo zonke izizwana, ukuze zilungele olu suku.
15  Baphuma abathwali besigidimi, bekhawuleza ngenxa yelizwi likakumkani, kwaye umthetho wawiswa kwinqaba iShushan. Ke yena ukumkani noHaman, bahlala phantsi ukuze basele; kodwa kwakusisiphithiphithi kwisixeko saseShushan.
