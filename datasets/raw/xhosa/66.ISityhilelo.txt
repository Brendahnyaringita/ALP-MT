10  Ndabona enye ingelosi eyomeleleyo isihla ivela ezulwini, ivathiswe ngelifu, kwakukho umnyama entlokweni yayo, ubuso bayo bunjengelanga, neenyawo zayo zinjengeentsika zomlilo,
2  yaye esandleni sayo yayinomsongo omncinane uvulekile. Yabeka unyawo lwayo lwasekunene elwandle, lwaza olwasekhohlo lwasemhlabeni,
3  yadanduluka ngelizwi elikhulu ngathi yingonyama igquma. Yathi yakudanduluka, iindudumo ezisixhenxe zavakalisa amazwi azo.
4  Ndithe xa ndiza kuyibhala into eyayithethwa ziindudumo ezisixhenxe, ndeva ilizwi liphuma ezulwini lisithi: “Zitywine izinto iindudumo ezisixhenxe ezizithethileyo, uze ungazibhali phantsi.”
5  Yaye ingelosi endayibonayo imi elwandle nasemhlabeni yaphakamisela ezulwini isandla sayo sasekunene,
6  yaza ngaLowo uphila ngonaphakade kanaphakade, owadala izulu nezinto ezikulo nomhlaba nezinto ezikuwo nolwandle nezinto ezikulo, yafunga yathi: “Akusayi kulityaziswa;
7  kodwa iya kuthi yakufika imihla yokuba ingelosi yesixhenxe ivuthele ixilongo layo, ipheleliswe imfihlelo engcwele kaThixo ngokweendaba ezilungileyo awazivakalisayo kumakhoboka akhe abaprofeti.”
8  Kwakhona ilizwi endalivayo liphuma ezulwini lathetha nam lisithi: “Hamba, uwuthabathe umsongo ovulekileyo osesandleni sengelosi emi elwandle nasemhlabeni.”
9  Ndaya ke kuyo ingelosi ndaza ndayicela ukuba indinike umsongo omncinane. Yathi kum: “Wuthabathe uze uwutye uwugqibe, kwaye uya kusenza krakra isisu sakho, kodwa emlonyeni wakho uya kuba mnandi njengobusi.”
10  Ndawuthabatha umsongo omncinane esandleni sengelosi ndaza ndawutya ndawugqiba, yaye emlonyeni wam wawumnandi njengobusi; kodwa xa ndawutyayo ndawugqiba, saba krakra isisu sam.
11  Baza bathi kum: “Umele uprofete kwakhona ngokubhekisele kwizizwana neentlanga neelwimi nookumkani abaninzi.”
4  Emva kwezi zinto ndabona, yaye, khangela! umnyango ovulekileyo ezulwini, nelizwi lokuqala endalivayo lalingathi lelexilongo, lithetha nam, lisithi: “Nyukela apha, ndikubonise izinto ezimele zenzeke.”
2  Emva kwezi zinto ngoko nangoko ndaba kumandla omoya: yaye, khangela! nantso itrone imi endaweni yayo ezulwini, kukho ohleliyo etroneni leyo.
3  Yaye lowo uhleliyo, ngembonakalo, unjengelitye leyaspisi nelitye elimbala ubomvu elixabisekileyo, itrone ijikelezwe ngumnyama onjenge-emeraldi ngembonakalo.
4  Yaye itrone ijikelezwe ziitrone ezingamashumi amabini anesine, kwaye kwezi trone ndabona kuhleli abadala abangamashumi amabini anesine bembethe izambatho zangaphezulu ezimhlophe, ibe ezintlokweni zabo izizithsaba zegolide.
5  Apho etroneni kuphuma imibane namazwi neendudumo; yaye kukho izibane ezisixhenxe zomlilo zivutha phambi kwetrone, zona zithetha oomoya abasixhenxe bakaThixo.
6  Naphambi kwetrone kukho, ngokungathi kunjalo, ulwandle olubuglasi lunjengekristale. Phakathi kwetrone nangokujikeleze itrone kukho izidalwa eziphilayo ezine ezizele ngamehlo ngaphambili nangasemva.
7  Esokuqala isidalwa esiphilayo sinjengengonyama, esesibini isidalwa esiphilayo sinjengethole lenkomo eliyinkunzi, esesithathu isidalwa esiphilayo sinobuso obunjengobomntu, yaye esesine isidalwa esiphilayo sinjengokhozi oluphaphazelayo.
8  Zona ke izidalwa eziphilayo ezine, ngasinye sazo sinamaphiko amathandathu; zizele ngamehlo azijikelezileyo nangaphantsi. Kwaye aziphumli imini nobusuku njengoko zisithi: “Ungcwele, ungcwele, ungcwele uYehova uThixo, uSomandla, lowo wayekho nokhoyo nozayo.”
9  Xa sukuba izidalwa eziphilayo zinikela uzuko nembeko nombulelo kuLowo uhleli etroneni, Lowo uphila ngonaphakade kanaphakade,
10  abadala abangamashumi amabini anesine bawa phantsi phambi kwaLowo uhleli etroneni, bamnqule Lowo uphila ngonaphakade kanaphakade, baze baphose izithsaba zabo phambi kwetrone, besithi:
11  “Ufanele, Yehova, Thixo wethu, ukwamkela uzuko nembeko namandla, ngenxa yokuba wadala zonke izinto, nangenxa yokuthanda kwakho zabakho yaye zadalwa.”
11  Ke kaloku ndanikwa ingcongolo enjengentonga njengoko yayisithi: “Sukuma uze ulinganise ingcwele yetempile kaThixo nesibingelelo nabo banqulayo kuyo.
2  Kodwa yona intendelezo engaphandle kwengcwele yetempile, yiphosele phandle ngokupheleleyo ungayilinganisi, kuba inikelwe ezintlangeni, yaye ziya kusinyathela ngeenyawo isixeko esingcwele kangangeenyanga ezingamashumi amane anesibini.
3  Ngokunjalo ndiya kumisa amangqina amabini ukuba aprofete imihla eliwaka elinamakhulu amabini anamashumi amathandathu ambethe amarhonya.”
4  Wona afuziselwa yiminquma emibini neziphatho zezibane ezibini yaye ami phambi kweNkosi yomhlaba.
5  Ukuba nabani na ufuna ukuwonakalisa, kuphuma umlilo emilonyeni yawo uze uziqwenge iintshaba zawo; uya kubulawa ngolo hlobo ke umntu ofuna ukuwonakalisa.
6  Wona anegunya lokulivala izulu ukuba kungani mvula ebudeni bemihla yokuprofeta kwawo, yaye anegunya phezu kwamanzi lokuwajika abe ligazi nelokuwubetha umhlaba ngalo lonke uhlobo lwesibetho ngokufuthi kangangoko enqwenela.
7  Xa ebufezile ubungqina bawo, kuya kunyuka irhamncwa liphuma enzonzobileni, lenze imfazwe nawo, liwoyise lize liwabulale.
8  Kwaye izidumbu zawo ziya kuqungquluza endleleni ephangaleleyo yesixeko esikhulu eso ngengqiqo yokomoya sibizwa ngokuba yiSodom neYiputa, apho neNkosi yawo yabethelelwa khona.
9  Abantu bezizwana nezizwe neelwimi neentlanga baya kukhangela kwizidumbu zawo kangangeentsuku ezintathu ezinesiqingatha, bangavumi ukuba izidumbu zawo zingcwatywe.
10  Abo bemiyo phezu komhlaba baya kuba nemihlali ngenxa yawo, baziyolise, bathumelelane nezipho, ngenxa yokuba aba baprofeti babini babebathuthumbisa abo bemiyo phezu komhlaba.
11  Emva kweentsuku ezintathu ezinesiqingatha umoya wobomi ovela kuThixo wangena kuwo, kwaye ema ngeenyawo zawo, baza abo bawabonayo bangenwa luloyiko olukhulu.
12  Yaye eva ilizwi elikhulu liphuma ezulwini lisithi kuwo: “Nyukelani apha.” Aza enyukela ezulwini ngelifu, ziwabona iintshaba zawo.
13  Kwaye ngelo lixa kwabakho inyikima enkulu yomhlaba, yaza inxalenye yeshumi yesixeko yawa; yaye abantu abangamawaka asixhenxe babulawa yinyikima, abanye bothuka baza bamzukisa uTHIXO wezulu.
14  Uyeha wesibini udlule. Khangela! Uyeha wesithathu uyeza ngokukhawuleza.
15  Neyesixhenxe ingelosi yavuthela ixilongo layo. Kwaza kwabakho amazwi amakhulu ezulwini, esithi: “Ubukumkani behlabathi buthe baba bubukumkani beNkosi yethu nobukaKristu wayo, yaye iya kulawula njengokumkani ngonaphakade kanaphakade.”
16  Yaye abadala abangamashumi amabini anesine ababehleli phambi koThixo kwiitrone zabo bawa ngobuso babo baza bamnqula uThixo,
17  besithi: “Siyakubulela, Yehova Thixo, onguSomandla, Lowo ukhoyo nowayekho, ngenxa yokuba uye wathabatha amandla akho amakhulu waza waqalisa ukulawula njengokumkani.
18  Kodwa iintlanga zaqumba, nengqumbo yakho yeza, nexesha elimisiweyo lokuba abafileyo bagwetywe, nokuwanika umvuzo wawo amakhoboka akho abaprofeti nabo bangcwele nabo baloyikayo igama lakho, abancinane nabakhulu, nokonakalisa abo bawonakalisayo umhlaba.”
19  Yaye ingcwele yetempile kaThixo leyo isezulwini yavulwa, yaza ityeya yomnqophiso wakhe yabonwa kuyo ingcwele yetempile yakhe. Kwaza kwabakho imibane namazwi neendudumo nenyikima yomhlaba nesichotho esikhulu.
8  Xa yalivulayo elesixhenxe itywina, kwathi cwaka ezulwini kangangesiqingatha seyure.
2  Ndaza ndabona iingelosi ezisixhenxe ezima phambi koThixo, zinikwa amaxilongo asixhenxe.
3  Kwafika enye ingelosi yaza yema esibingelelweni, inesitya sesiqhumiso segolide; yanikwa isiqhumiso esininzi ukuba isinikele kunye nemithandazo yabo bonke abo bangcwele phezu kwesibingelelo segolide esasiphambi kwetrone.
4  Yaye umsi wesiqhumiso wenyuka esandleni sengelosi leyo kunye nemithandazo yabo bangcwele phambi koThixo.
5  Yandula ke ingelosi leyo yasithabatha isitya sesiqhumiso, yasizalisa ngenxalenye yomlilo wesibingelelo yaza yawuphosa emhlabeni. Ngoko kwabakho iindudumo namazwi nemibane nenyikima yomhlaba.
6  Zaza iingelosi ezisixhenxe ezinamaxilongo asixhenxe zalungiselela ukuwavuthela.
7  Eyokuqala yavuthela ixilongo layo. Kwabakho isichotho nomlilo ziphithikezwe negazi, kwaza oko kwaphoswa emhlabeni; saza isinye kwisithathu somhlaba satshiswa, nesinye kwisithathu semithi satshiswa, nabo bonke utyani obuluhlaza batshiswa.
8  Neyesibini ingelosi yavuthela ixilongo layo. Yaye okuthile okunjengentaba enkulu evutha ngumlilo kwaphoswa elwandle. Saza isinye kwisithathu solwandle saba ligazi;
9  nesinye kwisithathu sezidalwa eziselwandle ezinemiphefumlo safa, yaye isinye kwisithathu sezikhephe saphuka.
10  Neyesithathu ingelosi yavuthela ixilongo layo. Yaye inkwenkwezi enkulu evutha njengesibane yawa ezulwini, yawela phezu kwesinye kwisithathu semilambo naphezu kwemithombo yamanzi.
11  Igama lenkwenkwezi leyo libizwa ngokuba nguMhlonyane. Saza isinye kwisithathu samanzi sajika sangumhlonyane, yaye abaninzi ebantwini bafa ngamanzi lawo, ngenxa yokuba ayenziwe akrakra.
12  Neyesine ingelosi yavuthela ixilongo layo. Saza isinye kwisithathu selanga sabethwa nesinye kwisithathu senyanga nesinye kwisithathu seenkwenkwezi, ukuze isinye kwisithathu sazo senziwe mnyama nemini ingabi nalo ukhanyiso lwesinye kwisithathu sayo, nobusuku ngokunjalo.
13  Ndaza ndabona, ndeva ukhozi luphaphazela esazulwini sezulu lusithi ngelizwi elikhulu: “Yeha, yeha, yeha abo bemiyo phezu komhlaba ngenxa yezinye izandi zamaxilongo eengelosi ezintathu ezisele ziza kuvuthela amaxilongo azo!”
16  Ndeva ilizwi elikhulu liphuma engcweleni lisithi kwiingelosi ezisixhenxe: “Hambani nize niziphalaze izitya ezisixhenxe zomsindo kaThixo emhlabeni.”
2  Yemka eyokuqala, yasiphalaza isitya sayo emhlabeni. Kwabakho isilonda esenzakalisayo nesibuhlungu ebantwini ababenophawu lwerhamncwa nababenqula umfanekiso walo.
3  Eyesibini yasiphalaza isitya sayo elwandle. Lwaba ligazi elinjengelomntu ofileyo, yaza yafa yonke imiphefumlo ephilayo elwandle.
4  Eyesithathu yasiphalaza isitya sayo emilanjeni nasemithonjeni yamanzi. Yajika yaba ligazi.
5  Ndaza ndeva ingelosi ephezu kwamanzi isithi: “Ulilungisa Wena ukhoyo nowayekho, Wena unyanisekileyo, ngokuba uye wagqiba ekuthini,
6  njengoko beliphalazile igazi labangcwele nelabaprofeti, nabo ubanike igazi ukuba balisele. Kubafanele oko.”
7  Yaye ndeva isibingelelo sisithi: “Ewe, Yehova, Thixo Somandla, ziyinyaniso yaye zibubulungisa izigwebo zakho.”
8  Eyesine yasiphalaza isitya sayo elangeni; laza ilanga lanikwa ukuba libagqatse abantu ngomlilo.
9  Abantu bagqatswa bubushushu obukhulu, kodwa balinyelisa igama likaThixo, onegunya phezu kwezi zibetho, yaye abazange baguquke baze bamzukise.
10  Eyesihlanu yasiphalaza isitya sayo kwitrone yerhamncwa. Baza ubukumkani balo benziwa mnyama, baziluma iilwimi zabo ngenxa yentlungu yabo,
11  kodwa bamnyelisa uTHIXO wezulu ngenxa yeentlungu zabo nangenxa yezilonda zabo, yaye abazange baguquke kwimisebenzi yabo.
12  Eyesithandathu yasiphalaza isitya sayo kumlambo omkhulu umEfrate, atsha amanzi awo, ukuze ilungiswe indlela yookumkani abavela ekuphumeni kwelanga.
13  Ndabona amazwi aphefumlelweyo angahlambulukanga amathathu awayekhangeleka njengamasele ephuma emlonyeni wenamba nasemlonyeni werhamncwa nasemlonyeni womprofeti wobuxoki.
14  Enyanisweni, ngamazwi aphefumlelwe ziidemon nawenza imiqondiso, aphuma aye kookumkani bomhlaba omiweyo uphela, ukubahlanganisela ndawonye kwimfazwe yemini enkulu kaThixo uSomandla.
15  “Khangela! Ndiza njengesela. Unoyolo lowo uhlala ephaphile aze azigcine izambatho zakhe zangaphezulu, ukuze angahambi ze baze abantu bakhangele ukuhlazeka kwakhe.”
16  Yaye abahlanganisela ndawonye kwindawo ebizwa ngesiHebhere ngokuba yiHar–Magedon.
17  Eyesixhenxe yasiphalaza isitya sayo emoyeni. Kwaphuma ilizwi elikhulu engcweleni livela etroneni, lisithi: “Kwenzekile!”
18  Kwaza kwabakho imibane namazwi neendudumo, kwabakho nenyikima yomhlaba enkulu, nyikima leyo ekungazange kubekho inkulu njengayo nebanzi njengayo, embalini yabantu emhlabeni.
19  Yaye isixeko esikhulu sahlukana saziinxalenye ezintathu, nezixeko zeentlanga zawa; yaza iBhabhiloni Enkulu yakhunjulwa emehlweni kaThixo, ukuba ayinike indebe yewayini yomsindo wengqumbo yakhe.
20  Kanjalo, zonke iziqithi zasaba, neentaba azafunyanwa.
21  Kwesuka kwehla ezulwini phezu kwabantu isichotho esikhulu esilitye ngalinye laso lalimalunga nobunzima betalente, baza  abantu bamnyelisa uThixo ngenxa yeso sibetho sesichotho, kuba sasisikhulu ngokungaqhelekanga.
18  Emva koko ndabona enye ingelosi isihla ivela ezulwini, inegunya elikhulu; yaye ubuqaqawuli bayo bakhanyisela umhlaba uphela.
2  Yadanduluka ngelizwi elinamandla, isithi: “Iwile! IBhabhiloni Enkulu iwile, yaba yindawo yokuhlala iidemon nendawo yokuncathama wonke umoya ongahlambulukanga nendawo yokuncathama zonke iintaka ezingahlambulukanga nezithiyekileyo!
3  Kuba ngenxa yewayini yomsindo wohenyuzo lwayo zonke iintlanga ziye zaba ngamaxhoba, nookumkani bomhlaba bahenyuza nayo, nabarhwebi abahambahambayo bomhlaba baba zizityebi ngenxa yamandla obunewunewu bayo bokungabi nazintloni.”
4  Ndaza ndeva elinye ilizwi liphuma ezulwini lisithi: “Phumani kuyo, bantu bam, ukuze ningabelani nayo ngezono zayo, nokuze ningamkeliswa kwizibetho zayo.
5  Kuba izono zayo ziye zafumba zada zafikelela ezulwini, noThixo uye wazikhumbula izenzo zayo zokungekho sikweni.
6  Yenzani kuyo njengoko nayo ngokwayo yenzayo, nenze kuyo ngokuphindwe kabini, ewe, liphindeni kabini inani lezinto eyazenzayo; kwindebe eyafaka kuyo umxube yifakeleni ngokuphindwe kabini umxube kuyo.
7  Ngokomkhamo ezizukise nephile ngawo kubunewunewu bokungabi nazintloni, ukusa kuloo mkhamo yinikeni ukuthuthumba nokuzila. Kuba ithi entliziyweni yayo, ‘Ndingukumkanikazi, andingomhlolokazi, yaye andisayi kuze ndikubone ukuzila.’
8  Kungenxa yoko le nto ziya kuza ngamini-nye izibetho zayo, ukufa nokuzila nendlala, yaye iya kutshiswa ngokupheleleyo ngomlilo, ngenxa yokuba uYehova uThixo, oyigwebileyo, womelele.
9  “Yaye ookumkani bomhlaba abahenyuza nayo nabaphila kubunewunewu bokungabi nazintloni baya kulila bezimbambazela besentlungwini ngenxa yayo, xa bekhangela kumsi wokutsha kwayo,
10  ngoxa bemi mgama ngenxa yoloyiko abanalo ngokuthuthumba kwayo baze bathi, ‘Yeha, yeha, wena sixeko sikhulu, Bhabhiloni wena sixeko someleleyo, ngenxa yokuba ufike ngelixa elinye umgwebo wakho!’
11  “Kanjalo, abarhwebi abahambahambayo bomhlaba bayalila yaye bazilile ngenxa yayo, kuba akukho bani wokuthenga impahla yabo eninzi kwakhona,
12  impahla eninzi yegolide nesilivere nelitye elixabisekileyo neeperile nelinen ecikizekileyo nokumfusa nesilika nokungqombela; nayo yonk’ into yomthi onevumba elimnandi nalo lonke uhlobo lwento yophondo lwendlovu nalo lonke uhlobo lwento yowona mthi uxabisekileyo neyobhedu neyentsimbi neyemabhile;
13  kwanesinamon nesiqholo saseIndiya nesiqhumiso neoli yobulawu nentlaka yokuqhumisa newayini neoli yomnquma nomgubo ocolekileyo nengqolowa neenkomo nezimvu, namahashe neekari namakhoboka nemiphefumlo yabantu.
14  Ewe, isiqhamo esihle umphefumlo wakho owawusinqwenela simkile kuwe, nazo zonke izinto ezityebileyo nezinto ezinobuqhele-qhele zitshabalele kuwe, yaye abantu abasayi kuze bazifumane kwakhona.
15  “Abarhwebi abahambahambayo bezi zinto, ababa zizityebi ngayo, baya kumela mgama ngenxa yoloyiko abanalo ngokuthuthumba kwayo, balile bezilile,
16  besithi, ‘Yeha, yeha—isixeko esikhulu, esambethe ilinen ecikizekileyo nokumfusa nokungqombela, nesihonjiswe kakhulu ngesihombo segolide nelitye elinqabileyo neperile,
17  ngenxa yokuba buphanziswe ngelixa elinye ubutyebi obukhulu kangaka!’ “Wonke umphathi wenqanawa naye wonke umntu ohamba ngolwandle naphi na, noomatiloshe nabo bonke abo baziphilisa ngokusebenza elwandle, bema mgama
18  baza badanduluka njengoko babekhangele kumsi wokutsha kwayo baza bathi, ‘Sisiphi na isixeko esinjengesi sixeko sikhulu?’
19  Baphosa uthuli phezu kweentloko zabo baza badanduluka, belila kwaye bezilile, besithi, ‘Yeha, yeha—isixeko esikhulu, abathi kuso bonke abo banezikhephe elwandle baba zizityebi ngenxa yokuxabisa kwaso kakhulu, kuba ngelixa elinye siye saphanziswa!’
20  “Chulumanca ngenxa yaso, Owu zulu, nani bangcwele nani bapostile nani baprofeti, ngenxa yokuba uThixo usigwebile ngenxa yenu!”
21  Yaye ingelosi eyomeleleyo yaphakamisa ilitye elinjengelitye elikhulu lokusila yaza yaliphosa elwandle, isithi: “Ngaloo ndlela ngokugadlela okukhawulezileyo iBhabhiloni isixeko esikhulu iya kuphoselwa phantsi, ingabi safunyanwa kwakhona.
22  Nesandi seemvumi ezizipheleka ngohadi nesabadlali bomculo nesababethi-zimbande nesabavutheli-maxilongo asisayi kuze siviwe kwakhona kuwe, yaye akukho ngcibi yawo nawuphi na umsebenzi eya kuze ifunyanwe kwakhona kuwe, nesandi selitye lokusila asisayi kuze siviwe kwakhona kuwe,
23  yaye akukho kukhanya kwasibane kuya kuze kukhanye kwakhona kuwe, ibe akukho lizwi lamyeni nelamtshakazi liya kuze liviwe kwakhona kuwe; ngenxa yokuba abarhwebi bakho abahambahambayo babengabantu abakuluhlu oluphezulu emhlabeni, kuba ngoqheliselo lwakho lokusebenzelana nemimoya zonke iintlanga zalahlekiswa.
24  Ewe, kuso kwafunyanwa igazi labaprofeti nelabo bangcwele nelabo bonke abaye babulawa ngogonyamelo emhlabeni.”
17  Enye yeengelosi ezisixhenxe ezazinezitya ezisixhenxe yeza yathetha nam, isithi: “Yiza, ndikubonise umgwebo wehenyukazi elikhulu elihleli phezu kwamanzi amaninzi,
2  abahenyuze nalo ookumkani bomhlaba, baza abemi bomhlaba banxiliswa yiwayini yohenyuzo lwalo.”
3  Yandithwalela entlango emandleni omoya. Ndaza ndabona umfazi ehleli phezu kwerhamncwa elimbala ungqombela, lizele ngamagama onyeliso, lineentloko ezisixhenxe neempondo ezilishumi.
4  Umfazi lowo wayevathiswe ngezimfusa nezingqombela, ehonjiswe ngegolide nelitye elixabisekileyo neeperile, enendebe yegolide esandleni sakhe, izele zizinto ezilizothe nezinto ezingahlambulukanga zohenyuzo lwakhe.
5  Ebunzini lakhe kwakubhalwe igama, imfihlelo: “IBhabhiloni Enkulu, unina wamahenyukazi nowezinto ezilizothe zomhlaba.”
6  Ndambona umfazi lowo enxilile ligazi labangcwele naligazi lamangqina kaYesu. Ndithe ndakumbona ndamangaliswa ngomangaliseko olukhulu.
7  Yathi kum ingelosi: “Kutheni na wamangaliswa? Ndiza kukuxelela imfihlelo ngalo mfazi nangerhamncwa eli limthweleyo, lineentloko ezisixhenxe neempondo ezilishumi:
8  Irhamncwa owalibonayo lalikho, kodwa alikho, ukanti sele liza kunyuka liphume enzonzobileni, yaye liza kuya entshabalalweni. Baya kumangaliswa bancome abo bemiyo phezu komhlaba, xa belibona eli rhamncwa elaye likho, elingekhoyo, likho noko, kodwa amagama abo akabhalwanga kumsongo wobomi ukususela ekusekweni kwehlabathi.
9  “Nantsi ke inkcazelo yobulumko yako konke oku: Iintloko ezisixhenxe zithetha iintaba ezisixhenxe, ahleli phezu kwazo umfazi.
10  Yaye kukho ookumkani abasixhenxe: abahlanu bawile, omnye ukho, omnye akakafiki, kodwa xa athe wafika umele ahlale ithuba elifutshane.
11  Irhamncwa elalikho kodwa elingekhoyo, lona lingowesibhozo ukumkani, kodwa ophuma kwaba basixhenxe, kwaye liyemka liye entshabalalweni.
12  “Iimpondo ezilishumi ozibonileyo zithetha ookumkani abalishumi, abangekafumani bukumkani, kodwa bathi bafumane igunya njengookumkani ilixa elinye kunye nerhamncwa.
13  Bona banengcamango enye, yaye banikela amandla negunya labo kwirhamncwa.
14  Baya kulwa neMvana, kodwa, ngenxa yokuba iyiNkosi yeenkosi noKumkani wookumkani, iMvana iya kuboyisa. Ngokunjalo, nabo babiziweyo nabanyuliweyo nabathembekileyo abakunye nayo baya koyisa nabo.”
15  Yandula yathi kum: “Amanzi owabonileyo, apho lihleli khona ihenyukazi, athetha izizwana nezihlwele neentlanga neelwimi.
16  Iimpondo ezilishumi ozibonileyo, nerhamncwa, ngabo baya kulithiya ihenyukazi, baliphanzise, balihlube libe ze, bazidle iinxalenye zenyama yalo baze balitshise ngokupheleleyo ngomlilo.
17  Kuba uThixo ubeke oko ezintliziyweni zabo ukuba baphumeze ingcamango yakhe, baphumeze nengcamango yabo enye yokunikela ubukumkani babo kwirhamncwa, ade afezekiswe amazwi kaThixo.
18  Umfazi ombonileyo yena uthetha isixeko esikhulu esinobukumkani phezu kookumkani bomhlaba.”
9  Neyesihlanu ingelosi yavuthela ixilongo layo. Yaye ndabona inkwenkwezi eyayiwele emhlabeni ivela ezulwini, yaza yanikwa isitshixo somhadi wenzonzobila.
2  Yawuvula umhadi wenzonzobila, kwaza kwenyuka umsi uphuma emhadini apho njengomsi weziko elikhulu, lamnyama ilanga nomoya ngumsi womhadi lowo.
3  Emsini apho kwaphuma iinkumbi zaya emhlabeni; zanikwa igunya elifanayo neloonomadudwane bomhlaba.
4  Zaxelelwa ukuba zonakalise kungekhona utyani bomhlaba nayo nayiphi na into eluhlaza nawo nawuphi na umthi, kodwa kuphela abo bantu bangenalo itywina likaThixo emabunzini abo.
5  Yaye ezo nkumbi zanikwa, kungekhona igunya lokubabulala, kodwa elokubathuthumbisa iinyanga ezintlanu, kwaye ukuthuthunjiswa kwabo kwakunjengokuthuthumbisa kukanomadudwane xa athe wahlaba umntu.
6  Ngaloo mihla abantu baya kukufuna ukufa, bangakufumani, baya kukunqwenela ukufa, kusuke ukufa kusabe kubo.
7  Imfano yeenkumbi yayinentsobi yamahashe alungiselelwe idabi; yaye ezintlokweni zazo kwakukho oko kwakubonakala ngathi zizithsaba ezinjengegolide, nobuso bazo babunjengobuso babantu,
8  kodwa zazineenwele ezinjengeenwele zabafazi. Amazinyo azo ayenjengalawo eengonyama;
9  yaye zazinezigcina-zifuba ezinjengezigcina-zifuba zentsimbi. Isandi samaphiko azo sasinjengesandi seenqwelo zamahashe amaninzi, ebaleka esiya edabini.
10  Kanjalo, zinemisila nezamvila njengoonomadudwane; yaye emisileni yazo ligunya lazo lokwenzakalisa abantu iinyanga ezintlanu.
11  Zinokumkani phezu kwazo, ingelosi yenzonzobila. NgesiHebhere igama lakhe nguAbhadon, kodwa ngesiGrike unegama elinguApoliyon.
12  Omnye uyeha udlule. Khangela! Ooyeha ababini abangakumbi bayeza emva kwezi zinto.
13  Neyesithandathu ingelosi yavuthela ixilongo layo. Yaye ndeva elinye ilizwi liphuma ezimpondweni zesibingelelo segolide esiphambi koThixo
14  lisithi kwingelosi yesithandathu, eyayinexilongo: “Zikhulule iingelosi ezine ezibotshwe ngakumlambo omkhulu umEfrate.”
15  Zaza iingelosi ezine zakhululwa, ezibe zilungiselelwe ilixa nemini nenyanga nonyaka, ukuba zibulale isinye kwisithathu sabantu.
16  Yaye inani lemikhosi yamahashe lalingamashumi amabini amawaka aphindwe ngeshumi lamawaka: ndaliva inani layo.
17  Kwaye le yindlela endawabona ngayo amahashe embonweni, nabo babehleli phezu kwawo: babenezigcina-zifuba ezibomvu bumlilo neziluhlaza buhakinto nezilubhelu busalfure; neentloko zamahashe zazinjengeentloko zeengonyama, nasemilonyeni yawo kwakuphuma umlilo nomsi nesalfure.
18  Ngezi zibetho zithathu isinye kwisithathu sabantu sabulawa, ngomlilo nomsi nesalfure eyaphuma emilonyeni yawo.
19  Kuba igunya lala mahashe lisemilonyeni yawo nasemisileni yawo; imisila yawo injengeenyoka yaye ineentloko, kwaye ngayo ayonakalisa.
20  Kodwa abanye abantu abangazange babulawe zezi zibetho abazange baguquke kwimisebenzi yezandla zabo, baze bayeke ukunqula iidemon nezithixo zegolide nezesilivere nezobhedu nezelitye nezomthi, ezingenako ukubona nokuva nokuhamba;
21  yaye abazange baguquke ekubulaleni kwabo nakuqheliselo lwabo lokusebenzelana nemimoya nakuhenyuzo lwabo nakubusela babo.
7  Emva koko ndabona iingelosi ezine zimi kwiimbombo zone zomhlaba, zibambe ngokuqinileyo imimoya yomine yomhlaba, ukuze kungabikho moya uvuthuza emhlabeni okanye elwandle okanye nakuwuphi na umthi.
2  Ndabona enye ingelosi inyuka ivela empumalanga, inetywina loThixo ophilayo; yaza yadanduluka ngelizwi elikhulu kwiingelosi ezine ezazinikwe ukuba ziwonakalise umhlaba nolwandle,
3  isithi: “Musani ukuwonakalisa umhlaba nolwandle nemithi, de kube semva kokuba siwatywinile amakhoboka oThixo wethu emabunzini awo.”
4  Ndaliva inani labo batywinwayo, ikhulu elinamashumi amane anesine lamawaka, abatywinwa bephuma kuzo zonke izizwe zoonyana bakaSirayeli:
5  Kwisizwe sakwaYuda kwatywinwa ishumi elinesibini lamawaka;kwisizwe sakwaRubhen ishumi elinesibini lamawaka;kwisizwe sakwaGadi ishumi elinesibini lamawaka;
6  kwisizwe sakwa-Ashere ishumi elinesibini lamawaka;kwisizwe sakwaNafetali ishumi elinesibini lamawaka;kwisizwe sakwaManase ishumi elinesibini lamawaka;
7  kwisizwe sakwaSimeyon ishumi elinesibini lamawaka;kwisizwe sakwaLevi ishumi elinesibini lamawaka;kwisizwe sakwaIsakare ishumi elinesibini lamawaka;
8  kwisizwe sakwaZebhulon ishumi elinesibini lamawaka;kwisizwe sakwaYosefu ishumi elinesibini lamawaka;kwisizwe sakwaBhenjamin kwatywinwa ishumi elinesibini lamawaka.
9  Emva koko, khangela! ndabona naso isihlwele esikhulu, ekungekho mntu wakwaziyo ukusibala, siphuma kuzo zonke iintlanga nezizwe nezizwana neelwimi, simi phambi kwetrone naphambi kweMvana, sambethe imiwunduzo emhlophe; yaye kwakukho amasebe esundu ezandleni zaso.
10  Sasidanduluka ngelizwi elikhulu, sisithi: “Usindiso silufumene kuThixo wethu, ohleli etroneni, nakuyo iMvana.”
11  Yaye zonke iingelosi zazimi zijikeleze itrone nabadala nezidalwa eziphilayo ezine, zaza zawa ngobuso bazo phambi kwetrone, zanqula uThixo,
12  zisithi: “Amen! Ukubongwa nozuko nobulumko nombulelo nembeko namandla nokomelela makube kuThixo wethu ngonaphakade kanaphakade. Amen.”
13  Wandula omnye wabadala wathi kum: “Aba bambethe imiwunduzo emhlophe, bangoobani na yaye bevela phi na?”
14  Ndathi kuye: “Nkosi yam, nguwe owaziyo.” Waza wathi kum: “Aba ngabo baphuma embandezelweni enkulu, bayihlamba imiwunduzo yabo bayenza mhlophe egazini leMvana.
15  Kungenxa yoko le nto bephambi kwetrone kaThixo, benikela inkonzo engcwele kuye imini nobusuku etempileni yakhe; yaye Lowo uhleli etroneni uya kutwabulula intente yakhe phezu kwabo.
16  Abasayi kulamba yaye bengayi kunxanwa kwakhona, nelanga aliyi kubagqatsa okanye beve ubushushu obutshisayo,
17  ngenxa yokuba iMvana, ephakathi kwetrone, iya kubalusa, ibakhokelele emithonjeni yamanzi obomi. Yaye uThixo uya kuzisula zonke iinyembezi emehlweni abo.”
22  Yandibonisa umlambo wamanzi obomi, ungcwengeke njengekristale, uqukuqela uphuma kwitrone kaThixo neyeMvana
2  usihla embindini wendlela yaso ephangaleleyo. Macala omabini alo mlambo kwakukho imithi yobomi eneentlobo zeziqhamo ezilishumi elinesibini, ivelisa iziqhamo zayo nyanga nganye. Yaye amagqabi emithi ayengawokuphilisa iintlanga.
3  Akusayi kuba sabakho siqalekiso. Kodwa itrone kaThixo neyeMvana ziya kuba kweso sixeko, namakhoboka akhe aya kunikela inkonzo engcwele kuye;
4  yaye aya kububona ubuso bakhe, negama lakhe liya kuba semabunzini awo.
5  Akusayi kubakho busuku khona, kungasayi kubakho mfuneko yokukhanya kwesibane nokukhanya kwelanga, kuba uYehova uThixo uya kuwakhanyisela, yaye aya kulawula njengookumkani ngonaphakade kanaphakade.
6  Yaza yathi kum: “La mazwi athembekile yaye ayinyaniso; ewe, uYehova uTHIXO wamazwi aphefumlelweyo abaprofeti wathumela ingelosi yakhe ukuba ibonise amakhoboka akhe izinto ezimele zenzeke kamsinya.
7  Kwaye, khangela! ndiyeza ngokukhawuleza. Unoyolo nabani na owagcinayo amazwi esiprofeto salo msongo.”
8  Kaloku, mna Yohane ndingulowo wayeziva nowayezibona ezi zinto. Yaye xa ndevayo ndaza ndabona, ndawa phantsi ukuba ndinqule phambi kweenyawo zengelosi eyayindibonisa ezi zinto.
9  Kodwa yathi kum: “Lumka! Ungakwenzi oko! Nam ndilikhoboka nje kuphela kunye nawe nabazalwana bakho abangabaprofeti nabo bagcina amazwi alo msongo. Nqula uThixo.”
10  Yathi kwakhona: “Musa ukuwatywina amazwi esiprofeto salo msongo, kuba ixesha elimisiweyo likufuphi.
11  Lowo wenza okungebobulungisa, makaqhubeke esenza okungebobulungisa; lowo unyhukunyhuku makaqhubeke esenziwa nyhukunyhuku; kodwa lowo ulilungisa makaqhubeke esenza ubulungisa, nalowo ungcwele makaqhubeke engcwalisiwe.
12  “‘Khangela! Ndiyeza ngokukhawuleza, ukuze ndivuze ngamnye ngokwemisebenzi yakhe.
13  NdinguAlfa no-Omega, owokuqala nowokugqibela, isiqalo nesiphelo.
14  Banoyolo abo bayihlambayo imiwunduzo yabo, kuba baya kunikwa igunya lokuya kwimithi yobomi baze bangene esixekweni ngamasango aso.
15  Ngaphandle zizinja nabo basebenzelana nemimoya nabahenyuzi nababulali nabanquli-zithixo naye wonk’ ubani othanda noqhubeka nobuxoki.’
16  “‘Mna, Yesu, ndayithuma ingelosi yam ukunikela ubungqina kuni ngezi zinto kuwo amabandla. Mna ndiyingcambu nenzala kaDavide, nekhwezi eliqaqambileyo lokusa.’”
17  Umoya nomtshakazi bathi: “Yiza!” Lowo uvayo makathi: “Yiza!” Lowo unxaniweyo makeze; lowo uthandayo makawathabathe amanzi obomi ngesisa.
18  “Ndinikela ubungqina kubo bonke abawevayo amazwi esiprofeto salo msongo: Ukuba nabani na uyongeza kwezi zinto, uThixo uya kongeza kuye izibetho ezibhaliweyo kulo msongo;
19  yaye ukuba nabani na ususa nantoni na kumazwi omsongo wesi siprofeto, uThixo uya kusisusa isahlulo sakhe emithini yobomi nakwisixeko esingcwele, zinto ezo ekubhalwe ngazo kulo msongo.
20  “Lowo unikela ubungqina ngezi zinto uthi, ‘Ewe; ndiyeza ngokukhawuleza.’” “Amen! Yiza, Nkosi Yesu.”
21  Ngamana ububele obungasifanelanga beNkosi uYesu Kristu bungaba nabo bangcwele.
6  Ndabona xa iMvana yalivulayo elinye lamatywina asixhenxe, ndaza ndeva esinye sezidalwa eziphilayo ezine sisithi ngelizwi elingathi lelendudumo: “Yiza!”
2  Yaye khangela! ndabona nalo ihashe elimhlophe; lowo wayehleli phezu kwalo wayenesaphetha; yaye wanikwa isithsaba, waza waphuma esoyisa nokuze akuphelelise ukoyisa kwakhe.
3  Xa yalivulayo elesibini itywina, ndeva isidalwa esiphilayo sesibini sisithi: “Yiza!”
4  Kwaphuma elinye ihashe elimbala ubumlilorha; lowo wayehleli phezu kwalo wanikwa ukuba asuse uxolo emhlabeni ukuze babulalane ngogonyamelo; wanikwa nekrele elikhulu.
5  Xa yalivulayo elesithathu itywina, ndeva isidalwa esiphilayo sesithathu sisithi: “Yiza!” Yaye khangela! ndabona nalo ihashe elimnyama; lowo wayehleli phezu kwalo wayenesikali esandleni sakhe.
6  Ndaza ndeva ilizwi ngokungathi kuphakathi kwezidalwa eziphilayo ezine lisithi: “Ilitha yengqolowa iya kubiza idenariyo, neelitha ezintathu zerhasi zibize idenariyo; ioli yomnquma newayini uze ungayonakalisi.”
7  Xa yalivulayo elesine itywina, ndeva ilizwi lesidalwa esiphilayo sesine lisithi: “Yiza!”
8  Yaye khangela! nalo ihashe eliluthuthu; lowo wayehleli phezu kwalo wayenguKufa igama lakhe. Kwaye iHadesi yayimlandela ngokusondeleyo. Banikwa igunya phezu kwenxalenye yesine yomhlaba, lokubulala ngekrele elide nangokunqongophala kokutya nangesibetho esibulalayo nangamarhamncwa omhlaba.
9  Xa yalivulayo elesihlanu itywina, ndabona phantsi kwesibingelelo imiphefumlo yabo babulawa ngogonyamelo ngenxa yelizwi likaThixo nangenxa yomsebenzi wokungqina ababefudula benawo.
10  Yaye badanduluka ngelizwi elikhulu, besithi: “Koda kube nini na, Nkosi enguMongami ongcwele noyinyaniso, uyekile ukugweba nokuphindezelela igazi lethu kwabo bahleli emhlabeni?”
11  Ngamnye wabo wanikwa umwunduzo omhlophe; baza baxelelwa ukuba basaya kuphumla ithuba elincinane, lide liphelele inani labazalwana babo abangamakhoboka angamadlelane abo, ababesele beza kubulawa nabo njengabo.
12  Ndabona xa yalivulayo elesithandathu itywina, kwaza kwabakho inyikima yomhlaba enkulu; ilanga laba mnyama njengerhonya loboya, nenyanga iphela yaba njengegazi,
13  neenkwenkwezi zezulu zawela emhlabeni, njengaxa umkhiwane ogungqiswa ngumoya omkhulu uwisa amakhiwane awo angavuthwanga.
14  Laza izulu lemka njengomsongo osongwayo, zonke iintaba nazo zonke iziqithi zashenxiswa kwiindawo zazo.
15  Ookumkani bomhlaba nabo bakuluhlu oluphezulu nabaphathi-mikhosi nezityebi nabo bomeleleyo nawo onke amakhoboka nabo bonke abantu abakhululekileyo bazifihla emiqolombeni nasemaweni eentaba.
16  Yaye babesithi kwiintaba nakumawa: “Siweleni nize nisifihle ebusweni baLowo uhleli etroneni nakuyo ingqumbo yeMvana,
17  ngenxa yokuba ifikile imini enkulu yengqumbo yabo, ngubani na onako ukuma?”
21  Ndabona izulu elitsha nomhlaba omtsha; kuba izulu langaphambili nomhlaba wangaphambili wadlula, nolwandle alusekho.
2  Ndabona kwanesixeko esingcwele, iYerusalem Entsha, sisihla siphuma ezulwini kuThixo yaye silungisiwe njengomtshakazi ehonjiselwe indoda yakhe.
3  Ngako oko ndeva ilizwi elikhulu livela etroneni lisithi: “Khangela! Intente kaThixo iphakathi koluntu, yaye uya kuhlala nalo, lube ngabantu bakhe. Naye abe nguThixo walo.
4  Uya kuzisula zonke iinyembezi emehlweni abo, kungabi sabakho kufa, kungabi sabakho kuzila nakukhala nantlungu kwakhona. Izinto zangaphambili zidlule.”
5  Waza Lowo uhleli etroneni wathi: “Khangela! Zonke izinto ndizenza ntsha.” Kanjalo, uthi: “Bhala, kuba la mazwi athembekile yaye ayinyaniso.”
6  Wathi kum kwakhona: “Kwenzekile! NdinguAlfa no-Omega, isiqalo nesiphelo. Nabani na onxaniweyo ndiya kumnika emthonjeni wamanzi obomi ngesisa.
7  Nabani na owoyisayo uya kuzidla ilifa ezi zinto, yaye ndiya kuba nguThixo wakhe yena abe ngunyana wam.
8  Kodwa ke wona amagwala nabangenalo ukholo nabalizothe ngenxa yobunyhukunyhuku babo nababulali nabahenyuzi nabasebenzelana nemimoya nabanquli-zithixo nawo onke amaxoki, isahlulo sabo siya kuba sedikeni elivutha umlilo nesalfure. Oku kuthetha ukufa kwesibini.”
9  Kweza enye yeengelosi ezisixhenxe ezazinezitya ezisixhenxe ezazizele zizibetho zokugqibela ezisixhenxe, yathetha nam yathi: “Yiza apha, ndiza kukubonisa umtshakazi, umfazi weMvana.”
10  Ngoko yandithwala ngamandla omoya yandisa kuyo intaba enkulu nephakamileyo, yaza yandibonisa isixeko esingcwele, iYerusalem, sisihla siphuma ezulwini kuThixo
11  sinozuko lukaThixo. Ubukhazikhazi baso babunjengelona litye lixabisekileyo, njengelitye leyaspisi elikhanya ngokwekristale.
12  Sasinodonga olukhulu oluphakamileyo, namasango alishumi elinesibini, yaye emasangweni iziingelosi ezilishumi elinesibini, kubhalwe namagama ezizwe ezilishumi elinesibini zoonyana bakaSirayeli.
13  Ngasempuma yayingamasango amathathu, nangasemntla ingamasango amathathu, nangasemzantsi ingamasango amathathu, nangasentshona ingamasango amathathu.
14  Udonga lwesixeko lwalunamatye esiseko alishumi elinesibini, kuwo ingamagama alishumi elinesibini abapostile abalishumi elinesibini beMvana.
15  Lowo wayethetha nam wayephethe ingcongolo yegolide yokulinganisa, ukuze alinganise ngayo isixeko namasango aso nodonga lwaso.
16  Isixeko eso sasinamacala amane alinganayo, ubude baso bungangobubanzi baso. Wasilinganisa isixeko ngengcongolo, saba ziitadiya ezilishumi elinesibini lamawaka; ubude nobubanzi nokuphakama kwaso kuyalingana.
17  Walulinganisa nodonga lwaso, lwaba ziikubhite ezilikhulu elinamashumi amane anesine, ngokomlinganiselo womntu, okwangowengelosi.
18  Isakhiwo sodonga lwaso sasiyiyaspisi, isixeko sona sasiyigolide esulungekileyo njengeglasi ekhanyayo.
19  Iziseko zodonga lwesixeko zazihonjiswe ngalo lonke uhlobo lwelitye elixabisekileyo: isiseko sokuqala sasiyiyaspisi, esesibini iyisafire, esesithathu iyikalkedoni, esesine iyiemeraldi,
20  esesihlanu iyisardoniksi, esesithandathu iyisardiyo, esesixhenxe iyikrizolite, esesibhozo iyibherilo, esesithoba iyitopazi, eseshumi iyikrizoprazi, eseshumi elinanye iyihakinto, eseshumi elinesibini iyiamethiste.
21  Kanjalo, amasango alishumi elinesibini ayeziiperile ezilishumi elinesibini; ngalinye lamasango lalenziwe ngeperile enye. Nendlela ephangaleleyo yesixeko yayiyigolide esulungekileyo, njengeglasi ekhanyayo.
22  Andibonanga tempile kuso, kuba uYehova uThixo uSomandla uyitempile yaso, kwaneMvana iyiyo.
23  Yaye akukho mfuneko yalanga nanyanga yokukhanyisa kweso sixeko, kuba ubuqaqawuli bukaThixo busikhanyisile, yaye iMvana isisibane saso.
24  Iintlanga ziya kuhamba ekukhanyeni kwaso, nookumkani bomhlaba baya kuzisa kuso uzuko lwabo.
25  Amasango aso akayi kuvalwa konke konke emini, kuba ubusuku abuyi kubakho apho.
26  Yaye baya kuzisa uzuko nembeko yeentlanga kuso.
27  Akukho nanye into engengcwele okanye umntu owenza into elizothe nolixoki oya kungena kuso; kuphela ngabo babhaliweyo kumsongo wobomi weMvana abaya kungena.
13  Yaza yema ngxi phezu kwentlabathi yolwandle. Yaye ndabona irhamncwa linyuka liphuma elwandle, lineempondo ezilishumi neentloko ezisixhenxe, ezimpondweni zalo izizithsaba ezilishumi, kodwa kwiintloko zalo ingamagama onyeliso.
2  Irhamncwa endalibonayo lalinjengehlosi, kodwa iinyawo zalo zazinjengezebhere, nomlomo walo unjengomlomo wengonyama. Yaza inamba yanika irhamncwa elo amandla alo netrone yalo negunya elikhulu.
3  Ndaza ndabona enye yeentloko zalo ingathi ixatyelwe yafa, kodwa inxeba lalo lokufa laphila, waza wonke umhlaba walilandela, ulincoma, irhamncwa elo.
4  Yaye bayinqula inamba ngenxa yokuba yanika irhamncwa igunya, balinqula nerhamncwa besithi: “Ngubani na onjengerhamncwa elo, ingubani na onako ukulwa idabi nalo?”
5  Yaye lanikwa umlomo othetha izinto ezinkulu nezinyeliso, lanikwa negunya lokusebenza iinyanga ezingamashumi amane anesibini.
6  Laza lawuvula umlomo walo ngokunyelisa uThixo, ukuba linyelise igama lakhe nendawo yakhe yokuhlala, abo kanye bahlala ezulwini.
7  Lanikwa ukuba lenze imfazwe nabo bangcwele lize liboyise, lanikwa igunya phezu kwezizwe nabantu neelwimi neentlanga zonke.
8  Nabo bonke abo bahlala emhlabeni baya kulinqula; ekungekho namnye kubo onegama elibhaliweyo kumsongo wobomi weMvana eyaxhelwayo, ukususela ekusekweni kwehlabathi.
9  Lowo unendlebe, makeve.
10  Lowo umiselwe ukuthinjwa, uyemka aye ekuthinjweni. Lowo ubulala ngekrele, umele abulawe ngekrele naye. Oku kuthetha unyamezelo nokholo kwabo bangcwele.
11  Ndaza ndabona elinye irhamncwa linyuka liphuma emhlabeni, yaye lalineempondo ezimbini njengemvana, kodwa laqalisa ukuthetha njengenamba.
12  Yaye lisebenzisa lonke igunya lerhamncwa lokuqala elisemehlweni alo. Kwaye lenza ukuba umhlaba nabo bahlala kuwo balinqule irhamncwa lokuqala, elinxeba lalo lokufa laphilayo.
13  Yaye lenza imiqondiso emikhulu, ngokokude lenze nomlilo uhle uze emhlabeni emehlweni oluntu uphuma ezulwini.
14  Yaye lilahlekisa abo bahlala emhlabeni, ngenxa yemiqondiso elanikwa ukuba liyenze emehlweni erhamncwa, ngoxa lixelela abo bahlala emhlabeni ukuba balenzele umfanekiso irhamncwa elalinenxeba lekrele ukanti laphila.
15  Laza lanikwa ukuba liwunike impefumlo umfanekiso werhamncwa, khon’ ukuze umfanekiso werhamncwa uthethe yaye ubangele ukuba babulawe bonke abo bangayi kuwunqula konke konke umfanekiso werhamncwa.
16  Yaye linyanzela bonke abantu, abancinane nabakhulu, nabazizityebi nabangamahlwempu, nabakhululekileyo nabangamakhoboka, ukuba banikwe uphawu esandleni sabo sokunene okanye emabunzini abo,
17  nokuba kungabikho bani ukwaziyo ukuthenga okanye ukuthengisa ngaphandle komntu onalo uphawu, igama lerhamncwa okanye inani legama lalo.
18  Apha kulapho ubulumko bufuneka khona: Lowo unayo ingqiqo makalibale inani lerhamncwa, kuba linani lomntu; yaye inani lalo lingamakhulu amathandathu anamashumi amathandathu anesithandathu.
14  Yaye khangela! ndabona iMvana imi phezu kweNtaba yeZiyon, kumi nayo ikhulu elinamashumi amane anesine lamawaka linalo igama layo negama loYise libhaliwe emabunzini alo.
2  Ndeva isandi siphuma ezulwini sinjengesandi samanzi amaninzi nanjengesandi sendudumo enkulu; yaye isandi endasivayo sasingathi seseemvumi ezizipheleka ngohadi zidlala iihadi zazo.
3  Kwaye zivuma ingoma engathi intsha phambi kwetrone naphambi kwezidalwa eziphilayo ezine nabadala; yaye akukho bani wakwaziyo ukuyiqondisisa ingoma leyo ngaphandle kwekhulu elinamashumi amane anesine lamawaka, abathengwe emhlabeni.
4  Aba ngabo bangazange bazenze nqambi ngabafazi; enyanisweni, banyulu. Aba ngabo bahlala beyilandela iMvana kungakhathaliseki apho iya khona. Aba bathengwa phakathi koluntu njengeentlahlela kuThixo nakuyo iMvana,
5  yaye akufunyanwanga buxoki emilonyeni yabo; abanasiphako.
6  Ndabona enye ingelosi iphaphazela esazulwini sezulu, ineendaba ezilungileyo ezingunaphakade ukuba izivakalise njengesigidimi esichulumancisayo kwabo bahleli emhlabeni, nakuzo zonke iintlanga nezizwe neelwimi nabantu,
7  isithi ngelizwi elikhulu: “Moyikeni uThixo nimzukise, kuba lifikile ilixa lokugweba kwakhe, ngoko mnquleni Lowo wenza izulu nomhlaba nolwandle nemithombo yamanzi.”
8  Kwalandela enye, eyesibini ingelosi, isithi: “Iwile! IBhabhiloni Enkulu iwile, leyo yaseza zonke iintlanga iwayini yomsindo wohenyuzo lwayo!”
9  Kwalandela enye ingelosi, eyesithathu, isithi ngelizwi elikhulu: “Wonke umntu onqula irhamncwa nomfanekiso walo, aze amkele uphawu lwalo ebunzini lakhe okanye esandleni sakhe,
10  uya kusela kwiwayini yomsindo kaThixo egalelwa ingaphithikezwanga kwindebe yengqumbo yakhe, yaye uya kuthuthunjiswa ngomlilo nesalfure emehlweni eengelosi ezingcwele nasemehlweni eMvana.
11  Umsi wokuthuthunjelwa kwabo unyuka ngonaphakade kanaphakade, yaye abaphumli imini nobusuku, abo banqula irhamncwa nomfanekiso walo, naye nabani na owamkela uphawu lwegama lalo.
12  Oku kuthetha unyamezelo kwabo bangcwele, bagcina imiyalelo kaThixo nabakholwayo kuYesu.”
13  Yaye ndeva ilizwi liphuma ezulwini lisithi: “Bhala: Banoyolo abafileyo, abo bafela eNkosini ukususela ngoku kuse phambili. Ewe, utsho umoya ukuthi, baphumle ekubulalekeni kwabo, kuba imisebenzi yabo ilandelana nabo.”
14  Yaye khangela! ndabona ilifu elimhlophe, kulo kuhleli uthile onjengonyana womntu, enesithsaba segolide entlokweni yakhe nerhengqa elibukhali esandleni sakhe.
15  Kwathi gqi enye ingelosi ivela engcweleni yetempile, idanduluka ngelizwi elikhulu kulowo wayehleli efini isithi: “Lifake irhengqa lakho uze uvune, ngokuba lifikile ilixa lokuvuna, kuba isivuno somhlaba sivuthwe ngokupheleleyo.”
16  Waza lowo wayehleli efini walifaka irhengqa lakhe emhlabeni, waza umhlaba wavunwa.
17  Kwathi gqi nenye ingelosi ivela engcweleni yetempile esezulwini, nayo inerhengqa elibukhali.
18  Kwathi gqi enye ingelosi ivela esibingelelweni, inegunya phezu komlilo. Yamemeza ngelizwi elikhulu kuleyo yayinerhengqa elibukhali, isithi: “Lifake irhengqa lakho elibukhali uze uzihlanganise izihloko zomdiliya womhlaba, ngenxa yokuba iidiliya zawo zivuthiwe.”
19  Kwaye ingelosi leyo yalifaka irhengqa layo emhlabeni yawuhlanganisa umdiliya womhlaba, yaza yawuphosa kwisixovulelo esikhulu sewayini yomsindo kaThixo.
20  Yaye isixovulelo sewayini saxovulwa ngaphandle kwesixeko, kwaza kwaphuma igazi kwisixovulelo sewayini laphakama leza kuthi xhaxhe ngemikhala yamahashe, kumgama oziitadiya eziliwaka elinamakhulu amathandathu.
19  Emva koko ndeva oko kwakungathi lilizwi elikhulu lesihlwele esikhulu ezulwini. Sathi: “Dumisani uYa! Usindiso nozuko namandla ngakaThixo wethu,
2  ngenxa yokuba imigwebo yakhe iyinyaniso yaye ibubulungisa. Kuba uligwebile ihenyukazi elikhulu elawonakalisayo umhlaba ngohenyuzo lwalo, waliphindezelela igazi lamakhoboka akhe esandleni salo.”
3  Saza sandula ke okwesihlandlo sesibini sathi: “Dumisani uYa! Umsi walo uyaqhubeka unyuka ngonaphakade kanaphakade.”
4  Abadala abangamashumi amabini anesine nezidalwa eziphilayo ezine bawa phantsi baza bamnqula uThixo ohleli etroneni, bathi: “Amen! Dumisani uYa!”
5  Kanjalo, kwaphuma ilizwi etroneni lathi: “Mdumiseni uThixo wethu, nonke nina makhoboka akhe, amoyikayo, abo bancinane nabakhulu.”
6  Ndaza ndeva oko kwakungathi lilizwi lesihlwele esikhulu nesandi samanzi amaninzi nesandi seendudumo ezinkulu. Sathi: “Dumisani uYa, ngenxa yokuba uYehova uThixo wethu, uSomandla, uqalisile ukulawula njengokumkani.
7  Masibe nemihlali size sivuye ngokugqithiseleyo, yaye masimnike uzuko, ngenxa yokuba umtshato weMvana ufikile nomfazi wayo uzilungisile.
8  Ewe, unikwe ukuba avathiswe ngelinen eqaqambileyo, ecocekileyo, ecikizekileyo, kuba ilinen ecikizekileyo imela izenzo zobulungisa zabo bangcwele.”
9  Yandula ke yathi kum: “Bhala uthi: Banoyolo abo bamenyelwe kwisidlo sangokuhlwa somtshato weMvana.” Yaphinda yathi: “La ngamazwi ayinyaniso kaThixo.”
10  Ngako oko ndawa phantsi phambi kweenyawo zayo ukuba ndiyinqule. Kodwa yathi kum: “Lumka! Ungakwenzi oko! Kuphela nje ndilikhoboka kunye nawe kwanakunye nabazalwana bakho abanomsebenzi wokungqina ngoYesu. Nqula uThixo; kuba injongo yesiprofeto kukunikela ubungqina ngoYesu.”
11  Ndabona izulu livulekile, yaye khangela! nalo ihashe elimhlophe. Lowo wayehleli kulo ubizwa ngokuba nguThembekile, nguNyaniso, yaye ugweba aze enze imfazwe ngobulungisa.
12  Amehlo akhe alidangatye lomlilo, nasentlokweni yakhe unezithsaba ezininzi. Unegama elibhaliweyo ekungekho bani ulaziyo ngaphandle kwakhe,
13  yaye uvathiswe ngesambatho sangaphezulu esifefwe ngegazi, kwaye igama abizwa ngalo nguLizwi likaThixo.
14  Wayelandelwa yimikhosi yasezulwini, ikhwele amahashe amhlophe, yambethe ilinen emhlophe, ecocekileyo, ecikizekileyo.
15  Emlonyeni wakhe kuphuma ikrele elide elibukhali, ukuze azixabele ngalo iintlanga, azaluse ngentonga yentsimbi. Uxovula nesixovulelo sewayini yomsindo wengqumbo kaThixo uSomandla.
16  Kwisambatho sakhe sangaphezulu, kanye ethangeni lakhe, unegama elibhaliweyo kwathiwa, uKumkani wookumkani neNkosi yeenkosi.
17  Ndabona nengelosi imi elangeni, yaza yadanduluka ngelizwi elikhulu yathi kuzo zonke iintaka eziphaphazela esazulwini sezulu: “Yizani apha, nihlanganisane ndawonye kwisidlo sangokuhlwa esikhulu sikaThixo,
18  ukuze nidle inyama yookumkani nenyama yabaphathi-mikhosi nenyama yabantu abomeleleyo nenyama yamahashe neyabakhweli bawo, nenyama yabo bonke, abakhululekileyo namakhoboka nabancinane nabakhulu.”
19  Yaye ndabona irhamncwa nookumkani bomhlaba nemikhosi yabo behlanganisene ndawonye ukuba benze imfazwe nalowo uhleli ehasheni kunye nomkhosi wakhe.
20  Laza irhamncwa labanjwa, kunye nalo kwabanjwa umprofeti wobuxoki owayesenza phambi kwalo imiqondiso awathi ngayo walahlekisa abo bamkela uphawu lwerhamncwa nabo banqula umfanekiso walo. Bobabini baphoswa bephila edikeni lomlilo elivutha isalfure.
21  Abaseleyo babulawa ngekrele elide lalowo uhleli ehasheni, krele elo laliphuma emlonyeni wakhe. Zadla zahlutha zonke iintaka yinyama yabo.
5  Yaye ndabona kwisandla sasekunene saLowo uhleli etroneni umsongo obhalwe ngaphakathi nangaphandle, utywinwe ngokuqinileyo ngamatywina asixhenxe.
2  Ndaza ndabona ingelosi eyomeleleyo ibhengeza ngelizwi elikhulu isithi: “Ngubani na okufaneleyo ukuwuvula umsongo aze akhulule amatywina awo?”
3  Kodwa akubangakho namnye ezulwini nasemhlabeni naphantsi komhlaba ukwaziyo ukuwuvula umsongo okanye ukukhangela kuwo.
4  Ndaza ndalila kakhulu ngenxa yokuba kungekho bani wafunyanwayo owayekufanele ukuvula umsongo okanye ukukhangela kuwo.
5  Kodwa omnye wabadala uthi kum: “Musa ukulila. Khangela! INgonyama yesizwe sikaYuda, ingcambu kaDavide, yoyisile, ikufanele ukuwuvula umsongo namatywina awo asixhenxe.”
6  Ndabona phakathi kwetrone nezidalwa eziphilayo ezine naphakathi kwabadala kumi imvana eyayingathi ixheliwe, ineempondo ezisixhenxe namehlo asixhenxe, mehlo lawo athetha oomoya abasixhenxe bakaThixo abo baye bathunyelwa emhlabeni uphela.
7  Yeza, yawuthabatha kwaoko esandleni sasekunene saLowo uhleli etroneni.
8  Yathi yakuwuthabatha umsongo, izidalwa eziphilayo ezine nabadala abangamashumi amabini anesine bawa phantsi phambi kweMvana, ngamnye enohadi nezitya zegolide ezazizele ziziqhumiso, kwaye iziqhumiso zithetha imithandazo yabo bangcwele.
9  Baza bavuma ingoma entsha, besithi: “Ukufanele ukuwuthabatha umsongo uze uvule amatywina awo, ngenxa yokuba waxhelwa waza ngegazi lakho wathengela uThixo abantu bephuma kuzo zonke izizwe neelwimi nabantu neentlanga,
10  waza wabenza baba bubukumkani nababingeleli kuThixo wethu, yaye baza kulawula njengookumkani phezu komhlaba.”
11  Ndabona, ndaza ndeva ilizwi leengelosi ezininzi ezijikeleze itrone nezidalwa eziphilayo nabadala, yaye inani lazo lalingamashumi amawaka aphindwe ngamashumi amawaka namawaka amawaka,
12  zisithi ngelizwi elikhulu: “IMvana eyaxhelwayo ikufanele ukwamkela amandla nobutyebi nobulumko nokomelela nembeko nozuko nentsikelelo.”
13  Ndaza ke ndaziva zonke izidalwa ezisezulwini nezisemhlabeni nezingaphantsi komhlaba neziselwandle, nazo zonke izinto ezikuzo, zisithi: “KuLowo uhleli etroneni nakuyo iMvana makubekho intsikelelo nembeko nozuko namandla ngonaphakade kanaphakade.”
14  Zaza izidalwa eziphilayo ezine zathi: “Amen!” nabadala bawa phantsi, banqula.
15  Ndabona ezulwini omnye umqondiso, omkhulu nomangalisayo, iingelosi ezisixhenxe zinezibetho ezisixhenxe. Ezi zezokugqibela, ngenxa yokuba ngazo umsindo kaThixo uphelelisiwe.
2  Ndaza ndabona oko kwakubonakala ngathi lulwandle olubuglasi luphithikezwe nomlilo, kunye nabo baphumelela boyisile kwirhamncwa nakumfanekiso walo nakwinani legama lalo bemi ngakulwandle olubuglasi, beneehadi zikaThixo.
3  Bavuma ingoma kaMoses ikhoboka likaThixo nengoma yeMvana, besithi: “Mikhulu kwaye iyamangalisa imisebenzi yakho, Yehova, Thixo Somandla. Zibubulungisa yaye ziyinyaniso iindlela zakho, Kumkani kanaphakade.
4  Ngubani na ongayi kukoyika ngokwenene wena, Yehova, aze azukise igama lakho, ngenxa yokuba inguwe wedwa onyanisekileyo? Kuba zonke iintlanga ziya kuza zinqule phambi kwakho, ngenxa yokuba imimiselo yakho yobulungisa ibonakalisiwe.”
5  Emva koko ndabona ingcwele yentente yobungqina ivulekile ezulwini,
6  kwaza kwathi gqi iingelosi ezisixhenxe ezinezibetho ezisixhenxe zivela engcweleni leyo, zambethe ilinen ecocekileyo, eqaqambileyo yaye zibhinqe imibhinqo yegolide ezifubeni zazo.
7  Saza esinye sezidalwa eziphilayo ezine sanika iingelosi ezisixhenxe izitya zegolide ezisixhenxe ezazizele ngumsindo kaThixo, ophila ngonaphakade kanaphakade.
8  Nengcwele yazaliswa ngumsi ngenxa yozuko lukaThixo nangenxa yamandla akhe, yaye akukho bani wakwaziyo ukungena engcweleni zada zaphela izibetho ezisixhenxe zeengelosi ezisixhenxe.
20  Ndabona ingelosi isihla iphuma ezulwini inesitshixo senzonzobila nomxokelelwane omkhulu esandleni sayo.
2  Yayibamba inamba, loo nyoka yantlandlolo, enguMtyholi, uSathana, yaza yayibopha iminyaka eliwaka.
3  Yayiphosa enzonzobileni yaza yayivala, yayitywina, ukuze ingabi nakuzilahlekisa iintlanga kwakhona de kuphele iminyaka eliwaka. Emva koko iya kukhululwa ithuba elincinane.
4  Ndabona iitrone, yaye abo babehleli kuzo banikwa igunya lokugweba. Ewe, ndabona imiphefumlo yabo babebulewe ngezembe ngenxa yobungqina ababunikelayo ngoYesu nangenxa yokuthetha ngoThixo, nabo babengalinqulanga irhamncwa nomfanekiso walo nababengalwamkelanga uphawu ebunzini labo okanye esandleni sabo. Babuyela ebomini baza balawula njengookumkani kunye noKRISTU iminyaka eliwaka.
5  (Abanye abafileyo abazange babuyele ebomini kwada kwaphela iminyaka eliwaka.) Luvuko lokuqala ke olo.
6  Unoyolo yaye ungcwele lowo unesabelo kuvuko lokuqala; ukufa kwesibini akunagunya kubo, kodwa baya kuba ngababingeleli bakaThixo nabakaKRISTU, balawule njengookumkani kunye naye iminyaka eliwaka.
7  Iya kuthi ke yakuphela iminyaka eliwaka, akhululwe uSathana entolongweni,
8  aphume aye kulahlekisa iintlanga ezikwiimbombo zone zomhlaba, uGogi noMagogi, abahlanganisele emfazweni. Inani lingangentlabathi yaselwandle.
9  Banyuka kububanzi bomhlaba, bayirhawula inkampu yabo bangcwele nesixeko esithandiweyo. Kodwa kwehla umlilo uphuma ezulwini waza wabadla.
10  UMtyholi owayebalahlekisa waphoswa edikeni lomlilo nesalfure, apho lalisele liphoswe khona irhamncwa nomprofeti wobuxoki; yaye baya kuthuthunjiswa imini nobusuku ngonaphakade kanaphakade.
11  Ndaza ndabona itrone enkulu emhlophe nalowo wayehleli kuyo. Umhlaba nezulu zasaba zemka phambi kwakhe, zaza azafunyanelwa ndawo.
12  Kwaye ndababona nabafileyo, abakhulu nabancinane, bemi phambi kwetrone, nemisongo yayivuliwe. Kodwa kwavulwa omnye umsongo; umsongo wobomi. Baza abafileyo bagwetywa ngokwezinto ezibhalwe kuloo misongo ngokwezenzo zabo.
13  Lwathi ulwandle lwabakhupha abafileyo abakulo, kwathi ukufa neHadesi kwabakhupha abafileyo abalapho, bagwetywa elowo ngokwezenzo zakhe.
14  Kwaza ukufa neHadesi kwaphoswa edikeni lomlilo. Oku kuthetha ukufa kwesibini, idike lomlilo.
15  Ngapha koko, nabani na ongafunyanwanga ebhaliwe encwadini yobomi waphoswa edikeni lomlilo.
1  Isityhilelo ngoYesu Kristu, uThixo awamnika sona, ukuba abonise amakhoboka akhe izinto ezimele zenzeke kamsinya. Yaye wathumela ingelosi yakhe waza ngayo wasinikela ngemiqondiso kwikhoboka lakhe uYohane,
2  owanikela ubungqina kwilizwi uThixo awalinikelayo nakubungqina uYesu Kristu awabunikelayo, kwanakuzo zonke izinto awazibonayo.
3  Unoyolo lowo uwafunda ngokuvakalayo nabo bawevayo amazwi esi siprofeto, nabazigcinayo izinto ezibhaliweyo kuso; kuba ixesha elimisiweyo likufuphi.
4  UYohane kumabandla asixhenxe akwisithili saseAsiya: Ngamana ningaba nobubele obungasifanelanga noxolo oluvela “kuLowo ukhoyo nowayekho nozayo,” nakubo oomoya abasixhenxe abaphambi kwetrone yakhe,
5  nakuYesu Kristu, “iNgqina Elithembekileyo,” “Izibulo kwabafileyo,” “noMlawuli wookumkani bomhlaba.” Kulowo usithandayo nowasikhululayo kwizono zethu ngegazi lakhe—
6  yaye wasenza ukuba sibe bubukumkani, ababingeleli kuThixo wakhe noYise—ewe, kuye makubekho uzuko namandla ngonaphakade. Amen.
7  Khangela! Uza ngamafu, yaye onke amehlo aya kumbona, nabo bamhlabayo; zize zonke izizwe zomhlaba zizimbambazele zisentlungwini ngenxa yakhe. Ewe, Amen.
8  “NdinguAlfa no-Omega,” utsho uYehova uThixo, “Lowo ukhoyo nowayekho nozayo, uSomandla.”
9  Mna Yohane, umzalwana wenu nonesabelo kunye nani kwimbandezelo nobukumkani nonyamezelo kunye noYesu, ndaba kwisiqithi esibizwa ngokuba yiPatmos ngenxa yokuthetha ngoThixo nokunikela ubungqina ngoYesu.
10  Ngempefumlelo ndaba kwimini yeNkosi, yaye ndeva emva kwam ilizwi elinamandla njengelexilongo,
11  lisithi: “Oko ukubonayo kubhale emsongweni uze ukuthumele kumabandla asixhenxe, e-Efese naseSmirna nasePergamo naseTiyatira naseSardesi naseFiladelfi naseLawodike.”
12  Yaye ndajika ukuze ndibone ilizwi elo lalithetha nam, ndaza, ndakuba ndijikile, ndabona iziphatho zezibane zegolide ezisixhenxe,
13  naphakathi kweziphatho zezibane uthile onjengonyana womntu, ambethe isambatho esifika phantsi ezinyaweni, yaye ebhinqe esifubeni umbhinqo wegolide.
14  Ngaphezu koko, intloko yakhe neenwele zakhe zazimhlophe njengoboya obumhlophe, njengekhephu, namehlo akhe enjengedangatye lomlilo;
15  iinyawo zakhe zinjengobhedu olusulungekileyo xa lugqatsekile eziko; lona ilizwi lakhe lalinjengesandi samanzi amaninzi.
16  Esandleni sakhe sasekunene wayeneenkwenkwezi ezisixhenxe, yaye emlonyeni wakhe kwakuphuma ikrele elide elintlangothi-mbini, elibukhali, nobuso bakhe babunjengelanga xa likhanya ngamandla alo.
17  Ndithe ke ndakumbona, ndawa ezinyaweni zakhe, ndanjengofileyo. Waza wabeka isandla sakhe sasekunene phezu kwam wathi: “Musa ukoyika. NdingowokuQala nowokuGqibela,
18  nalowo uphilayo; ndandifile, kodwa, khangela! ndiyaphila ngonaphakade kanaphakade, yaye ndinazo izitshixo zokufa nezeHadesi.
19  Ngoko ke zibhale phantsi izinto ozibonileyo, nezinto ezikhoyo nezinto eziya kwenzeka emva kwezi.
20  Yona ke imfihlelo engcwele yeenkwenkwezi ezisixhenxe owazibonayo esandleni sam sasekunene, neyeziphatho zezibane zegolide ezisixhenxe yile: Iinkwenkwezi ezisixhenxe zithetha iingelosi zamabandla asixhenxe, yaye iziphatho zezibane ezisixhenxe zithetha amabandla asixhenxe.
2  “Ingelosi yebandla elise-Efese yibhalele uthi: Utsho lowo ubambe iinkwenkwezi ezisixhenxe esandleni sakhe sasekunene, lowo uhamba phakathi kweziphatho zezibane zegolide ezisixhenxe, ukuthi,
2  ‘Ndiyazazi izenzo zakho, nokusebenza nonyamezelo lwakho, nokuba akunako ukubathwala abantu ababi, nokuba wabavavanya abo bathi bangabapostile, kodwa bengengabo, waza wabafumana bengamaxoki.
3  Ubonisa unyamezelo, yaye uye wathwala ubunzima ngenxa yegama lam, akwatyhafa.
4  Noko ke, ndinale nto ngakuwe, yokuba uye walushiya uthando owawunalo kuqala.
5  “‘Ngoko ke khumbula apho uwe usuka khona, uze uguquke wenze izenzo zangaphambili. Ukuba akwenjinjalo, ndiya kuza ndisishenxise isiphatho sezibane sakho endaweni yaso, ngaphandle kokuba uyaguquka.
6  Ukanti, unako oku, kokuba uzithiyile izenzo zehlelo lamaNikolawo, endizithiyileyo nam.
7  Lowo unendlebe makakuve oko ukutshoyo umoya kuwo amabandla: Lowo woyisayo ndiza kumnika ukuba adle kuwo umthi wobomi, okwiparadesi kaThixo.’
8  “Yaye ingelosi yebandla eliseSmirna yibhalele uthi: Ezi zizinto azitshoyo, ‘owokuQala nowokuGqibela,’ owafayo waza wabuyela ebomini kwakhona,
9  ‘Ndiyayazi imbandezelo nobuhlwempu bakho—kodwa usisityebi—nokunyelisa kwabo bathi bona ngokwabo bangamaYuda, ukanti abangawo kodwa bayindlu yesikhungu kaSathana.
10  Musa ukuzoyika izinto osele uza kubandezeleka ngazo. Khangela! UMtyholi uya kuhlala ephosa bambi benu entolongweni ukuze nivavanywe ngokupheleleyo, nokuze nibe nembandezelo imihla elishumi. Zingqine uthembekile kude kuse ekufeni, mna ke ndokunika isithsaba sobomi.
11  Lowo unendlebe makakuve oko ukutshoyo umoya kuwo amabandla: Lowo woyisayo akasayi kuze onakaliswe kukufa kwesibini.’
12  “Yaye ingelosi yebandla elisePergamo yibhalele uthi: Utsho lowo unekrele elide elintlangothi-mbini, elibukhali, ukuthi,
13  ‘Ndiyazi apho uhleli khona, oko kukuthi, apho ikhoyo itrone kaSathana; ukanti uhlala ulibambe nkqi igama lam, yaye akuzange ulukhanyele ukholo lwakho kum kwanangemihla ka-Antipas, ingqina lam, lowo uthembekileyo, owabulawa ekunye nani, apho ahleli khona uSathana.
14  “‘Noko ke, ndinezinto ezimbalwa nxamnye nawe, zokuba unabo abo babambelele nkqi kwimfundiso kaBhileham, owafundisa uBhalaki ukubeka isikhubekiso phambi koonyana bakaSirayeli, ukutya izinto ezibingelelwe kwizithixo nokuhenyuza.
15  Ngokunjalo nawe, unabo abo babambelele nkqi kwimfundiso yehlelo lamaNikolawo.
16  Ngoko ke guquka. Ukuba akwenjinjalo, ndiya kuza kuwe ngokukhawuleza, ndilwe imfazwe nabo ngekrele elide lomlomo wam.
17  “‘Lowo unendlebe makakuve oko ukutshoyo umoya kuwo amabandla: Lowo woyisayo ndiya kumnika inxalenye yemana efihlakeleyo, ndize ndimnike ingqalutye emhlophe, ekubhalwe kuyo igama elitsha ekungekho bani ulaziyo ngaphandle kwalowo ulamkelayo.’
18  “Nengelosi yebandla eliseTiyatira yibhalele uthi: Utsho uNyana kaThixo, lowo umehlo akhe anjengedangatye lomlilo, neenyawo zakhe zinjengobhedu olusulungekileyo, ukuthi,
19  ‘Ndiyazazi izenzo zakho, nothando nokholo nobulungiseleli nonyamezelo lwakho, nokuba izenzo zakho zamva zingaphezulu kwezo zangaphambili.
20  “‘Noko ke, ndinoku nxamnye nawe, kokuba umnyamezela laa mfazi uIzebhele, ozibiza ngokuthi ungumprofetikazi, efundisa aze alahlekise amakhoboka am ukuba ahenyuze, atye izinto ezibingelelwe kwizithixo.
21  Yaye ndamnika ixesha lokuba aguquke, kodwa akavumi kuguquka kuhenyuzo lwakhe.
22  Khangela! Sele ndiza kumphosa elukhukweni lokufa, nabo bahenyuza kunye naye ndibaphose kwimbandezelo enkulu, ngaphandle kokuba bayaguquka kwizenzo zakhe.
23  Yaye abantwana bakhe ndiza kubabulala ngesibetho esibulalayo, khon’ ukuze onke amabandla azi ukuba ndingulowo uphengulula izintso neentliziyo, ndinike elowo ngokwezenzo zenu.
24  “‘Noko ke, ndithi kwabanye benu abaseTiyatira, bonke abo bangenayo le mfundiso, abo kanye bangazazanga “izinto ezinzulu zikaSathana,” ngokutsho kwabo: Andibeki phezu kwenu naluphi na olunye uxanduva.
25  Ngokunjalo ke, kubambeni nkqi oko ninako ndide ndifike.
26  Yaye lowo woyisayo nogcina izenzo zam kude kuse ekupheleni ndiya kumnika igunya phezu kweentlanga,
27  yaye uya kubalusa abantu ngentonga yentsimbi, abaqhekeze njengezitya zodongwe, njengoko nam ndilifumene kuBawo elo gunya,
28  yaye ndiya kumnika ikhwezi lokusa.
29  Lowo unendlebe makakuve oko ukutshoyo umoya kuwo amabandla.
3  “Nengelosi yebandla eliseSardesi yibhalele uthi: Utsho lowo unoomoya abasixhenxe bakaThixo neenkwenkwezi ezisixhenxe, ukuthi, ‘Ndiyazazi izenzo zakho, ukuba unegama lokuba uphilile, kodwa ufile.
2  Linda, uzomeleze izinto eziseleyo, ebeziza kufa, kuba akukho namnye umsebenzi wakho endiwufumene wenziwe ngokupheleleyo phambi koThixo wam.
3  Ngoko ke, qhubeka ukhumbula indlela owamkele ngayo nendlela ove ngayo, uze uqhubeke uyigcina, uguquke. Ukuba akuvuki, ngokuqinisekileyo ndiya kukufikela njengesela, yaye akusayi kulazi konke konke ilixa endokufikela ngalo.
4  “‘Noko ke, unawo amagama ambalwa eSardesi abo bangazenzanga nqambi izambatho zabo zangaphezulu, bona baza kuhamba nam ngezimhlophe, ngenxa yokuba befanelekile.
5  Ngaloo ndlela uya kuthi lowo woyisayo avathiswe izambatho zangaphezulu ezimhlophe; yaye andisayi kuze ndilicime igama lakhe kwincwadi yobomi, kodwa ndiya kulivuma igama lakhe phambi koBawo naphambi kweengelosi zakhe.
6  Lowo unendlebe makakuve oko ukutshoyo umoya kuwo amabandla.’
7  “Nengelosi yebandla eliseFiladelfi yibhalele uthi: Utsho lowo ungcwele, lowo uyinyaniso, lowo unaso isitshixo sikaDavide, lowo uvulayo kungabikho uvalayo, aze avale kungabikho uvulayo, ukuthi,
8  ‘Ndiyazazi izenzo zakho. Khangela! Ndibeke phambi kwakho umnyango ovulekileyo, ekungekho bani unako ukuwuvala—kuba uthe, unamandla amancinane, waligcina ilizwi lam, akwalikhanyela igama lam.
9  Khangela! Naku endiya kukwenza kwabo bendlu yesikhungu kaSathana abathi bangamaYuda, ukanti bengengawo kodwa bexoka—khangela! ndiya kubenza beze baze baqubude phambi kweenyawo zakho yaye ndibenze bazi ukuba ndikuthandile.
10  Ngenxa yokuba uligcinile ilizwi elingonyamezelo lwam, nam ndiya kukugcina ngelixa lovavanyo, eliza kuwufikela umhlaba omiweyo uphela, ukuvavanya abo bahleliyo emhlabeni.
11  Ndiyeza ngokukhawuleza. Qhubeka ukubambe nkqi oko unako, ukuze kungabikho nabani na onokusithabatha isithsaba sakho.
12  “‘Lowo woyisayo—ndiya kumenza intsika kwitempile yoThixo wam, yaye akasayi kuze aphume kuyo kwakhona, ndize ndilibhale kuye igama loThixo wam negama lesixeko soThixo wam, iYerusalem entsha ehla iphuma ezulwini kuThixo wam, nelo gama litsha lilelam.
13  Lowo unendlebe makakuve oko ukutshoyo umoya kuwo amabandla.’
14  “Nengelosi yebandla eliseLawodike yibhalele uthi: Utsho uAmen ingqina elithembekileyo neliyinyaniso, isiqalo sendalo kaThixo, ukuthi,
15  ‘Ndiyazazi izenzo zakho, ukuba akubandi yaye ungeshushu. Akwaba ububanda okanye ushushu.
16  Ngoko, ngenxa yokuba udikidiki, ungeshushu ungabandi, ndiza kukuhlanza uphume emlonyeni wam.
17  Ngenxa yokuba uthi: “Ndisisityebi, ndizuze ubutyebi, andiswele nto,” kodwa akwazi ukuba uludwayi nosizana nehlwempu nemfama kwaye uhamba ze,
18  ndikucebisa ukuba uthenge kum igolide esulungekiswe ngomlilo ukuze ube sisityebi, nezambatho zangaphezulu ezimhlophe ukuze wambathe, lingabonakali  ihlazo lobuze bakho, nentambiso yamehlo uthambise amehlo akho ukuze ubone.
19  “‘Bonke abo ndinomsa ngabo ndiyabohlwaya ndize ndibaqeqeshe. Ngoko ke yiba nenzondelelo uze uguquke.
20  Khangela! Ndimi emnyango ndiyankqonkqoza. Ukuba nabani na uva ilizwi lam aze avule ucango, ndiza kungena endlwini yakhe ndize ndithabathe isidlo sangokuhlwa kunye naye aze enjenjalo naye kunye nam.
21  Lowo woyisayo ndiza kumnika ukuba ahlale nam phantsi kwitrone yam, kwanjengoko nam ndoyisayo ndaza ndahlala phantsi noBawo kwitrone yakhe.
22  Lowo unendlebe makakuve oko ukutshoyo umoya kuwo amabandla.’”
12  Yaye kwabonakala umqondiso omkhulu ezulwini, umfazi evathiswe ngelanga, inyanga ingaphantsi kweenyawo zakhe, entloko kuye isisithsaba seenkwenkwezi ezilishumi elinesibini,
2  yaye wayemithi. Wadanduluka esezintlungwini yaye engcungcutheka ekuzaleni.
3  Kwabonakala omnye umqondiso ezulwini, yaye, khangela! nantso inamba enkulu embala ubumlilorha, ineentloko ezisixhenxe neempondo ezilishumi nakwiintloko zayo izizithsaba ezisixhenxe;
4  kwaye umsila wayo urhuqa isinye kwisithathu seenkwenkwezi zezulu, yaza yaziphosa phantsi emhlabeni. Inamba leyo yema phambi komfazi owayesele eza kuzala, ukuze, xa athe wazala, imqwenge umntwana wakhe.
5  Wazala unyana, inkwenkwe, oya kuzalusa zonke iintlanga ngentonga yentsimbi. Yaye umntwana wakhe wathatyathelwa kuThixo nakwitrone yakhe.
6  Waza umfazi wasabela entlango, apho anendawo ayilungiselelwe nguThixo, ukuba bamondle apho iintsuku eziliwaka elinamakhulu amabini anamashumi amathandathu.
7  Kwabakho imfazwe ezulwini: UMikayeli neengelosi zakhe balwa idabi nenamba, yazilwela nayo inamba kunye neengelosi zayo
8  kodwa ayizange yoyise, azabi safunyanelwa ndawo ezulwini.
9  Ngoko yaphoswa phantsi inamba enkulu, inyoka yantlandlolo, leyo ibizwa ngokuba nguMtyholi, noSathana, lowo ulahlekisa umhlaba omiweyo uphela; waphoswa phantsi emhlabeni, neengelosi zakhe zaphoswa phantsi kunye naye.
10  Ndaza ndeva ilizwi elikhulu ezulwini lisithi: “Ngoku lufikile usindiso namandla nobukumkani boThixo wethu negunya likaKristu wakhe, ngenxa yokuba uye waphoswa phantsi ummangaleli wabazalwana bethu, obamangalela imini nobusuku phambi koThixo wethu!
11  Yaye bamoyisile ngenxa yegazi leMvana nangenxa yelizwi lokungqina kwabo, ibe abayithandanga imiphefumlo yabo kwanaxa bejamelene nokufa.
12  Ngoko chulumancani, nina mazulu nani nihlala kuwo! Yeha kuwo umhlaba nakulo ulwandle, ngenxa yokuba uhlile weza kuni uMtyholi, enomsindo omkhulu, esazi ukuba ixesha analo lifutshane.”
13  Ngoko xa inamba yabonayo ukuba iphoswe phantsi emhlabeni, yamtshutshisa umfazi owazala umntwana oyinkwenkwe.
14  Kodwa umfazi wanikwa amaphiko amabini okhozi olukhulu, ukuze aphaphazele aye entlango kwindawo yakhe; apho kulapho ondliwa khona ixesha namaxesha nesiqingatha sexesha ekude nobuso benyoka.
15  Yaye inyoka yakhupha amanzi anjengomlambo emlonyeni wayo emva komfazi, ukuze imenze arhaxwe ngumlambo.
16  Kodwa umhlaba wamnceda umfazi, wawuvula umhlaba umlomo wawo waza wawuginya umlambo inamba eyayiwukhuphe emlonyeni wayo.
17  Yaye inamba yamqumbela umfazi, yaza yaya kwenza imfazwe nabo baseleyo bembewu yakhe, abagcina imiyalelo kaThixo nabanomsebenzi wokungqinela uYesu.
