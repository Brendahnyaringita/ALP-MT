1  Isibhengezo nxamnye neNineve: Incwadi yombono kaNahum umElekoshe:
2  UYehova nguThixo ofuna uzinikelo olupheleleyo nophindezelayo; yekaYehova impindezelo nengqumbo. UYehova uyaziphindezela kwiintshaba zakhe, yaye uyazicaphukela iintshaba zakhe.
3  UYehova uzeka kade umsindo yaye unamandla kakhulu, kwaye uYehova akayi kurhoxa ekohlwayeni. Indlela yakhe isemoyeni otshabalalisayo nasesiphangweni, yaye ingqimba yelifu ngumgubo weenyawo zakhe.
4  Ukhalimela ulwandle, yaye uyalomisa; kwaye yonke imilambo uyayomisa. IBhashan neKarmele zibunile, neentyatyambo zaseLebhanon zibunile.
5  Iintaba zinyikimile ngenxa yakhe, neenduli ziyanyibilika. Yaye umhlaba uya kufukuka ngenxa yobuso bakhe; nelizwe elinemveliso, nabo bonke abahlala kulo.
6  Ngubani na onokuma phambi kwesiqalekiso sakhe? Yaye ngubani na onokuphakama nxamnye nobushushu bomsindo wakhe? Umsindo wakhe ngokuqinisekileyo uya kuphalazwa njengomlilo, namawa aya kudilika ngenxa yakhe.
7  UYehova ulungile, uligwiba ngemini yokubandezeleka. Yaye uyabazi abo bafuna kuye indawo yokusabela.
8  Kwaye uya kuyitshabalalisa kuthi tu indawo yayo ngomkhukula odlulayo, ubumnyama buzisukele iintshaba zakhe.
9  Yintoni na eniya kuyicinga nxamnye noYehova? Utshabalalisa kuthi tu. Akuyi kuvuka ukubandezeleka isihlandlo sesibini.
10  Nangona bephinyelene njengameva yaye benxile ngokungathi banxiliswe butywala bengqolowa, ngokuqinisekileyo baya kuqwengwa njengeendiza ezome ngokupheleleyo.
11  Kuwe kuya kuphuma ocinga okubi ngoYehova, ecebisa oko kungafanelekanga.
12  Utsho uYehova ukuthi: “Nangona babekwimo epheleleyo kwaye bebaninzi, kwanakuloo mo bamele bagawulwe; ibe ubani umele adlule. Yaye ngokuqinisekileyo ndiya kukuxhwalekisa, khon’ ukuze ndingaphinde ndikuxhwalekise kwakhona.
13  Ke kaloku ndiya kusaphula isibonda sakhe sokuthwala esikuwe, nezibopho ezikuwe ndiya kuziqhawula kubini.
14  Yaye ngokuphathelele wena uYehova uyalele wathi, ‘Akuyi kuphinde kuhlwayelwe nantoni na yegama lakho kwakhona. Ndiya kuwunqumla umfanekiso oqingqiweyo nomfanekiso otyhidiweyo endlwini yoothixo bakho. Ndiya kukwenzela indawo oya kungcwatywa kuyo, ngenxa yokuba uye akwaba nto yanto.’
15  “Khangela! Iinyawo zalowo uzisa iindaba ezilungileyo ezintabeni, lowo uvakalisa uxolo. Owu Yuda, bhiyozela imithendeleko yakho. Fezekisa izibhambathiso zakho; ngenxa yokuba akuyi kuphinde kudlule kuwe umntu olitshivela kwakhona. Uya kunqunyulwa ngokupheleleyo.”
2  Lowo uchithachithayo uye weza phambi kobuso bakho. Makulondolozwe indawo enqatyisiweyo. Yilinde indlela. Yomeleza amanqe. Waqinise kakhulu amandla.
2  Kuba uYehova ngokuqinisekileyo uya kulihlanganisa iqhayiya likaYakobi, njengeqhayiya likaSirayeli, ngenxa yokuba abo baqongqothayo babaqongqothile; yaye amahlumelo abo bawonakalisile.
3  Ikhaka lamadoda akhe anamandla lidaywe labomvu; amadoda akhe anamandla ambethe ezibomvu ngokungqombela. Ngemini yokuzilungisa kwakhe inqwelo yokulwa iya kuphuma ineentsimbi nezixhobo ezimenyezela okomlilo, nemikhonto yomthi wejunipha iye yashukuma.
4  Iinqwelo zokulwa zihlala zidlongozela ezitratweni. Zihla zinyuka kwiindawo zembutho. Imbonakalo yazo injengezikhuni zomlilo. Zitshawuza okombane.
5  Uya kubakhumbula abakhe abaziingangamsha. Baya kukhubeka xa behamba. Baya kungxama baye eludongeni lwayo, yaye kuya kufuneka lumiswe ngokuqinileyo udonga lwayo lokuthintela.
6  Amasango omlambo aya kuvulwa ngokuqinisekileyo, kwaye nebhotwe liya kubhangiswa.
7  Yaye kumiselwe oku; iye yatyhilwa; ngokuqinisekileyo iya kuthwalelwa kude, yaye amakhobokazana ayo aya kudumzela, njengesandi samahobe, ezibetha ngokuphindaphindiweyo ezintliziyweni.
8  Kwaye iNineve, ukususela kwimini yobukho bayo, yayinjengechibi lamanzi; kodwa bayasaba. “Yimani ngxi! Yimani ngxi!” Kodwa akukho namnye ujikayo.
9  Phangani isilivere; phangani igolide; njengoko kungekho mda kwizinto ezilungelelanisiweyo. Kukho isixa esikhulu sazo zonke iintlobo zempahla enqwenelekayo.
10  Basitsho salambatha, saba lilize isixeko, saba senkangala! Zanyibilika iintliziyo, agexa amadolo, zabongamela iintlungu; bambatsha ubuso babo bonke.
11  Siphi isikhundla seengonyama, nomqolomba weengonyama ezintsha ezinesingci, apho ingonyama yayihamba ingene khona, apho ithole lengonyama lalikhona, yaye kwakungekho bani ubenza bangcangcazele?
12  Ingonyama yayiqwenga okwanele amathole ayo, kwaye yayikrwitshela iimazi zayo zeengonyama. Yaye imingxuma yayo yayigcina izele ngamaxhoba kwaye iindawo zayo zokuzimela zizele zizilwanyana eziqwengiweyo.
13  “Khangela! Ndinxamnye nawe,” utsho uYehova wemikhosi, “yaye ndiya kuyitshisa emsini inqwelo yayo yokulwa. Yaye ikrele liya kuziqwenga iingonyama zakho ezintsha ezinesingci. Kwaye ndiya kulinqumla emhlabeni ixhoba lakho, yaye aliyi kuphinde liviwe ilizwi labathunywa bakho.”
3  Yeha kwisixeko sophalazo-gazi. Sizele yinkohliso nokuphanga. Ixhoba alimki!
2  Kukho isandi sesabhokhwe nesandi sokugoqoza kwevili, nokuphala kwehashe nokuxhuma kwenqwelo.
3  Abakhweli-mahashe, nedangatye lekrele, nokumenyezela komkhonto, nababuleweyo abaninzi, nezidumbu ezininzi; yaye izidumbu azipheli. Bahleli bekhubeka phakathi kwezidumbu;
4  ngenxa yobuninzi bezenzo zobunongogo bukanongogo onomtsalane, inkosikazi yokukhafula, leyo irhintyela iintlanga ngezenzo zayo zobunongogo neentsapho ngokukhafula kwayo.
5  “Khangela! Ndinxamnye nawe,” utsho uYehova wemikhosi, “yaye ndiya kuwutyhila umbhinqo wakho ndiwubeke ebusweni bakho, ndibangele iintlanga zibone ubuze bakho, nezikumkani ihlazo lakho.
6  Yaye ndiya kuphosela kuwe izinto ezilizothe, ndikwenze udeleke; ndize ndikumise njengomboniso.
7  Yaye kuya kuthi wonk’ ubani okubonayo asabe emke kuwe uze ngokuqinisekileyo uthi, ‘INineve iphangiwe! Ngubani na oya kuvelana nayo?’ Ndiya kukufunela phi na abathuthuzeli?
8  Ulunge ngakumbi na kuneNo-amon, eyayimi ngakwimijelo yomNayile? Yayinamanzi macala onke, indyebo yayo ilulwandle, udonga lwayo lwalusuka elwandle.
9  ITiyopiya yayingamandla ayo ephela, neYiputa; yaye ingenamda. IPuti namaLibhiya aba luncedo kuwe.
10  Nayo yayifanele ithinjwe; yabanjwa. Abantwana bayo nabo batyunyuzwa kuzo zonke iimbombo zezitrato; kwaye amadoda azukileyo enza amaqashiso ngayo, yaye bonke abo bayo bakhulu babotshwe ngamakhamandela.
11  “Nawe uya kunxila; uya kuba yinto efihlakeleyo. Nawe uya kufuna igwiba elutshabeni.
12  Zonke iindawo zakho ezinqatyisiweyo zinjengemikhiwane eneentlahlela, enokuthi, ukuba iye yavuthululwa, ngokuqinisekileyo iwele emlonyeni wodlayo.
13  “Khangela! Abantu bakho ngabafazi abaphakathi kwakho. Amasango elizwe lakho aya kuvulelwa iintshaba. Umlilo uya kuyiqwenga imivalo yakho.
14  Zikhelele amanzi ongqingo. Yomeleza iindawo zakho ezinqatyisiweyo. Ngena eludakeni, uze unyathele udongwe; bamba udaka lwezitena.
15  Nalapho umlilo uya kukuqwenga. Ikrele liya kukunqumla. Liya kukuqwenga njengeentlobo zeenkumbi. Landise inani lakho njengeentlobo zeenkumbi; landise inani lakho njengeenkumbi.
16  Ubandisile abarhwebi bakho bangaphezu kweenkwenkwezi zezulu. “Ke zona iintlobo zeenkumbi, ziyazihluba; zize ziphaphazele zimke.
17  Amafa-nankosi akho anjengenkumbi, yaye amagosa akho omkhosi anjengebubu leenkumbi. Amisa inkampu kubuhlanti bamatye ngemini enengqele. Lakukhanya ilanga, ngokuqinisekileyo ayasaba emke; yaye akaziwa ukuba akuyiphi na indawo.
18  “Abalusi bakho bayozela,  kumkani waseAsiriya; iingangamsha zakho zihlala ezindaweni zazo zokuhlala. Abantu bakho bachithachithiwe ezintabeni, yaye akukho bani ubaqokelela ndawonye.
19  Akukho kukhululeka kwisihelegu sakho. Umvumbo wakho awunakuphiliswa. Bonke abo beva ingxelo ngawe ngokuqinisekileyo baya kukuqhwabela izandla; ngenxa yokuba ngubani na obungazange budlule kuye rhoqo ububi bakho?”
