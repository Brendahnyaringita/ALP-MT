1  UPawulos, ibanjwa ngenxa kaKristu Yesu, noTimoti, umzalwana wethu, ubhalela uFilemon, oyintanda nomsebénzi olidlelane lethu,
2  noAfiya, udade wethu, noArkipo, ijoni elilidlelane lethu, nebandla elisendlwini yakho:
3  Ngamana ningaba nobubele obungasifanelanga noxolo oluvela kuThixo uBawo wethu neNkosi uYesu Kristu.
4  Ndisoloko ndimbulela uThixo wam xa ndikukhankanya emithandazweni yam,
5  njengoko ndihlala ndisiva ngothando lwakho nokholo onalo kwiNkosi uYesu nakubo bonke abo bangcwele;
6  ukuze uqhubeke usabelana ngokholo lwakho njengoko uziqonda zonke izinto ezilungileyo endakwenzela zona ngokuhlobene noKristu.
7  Kuba ndifumene uvuyo nentuthuzelo enkulu ngenxa yothando lwakho, kuba umsa wabo bangcwele uye wahlaziyeka ngawe, mzalwana.
8  Ngoko ke, nakuba ndinelungelo ngoKristu lokukuyalela ukuba wenze oko kufanelekileyo,
9  kodwa ndithe mandikubongoze ngothando, ekubeni mna Pawulos, sele ndaluphele ngoku, yaye ndikwalibanjwa ngenxa kaKristu Yesu;
10  ndiyakubongoza ke ngokuphathelele umntwana wam, uOnesimo, endiye ndamzala ngoxa ndikwimixokelelwane yentolongo,
11  owayekade engeloncedo kuwe ngaphambili kodwa ngoku oluncedo kuwe nakum.
12  Ngoko ke ndimbuyisela kwakuwe, ewe, yena uqobo, oko kukuthi, umsa wam.
13  Bendingathanda ukumnkonya ukuze esikhundleni sakho ahlale endilungiselela kwimixokelelwane yentolongo endiyithweleyo ngenxa yeendaba ezilungileyo.
14  Kodwa andifuni kwenza nantoni na ngaphandle kwemvume yakho, khon’ ukuze isenzo sakho esilungileyo, singabi sesokunyanzelwa, kodwa sibe sesokuthanda kwakho.
15  Mhlawumbi kungenxa yesi sizathu le nto wahlukaniswe naye okwexeshana, ukuze umzuze ngonaphakade,
16  kungekhona njengekhoboka kodwa njengongakumbi kunekhoboka, njengomzalwana oyintanda, ngokukodwa kum, kanti kwanangakumbi kuwe, enyameni naseNkosini.
17  Ukuba, ke ngoko, wena unobudlelane nam, mamkele ngobubele ngendlela obuya kundamkela ngayo nam.
18  Ngaphezu koko, ukuba kukho nto awakona ngayo okanye kukho nto akutyala yona, kubalele kum oko.
19  Mna Pawulos ndikubhala ngesam isandla oku, ndisithi: Ndiya kukuhlawula—ndingasayiphathi ke yona into yokuba, nawe lo uyandityala, undityala isiqu sakho.
20  Ewe, mzalwana, ngamana ndingafumana ingenelo kuwe ngokwaseNkosini: wuhlaziye umsa wam ngokunxibelelene noKristu.
21  Ndeyisekile yintobelo yakho, yaye ndikubhalela ndisazi ukuba uya kwenza kwanangaphezu kwesicelo sam.
22  Ukongezelela koko, nceda undilungiselele nendawo yokuhlala, kuba ndinethemba lokuba ngenxa yemithandazo yenu ndiza kukhululwa ndibuyele kuni.
23  Uyabulisa uEpafra umthinjwa olidlelane lam ngokumanyene noKristu Yesu,
24  kwanoMarko, noAristarko, noDemas, noLuka, abasebenzi abangamadlelane am.
25  Ububele obungasifanelanga beNkosi uYesu Kristu mabube nomoya eniwubonisayo.
