10  Wandula ke uSamuweli wathabatha iselwa leoli wayigalela entlokweni yakhe, wamanga waza wathi: “UYehova akakuthambisanga na ukuba ube yinkokeli phezu kwelifa lakhe?
2  Ekumkeni kwakho kum namhlanje ngokuqinisekileyo uya kufumana amadoda amabini kufuphi nengcwaba likaRakeli kummandla wakwaBhenjamin eZelza, yaye ngokuqinisekileyo aya kuthi kuwe, ‘Iimazi zamaesile obuye kuzifuna zifunyenwe, kodwa ke uyihlo uwuyekile umbandela weemazi zamaesile yaye uxhalele nina, esithi: “Ndiya kwenza ntoni na ngonyana wam?”’
3  Uze udlulele phambili ukusuka apho uhlabele mgama uye kufikelela kumthi omkhulu weTabhore, yaye apho umele uqubisane namadoda amathathu esenyuka esiya kuTHIXO oyinyaniso eBheteli, enye ithwele amatakane amathathu nenye ethwele izonka ezibusazinge ezithathu nenye ethwele ingqayi enkulu yewayini.
4  Kwaye ngokuqinisekileyo aya kubuza ngentlalo-ntle yakho aze akunike izonka ezibini, yaye wena umele uzamkele ezandleni zawo.
5  Emva koko ke uya kufika endulini kaTHIXO oyinyaniso, apho kukho inkampu yomkhosi wamaFilisti. Kothi ke ekufikeni kwakho esixekweni, uhlangane neqela labaprofeti besihla bevela kwindawo ephakamileyo, yaye phambi kwabo ngumrhubhe nentambula nembande nohadi, ngoxa bethetha njengabaprofeti.
6  Ngokuqinisekileyo umoya kaYehova uya kusebenza kuwe, yaye ngokuqinisekileyo uya kuthetha njengomprofeti kunye nabo uze utshintshe ube ngomnye umntu.
7  Kumele kuthi ke xa le miqondiso ifika kuwe, wena wenze oko kusemandleni akho, ngenxa yokuba uTHIXO oyinyaniso unawe.
8  Umele uhle phambi kwam uye eGiligali; yaye, khangela! ndiyehla ndiza kuwe ukuza kunikela imibingelelo etshiswayo, ukwenza imibingelelo yobudlelane. Ufanele ulinde imihla esixhenxe de kube kukuza kwam kuwe, kwaye ngokuqinisekileyo ndiya kukwazisa oko ufanele ukwenze.”
9  Kwathi ke kamsinya nje akujika igxalaba lakhe ukuba emke kuSamuweli, uThixo wayitshintsha intliziyo yakhe yaba yenye; nayo yonke le miqondiso yaba yinyaniso ngaloo mini.
10  Ngoko bahamba apho baya endulini, yaye wahlangatyezwa liqela labaprofeti; kwaoko umoya kaThixo wasebenza kuye, waza waqalisa ukuthetha njengomprofeti phakathi kwabo.
11  Kwathi ke bakumbona bonke abo babemazi ngaphambili, khangela! wayeprofeta kunye nabaprofeti. Ngenxa yoko abantu bathi omnye komnye: “Kwenzeke ntoni na kunyana kaKishe? Uphakathi kwabaprofeti noSawule na?”
12  Wandula ke waphendula umntu walapho waza wathi: “Kodwa ngubani uyise?” Kungenxa yoko le nto kukho intetho engumzekeliso ethi: “Uphakathi kwabaprofeti noSawule na?”
13  Ekugqibeleni wagqiba ukuthetha njengomprofeti waza weza endaweni ephakamileyo.
14  Kamva uyisekazi kaSawule wathi kuye nakumlindi wakhe: “Beniye phi na?” Wathi ke yena: “Besiye kufuna iimazi zamaesile, yaye siye saqhubeka sihamba ukuze sibone, kodwa bezingekho  apho. Ngoko safika nakuSamuweli.”
15  Wathi ke uyisekazi kaSawule: “Ncedani, khanindixelele, Utheni na uSamuweli kuni?”
16  USawule wathi kuyisekazi: “Usixelele engaphazami ukuba iimazi zamaesile zifunyenwe.” Umbandela wobukumkani awayethethe ngawo uSamuweli, akazange amxelele.
17  Yaye uSamuweli wababizela ndawonye abantu kuYehova eMizpa
18  waza wathi koonyana bakaSirayeli: “Utsho uYehova uTHIXO kaSirayeli ukuthi, ‘Ndim owanyusa uSirayeli ndimkhupha eYiputa nowanihlangulayo esandleni seYiputa nasesandleni sazo zonke izikumkani ezazinicinezela.
19  Kodwa nina—namhlanje nimgatyile uThixo wenu owayengumsindisi wenu kubo bonke ububi benu nokubandezeleka kwenu, naza naqhubeka nathi: “Hayi, kodwa ufanele ubeke ukumkani phezu kwethu.” Ke kaloku zimiseni phambi koYehova ngokwezizwe zenu nangokwamawaka enu.’”
20  Ngako oko uSamuweli wazisondeza zonke izizwe zakwaSirayeli, kwaza kwakhethwa isizwe sakwaBhenjamin.
21  Wandula ke wasondeza isizwe sakwaBhenjamin ngokweentsapho zaso, kwaza kwakhethwa intsapho yamaMatri. Ekugqibeleni kwakhethwa uSawule unyana kaKishe. Bamfuna, yena akafumaneka.
22  Ngenxa yoko ngokubhekele phaya babuza kuYehova: “Uselefikile na apha umntu lowo?” Wathi ke uYehova: “Nankuya, uzifihle phakathi kwempahla.”
23  Ngoko baya bebaleka baza bamthabatha apho. Wathi akuma phakathi kwabantu, waba mde ngakumbi kunabo bonke abanye abantu ukususela emagxeni akhe kuse phezulu.
24  Wandula ke uSamuweli wathi kubo bonke abantu: “Nimbonile na lowo uYehova amnyulileyo, ukuba akukho namnye unjengaye phakathi kwabantu bonke?” Baza bonke abantu baqala ukukhwaza bathi: “Phila ngonaphakade kumkani!”
25  NoSamuweli ke wathetha ebantwini ngemfanelo eselungelweni lobukumkani waza wayibhala encwadini wayibeka phambi koYehova. Wandula ke uSamuweli wabandulula bonke abantu, elowo waya endlwini yakhe.
26  Yena ke uSawule, waya kowabo  eGibheya, yaye amadoda angamakroti antliziyo zawo zachukunyiswayo nguThixo ahamba naye.
27  Ke wona amadoda angamatshivela, athi: “Uya kusisindisa njani na lo?” Ngako oko amdelela, aza akamzisela nantoni na esisipho. Kodwa yena waqhubeka ethe cwaka.
4  Ilizwi likaSamuweli laqhubeka lifika kuSirayeli wonke. Wandula ke uSirayeli waphuma ukuya kuhlangabeza amaFilisti edabini; yaye bamisa iintente ecaleni kwe-Ebhenezere, amaFilisti wona amisa inkampu eAfeki.
2  AmaFilisti akha uluhlu ukuze ahlangabezane noSirayeli, yaye idabi laqhuba kakubi, kangangokuba  uSirayeli woyiswa phambi kwamaFilisti, awathi axabela amadoda angamawaka amane kuluhlu lwedabi oluvalekileyo entsimini.
3  Xa abantu bafikayo enkampini amadoda amakhulu akwaSirayeli athi: “Kutheni ukuze uYehova asoyise namhlanje phambi kwamaFilisti? Masiyithabathele kuthi ityeya yomnqophiso kaYehova eseShilo, ukuze ibe phakathi kwethu ize ibe nokusisindisa entendeni yeentshaba zethu.”
4  Ngoko abantu bathumela eShilo baza bayithwala beyisusa apho ityeya yomnqophiso kaYehova wemikhosi, ohlala phezu kweekherubhi. Yaye oonyana ababini bakaEli babelapho kunye netyeya yomnqophiso kaTHIXO oyinyaniso, oko kukuthi, uHofeni noFinehasi.
5  Kwathi ke kamsinya nje ukuba ityeya yomnqophiso kaYehova ifike enkampini, onke amaSirayeli akhwaza kakhulu, umhlaba wathi ndi.
6  NamaFilisti asiva isandi sokukhwaza aza aqala ukuthi: “Sithetha ntoni esi sandi sokukhwaza kakhulu enkampini yamaHebhere?” Ekugqibeleni athi azi ukuba kufike ityeya kaYehova enkampini.
7  Aza amaFilisti oyika, ngenxa yokuba, ngokutsho kwawo: “UThixo ufikile enkampini!” Ngoko athi: “Yeha ke thina, kuba into enjengale ayizange ibekho ngaphambili!
8  Yeha ke thina! Ngubani na oya kusisindisa esandleni salo Thixo uyingangamsha? Lo ngulo THIXO owabetha iYiputa ngalo lonke uhlobo lokubulala ngogonyamelo entlango.
9  Zibonakaliseni ninesibindi nize nizingqine ningamadoda, nina maFilisti, ukuze ningawakhonzi amaHebhere kanye njengoko wona enikhonzile; yaye nimele nizingqine ningamadoda nize nilwe!”
10  Ngako oko alwa amaFilisti waza uSirayeli woyiswa, yaye basaba ngamnye esiya ententeni yakhe; kwaba kukhulu kakhulu ukubulawa ngogonyamelo, kangangokuba kuSirayeli kwawa amawaka angamashumi amathathu amadoda ahamba ngeenyawo.
11  Kwanetyeya kaThixo yathinjwa, yaye bafa noonyana ababini bakaEli, uHofeni noFinehasi.
12  Kwabaleka indoda ethile yakwaBhenjamin isuka ezintlwini zedabi ngokokuze ifike eShilo ngaloo mini izambatho zayo zikrazukile yaye inothuli entloko.
13  Ukufika kwayo, nanko uEli ehleli esihlalweni ngasendleleni, ondele, ngenxa yokuba intliziyo yakhe yayigubha ngenxa yetyeya kaTHIXO oyinyaniso. Yangena ke indoda leyo esixekweni yaxela, yaye isixeko siphela saqalisa ukudanduluka.
14  NoEli wasiva isandi sesikhalo. Ngoko wathi: “Sithetha ntoni na esi sandi sale ngxokozelo?” Yakhawuleza ke indoda leyo ukuze ingene ize ixele kuEli.
15  (Ke kaloku uEli wayeneminyaka engamashumi asithoba anesibhozo ubudala, namehlo akhe ayethe nkqi  kangangokuba wayengasaboni.)
16  Yathi indoda leyo kuEli: “Ndingulowo uze evela kwizintlu zedabi, yaye mna—ndisabe ezintlwini zedabi namhlanje.” Wathi yena: “Yintoni na le nto yenzekileyo, nyana wam?”
17  Ngoko waphendula owayezise iindaba waza wathi: “USirayeli usabile phambi kwamaFilisti, kubekho nokoyiswa okukhulu phakathi kwabantu; noonyana bakho ababini bafile—uHofeni noFinehasi—netyeya leyo kaTHIXO oyinyaniso ithinjiwe.”
18  Kwathi ke ngomzuzu wokukhankanya kwakhe ityeya kaTHIXO oyinyaniso, waqala ukuwela ngasemva esihlalweni ecaleni kwesango,  nentamo yakhe yaphuka waza wafa, ngenxa yokuba indoda le yayindala kwaye inzima; yona ke yayingumgwebi wakwaSirayeli iminyaka engamashumi amane.
19  Nomolokazana wakhe, umfazi kaFinehasi, wayemithi sele eza kuzala, yaye wayiva ingxelo yokuba ityeya kaTHIXO oyinyaniso ithinjiwe nokuba uyisezala nendoda yakhe bafile. Waguqa waza waqalisa ukuzala, ngenxa yokuba inimba yamfikela ngokungalindelekanga.
20  Yaye ngexesha lokufa kwakhe, abafazi ababemi ngakuye bathetha bathi: “Musa ukoyika, ngenxa yokuba uzele unyana.” Akazange aphendule engazange ayibekele nantliziyo loo nto.
21  Kodwa wayibiza inkwenkwe le ngokuba nguIkabhode, esithi: “Uzuko lumkile kwaSirayeli luye ekuthinjweni,” oku ekutsho ngokubhekisele ekuthinjweni kwetyeya kaTHIXO oyinyaniso nangokubhekisele kuyisezala nendoda yakhe.
22  Ngoko wathi: “Uzuko lumkile kwaSirayeli luye ekuthinjweni, ngenxa yokuba ityeya kaTHIXO oyinyaniso ithinjiwe.”
26  Ekuhambeni kwexesha bafika abantu baseZifi kuSawule eGibheya, besithi: “UDavide akazifihlanga na endulini kaHakila, ejongene neYeshimon?”
2  Wesuka ke uSawule waza wehla waya entlango yeZifi, ekunye namadoda angamawaka amathathu, anyuliweyo akwaSirayeli, ukuya kufuna uDavide entlango yeZifi.
3  Waza uSawule wamisa inkampu endulini yeHakila, ejongene neYeshimon, ngasendleleni, ngoxa uDavide wayehlala entlango. Wabona ukuba uSawule umlandele entlango.
4  Ngoko uDavide wathumela iintlola ukuze azi ukuba enyanisweni uSawule uzile na.
5  Kamva wesuka uDavide waya kwindawo apho uSawule amise khona inkampu, waza uDavide wayibona indawo awayelele kuyo uSawule, noAbhinere unyana kaNere intloko yomkhosi wakhe; yaye uSawule wayelele kuthango lwenkampu nabantu bemise iintente macala onke.
6  Wandula ke uDavide waphendula wathi kuAhimeleki umHiti noAbhishayi unyana kaTseruya, umntakwabo Yowabhi: “Ngubani na oya kuhla nam siye kuSawule enkampini?” UAbhishayi wathi: “Mna ndiya kuhla nawe.”
7  Waya ke uDavide noAbhishayi ebantwini ebusuku; yaye, khangela! uSawule wayelele ubuthongo ngaphakathi kothango lwenkampu nomkhonto wakhe ugxunyekwe emhlabeni ngasentlokweni yakhe, noAbhinere nabantu babelele macala onke.
8  Ke uAbhishayi wathi kuDavide: “Namhlanje uThixo ulunikele utshaba lwakho esandleni sakho. Ke kaloku, makhe ndimqhame nomhlaba ngomkhonto kube kanye nje, hayi kabini.”
9  Noko ke, uDavide wathi kuAbhishayi: “Musa ukumonakalisa, kuba ngubani na owolulele isandla sakhe kothanjisiweyo kaYehova waza wahlala emsulwa?”
10  Waza uDavide wahlabela mgama wathi: “Ephila nje uYehova, uYehova ngokwakhe uya kumbetha ngesibetho; okanye iya kufika imini yakhe yaye kuya kufuneka afe, okanye uya kuhla aye edabini, ngokuqinisekileyo ke uya kutshayelwa.
11  Makube lee, kum, ngokwembono kaYehova, ukolula isandla sam nxamnye nothanjisiweyo kaYehova! Ke ngoko, khawuncede, uthabathe umkhonto lo ungasentlokweni yakhe nomphanda wamanzi, size singene endleleni.”
12  Ngako oko uDavide wathabatha umkhonto nomphanda wamanzi kwindawo engasentlokweni kaSawule, bandula ke bona bangena endleleni; yaye kwakungekho bani ubonayo okanye nabani na ophawulayo okanye nabani na ovukayo, kuba bonke babelele, ngenxa yokuba babewelwe bubuthongo obunzulu obuvela kuYehova.
13  Wandula ke uDavide wadlulela ngaphesheya waza wamela mgama phezulu entabeni, sisikhulu isithuba phakathi kwabo.
14  Waqala ke uDavide ukumemeza ebantwini nakuAbhinere unyana kaNere, esithi: “Akuyi kuphendula na, Abhinere?” NoAbhinere ke waqala ukuphendula waza wathi: “Ungubani na wena umemezayo kukumkani?”
15  NoDavide wahlabela mgama wathi kuAbhinere: “Akuyondoda na? Yaye ngubani na onjengawe kwaSirayeli? Kutheni na, ke, ukuze ungayilindi inkosi yakho ukumkani? Kuba kufike omnye wabantu eze konakalisa ukumkani inkosi yakho.
16  Le nto uyenzileyo ayilunganga. Ephila nje uYehova, nina nifanelwe kukufa, ngenxa yokuba ningayilindanga inkosi yenu, othanjisiweyo kaYehova. Ke kaloku khawubone ukuba uphi na umkhonto kakumkani nomphanda wamanzi ezibe zingasentlokweni yakhe.”
17  NoSawule waqala ukuliqonda ilizwi likaDavide nokuthi: “Lilizwi lakho na eli, nyana wam Davide?” Wathi ke uDavide: “Lilizwi lam, nkosi yam kumkani.”
18  Waza wongezelela ngokuthi: “Kutheni na ukuba inkosi yam isukele umkhonzi wayo, kuba ndenze ntoni na, ibubuphi na nobubi obusesandleni sam?
19  Ke kaloku inkosi yam ukumkani, mayincede, iphulaphule amazwi omkhonzi wayo: Ukuba nguYehova okuxhokonxileyo nxamnye nam, makeve ke ivumba lomnikelo wokudla okuziinkozo. Kodwa ukuba ngoonyana bomntu, baqalekisiwe phambi koYehova, ngenxa yokuba namhlanje bandigxothile ukuze ndingazivi ndinamathele elifeni likaYehova, besithi, ‘Hamba, khonza abanye oothixo!’
20  Ke kaloku malingaphalali igazi lam emhlabeni phambi kobuso bukaYehova; kuba ukumkani wakwaSirayeli uphumile ukuya kufuna intakumba enye, kanye njengoko ubani esukelana nesakhwatsha ezintabeni.”
21  NoSawule ke wathi: “Ndonile. Buya, nyana wam Davide, kuba andisayi kuba sakwenzakalisa, ngenxa yokuba umphefumlo wam ubuxabisekile emehlweni akho ngale mini. Khangela! Ndenze ngobudenge yaye ndiphazame kakhulu.”
22  Wandula ke waphendula uDavide waza wathi: “Nanku umkhonto kakumkani, makuwele omnye wabafana eze kuwuthabatha.
23  NguYehova oya kubuyekeza ngamnye ubulungisa bakhe nokuthembeka kwakhe, ekubeni uYehova namhlanje ebekunikele esandleni sam, mna ke andivumanga ukolulela isandla sam kothanjisiweyo kaYehova.
24  Yaye, khangela! kanye njengoko umphefumlo wakho ubumkhulu ngale mini emehlweni am, ngamana nomphefumlo wam unganjalo ukuba mkhulu emehlweni kaYehova, ukuze andihlangule kuko konke ukubandezeleka.”
25  USawule wathi kuDavide: “Ngamana ungasikelelwa wena, nyana wam Davide. Nakanjani na akuyi kusebenza ke kuphela kodwa nakanjani na uya kuphumelela.” Waza uDavide wahamba; ke yena uSawule, wabuyela endaweni yakhe.
11  UNahashe umAmoni wenyuka waza wamisa inkampu nxamnye neYabheshe eGiliyadi. Onke ke amadoda aseYabheshe athi kuNahashe: “Yenza umnqophiso nathi ukuze sikukhonze.”
2  Wandula ke uNahashe umAmoni wathi kuwo: “Ngalo mqathango ndiya kwenza umnqophiso nani, ngomqathango wokuba ndinikrukre nonke iliso lasekunene, yaye ndimele ndikubeke oko njengongcikivo phezu koSirayeli wonke.”
3  Amadoda amakhulu aseYabheshe athi kuye: “Sinike ixesha eliziintsuku ezisixhenxe, yaye siza kuthumela abathunywa kuwo wonke ummandla wakwaSirayeli size ke, ukuba asibanga namsindisi, siphume size kuwe.”
4  Ekuhambeni kwexesha kwafika abathunywa eGibheya kuloSawule baza bawathetha la mazwi ezindlebeni zabantu, yaye bonke abantu baphakamisa ilizwi labo balila.
5  Kodwa nanku uSawule esiza emva komhlambi evela emasimini, waza uSawule wathi: “Yintoni na enaba bantu, belila nje?” Bambalisela amazwi amadoda aseYabheshe.
6  Kwaye umoya kaThixo wasebenza kuSawule ekuveni kwakhe la mazwi, waza wavutha kakhulu ngumsindo.
7  Ngoko wathabatha iinkunzi zeenkomo ezimbini wazinqunqa waza wazithumela kuwo wonke ummandla wakwaSirayeli ngesandla sabathunywa, esithi: “Nabani na kuthi ongathanga aphume njengomlandeli kaSawule nokaSamuweli, ziya kwenjiwa nje iinkomo zakhe!” Abantu ke bafikelwa kukunkwantya nguYehova kangangokuba baphuma njengandoda-nye.
8  Wandula ke wababala eBhezeki, yaye oonyana bakaSirayeli baba ngamakhulu amathathu amawaka, amadoda akwaYuda angamashumi amathathu amawaka.
9  Ke kaloku bathi kubathunywa ababefikile: “Naku eniya kukutsho kumadoda aseYabheshe yaseGiliyadi, ‘Ngomso ukufudumala kwelanga niya kusindiswa.’” Beza ke abathunywa bawaxelela amadoda aseYabheshe, aza wona aba nemihlali.
10  Ngako oko amadoda aseYabheshe athi: “Ngomso siya kuphuma size kuni, yaye nina nimele nenze kuthi ngokuvisisana nako konke okulungileyo emehlweni enu.”
11  Kwathi ke ngemini elandelayo uSawule wabamisa abantu bangamabutho amathathu; yaye baya phakathi kwenkampu ebudeni bomlindo wakusasa baza bawaxabela ama-Amoni yada yashushu imini. Abaseleyo, babachitha-chitha akwasala bantu babini ndawonye phakathi kwabo.
12  Baqala ke ukuthi abantu kuSamuweli: “Ngoobani abo babesithi, ‘USawule—uya kuba ngukumkani na phezu kwethu?’ Waziseni apha loo madoda, ukuze siwabulale.”
13  Noko ke, uSawule wathi: “Akukho mntu ufanele abulawe ngale mini, ngenxa yokuba namhlanje uYehova wenze usindiso kwaSirayeli.”
14  Kamva uSamuweli wathi ebantwini: “Yizani sinyuke siye eGiligali ukuze apho sihlaziye ubukumkani.”
15  Ngoko bonke abantu baya eGiligali, baza apho bamenza ukumkani uSawule phambi koYehova eGiligali. Bandula ke benza imibingelelo yobudlelane apho phambi koYehova, yaye apho uSawule nawo onke amadoda akwaSirayeli baqhubeka benemihlali ngomlinganiselo omkhulu.
8  Kwathi ke kamsinya nje akuba mdala uSamuweli wamisela oonyana bakhe bangabagwebi kwaSirayeli.
2  Ke kaloku igama lonyana wakhe wamazibulo lalinguYoweli, negama lowesibini lalinguAbhiya; babengabagwebi eBher-shebha.
3  Oonyana bakhe babengahambi ngeendlela zakhe, kodwa babetyekele ekulandeleni ingeniso yokungekho sikweni yaye babesamkela nokunyotywa baze bagqwethe nomgwebo.
4  Ekuhambeni kwexesha amadoda amakhulu akwaSirayeli aqokelelana ndawonye aza eza kuSamuweli eRama
5  athi kuye: “Khangela! Wena umdala, kodwa oonyana bakho abahambanga ngeendlela zakho. Ke kaloku simisele ukumkani abe ngumgwebi phezu kwethu njengazo zonke iintlanga.”
6  Kodwa le nto yayimbi emehlweni kaSamuweli kwanjengokuba babethe: “Sinike ukumkani abe ngumgwebi phezu kwethu,” waza uSamuweli wathandaza kuYehova.
7  Ngoko wathi uYehova kuSamuweli: “Liphulaphule ilizwi labantu kuko konke abakutshoyo kuwe; kuba ingenguwe abamgatyayo, kodwa bagatye mna ukuba ndingabi ngukumkani phezu kwabo.
8  Ngokuvisisana nokwenza kwabo konke abakwenzileyo ukususela mini ndabanyusayo eYiputa kwada kwaba yile mini ngokuba babemana bendishiya baze bakhonze abanye oothixo, benza ngaloo ndlela nakuwe.
9  Ke kaloku liphulaphule ilizwi labo. Kuphela nje, wena ufanele ubalumkise ngokunzulu, yaye uze ubaxelele imfanelo eselungelweni likakumkani oya kulawula phezu kwabo.”
10  Ngoko uSamuweli wawathetha onke amazwi kaYehova ebantwini ababecela ukumkani kuye.
11  Wathi: “Le iya kuba yimfanelo eselungelweni likakumkani oya kulawula phezu kwenu: Oonyana benu uya kubathabatha aze ababeke njengabakhe ezinqwelweni zakhe naphakathi kwabakhweli-mahashe bakhe, yaye abanye kofuneka babaleke phambi kweenqwelo zakhe;
12  azimisele iintloko phezu kwamawaka neentloko phezu kwamashumi amahlanu, nabanye bokumlimela nokuvuna isivuno sakhe nokwenza izixhobo zakhe zemfazwe nezixhobo zeenqwelo zakhe.
13  Neentombi zenu uya kuzithabatha zibe ngabenzi bezithambiso nabapheki nababhaki.
14  Namasimi enu nezidiliya zenu negcume lenu lomnquma, ezona zilungileyo, uya kuzithabatha aze okunene azinike abakhonzi bakhe.
15  Kumasimi enu embewu nakwizidiliya zenu uya kuthabatha isishumi, yaye ngokuqinisekileyo uya kusinika amagosa akhe enkundla nabakhonzi bakhe.
16  Izicaka zenu nezicakakazi zenu neyona mihlambi yenu ilungileyo, namaesile enu uya kuwathabatha, awasebenzisele umsebenzi wakhe.
17  Kwimihlambi yenu uya kuthabatha isishumi, nize nina nibe ngabakhonzi bakhe.
18  Yaye ngokuqinisekileyo niya kudanduluka ngaloo mini ngenxa kakumkani enizikhethele yena, kodwa uYehova akayi kuniphendula ngaloo mini.”
19  Noko ke, abantu bala ukuliphulaphula ilizwi likaSamuweli baza bathi: “Hayi, kodwa ke thina siya kuba nokumkani phezu kwethu.
20  Nathi, masibe njengazo zonke iintlanga, aze ukumkani wethu abe ngumgwebi phezu kwethu aze aphume phambi kwethu alwe amadabi ethu.”
21  Waweva uSamuweli onke amazwi abantu; wandula ke wawathetha ezindlebeni zikaYehova.
22  Waza uYehova wathi kuSamuweli: “Liphulaphule ilizwi labo, uze ke ubanike ukumkani abalawule.” Ngako oko uSamuweli wathi kumadoda akwaSirayeli: “Hambani niye ngamnye esixekweni sakowabo.”
30  Kwathi ke ngoxa uDavide namadoda akhe babesiza eTsikelage ngomhla wesithathu, ama-Amaleki ahlasela elasemzantsi neTsikelage; ayibetha iTsikelage, ayitshisa ngomlilo,
2  athabatha abafazi njengabathinjwa nako konke okwakulapho, ukususela koyena mncinane ukusa koyena mkhulu. Akazange abulale nabani na, kodwa abaqhuba aza ahamba indlela yawo.
3  Akufika uDavide namadoda akhe esixekweni, kaloku, sasitshiswe ngomlilo, yaye, ke bona abafazi babo noonyana babo neentombi zabo, babethatyathiwe njengabathinjwa.
4  UDavide nabantu awayekunye nabo baliphakamisa ilizwi labo baza balila, kwada akwabikho mandla kubo okulila kwakhona.
5  Nabafazi bakaDavide bobabini babethatyathiwe njengabathinjwa, uAhinowam umYizerelikazi noAbhigali umfazi kaNabhali umKarmele.
6  Oku kwambandezela kakhulu kuDavide, ngenxa yokuba abantu bathi makaxulutywe; kuba umphefumlo wabo bonke abantu wawukrakra, ngamnye ngenxa yoonyana bakhe neentombi zakhe. Ngoko uDavide wazomeleza ngoYehova uThixo wakhe.
7  Ngoko ke uDavide wathi kuAbhiyatare umbingeleli, unyana ka-Ahimeleki: “Khawuncede, usondeze kum iefodi.” Waza uAbhiyatare wasondeza iefodi kuDavide.
8  UDavide wabuza kuYehova, esithi: “Ndiwasukele na la matutu? Ndiya kuwafumana na?” Wathi yena kuye: “Sukela, kuba nakanjani na uya kuwafumana, yaye nakanjani na uya kuhlangula.”
9  Ngokukhawuleza uDavide wangena endleleni, yena namadoda angamakhulu amathandathu awayenaye, baya kufikelela entlanjeni yaseBhesore, kwaye amadoda awayeza kushiyeka ema ngxi.
10  Wasukela ke uDavide, yena namadoda angamakhulu amane, kodwa amadoda angamakhulu amabini awayedinwe kakhulu ukuba angayiwela intlambo yeBhesore ema ngxi.
11  Bafumana ndoda ithile, umYiputa, endle. Ngoko bayithabathela kuDavide baza bayinika  isonka ukuze idle, bayinika namanzi ukuze isele.
12  Ngapha koko, bayinika iqhekeza lezicumba zamakhiwane nezicumba ezimbini zeerasintyisi. Yandula ke yadla nomoya wayo wabuyela kuyo; kuba yayingadlanga sonka okanye isele manzi kangangeemini ezintathu nobusuku obuthathu.
13  Ke kaloku uDavide wathi kuyo: “Ungokabani na, uvela phi na?” yona ke yathi: “Ndingumlindi ongumYiputa, ikhoboka lendoda engumAmaleki, kodwa inkosi yam indishiyile ngenxa yokuba ndiye ndagula kwezi ntsuku zintathu zidlulileyo.
14  Sithi aba bahlasele elasemzantsi lamaKereti nelo lakwaYuda nelo lasemzantsi lakwaKalebhi; neTsikelage sayitshisa ngomlilo.”
15  Wathi ke uDavide kuyo: “Uya kundisa na kula matutu?” Yathi yona: “Ndifungele ngoThixo  ukuba akuyi kundibulala, nokuba akuyi kundinikezela esandleni senkosi yam, yaye ndiya kukusa kula matutu.”
16  Ngako oko yamsa, yaye wona ayesasazeke elizweni lonke esidla, esela, esenza itheko ngenxa yalo lonke ixhoba elikhulu awayelithabathe kwilizwe lamaFilisti nakwilizwe lakwaYuda.
17  Waza uDavide wawaxabela ukususela ngonyezi kwada kwangokuhlwa, ukuze awatshabalalise; akukho mntu wasindayo kuwo ngaphandle kwabafana abangamakhulu amane abakhwela iinkamela baza basaba.
18  Wakuhlangula ke uDavide konke oko ama-Amaleki ayekuthabathile, nabafazi bakhe ababini wabahlangula.
19  Kwakungekho nto yabo yasalayo, ukususela kweyona incinane kuse kweyona inkulu noonyana neentombi nakwixhoba elo, ukusa kuyo nantoni na awayezithabathele yona. Yonk’ into uDavide wayibuyisa.
20  Ngoko uDavide wayithabatha yonke imihlambi yezimvu nemihlambi yeenkomo, ababeyiqhuba phambi kwenye le imfuyo. Bandula ke bathi: “Lixhoba likaDavide eli.”
21  Ekugqibeleni uDavide wafika kulaa madoda angamakhulu mabini awayedinwe kakhulu ukuba angahamba noDavide, nalawo ahlala ngasentlanjeni yaseBhesore; yaye wona aphuma ukuhlangabeza uDavide nokuhlangabeza abantu ababekunye naye. Akusondela ebantwini uDavide waqala ukubabuza ukuba banjani na.
22  Noko ke, aphendula onke amadoda obubi nangamatshivela kuloo madoda ayehambe noDavide aza amana ukuthi: “Ngenxa yokuba engahambanga kunye nathi, asiyi kuwanika into kwixhoba esilihlanguleyo, ngaphandle kokunika ngamnye umfazi wakhe noonyana bakhe, aze ke abakhokele ahambe.”
23  Kodwa uDavide wathi: “Nimele ningenjenjalo, bantakwethu, ngoko asinike kona uYehova, ekubeni esilondolozile waza wawanikela esandleni sethu amatutu la ebesifikele.
24  Ingubani na oya kuniphulaphula mayela neli lizwi? Kuba njengesabelo salowo uhlileyo waya edabini kwanesabelo salowo uhleli nempahla siya kuba njalo. Bonke baya kuba nesabelo ndawonye.”
25  Kwathi ke ukususela ngaloo mini wakugcina kumisiwe njengommiselo nesigwebo kwaSirayeli kude kuse kule mini.
26  Xa uDavide wafikayo eTsikelage wathumela inxalenye yexhoba kumadoda amakhulu akwaYuda, abahlobo bakhe, esithi: “Nasi isipho senu esiyintsikelelo esivela kwixhoba leentshaba zikaYehova.”
27  Kwabo babeseBheteli, nakwabo baseRamoti yasemzantsi, nakwabo baseYatire,
28  nakwabo baseArohere, nakwabo baseSifemoti, nakwabo base-Eshtemowa,
29  nakwabo baseRakali, nakwabo bakwizixeko zamaYerameli, nakwabo bakwizixeko zamaKeni,
30  nakwabo baseHorma, nakwabo baseBhorashan, nakwabo baseAtaki,
31  nakwabo baseHebron, nakuzo zonke iindawo apho wayehambahambe khona uDavide, yena namadoda akhe.
16  Ekugqibeleni wathi uYehova kuSamuweli: “Kuya kude kube nini na uzilile ngenxa kaSawule, ngoxa mna, kwelinye icala, ndimgatyile ekulawuleni njengokumkani phezu koSirayeli? Zalisa uphondo lwakho ngeoli uze uhambe. Ndiya kukuthumela kuYese waseBhetelehem, ngenxa yokuba ndizilungiselele ukumkani phakathi koonyana bakhe.”
2  Kodwa uSamuweli wathi: “Ndingaya njani na? Kwaoko nje akukuva oko uSawule ngokuqinisekileyo uya kundibulala.” Waza uYehova wahlabela mgama wathi: “Ufanele uzithabathele ithokazi lenkomo emhlambini, uze uthi, ‘Isizathu sokuza kwam apha kukubingelela kuYehova.’
3  Uze ke ubizele uYese embingelelweni; yaye mna ndiya kukwazisa oko ufanele ukwenze, yaye umele undithambisele lowo ndimtyumbayo kuwe.”
4  Waza uSamuweli wakwenza oko uYehova akuthethileyo. Wathi akufika eBhetelehem amadoda amakhulu esixeko angcangcazela akuhlangana naye, aza ke athi: “Ukuza kwakho kuthetha uxolo na?”
5  Wathi yena: “Kuthetha uxolo. Isizathu sokuza kwam kukubingelela kuYehova. Zingcwaliseni, yaye nimele nize nam embingelelweni.” Wandula ke wangcwalisa uYese noonyana bakhe, emva koko wababizela embingelelweni.
6  Kwathi, njengoko babengena waza wabona uEliyabhi, kwaoko wathi: “Ngokuqinisekileyo othanjisiweyo wakhe uphambi koYehova.”
7  Kodwa uYehova wathi kuSamuweli: “Musa ukukhangela imbonakalo yakhe nokuphakama kwesithomo sakhe, kuba ndimgatyile. Kuba indlela abona ngayo umntu [asiyondlela abona ngayo uThixo], ngenxa yokuba umntu nje ubona okubonakalayo emehlweni; kodwa uYehova yena, ubona oko ikuko intliziyo.”
8  Wandula ke uYese wabiza uAbhinadabhi waza wamdlulisa phambi koSamuweli, kodwa yena wathi: “Nalo uYehova akamnyulanga.”
9  UYese wadlulisa uShamaha, kodwa wathi yena: “Nalo uYehova akamnyulanga.”
10  Ngoko uYese wabadlulisa oonyana bakhe abasixhenxe phambi koSamuweli; sekunjalo uSamuweli wathi kuYese: “Aba uYehova akabanyulanga.”
11  Ekugqibeleni wathi uSamuweli kuYese: “Aphelele na apha amakhwenkwe?” Wathi ke yena: “Kude kube ngoku kushiyeke eyona incinane, yaye, khangela! idlisa izimvu edlelweni.” Wathi ke uSamuweli kuYese: “Thumela ize iziswe, ngenxa yokuba asiyi kuhlala phantsi sidle ide ifike apha.”
12  Ngako oko wathumela yaza yaziswa. Ke kaloku yayibubomvurha,  umfana onamehlo amahle noyinzwana ngembonakalo. Wandula ke uYehova wathi: “Sukuma, mthambise, kuba nguye lo!”
13  Ngako oko uSamuweli wathabatha uphondo lweoli waza wamthambisa phakathi kwabantakwabo. Yaye umoya kaYehova waqalisa ukusebenza kuDavide ukususela loo mini. Kamva uSamuweli wasukuma waza wahamba waya eRama.
14  Umoya kaYehova wemka kuSawule, waza wankwantyiswa  ngumoya ombi ophuma kuYehova.
15  Baza abakhonzi bakaSawule bathi kuye: “Yabona, ke, unkwantyiswa ngumoya ombi kaThixo.
16  Inkosi yethu ke, mayincede, iyalele abakhonzi bakho phambi kwakho ukuba bakhangele indoda elichule ekudlaleni uhadi. Yaye kumele kuthi, wakuba phezu kwakho umoya ombi kaThixo, kufuneke yona idlale ngesandla sayo, ibe ngokuqinisekileyo kuya kuba kuhle kuwe.”
17  Ngoko uSawule wathi kubakhonzi bakhe: “Ncedani, nindilungiselele indoda eyenza kakuhle ekudlaleni, niyizise kum.”
18  Omnye ke kubalindi waphendula waza wathi: “Khangela! Ndiyibonile indlela unyana kaYese waseBhetelehem anobuchule ngayo ekudlaleni, yaye uyindoda elikroti, enamandla nendoda yemfazwe nesithethi esinengqiqo nendoda emile kakuhle, yaye uYehova unaye.”
19  Wandula ke uSawule wathumela abathunywa kuYese waza wathi: “Thumela kum uDavide unyana wakho, osemhlambini.”
20  Ngoko uYese wathabatha iesile, isonka nentsuba yewayini netakane lebhokhwe waza wathumela kuSawule ngesandla sikaDavide unyana wakhe.
21  Ngaloo ndlela weza uDavide kuSawule waza wamnyamekela; wamthanda kakhulu, waba ke ngumphathi wezikrweqe zakhe.
22  Ngenxa yoko uSawule wathumela kuYese, esithi: “Makandinyamekele uDavide, kuba ukholekile emehlweni am.”
23  Kwathi ke, wakuba phezu kukaSawule umoya kaThixo, uDavide wathabatha uhadi waza wadlala ngesandla sakhe; waza wakhululeka uSawule kwaba kuhle kuye, nomoya ombi wemka kuye.
18  Kwathi ke, kamsinya nje akugqiba ukuthetha kuSawule, wona kanye umphefumlo kaYonatan wabophana nomphefumlo kaDavide, waza uYonatan wamthanda njengomphefumlo wakhe.
2  Wandula ke uSawule wamthabatha ngaloo mini, akamvumela ukuba abuyele endlwini kayise.
3  Waza uYonatan noDavide benza umnqophiso, ngenxa yokumthanda kwakhe njengomphefumlo wakhe.
4  Ngapha koko, uYonatan wazihluba isambatho sakhe esingenamikhono awayenaso waza wasinika uDavide, kwanezambatho zakhe, kwanekrele lakhe nesaphetha sakhe nebhanti lakhe.
5  Waphuma ke uDavide. Naphi na apho uSawule wamthumela khona wayesenza ngokunengqiqo, ngokokuze uSawule ambeke phezu kwamadoda emfazwe; yaye kwabonakala kulungile emehlweni abo bonke abantu kwanasemehlweni abakhonzi bakaSawule.
6  Kwathi ke ekungeneni kwabo, ekubuyeni kukaDavide ekuwaxabeleni amaFilisti, abafazi baphuma kuzo zonke izixeko zakwaSirayeli bevuma ingoma yaye bengqungqa ukuza kuhlangabeza uSawule ukumkani, ngeentambula, ngemihlali nangezigingci.
7  Kwaye abo bafazi babebhiyoza babesabela yaye besithi: “USawule uxabele amawaka akhe,NoDavide amashumi akhe amawaka.”
8  Waza uSawule wanomsindo kakhulu, neli lizwi laba libi ngokwembono yakhe, ngokokuze athi: “Banike uDavide amashumi amawaka, kodwa mna bandinike amawaka, sekusele nje kuphela ukuba bamnike ubukumkani!”
9  Waza uSawule waqhubeka emgxeleshile uDavide ukususela loo mini kuse phambili.
10  Kwathi ke ngemini elandelayo umoya ombi kaThixo wasebenza kuSawule, ngokokuze azenze umprofeti ngaphakathi endlwini, ngoxa uDavide wayedlala umculo ngesandla sakhe, njengakwimihla yangaphambili; nomkhonto wawusesandleni sikaSawule.
11  Wabinza ke ngomkhonto uSawule waza wathi: “Ndiza kumqhama nodonga uDavide!” kodwa uDavide waphepha ukusuka phambi kwakhe, kabini.
12  Waza uSawule wamoyika uDavide ngenxa yokuba uYehova waba naye, kodwa wayemkile kuSawule.
13  Ngenxa yoko uSawule wamshenxisa kuye waza wammisa njengentloko yewaka lakhe; yaye wayephuma engena rhoqo phambi kwabantu.
14  NoDavide ke ngokuqhubekayo wayesenza ngokunengqiqo kuzo zonke iindlela zakhe, kwaye uYehova wayenaye.
15  NoSawule wabona ukuba wayesenza ngokunengqiqo kakhulu, kangangokuba wamoyika.
16  Yaye uSirayeli noYuda wonke babemthanda uDavide, ngenxa yokuba wayephuma engena phambi kwabo.
17  Ekugqibeleni uSawule wathi kuDavide: “Nantsi intombi yam enkulu uMerabhi. Ndiya kukunika yena njengomfazi. Kuphela nje zingqine kum ungumntu olikroti uze ulwe iimfazwe zikaYehova.” Kodwa ke yena uSawule, wazixelela oku: “Mayingabi sisandla sam esiba phezu kwakhe, kodwa isandla samaFilisti masibe phezu kwakhe.”
18  Wathi ke uDavide kuSawule: “Ndingubani na mna nezizalwana zam, intsapho kabawo, zingoobani na kwaSirayeli, ukuba ndingade ndibe ngumkhwenyana kakumkani?”
19  Noko ke, kwathi ngexesha lokunikezelwa kukaMerabhi, intombi kaSawule, kuDavide, yena waba sele enikezelwe kuAdriyeli umMehola njengomfazi.
20  Ke kaloku uMikali, intombi kaSawule, wayethandana noDavide, kwaza kwaxelwa oko kuSawule, wawuthanda loo mbandela.
21  Ngoko uSawule wathi: “Ndiya kumnikezela kuye ukuze abe ngumgibe kuye, nokuze isandla samaFilisti sibe phezu kwakhe.” Ngako oko uSawule wathi kuDavide: “Ngomnye waba bafazi babini uya kwendiselana kunye nam namhlanje.”
22  Ngapha koko, uSawule wayalela abakhonzi bakhe oku: “Thethani noDavide ngasese, nithi, ‘Khangela! Ukumkani uyayoliswa nguwe, nabo bonke abakhonzi bakhe bayakuthanda. Ke ngoko yendiselana nokumkani.’”
23  Baza abakhonzi bakaSawule bawathetha la mazwi ezindlebeni zikaDavide, kodwa uDavide wathi: “Kuyinto elula na emehlweni enu ukwendiselana nokumkani, ngoxa mna ndiyindoda esweleyo nejongelwe phantsi?”
24  Bandula ke abakhonzi bakaSawule bamxelela, besithi: “Uthethe ngamazwi anjengala uDavide.”
25  Wathi uSawule: “Niya kuthi ke nina kuDavide, ‘Ukumkani uyoliswa, kungekhona likhazi, kodwa ngamajwabi alikhulu amaFilisti, ukuze aziphindezelele ezintshabeni zokumkani.’” Kodwa uSawule ke yena, wayecebe ukuba uDavide awe ngesandla samaFilisti.
26  Ngoko abakhonzi bakhe bawaxela la mazwi kuDavide, noDavide wawuthanda lo mbandela, wokwendiselana nokumkani, nemihla ke ibingekapheli.
27  Ngoko uDavide wesuka waza yena namadoda akhe bahamba, babulala phakathi kwamaFilisti amakhulu amabini amadoda, yaye uDavide wawazisa amajwabi awo waza wawanika ukumkani elinani elipheleleyo, ukuze endiselane nokumkani. Naye ke uSawule wamnika uMikali intombi yakhe njengomfazi.
28  Yaye uSawule wabona waza wazi ukuba uYehova unoDavide. Ke yena uMikali, intombi kaSawule, wamthanda.
29  Kwakhona uSawule waziva enoloyiko ngakumbi ngenxa kaDavide, waza uSawule wasoloko elutshaba lukaDavide.
30  Zaziphuma ke iinkosana zamaFilisti, yaye kwakusenzeka ukuba ngokufuthi kangangoko xa ziphumile uDavide enze ngokunengqiqo kunabo bonke abakhonzi bakaSawule; negama lakhe laxabiseka kakhulu.
17  AmaFilisti aqokelelana ndawonye ngokwamaqela awo ukuba enze imfazwe. Athi akuqokelelana ndawonye eSokho, yakwaYuda, andula ke amisa inkampu yawo phakathi kweSokho neAzeka, e-Efese-damim.
2  USawule ke yena namadoda akwaSirayeli, baqokelelana ndawonye baza bamisa inkampu entilini kaElaha, bakha uluhlu lwedabi ukuze bahlangabeze amaFilisti.
3  Yaye amaFilisti ayemi entabeni kweli cala, amaSirayeli wona emi entabeni kweliya icala, intlambo iphakathi kwawo.
4  Kwaza kwaphuma iqhawe enkampini yamaFilisti, eligama linguGoliyati, laseGati, elibude buziikubhite ezintandathu nomolulo weminwe.
5  Lalinesigcina-ntloko sobhedu entloko, lambethe isambatho sentsimbi, esineengcamba, ubunzima besambatho eso sentsimbi babuziishekele zobhedu ezimawaka mahlanu.
6  Ngentla kweenyawo zalo lalinezikhuselo zeembande ezenziwe ngobhedu nentshuntshe yobhedu phakathi kwamagxa alo.
7  Nomphini owenziwe ngomthi womkhonto walo wawunjengomqobo wabaluki, nencakuba yomkhonto walo wawuziishekele zentsimbi ezingamakhulu amathandathu; nomphathi wekhaka elikhulu wayehamba phambi kwalo.
8  Wandula ke wema ngxi waza wamemeza kwizintlu zedabi zakwaSirayeli waza wathi kuwo: “Kutheni na ukuba niphume ukuze nakhe uluhlu lwedabi? AndingomFilisti na mna yaye nina aningobakhonzi bakaSawule? Zinyuleleni indoda, ihle ize kum.
9  Ukuba ithe yakwazi ukulwa nam ize indixabele, simele ke sibe ngabakhonzi kuni. Kodwa ukuba mna ndithe ndayilingana ndaza ndayixabela, nani nimele nibe ngabakhonzi kuthi, nimele nisikhonze.”
10  Waza lo mFilisti wahlabela mgama wathi: “Mna ndiyazingcikiva ngale mini izintlu zedabi zakwaSirayeli. Ndinikeni indoda, ndilwe nayo!”
11  Xa uSawule noSirayeli wonke beva la mazwi omFilisti, bankwantya yaye babesoyika kakhulu.
12  Ke kaloku uDavide wayengunyana walo mEfrata waseBhetelehem yakwaYuda ogama linguYese. Wayenoonyana abasibhozo. Yaye ngemihla kaSawule le ndoda yayisele indala phakathi kwamadoda.
13  Oonyana abathathu bakaYese abakhulu bahamba. Balandela uSawule ukuya emfazweni, yaye amagama oonyana bakhe abathathu abaya emfazweni yayinguEliyabhi owamazibulo, nonyana wakhe wesibini uAbhinadabhi nowesithathu uShamaha.
14  Kwaye uDavide wayengoyena mncinane, yaye abathathu abakhulu balandela uSawule.
15  Ke uDavide ubesiya  kuSawule aze abuye ukuze anyamekele izimvu zikayise eBhetelehem.
16  NomFilisti wayesiza ngaphambili ekuseni nangokuhlwa waza wema apho kangangeemini ezingamashumi amane.
17  Wandula ke uYese wathi kuDavide unyana wakhe: “Khawuncede, uthabathele abantakwenu le efa yeenkozo ezigcadiweyo nezi zonka zilishumi, uphathele ngokukhawuleza abantwakwenu enkampini.
18  Nezi nxalenye zilishumi zobisi ufanele uzise kwintloko yewaka; uze uvelele abantakwenu ngokubhekisele kwintalo-ntle yabo, uthabathe nesibambiso kubo.”
19  Ngelo thuba, uSawule kunye nabo kunye namanye amadoda onke akwaSirayeli babesentilini kaElaha, besilwa namaFilisti.
20  Ngako oko uDavide wavuka ekuseni waza wazishiya izimvu kumgcini, wathabatha, waza wahamba kanye njengoko uYese wayemyalele. Akufika kuthango lwenkampu, imikhosi yamajoni yayiphuma isiya kuluhlu lwedabi, yaza yahlaba umkhosi ukuba kuyiwe edabini.
21  USirayeli namaFilisti azimisa ukuze uluhlu lwedabi luhlangabezane noluhlu lwedabi.
22  Ngoko nangoko uDavide washiya impahla yakhe esandleni somgcini wempahla waza wabaleka waya kuluhlu lwedabi. Xa wafikayo, wabuzisa ngentlalo-ntle yabantakwabo.
23  Ngoxa wayesathetha nabo, kaloku, nalo iqhawe, igama lalo linguGoliyati umFilisti waseGati, lisiza livela ezintlwini zedabi zamaFilisti, laza lathetha kwalaa mazwi manye njengangaphambili, noDavide waphulaphula.
24  Ke wona onke amadoda akwaSirayeli, athi akuyibona le ndoda, oyika kakhulu, aza asaba.
25  Aza amadoda akwaSirayeli athi: “Niyibonile na le ndoda inyukayo? Kuba inyuka isiza kungcikiva uSirayeli. Kuya kuthi ke, indoda ethe yayixabela, ukumkani ayityebise ngobutyebi obukhulu, yaye uya kuyinika intombi yakhe, nendlu kayise uya kuyikhulula kwaSirayeli.”
26  NoDavide wathi kumadoda awayemi kufuphi naye: “Kuya kwenziwa ntoni na kwindoda exabele laa mFilisti uphaya ize okunene isuse ungcikivo phezu koSirayeli? Kuba ungubani na lo mFilisti ungalukanga ukuba angcikive izintlu zedabi zoTHIXO ophilayo?”
27  Bandula ke abantu batsho amazwi afanayo njengangaphambili, besithi: “Kuya kwenjiwa nje ke kwindoda emxabeleyo.”
28  Waza uEliyabhi umkhuluwa wakhe wamva njengoko wayethetha kuloo madoda, yaye wavutha umsindo kaEliyabhi kuDavide, kangangokuba wathi: “Kutheni na ukuze uhle? Uzishiye elugcinweni lukabani na ezaa zimvu zimbalwa emva phaya entlango? Mna lo ndikwazi kakuhle ukukhukhumala kwakho nobubi bentliziyo yakho, ngenxa yokuba uhle ngenjongo yokubona idabi.”
29  UDavide wathi: “Ndenze ntoni ngoku? Ibingelolizwi nje kuphela na?”
30  Wajika ke esuka ngakuye wabheka ngakuthile ongomnye waza waqhubeka ethetha ilizwi elifanayo njengangaphambili, yaye, nabo abantu bamnika impendulo efanayo njengangaphambili.
31  Ngoko amazwi awawathethayo uDavide aviwa, yaye bawaxela phambi kukaSawule. Ngenxa yoko wathi makaziswe.
32  Waza uDavide wathi kuSawule: “Makungawi ntliziyo yakhe nawuphi na umntu ngaphakathi kwakhe. Umkhonzi wakho lo uya kuya aze okunene alwe nalo mFilisti.”
33  Kodwa uSawule wathi kuDavide: “Akukwazi ukuya kulo mFilisti ukuze ulwe naye, kuba wena useyinkwenkwe, abe yena eyindoda yemfazwe  ukususela ebukhwenkweni bakhe.”
34  Waza uDavide wahlabela mgama wathi kuSawule: “Umkhonzi wakho waba ngumalusi kayise kuwo umhlambi, kwaza kweza ingonyama, kwanebhere, nganye yathabatha imvu emhlambini.
35  Yaye ndaphuma ndayilandela ndaza ndayibetha, ndahlangula emlonyeni wayo. Yathi yakundihlasela, ndayibamba ngodevu lwayo ndaza ndayibetha ndayibulala.
36  Zombini ingonyama nebhere umkhonzi wakho lo wazibulala; kwaye lo mFilisti ungalukanga umele abe njengenye yazo, kuba ungcikive izintlu zedabi zoTHIXO ophilayo.”
37  Wandula ke uDavide wongezelela oku: “UYehova, owandihlangulayo ethupheni lengonyama nasethupheni lebhere, nguye oya kundihlangula esandleni salo mFilisti.” USawule wathi kuDavide: “Hamba, yaye ngamana uYehova angaba nawe.”
38  Ke kaloku uSawule wambesa uDavide ngezambatho zakhe, waza wambeka isigcina-ntloko sobhedu entloko, emva koko wamambesa ngesambatho sentsimbi.
39  Wandula ke uDavide wabhinqa ikrele lakhe phezu kwezambatho zakhe waza wahamba [kodwa akabanga nako],  ngenxa yokuba wayengazilinganga. Ekugqibeleni wathi uDavide kuSawule: “Andikwazi kuhamba ngezi zinto, kuba andikhange ndizilinge.” Ngoko uDavide wazishenxisa kuye.
40  Wathabatha intonga yakhe esandleni sakhe waza wazinyulela amatye amahlanu angawona agudileyo entlanjeni wawabeka kwingxowa yakhe yabalusi awayeyisebenzisa njengesikhongozelo, yaye isilingi sakhe sasisendleni sakhe. Waza waya kumFilisti lowo.
41  NomFilisti weza, esondela kufuphi ngakumbi kuDavide, nendoda ethwele ikhaka elikhulu yayiphambi kwakhe.
42  Wathi ke umFilisti akukhangela waza wabona uDavide, wamdelela ngenxa yokuba eyinkwenkwe yaye ebubomvurha, emhle imbonakalo.
43  Ngoko umFilisti wathi kuDavide: “Ndiyinja na, ukuba uze kum uneentonga?” UmFilisti wamqalekisa uDavide ngoothixo bakhe.
44  Waza umFilisti wahlabela mgama wathi kuDavide: “Yiza kum apha, yaye ndiza kunika iintaka zezulu namarhamncwa asendle inyama yakho.”
45  Naye ke uDavide wathi kumFilisti: “Uza kum unekrele nomkhonto nentshuntshe, kodwa mna ndiza kuwe ngegama likaYehova wemikhosi, uTHIXO wezintlu zedabi zakwaSirayeli, omngcikivileyo.
46  Ngale mini uYehova uya kukunikezela esandleni sam, yaye ngokuqinisekileyo ndiya kukubulala ndize ndiyisuse intloko yakho kuwe; yaye ngokuqinisekileyo izidumbu zenkampu yamaFilisti ndiya kuzinika iintaka zezulu namarhamncwa omhlaba ngale mini; baze abantu bomhlaba wonke bazi ukuba kukho uThixo ongowakwaSirayeli.
47  Nalo lonke eli bandla liya kwazi ukuba akungakrele nangamkhonto ukusindisa kukaYehova, ngenxa yokuba lelikaYehova idabi, yaye umele aninikele esandleni sethu.”
48  Wasuka ke umFilisti wasondela ehlangabeza uDavide, noDavide wakhawuleza waza wabaleka ukuya ngakuluhlu lwedabi ehlangabeza umFilisti.
49  Wandula ke uDavide wafaka isandla sakhe engxoweni yakhe wathabatha ilitye apho waza wasawula, ngokokuze abethe umFilisti ebunzi laza ilitye latshona ebunzini lakhe, wawa ngobuso emhlabeni.
50  Ngoko uDavide, ngesilingi nelitye, wangqineka omelele kunomFilisti waza wambetha umFilisti wambulala; yaye wayengenakrele esandleni uDavide.
51  Waqhubeka ke uDavide ebaleka waya kuma phezu komFilisti. Wandula ke wathabatha ikrele lakhe waza walirhola esingxotyeni salo wambulala ngokuqinisekileyo xa wamnqula intloko ngalo. AmaFilisti abona ukuba onamandla wawo ufile, aza asaba.
52  Esuka ke amadoda akwaSirayeli nawakwaYuda akhwaza aza awasukela amaFilisti ukuya kufikelela entlanjeni nasemasangweni ase-Ekron, nabo bangxwelerhekileyo kumaFilisti bamana besiwa endleleni esuka eShaharayim, ukuya kufikelela eGati nase-Ekron.
53  Emva koko oonyana bakaSirayeli babuya ekusukeleni ngokushushu amaFilisti baza baphanga iinkampu zawo.
54  Wandula ke uDavide wathabatha intloko yomFilisti waza wayizisa eYerusalem, nezixhobo zakhe wazibeka ententeni yakhe.
55  Ke kaloku ngaloo mzuzu uSawule abona ngawo uDavide ephuma esiya kuhlangabeza umFilisti, wathi kuAbhinere intloko yomkhosi: “Ngunyana kabani na le nkwenkwe, Abhinere?” UAbhinere wathi: “Ngobomi bomphefumlo wakho, kumkani, andazi konke konke!”
56  Ngoko ukumkani wathi: “Buzisa ukuba ngunyana kabani na eli gatyana.”
57  Ngako oko, kamsinya nje uDavide akubuya ekuxabeleni umFilisti, uAbhinere wamthabatha waza wamzisa phambi koSawule nentloko yomFilisti isesandleni sakhe.
58  Ke kaloku uSawule wathi kuye: “Ungunyana kabani na, mfanandini?” noDavide ke wathi: “Ndingunyana womkhonzi wakho uYese waseBhetelehem.”
9  Ke kaloku kwakukho indoda yakwaBhenjamin, yaye igama layo lalinguKishe, unyana ka-Abhiyeli, unyana kaTserore, unyana kaBhekorati, unyana ka-Afiya, umBhenjamin, indoda enendyebo eninzi.
2  Kwaye yayinonyana ogama linguSawule, oselula noyinzwana, yaye kwakungekho ndoda yayiyinzwana kunaye koonyana bakaSirayeli; ukususela  emagxeni akhe ukusa phezulu wayemde ngaphezu  kwabo bonke abantu.
3  Yaye iimazi zamaesile zikaKishe uyise kaSawule zalahleka. Ngoko uKishe wathi kuSawule unyana wakhe: “Nceda, khawuthabathe omnye kubalindi nize nisuke, nihambe, niye kufuna iimazi zamaesile.”
4  Wahamba ke edlula kummandla weentaba wakwaEfrayim waza wadlulela kwilizwe laseShalisha, abazifumana. Kwaye bahamba badlulela kwilizwe laseShahalim, kodwa zazingekho apho. Waza wahamba wadlulela kwilizwe lakwaBhenjamin, abazifumana.
5  Bafika ke kwilizwe lakwaTsufi; waza uSawule wathi kumlindi wakowabo owayekunye naye: “Yiza, masibuye, ukuze ubawo angayeki ukunyamekela iimazi zama-esile aze okunene axhalele thina.”
6  Kodwa wathi yena kuye: “Khawukhangele! Kwesi sixeko kukho umntu kaThixo, yaye umntu lo uphethwe ngembeko. Konke akutshoyo kuba yinyaniso nakanjani na. Makhe siye khona ke. Mhlawumbi angasixelela indlela esimele sihambe ngayo.”
7  Wathi uSawule kumlindi wakhe:  “Ukuba ke singaya, siya kumzisela ntoni na umntu lowo? ngenxa yokuba isonka sona sithe shwaka kwizikhongozelo zethu, yaye, akukho nto sinokumzisela yona umntu kaTHIXO oyinyaniso, ibe sisipho. Yintoni na ke esinayo?”
8  Ngoko waphinda umlindi wamphendula uSawule wathi: “Khangela! Kufumaneke isahlulo sesine seshekele yesilivere esandleni sam, ngoko ndiza kusinika umntu kaTHIXO oyinyaniso, ukuze asixelele indlela yethu.”
9  (Kumaxesha angaphambili kwaSirayeli le yindlela ebengathetha ngayo umntu xa esiya kubuza uThixo: “Yizani, masiye kwimboni.” Kuba umprofeti lo wanamhlanje wayedla ngokubizwa ngokuba yimboni kumaxesha angaphambili.)
10  Wandula ke uSawule wathi kumlindi wakowabo: “Lilungile ilizwi lakho. Yiza, masihambe.” Bahamba ke baya esixekweni apho wayekhona umntu kaTHIXO oyinyaniso.
11  Bathi besanyuka eqhineni besiya esixekweni, bona bafumana amantombazana ephuma esiya kukha amanzi. Ngoko bathi kuwo: “Ikho na imboni kule ndawo?”
12  Abaphendula ke wona aza athi: “Ikho. Khangelani! Iphambi kwenu. Khawulezani ke, ngenxa yokuba namhlanje ize apha esixekweni, kuba kukho umbingelelo wabantu namhlanje endaweni ephakamileyo.
13  Kamsimnya nje nakufika esixekweni, niya kuyifumana kanye ngaphambi kokuba inyuke iye kudla endaweni ephakamileyo; ngenxa yokuba abantu abanakudla de kube sekufikeni kwayo, kuba yiyo esikelela umbingelelo. Emva koko badle ke kuqala abo bamenyiweyo. Nyukani ke, ngenxa yokuba yona—niya kuyifumana kanye ngoku.”
14  Ngako oko benyuka baya esixekweni. Njengoko babefika phakathi esixekweni, ewe, nanko uSamuweli ephuma ebahlangabeza ukuze benyuke ukuya kwindawo ephakamileyo.
15  UYehova ke yena, wayeyityhilile indlebe kaSamuweli ngosuku olungaphambi kokuza kukaSawule, esithi:
16  “Ngomso malunga neli  xesha ndiya kuthumela kuwe indoda esuka kwilizwe lakwaBhenjamin, uze ke uyithambise ibe yinkokeli yabantu bam uSirayeli; kwaye yona imele ibasindise abantu bam esandleni samaFilisti, ngenxa yokuba ndiyibonile inkxwaleko yabantu bam, kuba isikhalo sabo sifikile kum.
17  NoSamuweli ke wambona uSawule, waza uYehova wamphendula wathi: “Nantsi le ndoda bendithe kuwe ngayo, ‘Nguye lo oya kugcina abantu bam phakathi kwemida.’”
18  Ngoko uSawule wasondela kuSamuweli phakathi kwesango waza wathi: “Khawundixelele, nceda, Iphi na kanye indlu yemboni?”
19  USamuweli wamphendula ke uSawule wathi: “Ndim imboni. Nyuka phambi kwam uye endaweni ephakamileyo, yaye nimele nidle nam namhlanje, ndize ndinindulule kusasa, ibe ndiya kukuxelela konke oko kusentliziyweni yakho.
20  Ke zona iimazi zamaesile ebezikulahlekele kwiintsuku ezintathu ezidluleyo, musa ukuyibekela kuzo intliziyo yakho, kuba zifunyenwe. Kokukabani na konke okunqwenelekayo kwaSirayeli? Asikokwakho na nendlu kayihlo iphela?”
21  Waphendula ke uSawule waza wathi: “AndingumBhenjamin na wesona sizwe sincinane kwezakwaSirayeli, nentsapho yakowethu eyona ingabalulekanga kuzo zonke iintsapho zesizwe sakwaBhenjamin? Ngoko kutheni na ukuba uthethe into enjengale kum?”
22  Wandula ke uSamuweli wathabatha uSawule nomlindi wakhe wabazisa kwiholo yokudlela waza wabanika indawo esentloko kwabo babemenyiwe; babengamadoda amalunga namashumi amathathu.
23  Kamva uSamuweli wathi kumpheki: “Khupha isabelo endikunike sona, endithe kuwe ngaso, ‘Sibeke ngakuwe.’”
24  Waza ke umpheki wawuphakamisa umlenze noko kwakuphezu kwawo, wawubeka phambi koSawule. Wahlabela mgama wathi: “Naku oko bekubekiwe. Yibeke phambi kwakho. Yidla, ngenxa yokuba bebeyibekele wena ukusa kwixesha elimisiweyo ukuze uyidle nabo bamenyiweyo.” Ngoko uSawule wadla noSamuweli ngaloo mini.
25  Behla besuka endaweni ephakamileyo baya esixekweni, waza waqhubeka ethetha noSawule phezu kwendlu.
26  Bandula ke bavuka ekuseni, kwaza kwathi ke kamsinya nje kwakunyuka isifingo uSamuweli wabiza uSawule ephezu kwendlu, esithi: “Vuka, ukuze ndikundulule.” Ngoko uSawule wavuka baza bobabini, yena noSamuweli, baya ngaphandle.
27  Ngoxa babesihla ngasekupheleni kwesixeko uSamuweli wathi kuSawule: “Yithi kumlindi lo makadlulele phambi kwethu”—ngoko wadlula—“yaye, wena ke, yima ngxi ukuze ndikuvise ilizwi likaThixo.”
28  Kwathi ke ngaloo mihla amaFilisti aqokelela iinkampu zawo zomkhosi ukuze alwe imfazwe noSirayeli. Ngoko uAkishe wathi kuDavide: “Ngokungathandabuzekiyo uyazi ukuba ufanele uphume nam ukuya enkampini, wena namadoda akho.”
2  UDavide wathi kuAkishe: “Kungenxa yoko wena ukwazi oko kuza kwenziwa ngumkhonzi wakho.” Ngako oko uAkishe wathi kuDavide: “Kungoko ndiya kukumisela ukuba usoloko ungumlindi wentloko yam.”
3  Ke kaloku uSamuweli yena wayefile, yaye wonke uSirayeli wayemenzele isijwili waza wamngcwaba eRama kwisixeko sakowabo. Ke yena uSawule, wayebashenxisile kulo ilizwe abaneshologu nabaxeli-ziganeko kwangaphambili abaziinkunkqele.
4  AmaFilisti aqokelelana ndawonye, eza aza amisa ikampu eShunem. Ngoko uSawule waqokelela ndawonye wonke uSirayeli waza wamisa inkampu eGilibhowa.
5  Xa uSawule wabona inkampu yamaFilisti woyika, nentliziyo yakhe yangcangcazela kakhulu.
6  Nangona uSawule wayebuza kuYehova, uYehova wayengaze amphendule, nokuba kungamaphupha okanye kungeUrim okanye ngabaprofeti.
7  Ekugqibeleni uSawule wathi kubakhonzi bakhe: “Ndifuneleni umfazi oyinkosikazi engoneshologu, yaye ndiza kuya kuye ndize ndimbuze.” Bandula ke abakhonzi bakhe bathi kuye: “Khangela! Ukho umfazi oyinkosikazi eneshologu e-En-dore.”
8  Ngoko uSawule wazenza mntu wumbi, wambatha ezinye izambatho waza wahamba, yena namadoda amabini kunye naye; bafika kuloo mfazi ngobusuku. Ke kaloku wathi: “Sebenzisa ukuvumisa, khawundincede, ngeshologu uze undinyusele lowo ndiya kumtyumba kuwe.”
9  Noko ke, lo mfazi wathi kuye: “Yabona, wena ukwazi kakuhle oko uSawule wakwenzayo, indlela awabanqumla ngayo kulo ilizwe abaneshologu nabaxeli-ziganeko kwangaphambili abaziinkunkqele. Kutheni, ke ngoko, uzenza umthiyeli womphefumlo wam ukuze undibulalise?”
10  Ngoko nangoko uSawule wamfungela ngoYehova, esithi: “Ephila nje uYehova, akuyi kuhlelwa lityala lemposiso kulo mbandela!”
11  Wathi ke umfazi lowo: “Ndikunyusele bani na?” Yena wathi: “Ndinyusele uSamuweli.”
12  Xa lo mfazi wabona “uSamuweli” waqala ukudanduluka ngelizwi eliphezulu; wathi umfazi lowo kuSawule: “Kutheni na ukuze undikhohlise, unguSawule nje wena?”
13  Kodwa ukumkani wathi kuye: “Musa ukoyika, kodwa ubone ntoni na?” Nomfazi ke wahlabela mgama wathi kuSawule: “Ndibone uthixo enyuka ephuma emhlabeni.”
14  Kwaoko wathi kuye: “Unjani na ukumila kwakhe?” yena wathi: “Kunyuke indoda endala, izigubungele ngesambatho esingenamikhono.” Waqonda ke uSawule ukuba “nguSamuweli” lowo, yaye waqala ukuthoba ngobuso emhlabeni waza waqubuda.
15  Waza “uSamuweli” wathi kuSawule: “Undiphazamiseleni na ngokuthi mandinyuswe?” USawule wathi: “Ndisezingxakini ezinkulu kakhulu, njengoko amaFilisti esilwa nam, noThixo lowo umkile kum kwaye akasandiphenduli, nokuba kungabaprofeti okanye ngamaphupha; ndibiza wena ke ukuba undazise oko ndiya kukwenza.”
16  Waza “uSamuweli” wahlabela mgama wathi: “Kutheni, ke, ubuza kum, xa noYehova lowo emkile kuwe waza waba lutshaba lwakho?
17  NoYehova uya kuzenzela kanye njengoko wayethethile ngam, yaye uYehova uya kubukrazula ubukumkani esandleni sakho aze abunike idlelane lakho uDavide.
18  Njengoko ungalithobelanga ilizwi likaYehova, akwawuphumeza umsindo wakhe ovuthayo kuAmaleki, ngenxa yoko ngokuqinisekileyo le yinto uYehova aya kuyenza kuwe ngale mini.
19  Kwaye uYehova uya kumnikela uSirayeli kunye nawe esandleni samaFilisti, yaye ngomso wena noonyana bakho niya kuba nam. Kwanenkampu yakwaSirayeli uYehova uya kuyinikela esandleni samaFilisti.”
20  Ngoko nangoko uSawule wawa bhaxa emhlabeni waza woyika kakhulu ngenxa yamazwi “kaSamuweli.” Akabanga namandla, ngenxa yokuba wayengatyanga kutya imini iphela nobusuku buphela.
21  Ke kaloku umfazi lowo weza kuSawule waza wabona ukuba wayephazamiseke kakhulu. Ngoko wathi kuye: “Yabona, isicakakazi sakho silithobele ilizwi lakho, ndaza ndawubeka umphefumlo wam entendeni yam, ndawathobela amazwi owathethe kum.
22  Ke kaloku, nawe, nceda, ulithobele ilizwi lesicakakazi sakho; yaye mandibeke phambi kwakho iqhekeza lesonka, uze wena udle, ukuze ube namandla, ngenxa yokuba uya kuhamba indlela yakho.”
23  Kodwa wala waza wathi: “Andizi kudla.” Noko ke, abakhonzi bakhe kwakunye nomfazi lowo bambongoza. Ekugqibeleni walithobela ilizwi labo, wavuka emhlabeni waza wahlala esingqengqelweni.
24  Ke kaloku umfazi lowo wayenethole lenkomo elityetyisiweyo endlwini. Ngoko ngokukhawuleza walibingelela, wathabatha umgubo, waxova intlama waza wabhaka ngayo amaqebengwana angenagwele.
25  Wandula ke wabeka phambi koSawule nabakhonzi bakhe, badla ke. Emva koko baphakama baza bemka ngobo busuku.
27  Noko ke, uDavide wathi entliziyweni yakhe: “Ke kaloku ngenye imini ndoze nditshayelwe sisandla sikaSawule. Akukho nto ilunge ngakumbi kum kunokuba nakanjani na ndibalekele kwilizwe lamaFilisti; uSawule umele aphelelwe lithemba ekundifuneni kwakhe kuwo wonke ummandla wakwaSirayeli, yaye ngokuqinisekileyo ndiya kubaleka esandleni sakhe.”
2  Ngoko wesuka uDavide waza yena namadoda angamakhulu amathandathu awayekunye naye badlulela kuAkishe unyana kaMahoki, ukumkani waseGati.
3  UDavide waqhubeka ehlala noAkishe eGati, yena namadoda akhe, ngamnye nendlu yakhe, uDavide nabafazi bakhe bobabini, uAhinowam umYizerelikazi noAbhigali, umfazi kaNabhali, umKarmelekazi.
4  Ekuhambeni kwexesha kwanikelwa ingxelo kuSawule yokuba uDavide wayebaleke wemka waya eGati, waza ke ngoko akaphinda aye kumfuna.
5  Wandula ke uDavide wathi kuAkishe: “Ukuba, ke, ndikholekile emehlweni akho, mandinikwe indawo kwesinye sezixeko ezisemaphandleni, ukuze ndihlale apho; kuba kutheni umkhonzi wakho efanele ahlale nawe kwisixeko sasebukhosini?”
6  Ngako oko uAkishe wamnika ngaloo mini iTsikelage. Kungenxa yoko le nto iTsikelage iye yaba yeyookumkani bakwaYuda kude kuse kule mini.
7  Yaye inani lemihla yokuhlala kukaDavide kwiindawo ezisemaphandleni zamaFilisti laba ngunyaka oneenyanga ezine.
8  Waza uDavide wenyuka namadoda akhe ukuze bahlasele amaGeshure namaGirzi nama-Amaleki; kuba ayengabemi belizwe elalisusela kwaTelam liye kufikelela eShure kude kuse kwilizwe laseYiputa.
9  UDavide walixabela ilizwe, kodwa akagcina ndoda namfazi bephila; yaye wathabatha imihlambi yezimvu nemihlambi yeenkomo namaesile neenkamela nezambatho, emva koko wabuya weza kuAkishe.
10  Wandula ke uAkishe wathi: “Nihlasele phi na namhlanje?” Wathi uDavide: “Kwelasemzantsi lakwaYuda nelasemzantsi lamaYerameli nelasemzantsi lamaKeni.”
11  Ke yona indoda nomfazi, uDavide wayengagcini kwanto iphila ukuze abazise eGati, esithi: “Ukuze bangasixeli, bathi, ‘Wenjenje uDavide ukwenza kwakhe.’” (Yayiyinkqubo yakhe le yonke imihla yokuhlala kwakhe kwiindawo ezisemaphandleni zamaFilisti.)
12  Ngenxa yoko uAkishe wamkholelwa uDavide, ezixelela oku: “Ngokungathandabuzekiyo unevumba elibi phakathi kwabantu bakowabo kwaSirayeli; uya kuba ngumkhonzi wam ukusa kwixesha elingenammiselo.”
7  Ngako oko eza amadoda aseKiriyati-yarim ayinyusa ityeya kaYehova aza ayithabathela endlwini ka-Abhinadabhi endulini, yaye angcwalisa uEleyazare unyana wakhe ukuba alinde ityeya kaYehova.
2  Ukususela kumhla wokuhlala kweTyeya eKiriyati-yarim iintsuku zanda, kangangokuba zaba yiminyaka engamashumi amabini, kwaye yonke indlu kaSirayeli yenza isijwili emva kukaYehova.
3  Wathi ke uSamuweli kuyo yonke indlu kaSirayeli: “Ukuba nibuyela kuYehova ngentliziyo yenu yonke, balahleni oothixo basemzini abaphakathi kwenu kwakunye nemifanekiso ka-Ashtoreti, nize nibhekise ngokungaxengaxengiyo intliziyo yenu kuYehova nikhonze yena yedwa, yaye uya kunihlangula esandleni samaFilisti.”
4  Baza ke oonyana bakaSirayeli babalahla ooBhahali nemifanekiso ka-Ashtoreti, baqala ukukhonza uYehova yedwa.
5  Wandula ke uSamuweli wathi: “Waqokeleleni ndawonye eMizpa onke amaSirayeli, ukuze ndinithandazele kuYehova.”
6  Ngoko aqokelelana ndawonye eMizpa, akha amanzi aza awaphalaza phambi koYehova azila nokutya ngaloo mini. Yaye athi apho: “Sonile kuYehova.” Waza uSamuweli waba ngumgwebi woonyana bakaSirayeli eMizpa.
7  AmaFilisti eva ukuba oonyana bakaSirayeli baqokelelene ndawonye eMizpa, zaza iinkosi ezimanyeneyo zamaFilisti zenyukelana noSirayeli. Xa oonyana bakaSirayeli beva oko, baqala ukoyika ngenxa yamaFilisti.
8  Ngoko oonyana bakaSirayeli bathi kuSamuweli: “Musa ukuthi cwaka ungamemezi kuYehova uThixo wethu usicelela uncedo, ukuze asisindise esandleni samaFilisti.”
9  Wandula ke uSamuweli wathabatha imvana eyanyayo waza wayinikela njengomnikelo otshiswayo, umnikelo opheleleyo, kuYehova; waqala ke uSamuweli ukumemeza kuYehova ecelela uSirayeli uncedo, noYehova wamphendula ke.
10  Kwathi ke ngoxa uSamuweli wayenikela umnikelo otshiswayo, amaFilisti wona asondela edabini nxamnye noSirayeli. Ke kaloku uYehova wabangela ukuba kududume ngengxolo enkulu ngaloo mini kumaFilisti, ukuze avuse isiphithiphithi kuwo; oyiswa ke phambi koSirayeli.
11  Amadoda akwaSirayeli ahlasela esuka eMizpa aza awasukela amaFilisti awaxabela ukuya kufikelela kumzantsi weBhete-kare.
12  Wandula ke uSamuweli wathabatha ilitye walimisa phakathi kweMizpa neYeshana waza walibiza ngokuba yiEbhenezere. Ngako oko wathi: “Kude kwangoku uYehova esinceda.”
13  Ngaloo ndlela oyiswa amaFilisti, yaye akazange eze kwakhona kummandla wakwaSirayeli; nesandla sikaYehova saqhubeka sinxamnye namaFilisti yonke imihla kaSamuweli.
14  Nezixeko amaFilisti awayezithabathe kuSirayeli zabuyela kuSirayeli ukususela e-Ekron ukusa eGati, nemimandla yazo uSirayeli wayihlangula esandleni samaFilisti. Kwabakho uxolo phakathi koSirayeli nama-Amori.
15  Yaye uSamuweli waqhubeka engumgwebi wakwaSirayeli yonke imihla yobomi bakhe.
16  Wayehamba iminyaka ngeminyaka ejikeleza eBheteli naseGiligali naseMizpa engumgwebi kwaSirayeli kuzo zonke ezi ndawo.
17  Kodwa wayebuyela eRama, ngenxa yokuba indlu yakhe yayilapho, yaye waba ngumgwebi phezu koSirayeli apho. Kwaye wakhela uYehova isibingelelo apho.
23  Ekuhambeni kwexesha beza kuxela kuDavide, besithi: “Nanga amaFilisti esilwa imfazwe neKeyila, yaye ayaziphanga izanda.”
2  Waza uDavide wabuza kuYehova, esithi: “Ndiye na, ndize ndiwaxabele la maFilisti?” Naye ke uYehova wathi kuDavide: “Yiya, uze uwaxabele amaFilisti uyisindise iKeyila.”
3  Athi amadoda kaDavide kuye: “Khangela! Siyoyika ngoxa silapha kwaYuda, kungakanani ke ukuba kunokwenzeka siye eKeyila ezintlwini zamaFilisti!”
4  Ngoko kwakhona uDavide wabuza kuYehova. Ke kaloku uYehova wamphendula waza wathi: “Suka, uhle uye eKeyila, ngenxa yokuba ndiwanikela esandleni sakho amaFilisti.”
5  Ngako oko wahamba uDavide namadoda akhe waya eKeyila waza walwa namaFilisti, wayiqhuba imfuyo yawo, kodwa wona wawaxabela ngogonyamelo olukhulu; uDavide ke wabasindisa abemi baseKeyila.
6  Kwathi ke xa uAbhiyatare unyana ka-Ahimeleki wabalekela kuDavide eKeyila, wehla ne-efodi esandleni sakhe.
7  Ekuhambeni kwexesha kwanikelwa ingxelo kuSawule: “UDavide ufikile eKeyila.” Waza uSawule wathi: “UThixo umthengisele esandleni sam, kuba uzivalele ngokungena esixekweni esineengcango nemivalo.”
8  Ngoko uSawule wabizela bonke abantu emfazweni, ukuba behle baye eKeyila, ukuze kungqingwe uDavide namadoda akhe.
9  NoDavide wazi ukuba uSawule wayemyilela ububi. Ngenxa yoko wathi kuAbhiyatare umbingeleli: “Sondeza iefodi leyo.”
10  Waza uDavide wahlabela mgama wathi: “Owu Yehova THIXO kaSirayeli, ngokuqinisekileyo umkhonzi wakho uvile ukuba uSawule ufuna ukuza eKeyila ukuze enze isixeko sibe linxuwa ngenxa yam.
11  Ngaba abanini-mhlaba baseKeyila baya kundinikezela na esandleni sakhe? Uya kuhla na uSawule kanye njengoko evile umkhonzi wakho? Owu Yehova THIXO kaSirayeli, mxelele umkhonzi wakho, nceda.” Wathi ke uYehova: “Uya kuhla.”
12  Waza uDavide waqhubeka wathi: “Ngaba abanini-mhlaba baseKeyila baya kundinikezela na mna namadoda am esandleni sikaSawule?” NoYehova ke wathi: “Baya kunikezela.”
13  Kwaoko wesuka uDavide namadoda akhe, amadoda amalunga namakhulu amathandathu, baphuma eKeyila baza baqhubeka behambahamba naphi na apho babenokuhambahamba khona. Waxelelwa uSawule ukuba uDavide ubalekile eKeyila, waza ke wayeka ukuphuma.
14  UDavide wahlala entlango kwiindawo ekunzima ukuzifikelela, yaye waqhubeka ehlala kummandla weentaba kwintlango yeZifi. NoSawule wayesoloko emfuna, uThixo akamnikela esandleni sakhe.
15  UDavide waqhubeka esoyika ngenxa yokuba uSawule wayephumile eze kufuna umphefumlo wakhe ngoxa uDavide wayekwintlango yeZifi eHoreshi.
16  Ke kaloku wesuka uYonatan unyana kaSawule waza waya kuDavide eHoreshi, ukuze asomeleze isandla sakhe ngokubhekisele kuThixo.
17  Wahlabela mgama wathi kuye: “Musa ukoyika; kuba isandla sikaSawule ubawo asiyi kukufumana, yaye wena kanye uya kuba ngukumkani phezu koSirayeli, mna ke ndiya kuba ngowesibini kuwe; noSawule ubawo uyakwazi oko.”
18  Bandula ke bobabini benza umnqophiso phambi koYehova; noDavide waqhubeka ehlala eHoreshi, uYonatan yena waya ekhayeni lakhe.
19  Kamva abantu baseZifi benyuka baya kuSawule eGibheya, besithi: “UDavide akazifihlanga kufuphi nathi na ezindaweni ekunzima ukuzifikelela eHoreshi, endulini kaHakila, kwicala lasekunene leYeshimon?
20  Ke kaloku ngokuvisisana nomnqweno wonke womphefumlo wakho, Owu kumkani, wokuba uhle, yihla, yaye indima yethu iya kuba kukumnikezela esandleni sokumkani.”
21  Wathi uSawule: “Nisikelelwe nina nguYehova, kuba nibe nemfesane kum.
22  Khanincede, nihambe, nizingise ngakumbi ukuze niqinisekise nize nibone indawo yakhe oluba kuyo unyawo lwakhe—nabani na ombonileyo apho—kuba kuthiwe kum ngokuqinisekileyo yena unobuqhokolo.
23  Nibone nize niqinisekise ngazo zonke iindawo zokuzimela apho azifihla khona; yaye nimele nibuyele kum ninobungqina, ndiza kuhamba ke nani; kwaye kumele kuthi, ukuba ukho elizweni, nam ndigocagoce ngenyameko phakathi kwawo onke amawaka akwaYuda.”
24  Ngoko besuka baza baya eZifi phambi koSawule, ngoxa uDavide namadoda akhe babesentlango yeMahon eArabha kumzantsi weYeshimon.
25  Kamva uSawule weza namadoda akhe ukuya kumfuna. Xa bamxelelayo uDavide, kwaoko wehla waya engxondoreni waza waqhubeka ehlala entlango yeMahon. Xa uSawule wakuvayo oko, wamsukela uDavide ukuya kwintlango yeMahon.
26  Ekugqibeleni uSawule wafika kweli cala lentaba, noDavide namadoda akhe babekwelaa cala lentaba. Ngoko uDavide wakhawuleza wemka ngenxa kaSawule; lonke elo xesha uSawule namadoda akhe babemvingcela uDavide namadoda akhe ukuba bababambe.
27  Kodwa kwafika umthunywa kuSawule, esithi: “Ngxama uhambe, kuba amaFilisti alihlasele ilizwe!”
28  Wabuya ke uSawule ekusukeleni uDavide waza waya kuhlangabeza amaFilisti. Kungenxa yoko le nto loo ndawo bayibize ngokuba yiNgxondorha Yezahlulo.
29  Wandula ke uDavide wenyuka esuka apho waza waya kuhlala kwiindawo ekunzima ukuzifikelela e-En-gedi.
22  Ngoko uDavide wahamba apho waza wabalekela emqolombeni waseAdulam; yaye beva abantakwabo nendlu kayise iphela baza behla baya kuye apho.
2  Nawo onke amadoda asekubandezelekeni nawo onke amadoda awayenamatyala nawo onke amadoda amphefumlo ukrakra aqokelelana ndawonye kuye, waza waba yintloko phezu kwawo; kwabakho ke kuye amadoda amalunga namakhulu amane.
3  Kamva uDavide wemka apho waya eMizpe kwaMowabhi waza wathi kukumkani wakwaMowabhi: “Ndincede, makhe ubawo noma bahlale nani ndide ndazi oko uThixo aya kukwenza kum.”
4  Ngako oko wabahlalisa phambi kokumkani wakwaMowabhi, baza baqhubeka behlala naye yonke loo mihla uDavide wayekwindawo engafikelelekiyo.
5  Ekuhambeni kwexesha uGadi umprofeti wathi kuDavide: “Umele ungaqhubeki uhleli kule ndawo ingafikelelekiyo. Mka, uze ke ungene kwilizwe lakwaYuda.” Ngenxa yoko uDavide wemka waza wangena kwihlathi laseHereti.
6  Weva uSawule ukuba ufunyenwe uDavide namadoda awayenaye, ngoxa uSawule wayehleli eGibheya phantsi komthi wetamariske kwindawo ephakamileyo nomkhonto wakhe usesandleni sakhe nabo bonke abakhonzi bakhe bemi ngakuye.
7  Wandula ke uSawule wathi kubakhonzi bakhe ababemi ngakuye: “Khanincede, niphulaphule, nina maBhenjamin. Ngaba unyana kaYese uya kuninika nonke amasimi nezidiliya na? Ngaba nonke uya kunimisela nibe ziintloko zamawaka neentloko zamakhulu?
8  Kuba nina, nonke, nindenzele iyelenqe; akukho namnye ukutyhilayo oko endlebeni yam xa unyana wam esenza umnqophiso nonyana kaYese, yaye akukho namnye kuni onovelwano ngam aze ayityhilele indlebe yam ukuba unyana wam undivusele umkhonzi wam ukuba andilalele ngokwendlela ekungayo ngale mini.”
9  Waphendula ke uDowegi umEdom, ekubeni wayemiswe phezu kwabakhonzi bakaSawule, waza wathi: “Ndambona unyana kaYese efika eNobhi kuAhimeleki unyana ka-Ahitubhi.
10  Waza yena wambuzela kuYehova; wamnika nomphako, wamnika nekrele likaGoliyati umFilisti.”
11  Wathumela kwaoko ukumkani ukuba kubizwe uAhimeleki unyana ka-Ahitubhi umbingeleli nayo yonke indlu kayise, ababingeleli ababeseNobhi. Ngoko bonke beza kukumkani.
12  Ke kaloku uSawule wathi: “Khawuncede, uphulaphule, wena nyana ka-Ahitubhi!” nomnye ke wathi: “Ndim lo, nkosi yam.”
13  Waza uSawule wahlabela mgama wathi kuye: “Kutheni na ukuze nindenzele iyelenqe, wena nonyana kaYese, ngokumnika kwakho isonka nekrele, nokuba umbuzele kuThixo, ukuze andivukele njengomlaleli ngokwendlela ekungayo ngale mini?”
14  UAhimeleki wamphendula ukumkani waza wathi: “Ngubani na phakathi kwabakhonzi bakho bonke onjengoDavide, othembekileyo, nongumkhwenyana kakumkani nentloko yamafanankosi akho nobekekileyo endlwini yakho?
15  Ndiyaqala na namhlanje ukuba ndimbuzele kuThixo? Makube lee oko kum! Ukumkani makangabeki nto nxamnye nomkhonzi wakhe nanxamnye nendlu kabawo iphela, kuba kuko konke oku umkhonzi wakho ebengazi nto encinane okanye enkulu.”
16  Kodwa ukumkani wathi: “Ngokuqinisekileyo uya kufa, Ahimeleki, wena nayo yonke indlu kayihlo.”
17  Waza ukumkani wathi kwiimbaleki zakhe ezazimi ngakuye: “Jikani nize nibabulale ababingeleli bakaYehova, ngenxa yokuba nesabo isandla sinoDavide nangenxa yokuba babesazi ukuba ungobalekayo baza abayityhilela indlebe yam!” Abakhonzi ke bakakumkani abazange bafune ukolula isandla sabo ukuze bahlasele ababingeleli bakaYehova.
18  Ekugqibeleni ukumkani wathi kuDowegi: “Jika wena uze uhlasele aba bingeleli!” Ngoko nangoko uDowegi umEdom wajika waza wabahlasela ngokwakhe ababingeleli wabulala ngaloo mini amadoda angamashumi asibhozo anesihlanu athwala iefodi yelinen.
19  KwaneNobhi isixeko sababingeleli wasixabela ngohlangothi lwekrele, indoda kwakunye nomfazi, umntwana kwakunye nowanyayo nenkunzi yenkomo ne-esile nemvu ngohlangothi lwekrele.
20  Noko ke, unyana omnye ka-Ahimeleki unyana ka-Ahitubhi, ogama linguAbhiyatare, wasinda waza wabaleka wemka walandela uDavide.
21  Wandula ke uAbhiyatare wamxelela uDavide oku: “USawule ubabulele ababingeleli bakaYehova.”
22  Wathi ke uDavide kuAbhiyatare: “Bendisazi kakuhle loo mini ukuba, ngenxa yokuba uDowegi umEdom wayelapho, nakanjani na uya kumxelela uSawule. Ndiwenzele ububi ngokobuqu wonke umphefumlo wendlu kayihlo.
23  Hlala nam. Musa ukoyika, kuba nabani na ofuna umphefumlo wam ufuna umphefumlo wakho, ungulowo ufuna ukukhuselwa unam nje.”
6  Ityeya kaYehova yaba semhlabeni wamaFilisti iinyanga ezisixhenxe.
2  Yaye amaFilisti abiza ababingeleli nabavumisi, esithi: “Senze ntoni na ngetyeya kaYehova? Saziseni into esingayindulula ngayo ukuyisa endaweni yayo.”
3  Bathi ke bona: “Ukuba niyayindulula ityeya kaTHIXO kaSirayeli, ningayindululi ngaphandle komnikelo, kuba nifanele ngandlela zonke nibuyisele kuye umnikelo wetyala. Kungoko ke eniya kuthi niphiliswe, yaye nimele nazi ukuba kutheni isandla sakhe singayi kusuka nje kuni.”
4  Athi ke wona: “Uyintoni na umnikelo wetyala esifanele siwubuyisele kuye?” Bandula ke bathi: “Ngokwenani leenkosi ezimanyeneyo zamaFilisti, izikhala zegolide ezihlanu namabuzi egolide amahlanu, kuba nina nonke kunye neenkosi zenu ezimanyeneyo ninesibetho esifanayo.
5  Nimele nenze imifanekiso yezikhala zenu nemifanekiso yamabuzi enu alonakalisayo ilizwe eli, yaye nimele nimnike uzuko uTHIXO kaSirayeli. Mhlawumbi uya kusenza khaphukhaphu isandla sakhe asisuse kuni nakuthixo wenu nakwilizwe lenu.
6  Kutheni na nifanele niyenze ibe lukhuni intliziyo yenu kanye ngokwendlela iYiputa noFaro abayenza yaba lukhuni ngayo intliziyo yabo? Akuzange na kamsinya nje akuba Yena eqhubene nabo ngokuqatha bona baqalisa ukubandulula, baza bahamba?
7  Ke kaloku thabathani nize nenze inqwelo entsha, neemazi zeenkomo ezimbini ezanyisayo, ekungakhange kubekwe dyokhwe kuzo, yaye nimele nizibophe enqwelweni ezo mazi zeenkomo, amathole azo wona niwenze abuyele ekhaya angazilandeli.
8  Nize niyithabathe ityeya kaYehova niyibeke enqwelweni, nempahla yegolide enimele niyibuyisele kuye njengomnikelo wetyala nifanele niyifake ebhokisini ecaleni layo. Nimele ke niyindulule, ihambe.
9  Nize nikhangele ke: ukuba ithe yenyuka ngendlela eya kummandla wakowayo, eBhete-shemeshe, nguye owenze obu bubi bukhulu kuthi; kodwa ukuba akunjalo, simele sazi ukuba asichukunyiswanga sisandla sakhe; sihlelwe nje yingozi.”
10  Aqalisa ke amadoda ukwenjenjalo. Ngoko athabatha iimazi zeenkomo ezimbini ezanyisayo aza azibophela enqwelweni, amathole azo awavalela ekhaya.
11  Andula ke ayibeka ityeya kaYehova enqwelweni, kwanebhokisi namabuzi egolide nemifanekiso yezikhala zabo.
12  Yaye iimazi zeenkomo zaya ngqo phambili ngendlela eya eBhete-shemeshe. Zahamba ngohola wendlela omnye, zihamba zinxakama, azizange ziphambukele ngasekunene okanye ngasekhohlo. Lonke elo xesha iinkosi ezimanyeneyo zamaFilisti zazihamba emva kwazo ukuya kufikelela kumda waseBhete-shemeshe.
13  Abantu baseBhete-shemeshe babevuna isivuno sengqolowa entilini. Xa baphakamisa amehlo baza babona iTyeya, baba nemihlali bakuyibona.
14  Yaza inqwelo yafika entsimini kaYoshuwa umBhete-sheme yema apho, apho kwakukho ilitye elikhulu. Baza bayicanda imithi yenqwelo, iimazi zeenkomo ezo bazinikela zangumnikelo otshiswayo kuYehova.
15  AbaLevi bayithula ityeya kaYehova nebhokisi eyayikunye nayo, ekwakukho kuyo impahla yegolide, baza bayibeka phezu kwelitye elikhulu. Amadoda aseBhete-shemeshe anikela iminikelo etshiswayo, yaye ukususela ngaloo mini aqhubeka esenzela uYehova imibingelelo.
16  Kwaye iinkosi ezintlanu ezimanyeneyo  zamaFilisti zakubona oko zaza zabuyela e-Ekron ngaloo mini.
17  Zizo ke ezi izikhala zegolide ezabuyiswa ngamaFilisti njengomnikelo wetyala kuYehova: esaseAshdode sasisinye, esaseGaza sasisinye, esaseAshkelon sasisinye, esaseGati sasisinye, esase-Ekron sasisinye.
18  Amabuzi ayengokwenani lazo zonke izixeko zamaFilisti ezizezeenkosi ezimanyeneyo ezintlanu, ukususela kwisixeko esinqatyisiweyo ukusa kwidolophana ekwilizwe elivulekileyo. Nelitye elikhulu awayibeka phezu kwalo ityeya kaYehova lilingqina kude kube yile mini entsimini kaYoshuwa umBhete-sheme.
19  Waza yena wawabetha  amadoda aseBhete-shemeshe, ngenxa yokuba ayeyikhangele ityeya kaYehova. Ngoko wabetha phakathi kwabantu amadoda angamashumi asixhenxe—amadoda angamashumi amahlanu amawaka—baza abantu bazila ngenxa yokuba uYehova wayexabele abantu ngokubabulala kakhulu ngogonyamelo.
20  Ngapha koko, amadoda aseBhete-shemeshe athi: “Ngubani na oya kukwazi ukuma phambi koYehova lo Thixo ungcwele, yaye uya kusuka aye kubani na ukumka kwakhe kuthi?”
21  Ekugqibeleni athumela abathunywa kubemi baseKiriyati-yarim, esithi: “AmaFilisti ayibuyisile ityeya kaYehova. Yihlani. Yithabatheleni kuni.”
31  Ke kaloku amaFilisti ayesilwa noSirayeli, aza amadoda akwaSirayeli asaba phambi kwamaFilisti, yaye ayemana esiwa phantsi ebulewe eNtabeni yeGilbhowa.
2  AmaFilisti athana mbende noSawule noonyana bakhe; yaye ekugqibeleni amaFilisti amxabela uYonatan noAbhinadabhi noMaleki-shuwa, oonyana bakaSawule.
3  Umlo waba nzima kuSawule, yaye abatoli, amadoda adubula ngesaphetha, ekugqibeleni bamfumana, waza wangxwelerhwa ngokuqatha ngabatoli.
4  Wandula ke uSawule wathi kumphathi wezikrweqe zakhe: “Rhola ikrele lakho uze undihlabe ngalo, ukuze la madoda angalukanga angezi aze ngokuqinisekileyo andihlabe, andiphathe kakubi.” Umphathi wezikrweqe zakhe akavumanga, ngenxa yokuba wayesoyika kakhulu. Ngoko uSawule walithabatha ikrele waza waziwisa phezu kwalo.
5  Xa umphathi wezikrweqe zakhe wabonayo ukuba uSawule ufile, naye ke waziwisa phezu kwekrele lakhe waza wafa kunye naye.
6  Wafa ngaloo ndlela uSawule noonyana bakhe abathathu nomphathi wezikrweqe zakhe, nawo onke amadoda akhe, bafa xa bebonke ngaloo mini.
7  Athi amadoda akwaSirayeli awayekummandla osentilini nawayekumandla weYordan akubona ukuba amadoda akwaSirayeli asabile, nokuba uSawule noonyana bakhe bafile, azishiya ke izixeko aza asaba, emva koko afika ke amaFilisti ahlala kuzo.
8  Kwathi ke ngemini elandelayo, xa amaFilisti afikayo ukuza kuhluba ababuleweyo, afumana uSawule noonyana bakhe abathathu bewile eNtabeni yeGilbhowa.
9  Ayinqumla ke intloko yakhe, amhluba izikrweqe zakhe aza athumela kwilizwe lamaFilisti macala onke ukwazisa izindlu zoothixo bawo nabantu.
10  Ekugqibeleni azibeka izikrweqe zakhe endlwini yemifanekiso ka-Ashtoreti, nesidumbu sakhe asibethelela eludongeni lwaseBhete-shan.
11  Ngokubhekisele kuye, abemi baseYabheshe-giliyadi bakuva oko amaFilisti akwenzayo kuSawule.
12  Ngoko nangoko esuka onke amadoda anobukroti, ahamba ubusuku bonke aza asithabatha isidumbu sikaSawule nezidumbu zoonyana bakhe eludongeni lwaseBhete-shan aza eza eYabheshe azitshisela apho.
13  Andula ke athabatha amathambo abo aza awangcwabela phantsi komthi wetamariske eYabheshe, azila ke ukutya kangeentsuku ezisixhenxe.
21  Kamva uDavide wafika eNobhi kuAhimeleki umbingeleli; uAhimeleki wangcangcazela akuhlangana noDavide waza ke wathi kuye: “Kutheni na ukuba ube wedwa, kungekho bani ukunye nawe?”
2  UDavide wathi kuAhimeleki umbingeleli: “Ukumkani undiyalele ngombandela othile, wathi kum, ‘Makungabikho bani wazi nantoni na konke konke ngalo mbandela ndikuthuma wona nendikuyalele ngawo.’ Kwaye ndenze idinga lendawo ethile nabafana.
3  Yaye ke, ukuba unezonka ezihlanu esandleni sakho, ndinike nje zona esandleni sam, okanye nokuba yintoni na efumanekayo.”
4  Kodwa umbingeleli wamphendula uDavide waza wathi: “Akukho sonka siqhelekileyo esandleni sam, kodwa kukho isonka esingcwele; ukuba nje ubuncinane abafana baye bazigcina kubafazi.”
5  Ngoko uDavide wamphendula umbingeleli waza wathi: “Kodwa abafazi bathintelwe kuthi kwanjengangaphambili xa ndaphumayo, nenyama yabafana iqhubeka ingcwele, nangona uthumo ngokwalo luqhelekile. Kukangakanani ke namhlanje, xa ubani eba ngcwele enyameni yakhe?”
6  Umbingeleli wamnika oko kungcwele, ngenxa yokuba kwakungekho sonka apho ngaphandle kwesonka sokuboniswa esasishenxisiwe phambi koYehova khon’ ukuze kubekwe apho isonka esisandul’ ukubhakwa ngaloo mini yokuthatyathwa kwaso.
7  Ke kaloku omnye wabakhonzi bakaSawule wayelapho loo mini, evalelwe phambi koYehova, yaye igama lakhe lalinguDowegi umEdom, intloko yabalusi bakaSawule.
8  Waza uDavide wahlabela mgama wathi kuAhimeleki: “Akukho nto na apha esandleni sakho, umkhonto okanye ikrele? Kuba andithabathanga krele lam nazixhobo zam ngesandla sam, ngenxa yokuba umbandela kakumkani ubungxamisekile.”
9  Umbingeleli wathi: “Ikrele likaGoliyati umFilisti, owamxabelayo entilini yakwaElaha—nali, lisongelwe engutyeni yokwaleka, emva kwe-efodi. Ukuba ungazithabathela lona, lithabathe, ngenxa yokuba akukho limbi apha ngaphandle kwalo.” Waza uDavide wahlabela mgama wathi: “Akukho linjengalo. Ndinike lona.”
10  Wandula ke wesuka uDavide waza waqhubeka ebaleka wemka ngenxa kaSawule ngaloo mini, yaye ekugqibeleni wafika kuAkishe ukumkani waseGati.
11  Baza abakhonzi baka-Akishe bathi kuye: “Asinguye na lo uDavide ukumkani welizwe? Asinguye na lo babemngqungqela, besithi,‘USawule ubulele amawaka akhe,NoDavide amashumi akhe amawaka’?”
12  Waza uDavide wawathabathela entliziyweni yakhe la mazwi, woyika ke kakhulu ngenxa ka-Akishe ukumkani waseGati.
13  Ngoko wakufihla ukuba nengqondo kwakhe emehlweni abo waza wazenza ongenangqondo esandleni sabo, wabhala amarhoqololo ezingcangweni zesango, wayeka nezinkcwe zehla ngeendevu zakhe.
14  Ekugqibeleni uAkishe wathi kubakhonzi bakhe: “Niyabona ukuba le ndoda iphambene. Kutheni na ukuba niyizise kum?
15  Ndiswele abantu abaphambeneyo kakade, le nto nindizisele lo uphambeneyo? Ufanele eze ekhayeni lam na lo?”
25  Ekuhambeni kwexesha wafa uSamuweli; yaye waqokelelana ndawonye wonke uSirayeli, wamenzela isijwili waza wamngcwabela endlwini yakhe eRama. Wandula ke wesuka uDavide waza wehla waya entlango yeParan.
2  Ke kaloku kwakukho indoda eMahon, emsebenzi wayo wawuseKarmele. Loo ndoda yayisisikhulu kakhulu, yaye yayinezimvu ezingamawaka amathathu neebhokhwe eziliwaka; yaza ke yazixakekisa ngokucheba izimvu zayo eKarmele.
3  Igama lale ndoda yayinguNabhali, igama lomfazi wayo linguAbhigali. Kwaye umfazi lo wayeqiqa yaye eyinzwakazi, kodwa indoda yakhe yayingqwabalala noqheliselo lwayo lulubi; yona ke yayingumKalebhi.
4  Weva ke uDavide esentlango ukuba uNabhali wayecheba izimvu zakhe.
5  Ngoko uDavide wathuma abafana abalishumi, wathi uDavide kwaba bafana: “Nyukani niye eKarmele, nize nifike kuNabhali nibuzise egameni lam ngentlalo-ntle yakhe.
6  Nize nitsho kumntakwethu ukuthi, ‘Ngamana ungaphila nendlu yakho iphile nako konke oko unako kuphile.
7  Ke kaloku ndivile ukuba unabachebi. Ke abalusi bakho babekunye nathi. Asizange sibakhathaze, yaye akuzange kulahleke nto konke konke kwezabo yonke imihla yokuba seKarmele kwabo.
8  Buza bona abafana abo bakho, baya kukuxelela, ukuze abafana bam bakholeke emehlweni akho, ngenxa yokuba size ngemini elungileyo. Khawuncede, unike abakhonzi bakho nonyana wakho uDavide nakuphi na oko sisenokukufumana isandla sakho.’”
9  Ngako oko bafika abafana bakaDavide, bathetha kuNabhali ngokwala mazwi onke egameni likaDavide baza ke balinda.
10  Wabaphendula ke uNabhali abakhonzi bakaDavide waza wathi: “Ngubani na uDavide, engubani na unyana kaYese? Kule mihla baye baba baninzi abakhonzi abaqhawulayo, ngamnye esuka phambi kwenkosi yakhe.
11  Ngaba kufuneka ke ndithabathe isonka sam namanzi am nenyama yam exheliweyo endiyixhelele abachebi bam ndize ndiyinike amadoda endingawaziyo nokuba avela phi na?”
12  Ke abafana bakaDavide bajika ngendlela yabo babuyela emva, bafika baza bamxelela ngokwala mazwi onke.
13  Ngoko nangoko uDavide wathi kumadoda akhe: “Bhinqani elowo ikrele lakhe!” Ngoko babhinqa elowo ikrele lakhe noDavide wabhinqa elakhe ikrele; baza benyuka emva koDavide, amadoda amalunga namakhulu amane, ngoxa angamakhulu amabini ahlala nempahla.
14  Ngelo thuba, omnye wabafana waxela kuAbhigali, umfazi kaNabhali, esithi: “Khangela! UDavide uthumele abathunywa bevela entlango ukuza kunqwenelela inkosi yethu okuhle, kodwa yona yabakhalimela kakhulu.
15  Wona la madoda ayelunge kakhulu kuthi, yaye akazange asikhathaze, nathi asizange silahlekelwe nayinto enye ngemihla yonke yokuhambahamba kwethu nawo ngoxa sasisendle.
16  Aba ludonga olusijikelezileyo kokubini ngobusuku nasemini, yonke imihla ebe sikunye nawo, sisalusa umhlambi.
17  Ke kaloku yazi ukuze ukubone oko uza kukwenza, kuba kumiselwe intlekele ngakwinkosi yethu nangakuyo yonke indlu yayo, njengoko ingumfo olitshivela ukuba kungathethwa kuyo.”
18  Kwaoko uAbhigali wangxama waza wathabatha amakhulu amabini ezonka neengqayi ezinkulu zewayini zambini nezimvu ezintlanu ezilungisiweyo nemilinganiselo emihlanu yeseha yeenkozo ezigcadiweyo nekhulu lezicumba zeerasintyisi namakhulu amabini ezicumba zamakhiwane waza wazibeka emaesileni.
19  Wandula ke wathi kubafana bakhe: “Dlulelani phambi kwam. Khangelani! Ndiyanilandela.” Kodwa akayixelelanga nto indoda yakhe uNabhali.
20  Kwathi ke ngoxa wayekhwele e-esileni waza wehlisa intaba ngokufihlakeleyo, ewe, nanko uDavide namadoda akhe besihla beza kuhlangana naye. Waqubisana nabo ke.
21  Ke yena uDavide, wathi: “Ibikukuze nje ndidane ngokupheleleyo ukufane ndilinde yonk’ into yalo mfo entlango yaye akukhange kulahleke nanye into kuko konke okwakhe, ukanti yena undibuyekeza ngobubi esikhundleni sokulungileyo.
22  Ngoko ngamana uThixo angenjenje kwiintshaba zikaDavide aze enjenjalo ukongeza ukuba ndishiye nabani na ochamela eludongeni kubo bonke abakhe kwada kwaba kusasa.”
23  Xa uAbhigali wabona uDavide, kwaoko wangxama wehla e-esileni, wawa ngobuso phambi koDavide waza waqubuda emhlabeni.
24  Wandula ke wawa ezinyaweni zakhe waza wathi: “Masibe kum, Owu nkosi yam, esi siphoso; yaye, khawuncede, ulivumele ikhobokazana lakho lithethe ezindlebeni zakho, uze uwaphulaphule amazwi ekhobokazana lakho.
25  Ndincede, inkosi yam mayingakhe iyibekele ntliziyo le ndoda ilitshivela uNabhali, kuba, njengoko negama lakhe linjalo, unjalo yena. NguNabhali igama lakhe, akanangqiqo. Mna ke khobokazana lakho, andibabonanga abafana benkosi yam abo ububathumele.
26  Ke kaloku. nkosi yam, ephila nje uYehova nomphefumlo wakho uphila nje, uYehova ukunqandile ungangeni etyaleni legazi nasekuzisindiseni ngesandla sakho. Neentshaba zakho ke nabo bafuna ukwenzakalisa inkosi yam mababe njengoNabhali.
27  Ke kaloku ngokubhekisele kwesi sipho siyintsikelelo ikhobokazana lakho lisizisileyo enkosini yam, simele sinikwe abafana abahambahamba emanyathelweni enkosi yam.
28  Nceda, ukuxolele ukunxaxha kwekhobokazana lakho, ngenxa yokuba nakanjani na uYehova uya kuyenzela inkosi yam indlu ehlala ihleli, ngenxa yokuba inkosi yam ilwa iimfazwe zikaYehova; ububi ke bona, abuyi kufunyanwa kuwe imihla yakho yonke.
29  Xa kuthe kwesuka umntu ukuba akusukele aze afune umphefumlo wakho, umphefumlo wenkosi yam ngokuqinisekileyo uya kusongelwa engxoweni yobomi kuYehova uThixo wakho; kodwa, ke wona umphefumlo weentshaba zakho, uya kuwusawula ngokungathi ungaphakathi kumgongxo wesilingi.
30  Yaye kumele kwenzeke ukuba, ngenxa yokuba uYehova uya kwenza enkosini yam ukulunga ngokuvumelana nako konke akuthethileyo, ngokuqinisekileyo uya kukumisela njengenkokeli phezu koSirayeli.
31  Oku ke makungabi sisizathu sokuhexa kwakho okanye isikhubekiso entliziyweni yenkosi yam, kokubini ngokuphalaza igazi ngaphandle kwesizathu nangokuthi inkosi yam izisindise ngesandla sayo. Kwaye ngokuqinisekileyo uYehova uya kuyenzela ukulunga inkosi yam, uze ke wena ulikhumbule ikhobokazana lakho.”
32  Wathi uDavide kuAbhigali: “Makabongwe uYehova uTHIXO kaSirayeli, okuthumeleyo ngale mini wandihlangabeza!
33  Makubongwe nokuba nengqiqo kwakho, kubongwe nawe ondithinteleyo ngale mini ndingangeni etyaleni legazi nasekuzisindiseni ngesam isandla.
34  Yaye, kwelinye icala, ephila nje uYehova uTHIXO kaSirayeli, ondinqandileyo ekukwenzakaliseni, ukuba ubungangxamanga weza kundihlangabeza, ngokuqinisekileyo ngekungakhange kude kube kusasa kusasele kwaNabhali nabani na ochamela eludongeni.”
35  UDavide wakwamkela esandleni sakhe oko wayemzisele kona, waza wathi kuye: “Nyuka ngoxolo uye endlwini yakho. Yabona, ndiliphulaphule ilizwi lakho ukuze ndinikele ingqalelo kuwe.”
36  Kamva uAbhigali wafika kuNabhali, yaye wayenetheko apho endlwini yakhe njengetheko lokumkani; nentliziyo kaNabhali yayichwayitile ngaphakathi, kwaye wayenxile eludaka;  waza yena akamxelela nto, encinane okanye enkulu, de kwaba kukukhanya kwakusasa.
37  Kwathi ke kusasa, ukuphuma kwewayini kuNabhali, umfazi wakhe wamxelela ezi zinto. Yaza intliziyo yakhe yafa ngaphakathi kwakhe, yena ke waba njengelitye.
38  Emva koko kwadlula malunga neshumi leentsuku waza ke uYehova wambetha uNabhali, wafa.
39  Weva uDavide ukuba uNabhali ufile, ngoko wathi: “Makabongwe uYehova, olichopheleyo ityala lokungcikivwa kwam ukuze andikhulule esandleni sikaNabhali nomnqandileyo umkhonzi wakhe ebubini, yaye ububi bukaNabhali uYehova ububuyisele entlokweni yakhe!” Wathumela ke uDavide waza wacela ukuthabatha uAbhigali njengomfazi wakhe.
40  Ngoko abakhonzi bakaDavide beza kuAbhigali eKarmele baza bathetha kuye, besithi: “Sithunywe nguDavide kanye kuwe ukuba akuthabathe njengomfazi wakhe.”
41  Ngoko nangoko wesuka ke yena waqubuda ngobuso emhlabeni wathi: “Nali ikhobokazana lakho lokuba sisicakakazi sokuhlamba iinyawo zabakhonzi benkosi yam.”
42  Wandula ke uAbhigali wangxama waza wesuka, wakhwela e-esileni emva kwakhe kuhamba iintombi ezintlanu; wahamba epheleka abathunywa bakaDavide waza ke waba ngumfazi wakhe.
43  UDavide wayethabathe kwanoAhinowam waseYizereli; ke abo bafazi, bobabini, baba ngabafazi bakhe.
44  Ke yena uSawule,  wathabatha uMikali intombi yakhe, umfazi kaDavide, wamnika uPalti, unyana kaLayishe, owayengowaseGalim.
13  USawule wayeneminyaka [?] ubudala ukuqalisa kwakhe ukulawula, yaye wamlawula uSirayeli kangangeminyaka emibini.
2  USawule ke wazinyulela amadoda angamawaka amathathu kwaSirayeli; yaye amawaka amabini aba kunye noSawule eMikimashe nakummandla weentaba waseBheteli, iwaka laba kunye noYonatan eGibheya yakwaBhenjamin, abanye abantu wabandulula, ngamnye waya ententeni yakhe.
3  Wandula ke uYonatan waxabela ekampini yomkhosi wamaFilisti eyayiseGebha; yaye ke amaFilisti akuva oko. Ke yena uSawule, wathi makuvuthelwe isigodlo kulo lonke ilizwe, esithi: “AmaHebhere makeve!”
4  Kwaye wonke uSirayeli weva kuxelwa oku: “USawule uxabele ekampini yomkhosi wamaFilisti, ke ngoku uSirayeli unuka kakubi phakathi kwamaFilisti.” Ngoko babizelwa ndawonye bonke abantu ukuba balandele uSawule ukuya eGiligali.
5  NamaFilisti aqokelelana ndawonye ukuze alwe noSirayeli, iinqwelo zokulwa ezingamashumi amathathu amawaka nabakhweli-mahashe abangamawaka amathandathu nabantu abanjengentlabathi eselunxwemeni lolwandle ukuba baninzi; aza enyuka aya kumisa inkampu eMikimashe ngasempuma yeBhete-aven.
6  Aza azibonela namadoda akwaSirayeli ukuba asezingxakini ezinkulu, ngenxa yokuba abantu babebandezelekile; abantu bazifihla emiqolombeni nasemigongxweni nasezingxondorheni nasemagumbini aphantsi komhlaba nasemihadini yamanzi.
7  AmaHebhere ada awela neYordan esiya kwilizwe lakwaGadi naseGiliyadi. Kodwa uSawule yena wayeseseGiligali, yaye bonke abantu babengcangcazela ngoxa bemlandela.
8  Waza waqhubeka elindile kangangeentsuku ezisixhenxe zexesha elimisiweyo awayelitshilo uSamuweli; uSamuweli ke akafikanga eGiligali, nabantu babechithachitheka besimka  kuye.
9  Ekugqibeleni uSawule wathi: “Sondezani kum umbingelelo otshiswayo nemibingelelo yobudlelane.” Wanikela umbingelelo otshiswayo.
10  Kwathi kamsinya nje akugqiba ukunikela umbingelelo otshiswayo, ewe, nanko uSawuweli efika. Ngoko waphuma uSawule esiya kumhlangabeza aze amsikelele.
11  Ngoko wathi uSamuweli: “Yintoni na le uyenzileyo?” USawule wathi: “Ndibone abantu besasazeka besimka kum, yaye nawe—akufikanga ngemihla emiselweyo, namaFilisti ebeqokelelana ndawonye eMikimashe,
12  ngoko ndazixelela ukuba, ‘Ke kaloku amaFilisti aya kuhla eze kum eGiligali, ndibe ndingambongazanga uYehova.’ Ngoko ndazinyanzela ndaza ndanikela umbingelelo otshiswayo.”
13  USamuweli wathi kuSawule: “Wenze ngobudenge.” Akuwugcinanga umyalelo kaYehova uThixo wakho akuyalele wona, ngenxa yokuba, ukuba ubuwugcinile, uYehova ngebuqinisile ubukumkani bakho phezu koSirayeli ukusa kwixesha elingenammiselo.
14  Ke ngoku ubukumkani bakho abuyi kuhlala. Ngokuqinisekileyo uYehova uya kuzifumanela indoda evunyiweyo yintliziyo yakhe; yaye uYehova uya kuyimisela ibe yinkokeli phezu kwabantu bakhe, ngenxa yokuba akukugcinanga oko uYehova akuyalele kona.”
15  Wesuka ke uSamuweli wenyuka evela eGiligali esiya eGibheya yakwaBhenjamin, noSawule wababala abantu, abo babesafumaneka bekunye naye, malunga namadoda angamakhulu amathandathu.
16  Yaye uSawule noYonatan nabantu abafunyanwayo besekunye nabo babehlala eGebha yakwaBhenjamin. Wona ke amaFilisti, ayemise inkampu eMikimashe.
17  Kwaza kwaphuma enkampini yamaFilisti umkhosi wabaphangi bengamabutho amathathu. Elinye ibutho lajika ngendlela yaseOfra, lisiya kwilizwe lakwaShuwali,
18  laza elinye ibutho lajika ngendlela yaseBhete-horon, nelesithathu ibutho lajika ngendlela eya emdeni okhangelene nentlambo yaseTsebhoyim, ukuya ngasentlango.
19  Ke kaloku kwakungafumaneki mkhandi kulo lonke ilizwe lakwaSirayeli, ngenxa yokuba amaFilisti ayethe: “Ukuze amaHebhere angenzi krele okanye mkhonto.”
20  Kwaye onke amaSirayeli ayesihla aye kumaFilisti ukuze ngamnye alolelwe ikhuba lakhe okanye ipeki yakhe okanye izembe lakhe okanye irhengqa lakhe.
21  Yaye ixabiso lokulola amakhuba neepeki nezixhobo ezimazinyo mathathu namazembe nokubaza iimviko laliba yipim.
22  Kwaza ke ngemini yedabi akwafunyanwa krele okanye mkhonto esandleni sakhe nabani na ebantwini ababekunye noSawule noYonatan; kodwa kwafunyanwa elikaSawule nelikaYonatan unyana wakhe.
23  Ke kaloku kwaphuma amaFilisti enkampini aya engxingweni yaseMikimashe.
14  Kwathi ke ngamini ithile uYonatan unyana kaSawule wathi kumlindi owayethwele izixhobo zakhe: “Yiza siwelele enkampini yamaFilisti angaphesheya phaya.” Kodwa akazange amxelele uyise oko.
2  USawule yena wayehleli kummandla ongaphandle kweGibheya phantsi komthi werharnati oseMigron; yaye abantu ababekunye naye babemalunga namakhulu amathandathu amadoda.
3  (UAhiya unyana ka-Ahitubhi, umntakwabo Ikabhode, unyana kaFinehasi, unyana kaEli, umbingeleli kaYehova waseShilo, wayethwele iefodi.) Abantu bona babengazi ukuba uYonatan uhambile.
4  Ke kaloku phakathi kweengxingwa awayefuna ukuwela kuzo uYonatan aye kwinkampu yamaFilisti kwakukho ingxondorha efana nezinyo apha kweli cala nengxondorha efana nezinyo kwicala elingaphaya, yaye igama lenye yayiyiBhotsetse neleyenye iyiSene.
5  Elinye izinyo laliyintsika ngasemntla ekhangelene neMikimashe, nelinye lalingasemzantsi likhangelene neGebha.
6  Ngoko uYonatan wathi kumlindi, umphathi wezikrweqe zakhe: “Yiza size siwelele kwinkampu yala madoda angalukanga. Mhlawumbi uYehova uya kusisebenzela, kuba akukho sithintelo kuYehova ukuba asindise ngabaninzi okanye ngabambalwa.”
7  Umphathi wezikrweqe zakhe wathi kuye: “Yenza nakuphi na okusentliziyweni yakho. Yiya apho unqwenela ukuya khona. Yabona, ndinawe ngokuvisisana nentliziyo yakho.”
8  Wandula ke uYonatan wathi: “Yabona, siwelela kulaa madoda, masizibhence ke kuwo.
9  Ukuba angathetha ngale ndlela kuthi, ‘Yimani ngxi side sifike  kuni!’ simele ke sime apho sikhoyo, singenyuki siye kuwo.
10  Kodwa ukuba angathetha ngale ndlela, ‘Nyukani nize kuthi!’ simele ke sinyuke, ngenxa yokuba ngokuqinisekileyo uYehova uya kuwanikela esandleni sethu, yaye lo ngumqondiso kuthi.”
11  Bazibhenca ke bobabini enkampini yamaFilisti. Aza amaFilisti athi: “Nanga amaHebhere ephuma emingxunyeni apho abezifihle khona.”
12  Ngoko amadoda asenkampini amphendula uYonatan nomphathi wezikrweqe zakhe aza athi: “Nyukani nize kuthi, kukho into esiza kunazisa yona!” Kwaoko uYonatan wathi kumphathi wezikrweqe zakhe: “Nyuka emva kwam, ngenxa yokuba ngokuqinisekileyo uYehova uya kuwanikela esandleni sikaSirayeli.”
13  Wenyuka ke uYonatan ekhasa ngezandla neenyawo, umphathi wezikrweqe zakhe esemva kwakhe; awa ke phambi koYonatan, nomphathi wezikrweqe zakhe esemva kwakhe ewabulala.
14  Yaye ukubulala ngogonyamelo kokuqala awaxabela ngako uYonatan nomphathi wezikrweqe zakhe kwaba ngamadoda amalunga namashumi amabini esiqingatheni sendima eyiakile yentsimi.
15  Kwandula ke kwabakho ukungcangcazela enkampini esendle naphakathi kwabo bonke abantu abasenkampini; nomkhosi wabaphangi wangcangcazela, wona kanye, nomhlaba waqala ukunyikima, yaba kukungcangcazela okuvela kuThixo.
16  Nabalindi bakaSawule ababeseGibheya yakwaBhenjamin bakubona oku, yaye, khangela! kwabakho ingxokozelo.
17  Waza uSawule wathi ebantwini ababenaye: “Khanibale, ncedani, nize nibone ukuba ngubani ophumileyo kuthi.” Xa babalayo, kaloku, khangela! uYonatan nomphathi wezikrweqe zakhe babengekho apho.
18  Ke kaloku uSawule wathi kuAhiya: “Sondeza apha ityeya kaTHIXO oyinyaniso!” (Kuba ngaloo mini ityeya kaTHIXO oyinyaniso yayiphakathi koonyana  bakaSirayeli.)
19  Kwathi ke ngoxa uSawule wayethetha kumbingeleli, ingxokozelo eyayikwinkampu yamaFilisti yaya iqhubeka, ikhula ngokukhula. Wandula ke uSawule wathi kumbingeleli: “Buyisa  isandla sakho.”
20  Ngaloo ndlela uSawule nabo bonke abantu ababenaye babizwa. Ngoko beza edabini, yaye apho ikrele lomnye lalinxamnye nedlelane lakhe; uphanziso lwalulukhulu kakhulu.
21  NamaHebhere awayephantsi kwamaFilisti  ngaphambili nawayenyuke nawo ajikeleza inkampu, nawo kanye azingqina engakuSirayeli lo wayekunye noSawule noYonatan.
22  Nawo onke amadoda akwaSirayeli awayezifihle kummandla weentaba wakwaEfrayim eva ukuba amaFilisti asabile, aza awasukela athana mbende nawo edabini.
23  Ngaloo mini uYehova wamsindisa uSirayeli, nedabi ladlulela eBhete-aven.
24  Kwaye amadoda akwaSirayeli ayebandezelekile ngaloo mini, ukanti uSawule wabafungisa abantu, esithi: “Uqalekisiwe umntu odla isonka phambi kokuba kuhlwe ndide ndiziphindezelele ezintshabeni zam!” Yaye akukho namnye ebantwini owangcamla isonka.
25  Kwaye bonke abo belizwe beza emithini, xa kwakukho ubusi phezu komhlaba.
26  Xa abantu befika emithini, ewe, khangela! kwakuvuza ubusi, kodwa akukho bani wabeka isandla sakhe emlonyeni, ngenxa yokuba abantu babesoyika isifungo.
27  Ke yena uYonatan, wayengaphulaphulanga xa uyise wayefungisa abantu, ngoko wolula incam yentonga eyayisesandleni sakhe wayithi nkxu enqatheni lobusi waza wabuyisa isandla sakhe wasisa emlonyeni, aqala ke aqabuka amehlo akhe.
28  Omnye ke ebantwini wamphendula wathi: “Uyihlo ubafungise ngokunzulu abantu, esithi, ‘Uqalekisiwe umntu odla isonka namhlanje!’” (Nabantu baqala ukudinwa.)
29  Noko ke, uYonatan wathi: “Ubawo ulizisele ishwangusha ilizwe. Khanibone indlela aqabuke ngayo amehlo am ngenxa yokuba ndingcamle le ntwana incinane yobusi.
30  Kukangakanani ke ukuba abantu bebedlile namhlanje kwixhoba leentshaba zabo abazifumeneyo! Kuba ke ukubulala amaFilisti ngogonyamelo akubanga kukhulu.”
31  Yaye ngaloo mini bawaxabela amaFilisti ukusuka eMikimashe ukuya eAyalon, baza abantu badinwa kakhulu.
32  Abantu balitsibela ngokubawa ixhoba bathabatha izimvu neenkomo namathole eenkomo baza baxhelela emhlabeni, abantu badla negazi.
33  Ngoko bamxelela uSawule, besithi: “Khangela! Abantu bayona kuYehova ngokudla kunye negazi.” Wathi ke yena: “Niqhube ngobuqhophololo. Okokuqala nje, qengqelani kum ilitye elikhulu.”
34  Emva koko uSawule wathi: “Chithachithekani phakathi kwabantu, nize nithi kubo, ‘Sondezani kum, ngamnye wenu, inkunzi yakhe yenkomo, ngamnye, imvu yakhe, yaye nimele nixhelele kule ndawo nize nidle, ningoni kuYehova ngokudla kunye negazi.’” Ngako oko bonke abantu basondeza ngamnye inkunzi yakhe yenkomo eyayisesandleni sakhe ngobo busuku baza baxhelela apho.
35  USawule wamakhela isibingelelo uYehova. Waqala ngaso ukwakhela uYehova isibingelelo.
36  Kamva uSawule wathi: “Masihle emva kwamaFilisti ngobusuku size siwaphange kude kukhanye kusasa, masingashiyi namnye phakathi kwawo.” Bathi bona: “Nantoni na elungileyo emehlweni akho yenze.” Wandula ke umbingeleli wathi: “Masisondele apha kuTHIXO oyinyaniso.”
37  Waza uSawule wabuza kuThixo wathi: “Ndihle na emva kwamaFilisti? Uya kuwanikela na esandleni sikaSirayeli?” Yena ke akamphendulanga ngaloo mini.
38  Ngoko uSawule wathi: “Sondelani apha, nonke nina madoda aziintloko ebantwini, niqinisekise nize nibone ukuba esi sono senzeke ngayiphi na indlela namhlanje.
39  Kuba njengoko uYehova, onguMhlanguli kaSirayeli, ephila, kwanokuba sikuYonatan unyana wam, kanti uya kufa ngokuqinisekileyo.” Kodwa akukho bani wamphendulayo ebantwini bonke.
40  Waza wahlabela mgama wathi kuSirayeli wonke: “Nina niya kuba kwelinye icala, mna noYonatan unyana wam—siza kuba kwelinye eliya icala.” Bathi ke abantu kuSawule: “Yenza okulungileyo emehlweni akho.”
41  USawule ke wathi kuYehova: “Owu Thixo kaSirayeli, khawunikele iTumim!” Kwathatyathwa uSawule noYonatan, baza abantu bona baphuma.
42  USawule wathi ke ngoku: “Yenzani amaqashiso phakathi kwam noYonatan unyana wam.” Kwathatyathwa ke uYonatan.
43  Wandula ke wathi uSawule kuYonatan: “Ndixelele, Wenze ntoni na?” Ngoko uYonatan wamxelela wathi: “Enyanisweni ndingcamle nje intwana yobusi ngencam yentonga esesandleni sam. Ndim lo! Mandife ke!”
44  Wathi uSawule: “UThixo makenze ngaloo ndlela aze abe nokongezelela kuko ngaloo ndlela, ukuba akuthanga ngokuqinisekileyo wafa, Yonatan.”
45  Kodwa abantu bathi kuSawule: “Afe na uYonatan, owenze olu sindiso lukhulu kwaSirayeli? Makube lee oko! Ephila nje uYehova, akusayi kuwa nonwele olu lunye lwentloko yakhe emhlabeni; kuba ngale mini usebenzisene noThixo.” Baba ke abantu bayamkhulula uYonatan, akafa.
46  Ngoko wayeka uSawule ukuwalandela amaFilisti, namaFilisti aya endaweni yawo.
47  Wabuthabatha ke uSawule ubukumkani phezu koSirayeli waza walwa imfazwe nxamnye nazo zonke iintshaba zakhe ezazimjikelezile, nxamnye noMowabhi nanxamnye noonyana baka-Amon nanxamnye noEdom nanxamnye nookumkani baseTsobha nanxamnye namaFilisti; yaye naphi na apho wayejikela ngakhona wayedlulisela umgwebo wesohlwayo.
48  Kwaye waqhubeka esenza ngobukroti, wamxabela uAmaleki waza wamkhulula uSirayeli esandleni salowo wayemphanga.
49  Oonyana bakaSawule ke yayinguYonatan noIshvi noMaleki-shuwa, ke wona amagama eentombi zakhe ezimbini, igama laleyo yazalwa kuqala lalinguMerabhi negama lencinane linguMikali.
50  Igama lomfazi kaSawule yayinguAhinowam intombi ka-Ahimahatse, negama lentloko yomkhosi wakhe yayinguAbhinere unyana kaNere, uyisekazi kaSawule.
51  UKishe wayenguyise kaSawule, uNere uyise ka-Abhinere wayengunyana ka-Abhiyeli.
52  Nemfazwe ke yaqhubeka inzima nxamnye namaFilisti yonke imihla kaSawule. Xa uSawule ebone nayiphi na indoda enamandla okanye nawuphi na umntu olikroti, ubeyihlanganisela kuye.
29  Aziqokelela ndawonye amaFilisti zonke iinkampu zawo eAfeki, ngoxa amaSirayeli ayemise inkampu ngasemthonjeni owawuseYizereli.
2  Neenkosi ezimanyeneyo zamaFilisti zazidlula zingamakhulu namawaka, noDavide namadoda akhe babedlula ngasemva kunye noAkishe.
3  Zaqala ke iinkosana zamaFilisti zathi: “Athetha ntoni na la maHebhere?” Waza uAkishe wathi kwiinkosana zamaFilisti: “AsingoDavide na lo umkhonzi kaSawule ukumkani wakwaSirayeli, obekunye nam apha unyaka omnye okanye emibini, yaye andifumananga nanye into ukususela kwimini yokuqhweshela kwakhe kum kwada kwaba yile mini?”
4  Zacaphuka ke ngakuye iinkosana zamaFilisti; zaza zathi kuye: “Yenze ibuye le ndoda, kwaye yibuyisele endaweni oyabele yona; mayingehli nathi ukuya edabini, ukuze ingabi ngumchasi wethu edabini. Yaye lo mntu uya kuzenza akholeke ngantoni na enkosini yakhe? Akungeentloko zaloo madoda ethu na?
5  Lo asinguye na uDavide ababemngqungqela, besithi, ‘USawule uxabele amawaka akhe, noDavide amashumi akhe amawaka’?”
6  Ngenxa yoko uAkishe wambiza uDavide waza wathi kuye: “Ephila nje uYehova, uthe tye wena, yaye ukuphuma kwakho nokungena kwakho nam enkampini bekulungile emehlweni am; kuba andifumananga bubi kuwe ukususela kwimini yokufika kwakho kum kwada kwayile mini. Kodwa emehlweni eenkosi ezimanyeneyo akulunganga.
7  Ke kaloku buya uze uhambe ngoxolo, ukuze ungenzi nantoni na embi emehlweni eenkosi ezimanyeneyo zamaFilisti.”
8  Noko ke, uDavide wathi kuAkishe: “Yini, ndenze ntoni na, iyintoni na oyifumeneyo kumkhonzi wakho ukususela kwimini endafika ngayo ukuba ndibe phambi kwakho kwada kwayile mini, ukuba ndingezi ndize okunene ndilwe neentshaba zenkosi yam ukumkani?”
9  Waphendula uAkishe waza wathi kuDavide: “Ndazi kakuhle ukuba ubulungile kwawam amehlo, njengengelosi kaThixo. Kuphela nje ziinkosana zamaFilisti ezithe, ‘Makangenyuki nathi ukuya edabini.’
10  Ke kaloku vuka ekuseni nabakhonzi benkosi yakho abeze nawe; yaye nimele nivuke ekuseni kusakukhanya. Nandule ke nihambe.”
11  Ngako oko uDavide wavuka ekuseni, yena namadoda akhe, ukuze bahambe kusasa baze babuyele kwilizwe lamaFilisti; amaFilisti wona enyuka aya eYizereli.
19  Ekugqibeleni uSawule wathetha kuYonatan unyana wakhe nakubakhonzi bakhe bonke ngokubulala uDavide.
2  Ke yena uYonatan, unyana kaSawule, wayeyoliswa kakhulu nguDavide. Ngoko uYonatan wamxelela uDavide, esithi: “USawule ubawo ufuna ukukubulalisa. Uze ke ukhe uzilinde, nceda, kusasa, yaye umele uhlale emfihlekweni uze uzifihle.
3  Kwaye mna ndiya kuphuma ndize ngokuqinisekileyo ndime ecaleni kukabawo entsimini apho uya kube ukhona, ndithethe ngawe kubawo, ndize ngokuqinisekileyo ndibone oko kuya kwenzeka, yaye ngokuqinisekileyo ndiya kukuxelela.”
4  Ngako oko uYonatan wathetha kakuhle ngoDavide kuSawule uyise waza wathi kuye: “Makangoni ukumkani kumkhonzi wakhe uDavide, kuba yena akakonanga yaye nemisebenzi yakhe ibilunge kakhulu kuwe.
5  Uye wabeka nomphefumlo wakhe entendeni yakhe waza waxabela umFilisti, khon’ ukuze uYehova amenzele usindiso olukhulu uSirayeli wonke. Walubona nawe, waba nemihlali. Ngoko kutheni ufanele wone igazi elimsulwa ngokubulalisa uDavide ngento elilize?”
6  Wandula ke uSawule walithobela ilizwi likaYonatan, waza uSawule wafunga wathi: “Njengoko ephila uYehova, akayi kubulawa.”
7  Emva koko uYonatan wabiza uDavide waza uYonatan wamxelela onke la mazwi. Wandula ke uYonatan wazisa uDavide kuSawule, waza yena waqhubeka ephambi kwakhe ngokufanayo nangaphambili.
8  Ekuhambeni kwexesha kwaqhambuka imfazwe kwakhona waza uDavide waphuma waya kulwa namaFilisti wawaxabela ngokubulala ngogonyamelo kakhulu, aza asaba emka phambi kwakhe.
9  Umoya ombi kaYehova waba phezu koSawule xa wayehleli endlwini yakhe enomkhonto esandleni sakhe, ngoxa uDavide wayedlala umculo ngesandla sakhe.
10  Ngenxa yoko uSawule wafuna ukumqhama nodonga uDavide ngomkhonto, kodwa waphepha wasuka phambi koSawule, ngokokuze umkhonto ubethe eludongeni. UDavide yena wasaba ukuze abaleke ebudeni bobo busuku.
11  Kamva uSawule wathumela abathunywa endlwini kaDavide ukuba bayilinde nokuze abulawe kusasa; kodwa uMikali umfazi wakhe wamxelela uDavide, esithi: “Ukuba akuwubalekisi umphefumlo wakho ngobu busuku, ngomso uya kuba ngofileyo.”
12  Ngoko nangoko uMikali wamhlisa uDavide ngefestile, ukuze ahambe abaleke emke aze asinde.
13  Wandula ke uMikali wathabatha umlonde-khaya waza wawubeka esingqengqelweni, nomnatha woboya bebhokhwe wawubeka kwindawo yentloko yakhe, emva koko wawugubungela ngesambatho.
14  Ke kaloku uSawule wathumela abathunywa ukuba bamthabathe uDavide, kodwa yena wathi: “Uyagula.”
15  Ngoko uSawule wathumela abathunywa ukuya kubona uDavide, esithi: “Mziseni kum ngesingqengqelo eso sakhe ukuze ndimbulale.”
16  Bakungena abathunywa, kaloku, kwakukho umlonde-khaya apho esingqengqelweni nomnatha woboya bebhokhwe kwindawo yentloko yakhe.
17  USawule wathi kuMikali: “Kutheni na ukuze wenjenje ukundikhohlisa, ulundulule utshaba lwam lubaleke?” Naye ke uMikali wathi kuSawule: “Uthe yena kum, ‘Ndindulule! Kutheni na ukuba ndide ndikubulale?’”
18  Ke yena uDavide, wabaleka wemka yaye wasinda waza waya kufika kuSamuweli eRama. Wamxelela konke uSawule abekwenzile kuye. Wandula ke yena noSamuweli bemka, baya kuhlala eNayoti.
19  Ekuhambeni kwexesha ingxelo yafika kuSawule, isithi: “Khangela! UDavide useNayoti yaseRama.”
20  Kwaoko uSawule wathumela abathunywa ukuba baye kuthabatha uDavide. Bathi bakubona abakhulileyo kubaprofeti beprofeta, noSamuweli emi kwisigxina sakhe phezu kwabo, umoya kaThixo waba phezu kwabathunywa bakaSawule, baza bona baqala ukuzenza abaprofeti, nabo ngokunjalo.
21  Xa wakuxelelwayo oku uSawule, ngoko nangoko wathumela abanye abathunywa, baza baqala ukuzenza abaprofeti, nabo ngokunjalo. Ngoko kwakhona uSawule wathumela abathunywa, abesithathu, baza bazenza abaprofeti, nabo ngokunjalo.
22  Ekugqibeleni naye waya eRama. Akufika ngakwiqula elikhulu elo liseSeku, waqala ukubuzisa nokuthi: “Uphi na uSamuweli noDavide?” Bona bathi: “Nabaya eNayoti yaseRama.”
23  Waya ke eNayoti yaseRama, yaye umoya kaThixo waba phezu kwakhe, yena kanye, kwaye wahlabela mgama ehamba yaye waqhubeka ezenza umprofeti wada wafika eNayoti yaseRama.
24  Naye wahluba izambatho zakhe wazenza umprofeti, naye ngokunjalo, phambi koSamuweli, waza wawa phantsi eze yonke loo mini nobo busuku bonke. Kungenxa yoko le nto kwathiwa: “Uphakathi kwabaprofeti na noSawule?”
24  Kwathi ke, kamsinya nje akubuya uSawule ekulandeleni amaFilisti, beza kuxela kuye, besithi: “Khangela! UDavide usentlango ye-En-gedi.”
2  Waza uSawule wathabatha amadoda anyuliweyo angamawaka amathathu kuSirayeli wonke waza waya kufuna uDavide namadoda akhe emaweni angenanto eebhokhwe zentaba.
3  Ekugqibeleni wafika ezibayeni zezimvu ezenziwe ngamatye zingasendleleni, apho kwakukho umqolomba. Ngoko wangena uSawule eze kuzithuma, ngoxa uDavide namadoda akhe babekwiinxalenye zomqolomba ezithe qelele ngasemva, behleli phantsi.
4  Aza athi amadoda kaDavide kuye: “Nantsi imini athi kuwe uYehova ngayo, ‘Khangela! Ndinikela utshaba lwakho esandleni sakho, yaye umele wenze kulo kanye njengoko kulungile emehlweni akho.’” Ngoko wesuka uDavide waza ngasese wanqumla isondo lesambatho esingenamikhono abenaso uSawule.
5  Kodwa kwathi emva koko intliziyo kaDavide yaba buhlungu ngenxa yokuba wayenqumle isondo lesambatho esingenamikhono abenaso uSawule.
6  Ngenxa yoko wathi kumadoda akhe: “Makube lee, kum, ngokwembono kaYehova, ukuba ndingenza le nto enkosini yam, othanjisiweyo kaYehova, ngokolula isandla sam nxamnye naye, kuba ungothanjisiweyo kaYehova.”
7  Ngako oko uDavide wawasasaza ngala mazwi amadoda akhe, yaye akazange awavumele ukuba asuke nxamnye noSawule. Ke yena uSawule, wesuka emqolombeni wahamba.
8  Ngoko uDavide wesuka emva koko waphuma emqolombeni waza wamemeza kuSawule, esithi: “Nkosi yam kumkani!” USawule wakhangela emva kwakhe, waza uDavide wathoba ngobuso bakhe emhlabeni waqubuda.
9  Yaye uDavide wahlabela mgama wathi kuSawule: “Kutheni na uphulaphula ilizwi lomntu, esithi, ‘Khangela! UDavide ufuna wenzakale’?
10  Yabona, kule mini amehlo akho abonile indlela uYehova abekunikele ngayo namhlanje esandleni sam emqolombeni; yaye uthile uthe mawubulawe, kodwa ndakusizela ndaza ndathi, ‘Andiyi kusolula isandla sam nxamnye nenkosi yam, kuba ingothanjisiweyo kaYehova.’
11  Kwaye khawubone ke, bawo, ewe, khawubone nali isondo lesambatho sakho esingenamikhono esandleni sam, kuba ukunqumla kwam isondo lesambatho sakho esingenamikhono, andikubulalanga. Yazi uze ubone ukuba akukho bubi okanye mvukelo esandleni sam, yaye andonanga kuwe, ngoxa wena ulalele umphefumlo wam ukuze uwuthabathe.
12  Ngamana uYehova angagweba phakathi kwam nawe; yaye uYehova umele andiphindezelele kuwe, kodwa esam isandla asiyi kuba phezu kwakho.
13  Kanye njengoko umzekeliso wamandulo usitsho, ‘Kwabo bangendawo kuya kuphuma ubungendawo,’ kodwa esam isandla asiyi kuba phezu kwakho.
14  Uphumelene nabani na ke ukumkani wakwaSirayeli? Usukela bani na? Inja efileyo na? Intakumba enye na?
15  Kwaye uYehova umele abe ngumgwebi, umele agwebe phakathi kwam nawe, yaye yena uya kubona, uya kulichophela ityala lam aze andigwebe ukuze andikhulule esandleni sakho.”
16  Kwathi ke, ngomzuzu wokugqiba kukaDavide ukuthetha la mazwi kuSawule, uSawule wathi: “Lilizwi lakho na eli, nyana wam Davide?” Waza uSawule waliphakamisa ilizwi lakhe walila.
17  Wahlabela mgama wathi kuDavide: “Ulilungisa ngakumbi kunam, kuba undenzele okulungileyo, kanti mna ndikwenzele ububi.
18  Yaye wena—wena ukuxelile namhlanje okulungileyo okwenzileyo kum ekubeni uYehova endinikezele esandleni sakho waza wena akwandibulala.
19  Ke kaloku ukuba kunokwenzeka indoda ilufumane utshaba lwayo, iya kulundulula na ngendlela elungileyo? Ngoko uYehova uya kukuvuza ngokulungileyo, ngenxa yokuba ngale mini ukwenzile oko kum.
20  Ke kaloku, khangela! ndazi kakuhle ukuba wena, nakanjani na, uya kulawula njengokumkani, nokuba ngokuqinisekileyo ubukumkani bakwaSirayeli buya kuqhubeka busesandleni sakho.
21  Ke ngoko ndifungele ngoYehova ukuba akuyi kuyinqumla imbewu yam emva kwam nokuba akuyi kulibhubhisa igama lam endlwini kabawo.”
22  Ngako oko uDavide wamfungela uSawule, emva koko uSawule waya ekhayeni lakhe. Ke yena uDavide namadoda akhe, benyuka baya kwindawo ekunzima ukuyifikelela.
5  Wona ke amaFilisti, ayithabatha ityeya kaTHIXO oyinyaniso aza ke ayisusa e-Ebhenezere ayizisa eAshdode.
2  AmaFilisti ayithabatha ityeya kaTHIXO oyinyaniso ayizisa endlwini kaDagon aza ayimisa ecaleni kukaDagon.
3  Andula ke ama-Ashdode avuka ekuseni ngemini elandelayo, nanko uDagon ewile ngobuso emhlabeni phambi kwetyeya kaYehova. Ngoko amthabatha uDagon aza ambuyisela endaweni yakhe.
4  Akuvuka ekuseni ngentsasa yemini elandelayo, nanko uDagon ewile ngobuso emhlabeni phambi kwetyeya kaYehova, intloko kaDagon neentende zezandla zakhe zozibini zinqumkile, zisembundwini. Kwakusele inxalenye eyintlanzi kuphela kuye.
5  Kungenxa yoko le nto ababingeleli bakaDagon nabo bonke abangenayo endlwini kaDagon benganyatheli embundwini wakwaDagon eAshdode kude kuse kule mini.
6  Saza isandla sikaYehova sanzima phezu kwama-Ashdode, yaye wabangela ukuphakuzela waza wayibetha ngezikhala, oko kukuthi, iAshdode nemimandla yayo.
7  Amadoda aseAshdode eza aza abona ukuba kunjalo, aza athi: “Ityeya kaTHIXO kaSirayeli mayingahlali kuthi, ngenxa yokuba isandla sakhe siye sanzima kuthi nakuDagon uthixo wethu.”
8  Ngenxa yoko athumela ahlanganisela kuwo zonke iinkosi ezimanyeneyo zamaFilisti aza athi: “Senze ntoni na ngetyeya kaTHIXO kaSirayeli?” Ekugqibeleni athi: “Mayijike  iye eGati ityeya kaTHIXO kaSirayeli.” Ngoko bayijika bayizisa apho ityeya kaTHIXO kaSirayeli.
9  Kwathi ke emva kokuba beyijikile bayizisa apho, isandla sikaYehova saba phezu kwesixeko ngesiphithiphithi esikhulu kakhulu, yaye waqala ukubabetha abantu besixeko, ukususela kwabancinane ukusa kwabakhulu, baqala nokuphuma izikhala.
10  Ngenxa yoko bayithumela e-Ekron ityeya kaTHIXO oyinyaniso. Kwathi ke kamsinya nje yakuba ityeya kaTHIXO oyinyaniso ifike e-Ekron, amaEkron adanduluka, esithi: “Bayijike bayizisa apha kum ityeya kaTHIXO kaSirayeli ukuze ndibulawe mna nabantu bakowethu!”
11  Ngenxa yoko athumela ahlanganisa zonke iinkosi ezimanyeneyo zamaFilisti aza athi: “Yindululeni ityeya kaTHIXO kaSirayeli ukuze ibe nokubuyela endaweni yayo nokuze ndingabulawa mna nabantu bakowethu.” Kuba kwakukho isiphithiphithi esibulalayo kuso isixeko siphela; isandla sikaTHIXO oyinyaniso sasinzima kakhulu apho,
12  yaye abantu abangafanga babethwa ngezikhala. Kwaza ukukhalela uncedo kwesixeko kwanyukela emazulwini.
15  Wandula ke uSamuweli wathi kuSawule: “Ndim owathunyelwa nguYehova ukuba akuthambise ube ngukumkani wabantu bakhe amaSirayeli, phulaphula ke amazwi kaYehova.
2  Utsho uYehova wemikhosi ukuthi, ‘Ndimele ndiphendulise ngoko uAmaleki wakwenza kuSirayeli xa wazimisa nxamnye naye endleleni ekunyukeni kwakhe ephuma eYiputa.
3  Yiya ke, umxabele uAmaleki uze umtshabalalise kunye nako konke anako, yaye umele ungabi namfesane kuye, kwaye umele uwabulale, indoda kwakunye nomfazi, umntwana kwakunye nowanyayo, inkunzi yenkomo kwakunye nemvu, inkamela kwakunye ne-esile.’”
4  Ngako oko uSawule wababiza abantu waza wababala eTelayim, amadoda angamakhulu amabini amawaka ahamba ngeenyawo neshumi lamawaka lamadoda akwaYuda.
5  USawule weza wafikelela kwisixeko sama-Amaleki waza wawalalela entlanjeni.
6  Ngelo thuba uSawule wathi kumaKeni: “Hambani, mkani, yihlani nisuke phakathi kwama-Amaleki, ukuze ndinganitshayeli kunye nawo. Ke nina, nabenzela ububele bothando oonyana bonke bakaSirayeli ngexesha lokunyuka kwabo bephuma eYiputa.” Ngoko amaKeni emka phakathi koAmaleki.
7  Emva koko uSawule wamxabela uAmaleki esusela eHavila ukuya kufikelela eShure, engaphambi kweYiputa.
8  Wabamba noAgagi ukumkani ka-Amaleki ephila, yaye bonke abanye abantu wabatshabalalisa ngohlangothi lwekrele.
9  Kodwa uSawule nabantu baba nemfesane ngoAgagi nangezona zilungileyo emhlambini wezimvu nasemhlambini weenkomo nezityebileyo nakwiinkunzi zeegusha nakuko konke oko kwakulungile, babenganqweneli kukutshabalalisa. Zona ke zonke ezinye iimpahla ezazidelekile nababezigatya, ezi bazitshabalalisa.
10  Lafika ke ilizwi likaYehova kuSamuweli, lisithi:
11  “Ndiyazisola kuba ndibangele uSawule walawula njengokumkani, ngenxa yokuba uyekile ukundilandela, akawaphumeza namazwi am.” Kwambandezela oku uSamuweli, waza wakhala kuYehova ubusuku bonke.
12  Wandula ke uSamuweli wavuka ekuseni ukuze ahlangane noSawule kusasa. Kodwa kwanikelwa ingxelo kuSamuweli, kwathiwa: “USawule uze eKarmele, yaye, khangela! uzimisele ilitye lesikhumbuzo, wandula ke wajika waya ngaphesheya waza wehla waya eGiligali.”
13  Ekugqibeleni uSamuweli wafika kuSawule, waza uSawule wathi kuye: “Mawusikelelwe wena nguYehova. Ndiliphumezile ilizwi likaYehova.”
14  Kodwa uSamuweli wathi: “Sithetha ntoni ke esi sandi somhlambi wezimvu ezindlebeni zam, nesandi somhlambi weenkomo esi ndisivayo?”
15  USawule wathi: “Bazizise bezithabatha kuma-Amaleki, ngenxa yokuba abantu baye banemfesane ngezona zilungileyo emhlambini wezimvu nasemhlambini weenkomo, ngenjongo yokubingelela kuYehova uThixo wakho; kodwa obekusele sikutshabalalisile.”
16  USamuweli wathi kuSawule: “Yeka! Kwaye ndiza kukuxelela oko uYehova akuthethileyo kum phezolo.” Ngoko wathi yena kuye: “Thetha!”
17  Waza uSamuweli wahlabela mgama wathi: “Akubanga yintloko yezizwe zakwaSirayeli ngoxa wena wawumncinane na emehlweni akho, waza noYehova wakuthambisa njengokumkani wakwaSirayeli?
18  Kamva uYehova wakuthuma waza wathi, ‘Hamba, utshabalalise aboni, ama-Amaleki, yaye umele ulwe nabo ude ubatshabalalise.’
19  Ngoko kutheni ungalithobelanga ilizwi likaYehova kodwa wesuka watsibela ngokubawa ixhoba waza wenza okubi emehlweni kaYehova?”
20  Noko ke, uSawule wathi kuSamuweli: “Kodwa ndilithobele ilizwi likaYehova ekubeni ndiyile kuthumo abendithumele kulo uYehova ndaza ndamzisa uAgagi ukumkani wakwa-Amaleki, kodwa uAmaleki ndamtshabalalisa.
21  Bathe ke abantu bathabatha kwixhoba elo izimvu neenkomo, ezona zintle kwinto enikelwe kwintshabalalo, ukuze babingelele kuYehova uThixo wakho eGiligali.”
22  USamuweli wathi: “Ngaba uYehova lo uyoliswa yiminikelo etshiswayo nemibingelelo na njengoko kunjalo ngokuthotyelwa kwelizwi likaYehova? Khangela! Ukuthobela kulunge ngakumbi kunombingelelo, ukunikela ingqalelo kunamanqatha eenkunzi zeegusha;
23  kuba imvukelo iyafana nesono sokuvumisa, nokunyanzelisa ngekratshi nqwa nokusebenzisa amandla angaqhelekanga nemilonde-khaya. Ekubeni uligatyile ilizwi likaYehova, ngako oko naye uyakugatya ekubeni ngukumkani.”
24  Wandula ke uSawule wathi kuSamuweli: “Ndonile; kuba ndiwugqithile umyalelo kaYehova namazwi akho, ngenxa yokuba ndoyike abantu ndaza ke ndathobela elabo ilizwi.
25  Ke kaloku, nceda, khawuxolele isono sam uze ubuye nam ukuze ndiqubude kuYehova.”
26  Kodwa uSamuweli wathi kuSawule: “Andiyi kubuya nawe, kuba uligatyile ilizwi likaYehova, noYehova uyakugatya ekubeni uqhubeke ungukumkani kaSirayeli.”
27  Njengoko uSamuweli wayejika eza kuhamba, ngoko nangoko wabamba isondo lesambatho sakhe esingenamikhono, kodwa lakrazuka.
28  Wathi ke uSamuweli kuye: “UYehova ulukrazule kuwe namhlanje ulawulo lwasebukhosini lukaSirayeli, yaye ngokuqinisekileyo uya kulunika idlelane lakho elilunge ngakumbi kunawe.
29  Yaye, ngapha koko, Obalaseleyo kaSirayeli akayi kuxoka, akayi kuzisola, kuba Yena akangomntu wasemhlabeni ukuba azisole.”
30  Wathi yena: “Ndonile. Ke kaloku, nceda, ubonise imbeko kum phambi kwamadoda amakhulu abantu bakowethu naphambi koSirayeli uze ubuye nam, yaye mna ngokuqinisekileyo ndiya kuqubuda kuYehova uThixo wakho.”
31  Ngoko uSamuweli wabuya walandela uSawule, waza uSawule waqubuda kuYehova.
32  Emva koko uSamuweli wathi: “Sondezani kum uAgagi ukumkani wakwa-Amaleki.” Ngoko uAgagi waya kuye emathidala, waqala nokuzixelela oku uAgagi: “Eneneni amava abuhlungu okufa agqithile.”
33  Noko ke, uSamuweli wathi: “Kanye njengoko ikrele lakho labahluthayo abafazi abantwana, ngaloo ndlela unyoko uya kuba ngoyena uhluthiweyo abantwana phakathi kwabafazi.” Waba ke uSamuweli uyamxhaxha uAgagi phambi koYehova eGiligali.
34  Ke kaloku uSamuweli wahamba waya eRama, waza noSawule wenyuka waya endlwini yakhe eGibheya yakwaSawule.
35  USamuweli akazange ambone kwakhona uSawule kwada kwayimini yokufa kwakhe, ngenxa yokuba uSamuweli wazila ngenxa kaSawule. Yena ke uYehova, wazisola ngokwenza uSawule ukumkani kwaSirayeli.
20  UDavide wabaleka wemka eNayoti yaseRama. Noko ke, wafika waza wathi phambi koYonatan: “Ndenze ntoni na? Siyintoni na isiphoso sam, yaye siyintoni na isono endisenzileyo phambi koyihlo, kuba ufuna umphefumlo wam?”
2  Wathi yena kuye: “Makube lee oko! Akuyi kufa. Khangela! Ubawo akayi kwenza nto inkulu okanye nto incinane aze angayityhileli indlebe yam; kungasiphi ke isizathu anokuthi ubawo awufihle lo mbandela kum? Oku akwenzeki.”
3  Kodwa uDavide wafunga esongezelela waza wathi: “Ngokuqinisekileyo uyihlo umele azi ukuba ndikholekile emehlweni akho, ngoko angathi, ‘UYonatan makangakwazi oku ngokoyikela ukuba angaba buhlungu.’ Kodwa, enyanisweni, njengoko uYehova ephila nanjengoko umphefumlo wakho uphila, linyathelo nje elinye phakathi kwam nokufa!”
4  Waza uYonatan wahlabela mgama wathi kuDavide: “Nakuphi na oko umphefumlo wakho ukutshoyo ndiya kukwenzela kona.”
5  Wathi uDavide kuYonatan: “Khangela! Ngomso kuthwasa inyanga, yaye mna ngokwam ndifanele, nakanjani na, ndihlale nokumkani ekudleni; uze ke wena undindulule, ndizifihle endle kude kuhlwe ngemini yesithathu.
6  Ukuba uyihlo angandifuna, wena ke umele uthi, ‘UDavide ucele ngokunyamekileyo ukukhe athi tshalala abaleke aye eBhetelehem isixeko sakowabo, ngenxa yokuba kukho umbingelelo waminyaka le wentsapho yonke apho.’
7  Ukuba angathi, ‘Kulungile!’ oko kuthetha uxolo kumkhonzi wakho. Kodwa ukuba angaba nomsindo, uze wazi ukuba uzimisele kokubi.
8  Uze ke umenzele ububele bothando umkhonzi wakho, kuba umzise emnqophisweni kaYehova umkhonzi wakho kunye nawe. Kodwa ukuba kukho isiphoso kum, ndibulale ngokwakho, ekubeni kutheni ufanele undise kuyihlo?”
9  Wathi ke uYonatan: “Makube lee oko ngokuphathelele wena! Kodwa ukuba ndingazi ukuba kukho ububi obumiselweyo ngubawo ukuba bukwehlele, andiyi kukuxelela na?”
10  Wandula ke uDavide wathi kuYonatan: “Ngubani na oya kundixelela enoba oko uyihlo akuphendula ngako kungqwabalala?”
11  NoYonatan ke wathi kuDavide: “Khawuze, masiphume siye endle.” Ngoko bobabini baphuma baya endle.
12  Waza uYonatan wahlabela mgama wathi kuDavide: “UYehova uTHIXO kaSirayeli [makabe lingqina] lokuba ndiya kumgocagoca ubawo ngeli xesha ngomso, okanye ngosuku lwesithathu, yaye ukuba ke unotyekelo oluhle ngakuDavide, andiyi kuthumela na ke kuwe ndize ngokuqinisekileyo ndikutyhile oko endlebeni yakho?
13  Ngamana uYehova angenjenje kuYonatan aze ongeze ukwenjenjalo xa ndithe eneneni, ukuba kunokwenzeka kubonakale kulungile kubawo ukwenza ububi kuwe, andayityhilela oko indlebe yakho ndize ndikundulule, uze wena ngokuqinisekileyo ungahambi ngoxolo. Yaye ngamana uYehova angaba nawe, kanye njengoko wayenobawo.
14  Akuyi kuthi na ke wena, ukuba ndiya kuba ndisaphila, ewe, akuyi kundenzela ububele bothando bukaYehova na, ukuze ndingafi?
15  Yaye akuyi kubunqumla ububele bothando endlwini yam ukusa kwixesha elingenammiselo. Kwaye, naxa uYehova ezinqumla iintshaba zikaDavide, zonke ngazinye phezu komhlaba,
16  igama likaYonatan aliyi kunqunyulwa endlwini kaDavide. NoYehova umele alifune esandleni seentshaba zikaDavide.”
17  Ngoko uYonatan wafunga  kwakhona kuDavide ngenxa yothando lwakhe ngaye; kuba wamthanda njengokuthanda kwakhe umphefumlo wakhe.
18  Waza uYonatan wahlabela mgama wathi kuye: “Ngomso kuthwasa inyanga, yaye ngokuqinisekileyo uya kufunwa, ngenxa yokuba isihlalo sakho siya kuba sodwa.
19  Kwaye ngokuqinisekileyo ngosuku lwesithathu uya kufunwa kakhulu; umele ke uze kuloo ndawo wawuzifihle kuyo ngosuku lokusebenza, uze ke uhlale kufuphi neli litye lilapha.
20  Mna ke, ndiya kutolela ecaleni kwalo iintolo ezintathu, ndiza kuzithumela apho kwitekeni.
21  Yaye, khangela! ndiya kuthumela umlindi, ndisithi, ‘Yiya, uzifumane iintolo.’ Ukuba ngokuthe ngqo ndingathi kumlindi, ‘Khangela! Iintolo zikweli cala lakho, zithabathe,’ woza ke wena, kuba oko kuthetha uxolo kuwe nokuba akukho nto itheni, ephila nje uYehova.
22  Kodwa ukuba ndingathi kwigatyana elo, ‘Khangela! Iintolo zimgama kuwe,’ hamba, kuba uYehova ukundulule.
23  Yaye ilizwi ke lona eli silithethileyo, mna nawe, ewe, ngamana uYehova angaphakathi kwam nawe ukusa kwixesha elingenammiselo.”
24  UDavide wazifihla endle. Kwaza kwaba kukuthwasa kwenyanga, nokumkani wahlala esidlweni ukuze adle.
25  Yaye ukumkani wayehleli esihlalweni sakhe njengakwezinye izihlandlo, esihlalweni esingaseludongeni; uYonatan ejongene naye, noAbhinere ehleli kwicala likaSawule, kodwa indawo kaDavide yayiyodwa.
26  USawule ke akazange athethe nto konke konke ngaloo mini, kuba wazixelela oku: “Kukho okuthile okwenzekileyo khon’ ukuze abe akahlambulukanga, kuba akahlanjululwanga.”
27  Kwathi ke nangemini esemva kokuthwasa kwenyanga, ngosuku lwesibini, indawo kaDavide yaqhubeka iyodwa. Wathi uSawule kuYonatan unyana wakhe: “Kutheni na unyana kaYese engezanga ekudleni izolo  nanamhlanje?”
28  Ngoko uYonatan wamphendula uSawule wathi: “UDavide ucele ngokunyamekileyo kum ukuba akhe athi tshalala aye eBhetelehem.
29  Uye waqhubeka wathi, ‘Ndindulule, nceda, ngenxa yokuba sinombingelelo wentsapho esixekweni, yaye ndiyalelwe ngumntakwethu kanye. Ke ngoko, ukuba ndifumene ukukholeka emehlweni akho, makhe ndimke, ndiyacela, ndiye kubona abantakwethu.’ Kungenxa yoko le nto angezanga etafileni yokumkani.”
30  Wandula ke wavutha umsindo kaSawule kuYonatan waza wathi kuye: “Nyanandini wentombi enemvukelo, andiyazi kakuhle na into yokuba unyula unyana kaYese ukuze uhlazeke wena nobuze bukanyoko buhlazeke?
31  Kuba yonke imihla unyana kaYese ephila kulo mhlaba, akuyi kumiselwa ngokuqinileyo wena nobukumkani bakho. Ke ngoko thumela uze umzise kum, kuba umiselwe ukufa.”
32  Noko ke, uYonatan wamphendula uSawule uyise waza wathi kuye: “Kutheni efanele abulawe? Wenze ntoni na?”
33  Waza uSawule wambinza ngomkhonto ukuze amxabele; uYonatan wazi ukuba uyise wayemisele ukuba abulawe uDavide.
34  Ngoko nangoko uYonatan waphakama etafileni evutha ngumsindo, waza akadla sonka ngosuku lwesibini emva kokuthwasa kwenyanga, kuba waba buhlungu ngoDavide, ngenxa yokuba uyise wayemthobile.
35  Kwathi ke kusasa uYonatan waphuma waya endle kwindawo emiselweyo kaDavide, nomlindi oselula wayekunye naye.
36  Wathi ke kumlindi wakhe: “Khawubaleke, uzifumane iintolo ezi ndizitolayo.” Wabaleka umlindi, waza yena ke walutola utolo ukuze lugqithe ngaphaya kwakhe.
37  Xa umlindi weza kufikelela kwindawo yotolo uYonatan awayelutolile, uYonatan wamemeza emva komlindi waza wathi: “Utolo alukho mgama na kuwe?”
38  Yaye uYonatan waqhubeka ememeza emva komlindi: “Ngokungxama! Khawuleza! Musa ukuma ngxi!” Nomlindi kaYonatan wazithabatha iintolo waza weza ke enkosini yakhe.
39  Ke yena umlindi, wayengazi nantoni na; nguYonatan noDavide kuphela ababesazi ngalo mbandela.
40  Emva koko uYonatan wanika umlindi izixhobo zakhe waza wathi kuye: “Hamba, zithabathe uzise esixekweni.”
41  Wahamba umlindi. Ke yena uDavide, wesuka kufuphi apho waya ngasemzantsi. Wandula ke wawa ngobuso emhlabeni waza waqubuda izihlandlo ezithathu; baqala ukwangana nokulilelana, wada uDavide waba utsho kakhulu.
42  Waza uYonatan waqhubeka wathi kuDavide: “Hamba ngoxolo, ekubeni sifungile, sobabini, egameni likaYehova, sisithi, ‘Ngamana uYehova angaba phakathi kwam nawe naphakathi kwenzala yam nenzala yakho ukusa kwixesha elingenammiselo.’” Wesuka ke uDavide wahamba, noYonatan wangena esixekweni.
1  Ke kaloku kwakukho ndoda ithile yaseRamatayim-tsofi yommandla weentaba wakwaEfrayim, yaye igama layo yayinguElikana, unyana kaYeroham, unyana kaElihu, unyana kaTohu, unyana kaTsufi, umEfrayim.
2  Kwaye yayinabafazi ababini, igama lomnye linguHana, negama lomnye linguPenina. UPenina ke waba nabantwana, kodwa uHana wayengenabantwana.
3  Kwaye iminyaka ngeminyaka loo ndoda yayinyuka ivela kwisixeko sakowayo ukuya kuqubuda nokubingelela kuYehova wemikhosi eShilo. Babengababingeleli bakaYehova apho ke oonyana bakaEli ababini, uHofeni noFinehasi.
4  Kwathi ke kwaba yimini yokuba uElikana abingelele, yaye wanika uPenina umfazi wakhe nabo bonke oonyana bakhe neentombi zakhe izabelo;
5  kodwa uHana wamnika isabelo sasinye. Noko ke wayethanda uHana, yaye, ke yena uYehova, wayesivalile isibeleko sakhe.
6  Nomfazi owayesukuzana naye wamqumbisa kakhulu ukuze amenze azive ephazamisekile ngenxa yokuba uYehova wayesivalile isibeleko sakhe.
7  Kwaye leyo yindlela awayesenza ngayo iminyaka ngeminyaka, ngokufuthi kangangoko enyukela endlwini kaYehova. Leyo yindlela awayemqumbisa ngayo, kangangokuba wayelila aze angadli.
8  Waza uElikana indoda yakhe wathi kuye: “Hana, kutheni ulila nje, yaye kutheni ungadli nje, kwaye kutheni intliziyo yakho imbi nje? Andilungile na kuwe ngaphezu koonyana abalishumi?”
9  Ngoko uHana wasukuma emva kokuba bedlile eShilo nasemva kokusela, ngoxa uEli umbingeleli wayehleli esihlalweni ngasemgubasini wetempile kaYehova.
10  Yaye wawukrakra umphefumlo wakhe, waza wathandaza kuYehova walila kakhulu.
11  Wahlabela mgama wenza isibhambathiso wathi: “Owu Yehova wemikhosi, ukuba nakanjani na uthe wayikhangela inkxwaleko yekhobokazana lakho waza okunene wandikhumbula, ungalilibali ikhobokazana lakho uze okunene ulinike ikhobokazana lakho inzala eyinkwenkwe, ndiza kuyinikela kuYehova yonke imihla yobomi bayo, nencakuba ayiyi kufika entlokweni yayo.”
12  Ngoxa wayesolula ukuthandaza kwakhe phambi koYehova, uEli wayemondele emlonyeni.
13  Ke yena uHana, wayethethela entliziyweni yakhe; kwakubebezela imilebe kuphela, ilizwi lakhe lingavakali. Kodwa uEli wacinga ukuba unxilile.
14  Ngoko uEli wathi kuye: “Kuya kude kube nini na unxila? Yisuse iwayini yakho kuwe.”
15  Wamphendula ke uHana waza wathi: “Hayi, nkosi yam! Ndingumfazi obandezelekileyo emoyeni; andiselanga wayini nasiselo sinxilisayo, koko ndiphalaza umphefumlo wam phambi koYehova.
16  Musa ukulenza ngathi lingumfazi olitshivela ikhobokazana lakho, kuba kungenxa yokuxhalaba kwam  nengqumbo yam enkulu ukuba mandithethe kude kube ngoku.”
17  Wandula ke waphendula uEli waza wathi: “Hamba ngoxolo, yaye ngamana uTHIXO kaSirayeli angenza ngokwesibongozo sakho osicelileyo kuye.”
18  Wathi ke yena: “Isicakakazi sakho masifumane ubabalo emehlweni akho.” Wahamba ke umfazi lowo, wadla, nobuso bakhe ababi saba bobuxhalabileyo.
19  Bandula ke bavuka ekuseni baqubuda phambi koYehova, ekwathi emva koko babuya baza bafika endlwini yabo eRama. Ke kaloku uElikana waba neentlobano zokwazana noHana umfazi wakhe, waza uYehova waqala ukumkhumbula.
20  Ngoko kwathi ekupheleni konyaka uHana wamitha, wazala unyana, wambiza ngokuba nguSamuweli igama lakhe, ngokuba wayesithi, “ndimcele kuYehova.”
21  Ekuhambeni kwexesha indoda uElikana yenyuka nayo yonke indlu yayo isiya kubingelela kuYehova umbingelelo waminyaka le nomnikelo wayo wesibhambathiso.
22  Ke yena uHana, akenyukanga, kuba wayethe kwindoda yakhe: “Kamsinya nje yakuba ilunyulwe inkwenkwe, ndimele ndiyizise, yaye imele ibonakale phambi koYehova ize ihlale khona ixesha elingenammiselo.”
23  UElikana indoda yakhe wathi ke kuye: “Yenza okulungileyo emehlweni akho. Hlala ekhaya ude uyilumle. Kuphela ngamana uYehova angaliphumeza ilizwi lakhe.” Ngoko umfazi wahlala ekhaya waza wancancisa unyana wakhe wada wamlumla.
24  Ngako oko kwakamsinya nje akuba emlumle, wenyuka naye, kunye nenkunzi yenkomo eminyaka mithathu ubudala ne-efa enye yomgubo nengqayi enkulu yewayini, waza wangena endlwini kaYehova eShilo. Kwaye inkwenkwe yayikunye naye.
25  Bandula ke bayixhela inkunzi yenkomo baza inkwenkwe leyo bayizisa kuEli.
26  Wathi yena: “Ndiyangxengxeza, nkosi yam! Ngobomi bomphefumlo wakho, nkosi yam, ndingulaa mfazi wayemi kunye nawe kule ndawo ethandaza kuYehova.
27  Ndandithandaza ngokubhekisele kule nkwenkwe ke ukuba uYehova andinike isibongozo endasicelayo kuye.
28  Nam ke, ndibolekise ngayo kuYehova. Yonke imihla yokubakho kwayo, ingocelelwe uYehova.” Waza yena waqubuda apho kuYehova.
2  Waza uHana wahlabela mgama ethandaza wathi:“Intliziyo yam iyagcoba ngoYehova,Eneneni uphondo lwam luphakanyisiwe ngoYehova.Umlomo wam uvuleke kakhulu nxamnye neentshaba zam,Kuba ndinemihlali ngosindiso lwakho.
2  Akukho bani ungcwele njengoYehova, kuba akukho bani ngaphandle kwakho;Yaye akukho liwa linjengoThixo wethu.
3  Musani ukuthetha kakhulu ngekratshi,Makungaphumi nto emlonyeni wenu ingathintelwa,Kuba uYehova unguThixo wolwazi,Yaye nguye othelekelela izenzo ngokufanelekileyo.
4  Amadoda anamandla esaphetha azaliswe lunkwantyo,Kodwa abo bakhubekayo babhinqa benamandla.
5  Abaneleyo bamele baziqeshisele isonka,Kodwa abalambileyo okunene bayayeka ukulamba.Kwanodlolo luzele abasixhenxe,Kodwa lowo wayenoonyana abaninzi uphelelwe.
6  UYehova unguMbulali noMlondolozi wobomi,Owehlisela eShiyol, kwaYena uyanyusa.
7  UYehova unguMhlwempuzisi noMtyebisi,UMthobi, kwanoMphakamisi,
8  UMphakamisi wesisweli eluthulini;Uyamphakamisa olihlwempu eluthuthwini,Ukuze abahlalise nezidwangube; abanike itrone yozuko njengelifa.Kuba zezikaYehova iintsika zomhlaba,Yaye ubeka phezu kwazo ilizwe elinemveliso.
9  Ulinda iinyawo zabanyanisekileyo bakhe;Ke bona abangendawo, bathuliswa ebumnyameni,Kuba indoda ayingqineki yongamile ngamandla.
10  Ke yena uYehova, baya kunkwantya abo basukuzana naye;Uya kubadudumela esemazulwini.UYehova uya kugweba iziphelo zomhlaba,Ukuze abe nokunika ukumkani wakhe amandla,Ukuze abe nokuluphakamisa uphondo lothanjisiweyo wakhe.”
11  Wandula ke uElikana  waya eRama endlwini yakhe; ke yona inkwenkwe, yaba ngumlungiseleli kaYehova phambi koEli umbingeleli.
12  Ke kaloku oonyana bakaEli babengamadoda angamatshivela; babengamqondi uYehova.
13  Ke lona ilungelo eliyimfanelo yababingeleli eliphuma ebantwini, xa sukuba nawuphi na umntu enikela umbingelelo, umlindi wombingeleli wayesiza enefolokhwe enamazinyo amathathu esandleni sakhe, kanye xa inyama iphekiweyo,
14  aze ahlabe esityeni okanye embizeni yokupheka enemiqheba emibini okanye kungxawu okanye embizeni yokupheka enomqheba omnye. Nantoni na esenokunyuka nefolokhwe umbingeleli wayezithabathela yona. Leyo yindlela ababesenza ngayo eShilo kuwo onke amaSirayeli awayesiza apho.
15  Ngaphambi kokuqhumisela ngamanqatha, umlindi wombingeleli wayesiza kumntu obingelelayo aze athi: “Zisa inyama yokosela umbingeleli ukuze abe nokwamkela kuwe, kungekhona inyama ephekiweyo, koko ekrwada.”
16  Athi umntu lowo akuthi kuye: “Mabaqiniseke ukuba kuqhunyiswe ngamanqatha kuqala. Wandule ke uzithabathele nakuphi na oko umphefumlo wakho ukunqwenelayo,” okunene ke yena athi: “Hayi, koko ufanele undinike ngoku; yaye, ukuba akundiniki, kuya kufuneka ndiyithabathe ngamandla!”
17  Saza isono sabalindi saba sikhulu kakhulu phambi koYehova; kuba abantu bawuphatha ngokungenantlonelo umnikelo kaYehova.
18  Yaye uSamuweli wayelungiselela phambi koYehova, eyinkwenkwe, ebhinqe iefodi yelinen.
19  Unina wayemenzela isambatho esincinane esingenamikhono, aze asizise kuye iminyaka ngeminyaka xa enyuka nendoda yakhe ukuza kubingelela umbingelelo waminyaka le.
20  Yaye uEli wamsikelela uElikana  nomfazi wakhe waza wathi: “Ngamana uYehova angakumisela inzala ngalo mfazi esikhundleni sento ekubolekiswe ngayo, ekwabolekiswa ngayo kuYehova.” Baza baya endaweni yabo.
21  Ngako oko uYehova waphethulela ingqalelo yakhe kuHana, kangangokuba wamitha waza wazala oonyana abathathu neentombi ezimbini. Yona inkwenkwe uSamuweli yaqhubeka ikhulela kuYehova.
22  UEli ke wayemdala kakhulu, yaye wayekuvile konke oko oonyana bakhe babekwenza kuSirayeli wonke nokuba babeye balale nabafazi ababekhonza emnyangweni wentente yokuhlangana.
23  Yena ke wayedla ngokuthi kubo: “Kutheni na nisenza izinto ezinjengezi? Kuba zimbi izinto endizivayo ebantwini bonke ngani.
24  Hayi,  bonyana bam, ngenxa yokuba ayilunganga le ngxelo ndiyivayo, abantu bakaYehova abayisasazayo.
25  Ukuba umntu uthe wona umntu, uThixo uya kumlamlela; kodwa ukuba umntu uthe wona uYehova, ngubani na owokumthandazela?” Kodwa babengaliphulaphuli ilizwi likayise, ngenxa yokuba uYehova ngoku wayezimisele ukubabulala.
26  Lonke elo xesha inkwenkwe uSamuweli yayikhula ngokukhula yaye ithandeka ngakumbi kokubini kuYehova nakubantu.
27  Kweza ke umntu kaThixo kuEli waza wathi kuye: “Utsho uYehova ukuthi, ‘Andizange na enyanisweni ndizityhile mna kwindlu kakhokho wakho ngoxa babeseYiputa bengamakhoboka endlwini kaFaro?
28  Kwaye kuzo zonke izizwe zakwaSirayeli ndazinyulela yena, ukuba asebenze njengombingeleli aze anyuke esibingelelweni sam ukuze enze umsi wombingelelo ube ngumqulu onyukayo, athwale iefodi phambi kwam, ukuze ndinike indlu kakhokho wakho yonke iminikelo yasemlilweni yoonyana bakaSirayeli.
29  Kutheni na niwukhaba umbingelelo wam nomnikelo wam endiwuyaleleyo ndikwindawo yam yokuhlala, yaye ubeka oonyana bakho ngaphezu kwam ngokuzityebisa ngeyona ilungileyo kwiminikelo yonke kaSirayeli abantu bam?
30  “‘Kungenxa yoko le nto esitsho uYehova uTHIXO kaSirayeli ukuthi: “Eneneni ndathi, Ke yona indlu yakho nendlu kakhokho wakho, ziya kuhamba phambi kwam ukusa kwixesha elingenammiselo.” Kodwa ngoku utsho uYehova ukuthi: “Oko makube lee, kum, ngenxa yokuba abo bandibekayo ndiya kubabeka, nabo bandidelileyo baya kuba yinto engento.”
31  Khangela! Kuza imihla endiya kuthi ngokuqinisekileyo ndiyinqumle ingalo yakho nengalo yendlu kakhokho wakho, ukuze kungabikho ndoda endala endlwini yakho.
32  Okunene uya kujongana notshaba kwindawo yam yokuhlala phakathi kwako konke okulungileyo okwenziwayo kuSirayeli; yaye akusayi kuze kubekho ndoda endala endlwini yakho.
33  Ukanti ukho umntu wakwakho endingayi kumnqumla angabikho esibingelelweni sam ukuze abangele ukufiphala kwamehlo akho nokwenza ethe amandla omphefumlo wakho; kodwa abaninzi ngakumbi bendlu yakho baya kufa bonke ngekrele lamadoda.
34  Nguwo lo ke umqondiso wakho oya kufikela oonyana bakho ababini, uHofeni noFinehasi: Baya kufa bobabini ngamhla mnye.
35  Ngokuqinisekileyo ndiya kuzivelisela umbingeleli othembekileyo. Uya kwenza ngokuvisisana noko kusentliziyweni yam nasemphefumlweni wam; yaye ngokuqinisekileyo ndiya kumakhela indlu ehlala ihleli, kwaye ngokuqinisekileyo uya kusoloko ehamba phambi kothanjisiweyo wam.
36  Kumele kuthi ke nabani na oseleyo endlwini yakho eze aze aqubude kuye ngenxa yentlawulo yemali nesonka esibusazinge, yaye ngokuqinisekileyo uya kuthi: “Khawuncede, undibeke kwesinye sezigxina zobubingeleli ukuze ndidle iqhekeza lesonka.”’”
3  Ngalo lonke elo xesha inkwenkwe uSamuweli yayilungiselela kuYehova phambi koEli, yaye lalinqabile ilizwi elivela kuYehova ngaloo mihla; kwakungekho mbono usasazwa ngokubanzi.
2  Ke kaloku ngaloo mhla uEli wayelele endaweni yakhe, namehlo akhe ayeqale ukuba norhatyazo; wayengasaboni.
3  Nesibane sikaThixo sasingekacinywa, yaye uSamuweli wayelele etempileni kaYehova, apho kwakukho khona ityeya kaThixo.
4  Waza uYehova wabiza uSamuweli. Yena ke wathi: “Ndim lo.”
5  Yaye waya ebaleka kuEli esithi: “Ndim lo, ngokuba undibizile.” Kodwa yena wathi: “Andikubizanga. Buya uye kulala.” Wahamba ke waza waya kulala.
6  UYehova wambiza kwakhona wathi: “Samuweli!” Wavuka ke uSamuweli waya kuEli waza wathi: “Ndim lo, ngokuba undibizile.” Kodwa wathi yena: “Andikubizanga, nyana wam. Buya uye kulala.”
7  (Ke yena uSamuweli, wayengekafikeleli ekumazini uYehova, nelizwi likaYehova lalingekaqalisi ukutyhileka kuye.)
8  Ngoko uYehova wambiza kwakhona isihlandlo sesithathu: “Samuweli!” Wavuka yena waya kuEli waza wathi: “Ndim lo, kuba umele ukuba undibizile.” Waza uEli waqala ukuqonda ukuba nguYehova owayebiza inkwenkwe leyo.
9  Ngenxa yoko uEli wathi kuSamuweli: “Hamba, ulale, yaye ukuba uyakubiza, wena uze uthi, ‘Thetha, Yehova, ngokuba uphulaphule umkhonzi wakho.’” Wahamba ke uSamuweli waza walala endaweni yakhe.
10  Wandula ke weza uYehova, wema waza wabiza njengezinye izihlandlo: “Samuweli, Samuweli!” Wathi ke uSamuweli: “Thetha, ngokuba uphulaphule umkhonzi wakho.”
11  Yaye uYehova wahlabela mgama wathi kuSamuweli: “Khangela! Ndenza into kwaSirayeli ekuya kuthi ukuba nabani na uyeva ngayo, zithi nzwi iindlebe zakhe zombini.
12  Ngaloo mini ndiya kukwenza kuEli konke endiye ndakutsho ngokuphathelele indlu yakhe, ukususela ekuqaleni kuse ekupheleni.
13  Uze umxelele ke ukuba ndiyayigweba indlu yakhe ukusa kwixesha elingenammiselo ngenxa yesiphoso asaziyo, ngenxa yokuba oonyana bakhe baqalekisa uThixo, yena akabakhalimela.
14  Kungenxa yoko le nto ndiyifungeleyo indlu kaEli ukuba isiphoso sendlu kaEli asiyi kusindiswa ngumbingelelo okanye ngumnikelo ekohlwayweni ukusa kwixesha elingenammiselo.”
15  Waza waqhubeka uSamuweli elele kwada kwakusasa. Wandula ke wavula iingcango zendlu kaYehova. USamuweli woyika ukumxelela uEli umbono.
16  Kodwa uEli wabiza uSamuweli waza wathi: “Samuweli, nyana wam!” Yena wathi: “Ndim lo.”
17  Waza wahlabela mgama wathi: “Lithini na ilizwi alithethileyo kuwe? Nceda, musa ukundifihlela lona. Ngamana uThixo angenjenjalo kuwe aze enjenjalo ukongezelela kuko ukuba uthe wandifihlela ilizwi emazwini onke awathethileyo kuwe.”
18  Ngoko uSamuweli wamxelela onke amazwi, akamfihlelanga nantoni na. Wathi ke yena: “NguYehova. Makenze okulungileyo emehlweni akhe.”
19  Waqhubeka ke ekhula uSamuweli, noYehova waba naye waza akabangela naliphi na kuwo onke amazwi ukuba liwele emhlabeni.
20  Kwaye uSirayeli wonke ukususela kwaDan ukusa eBher-sheba waqonda ukuba uSamuweli ngulowo wayemiselwe isikhundla sokuba ngumprofeti kaYehova.
21  Yaye uYehova wabonakala kwakhona eShilo, ngenxa yokuba uYehova wazityhila kuSamuweli eShilo ngelizwi likaYehova.
12  Ekugqibeleni uSamuweli wathi kuSirayeli wonke: “Yabonani, ndiliphulaphule ilizwi lenu kuko konke oko benikutshilo kum, ukuba ndifanele ndinimisele ukumkani anilawule.
2  Ke kaloku nanku ukumkani ehamba phambi kwenu! Mna ke, ndimdala yaye ndiyingwevu, noonyana bam ke, naba bekunye nani, yaye mna—ndihambe phambi kwenu ukususela ebutsheni bam kwada kwayile mini.
3  Ndim lo ke. Ndiphenduleni phambi koYehova naphambi kothanjisiweyo wakhe: Ndithabathe inkunzi yenkomo kabani na okanye ndithabathe iesile likabani na okanye ndiqhathe bani na okanye ndityumze bani na okanye ndamkele imali yokuval’ umlomo esandleni sikabani na ukuze ndifihle amehlo ngayo? Yaye ndiya kunibuyisela oko.”
4  Bathi bona: “Akusiqhathanga, ungasityumzanga, ungamkelanga nantoni na konke konke esandleni sakhe ngamnye.”
5  Ngoko wathi kubo: “UYehova ulingqina nxamnye nani, nothanjisiweyo wakhe ulingqina ngale mini lokuba anifumananga nto konke konke esandleni sam.” Bona bathi: “Ulingqina.”
6  Waza uSamuweli wahlabela mgama wathi ebantwini: “UYehova [lingqina],  owasebenzisa uMoses noAron nowanyusa ookhokho benu ebakhupha kwilizwe laseYiputa.
7  Ke kaloku zimiseni, yaye ndiza kunigweba phambi koYehova [ndize ndinibalisele]  zonke izenzo zikaYehova zobulungisa azenzileyo kuni nakookhokho benu.
8  “Kamsinya nje akuba uYakobi efikile eYiputa baza ookhokho benu bamemeza kuYehova becela uncedo, uYehova wathumela uMoses noAron, ukuze bakhuphe ookhokho benu eYiputa waza wabahlalisa kule ndawo.
9  Bamlibala uYehova uThixo wabo, kangangokuba wathengisa ngabo esandleni sikaSisera intloko yomkhosi kaHatsore nasesandleni samaFilisti nasesandleni sikakumkani wakwaMowabhi, yaye balwa nabo.
10  Baqala ke ukumemeza kuYehova becela uncedo baza bathi: ‘Sonile, kuba simshiyile uYehova ukuze sikhonze ooBhahali nemifanekiso ka-Ashtoreti; ke kaloku sihlangule esandleni seentshaba zethu, ukuze sikukhonze.’
11  NoYehova ke wathumela uYerubhahali noBhedan noYifeta noSamuweli waza wanikhulula esandleni seentshaba zenu macala onke, ukuze nihlale ninqabisekile.
12  Xa nabona ukuba uNahashe ukumkani woonyana baka-Amon unifikele, namana nisithi kum, ‘Hayi, kodwa sifanele silawulwe ngukumkani!’ lonke elo xesha ke uYehova uThixo wenu enguKumkani wenu.
13  Ke kaloku nanku ukumkani enimnyulileyo, enimcelileyo; yabonani, uYehova ubeke ukumkani phezu kwenu.
14  Ukuba niya kumoyika uYehova nize okunene nimkhonze nithobele nelizwi lakhe, yaye ningawuvukeli  umyalelo kaYehova, kokubini nina nokumkani omele anilawule ngokuqinisekileyo niya kuba ngabalandeli bakaYehova uThixo wenu.
15  Kodwa ukuba aniyi kulithobela ilizwi likaYehova nize okunene nivukele umyalelo kaYehova, ngokuqinisekileyo isandla sikaYehova siya kuba nxamnye nani nooyihlo.
16  Zimiseni nize niyibone le nto inkulu uYehova ayenzayo phambi kwamehlo enu.
17  Akuvunwa ingqolowa na namhlanje? Ndiya kubiza kuYehova anike iindudumo nemvula; nandule ke nazi nize nibone ukuba bukhulu ububi benu enibenzileyo emehlweni kaYehova ekuziceleleni kwenu ukumkani.”
18  USamuweli wabiza kuYehova, waza uYehova waqala ukunika iindudumo nemvula ngaloo mini, kangangokuba bonke abantu bamoyika kakhulu uYehova noSamuweli.
19  Baza bonke abantu baqala ukuthi kuSamuweli: “Bathandazele abakhonzi bakho kuYehova uThixo wakho, njengoko singafuni kufa; ngenxa yokuba kuzo zonke izono zethu songeze ububi ngokuzicelela ukumkani.”
20  Ngoko uSamuweli wathi ebantwini: “Musani ukoyika. Nina nibenzile bonke obu bubi. Kuphela nje musani ukutyeka ekumlandeleni uYehova, yaye nimele nimkhonze uYehova ngentliziyo yenu yonke.
21  Nize ningaphambuki nilandele izinto ezingeyonene ezingeyongenelo nezingahlanguliyo, ngenxa yokuba zizinto ezingeyonene.
22  Kuba uYehova akayi kubalahla abantu bakhe ngenxa yegama lakhe elikhulu, ngenxa yokuba uYehova ukuthabathele kuye ukunenza abantu bakhe.
23  Nam ke, makube lee kum, ukuba ndone kuYehova ngokuyeka ukunithandazela; yaye ndimele ndiniyalele ngendlela elungileyo nefanelekileyo.
24  Kuphela nje moyikeni uYehova, yaye nimele nimkhonze ngenyaniso ngentliziyo yenu yonke; kuba ziboneni izinto ezinkulu anenzele zona.
25  Kodwa ukuba nithe ngokuphandle nenza okubi, niya kutshayelwa, kokubini nina nokumkani wenu.”
