1  UYude, ikhoboka likaYesu Kristu, kodwa umntakwabo Yakobi, kwabo babiziweyo abathandwayo bekulwalamano kunye noThixo uBawo nabagcinelwe uYesu Kristu:
2  Ngamana kungandiswa kuni inceba noxolo nothando.
3  Zintanda, nakuba bendisenza wonke umgudu wokunibhalela ngalo usindiso esabelana ngalo, ndikufumanise kuyimfuneko ukunibhalela ndinibongoza ukuba nilulwele nzima ukholo olwanikelwa kwaba kanye kwabo bangcwele.
4  Isizathu sam sikukuba abantu abathile bathwethwele ngaphakathi abo kwakudala babemiselwe lo mgwebo ziZibhalo, abantu abangenabuthixo, bebujika ububele obungasifanelanga boThixo wethu bube sisingxengxezo sehambo evakalala yaye bemkhanyela okuphela koMnini neNkosi yethu, uYesu Kristu.
5  Ndinqwenela ukunikhumbuza, nangona nikwazi oku kakade, ukuba uYehova, nangona wasisindisayo isizwana ngokusikhupha kwilizwe laseYiputa, kodwa kamva wabatshabalalisa abo bangabonisanga lukholo.
6  Neengelosi ezingasigcinanga isigxina sazo santlandlolo, zasuka zayishiya indawo yazo efanelekileyo yokuhlala, uzigcinele umgwebo wemini enkulu ngemixokelelwane kanaphakade phantsi kwentsunguzi yobumnyama.
7  Kananjalo iSodom neGomora nezixeko ezazingakuzo, emva kokuba nazo ngohlobo olufanayo nabangaphambili zahenyuza ngokugqithiseleyo zaza zalandela inyama ngokuchasene nemvelo, zibekwe phambi kwethu njengomzekelo osisilumkiso ngokuva isohlwayo sesigwebo somlilo ongunaphakade.
8  Kwangokunjalo ke, ngohlobo olufanayo, naba bantu, abazifica emaphupheni, bayenza inqambi inyama yaye bagatya ubukhosi bekwatshabhisa abo bazukileyo.
9  Kodwa xa uMikayeli isiphatha-zingelosi wayeneyantlukwano noMtyholi yaye ephikisana naye ngomzimba kaMoses, akazange abe nobuganga bokuzisa umgwebo nxamnye naye ngamazwi okutshabhisa, kodwa wathi: “Ngamana uYehova angakukhalimela.”
10  Kanti aba bantu bathetha ngokutshabhisayo ngazo zonke izinto ngokwenene abangazaziyo; kodwa zonke izinto abaziqondayo ngokwemvelo njengezilwanyana ezingaqiqiyo, kuzo ezi zinto bayaqhubeka bezonakalisa bona ngokwabo.
11  Yeha ke bona, ngenxa yokuba baye bahamba ngomendo kaKayin, yaye baye bagxalathelana ukuya kwikhondo lesiphoso sikaBhileham ngenxa yomvuzo, yaye baye batshabalala kwintetho yemvukelo kaKora!
12  Bona balulwalwa olufihlakele phantsi kwamanzi emathekweni enu othando xa besezidlweni kunye nani; bangabalusi abazondla ngaphandle koloyiko; bangamafu angenamanzi aphehluzeliswa yimimoya; bayimithi engathwali siqhamo nkqu nasekwindla, efe kabini yaza yancothulwa;
13  bangamaza alwayo olwandle alephuza amagwebu angoonobangela behlazo labo; baziinkwenkwezi ezibhadulayo, yaye bagcinelwe isithokothoko sobumnyama esingunaphakade.
14  Kambe ke, uEnoki, ongowesixhenxe ukususela kuAdam, waprofeta ngabo, esithi: “Khangela! UYehova weza enamashumi amawaka akhe angcwele,
15  ukuza kuphumeza umgwebo nxamnye nabo bonke, nokuza kubafumanisa benetyala bonke abangenabuthixo ngokuphathelele zonke izenzo zabo ezingezozabuthixo abazenzayo ngendlela engeyoyabuthixo, nangokuphathelele zonke izinto ezothusayo aboni abangenabuthixo abazithetha nxamnye naye.”
16  Aba bantu into abayaziyo kukumbombozela, bekhalaza, behamba ngokweenkanuko zabo, yaye bathetha ngokuzigwagwisa, bencoma abantu ukuze bafumane inzuzo.
17  Ke nina, zintanda, khumbulani amazwi aye athethwa ngaphambili ngabapostile beNkosi yethu uYesu Kristu,
18  indlela ababefudula besithi ngayo kuni: “Kwixesha lokugqibela kuya kubakho abagculeli, beqhubeka ngokweminqweno yabo yezinto ezingezozabuthixo.”
19  Aba ngabo benza izahlukaniso, abantu ababulwanyanarha, bengenabo ubumoya.
20  Kodwa nina, zintanda, ngokuzakha kolwenu ukholo olulolona lungcwele, nokuthandaza ninomoya oyingcwele,
21  zigcineni kuthando lukaThixo, ngoxa nilindele inceba yeNkosi yethu uYesu Kristu nikhangele kubomi obungunaphakade.
22  Kanjalo, qhubekani nibenzela inceba abathile abanamathandabuzo;
23  basindiseni ngokubaxhwila emlilweni. Kodwa qhubekani nibenzela inceba abanye, nisenjenjalo ngoloyiko, ngoxa nithiya kwanesambatho sangaphantsi esidyojwe yinyama.
24  Ke kaloku kulowo ukwaziyo ukunilondoloza ekukhubekeni, nokunimisa ningenasiphako ebuqaqawulini bakhe, ninovuyo olukhulu,
25  kuThixo okukuphela kwakhe, uMsindisi wethu ngoYesu Kristu iNkosi yethu, makube luzuko, ubungangamsha, amandla negunya ngoku, nangonaphakade kanaphakade. Amen.
