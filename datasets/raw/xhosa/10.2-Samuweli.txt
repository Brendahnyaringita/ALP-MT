10  Kwathi emva koko wafa ukumkani woonyana baka-Amoni, waza uHanuni unyana wakhe walawula esikhundleni sakhe.
2  UDavide wathi: “Ndiya kumenzela ububele bothando uHanuni unyana kaNahashe, kanye njengoko uyise wandenzela ububele bothando.” Ngako oko uDavide wathumela ngabakhonzi bakhe ukuba amthuthuzele ngenxa kayise, baza abakhonzi bakaDavide bafika kwilizwe loonyana baka-Amoni.
3  Noko ke, iinkosana zoonyana baka-Amoni zathi kuHanuni inkosi yazo: “Ngaba uDavide ubeka uyihlo na emehlweni akho ngokuba akuthumelele abathuthuzeli? UDavide akabathumelanga kuwe na abakhonzi bakhe ukuze basigocagoce isixeko, basihlole baze basibhukuqe?”
4  Ngoko uHanuni wabathabatha abakhonzi bakaDavide wabacheba isiqingatha seendevu zabo yaye wazicanda phakathi izambatho zabo ukuya kutsho ezimpundu waza wabandulula.
5  Kamva abantu bakuxela oku kuDavide, kwaoko wathumela ukuba bahlangatyezwe, ngenxa yokuba amadoda lawo ayeziva ethotyiwe kakhulu; yaye ukumkani wahlabela mgama wathi: “Hlalani eYeriko zide zikhule kakhulu iindevu zenu. Nandule ke nibuye.”
6  Ekuhambeni kwexesha oonyana baka-Amoni babona ukuba balivumba elibi kuDavide, yaye oonyana baka-Amoni bathumela baza baqesha amaSiriya aseBhete-rehobhi namaSiriya aseTsobha, amadoda angamashumi amabini amawaka ahamba ngeenyawo, nokumkani waseMahaka, amadoda aliwaka, naseIshetobhi, ishumi elinesibini lamawaka amadoda.
7  Akuva ngako uDavide, wandula ke wathumela uYowabhi nawo wonke umkhosi namadoda anamandla.
8  Oonyana baka-Amoni baphuma bakha uluhlu lwedabi ngasesangweni, kwanamaSiriya aseTsobha nawaseRehobhi, nawaseIshtobhi nawaseMahaka ewodwa endle.
9  Xa uYowabhi wabona ukuba abahlaseli abasedabini bangaphambili nangasemva kwakhe, kwaoko wanyula athile kuwo onke amadoda abalaseleyo kwaSirayeli waza wakha uluhlu ukuze ahlangabezane namaSiriya.
10  Abanye abantu wabanikela esandleni sika-Abhishayi umntakwabo, ukuba akhe uluhlu ukuze ahlangabeze oonyana baka-Amoni.
11  Waza wahlabela mgama wathi: “Ukuba amaSiriya athe omelela ngakumbi kunam, umele ke ube lusindiso lwam; kodwa ukuba oonyana baka-Amoni bona bathe bomelela ngakumbi kunawe, nam ndimele ndize kukusindisa.
12  Yomelela, ukuze sizibonakalise sinesibindi ngenxa yabantu bakowethu nangenxa yezixeko zoThixo wethu; ke yena uYehova, uya kwenza okulungileyo emehlweni akhe.”
13  UYowabhi nabantu ababenaye basondela edabini nxamnye nabaseSiriya, yaye bona basaba besuka phambi kwakhe.
14  Ke bona oonyana baka-Amoni babona ukuba amaSiriya asabile, nabo basaba phambi koAbhishayi baza ke ngoko bangena esixekweni. Emva koko uYowabhi wabuya koonyana baka-Amoni waza weza eYerusalem.
15  Athi amaSiriya akubona ukuba oyisiwe phambi koSirayeli, ahlanganisana ndawonye.
16  Ngoko uHadadezere wathumela waza wakhupha amaSiriya awayekummandla woMlambo; andula ke eza eHelam, enoShobhaki intloko yomkhosi kaHadadezere phambi kwawo.
17  Xa kwanikelwa ingxelo kuDavide, ngoko nangoko wahlanganisa wonke uSirayeli yaye bawela iYordan baya eHelam. Ke kaloku amaSiriya akha uluhlu ukuze ahlangane noDavide aza alwa naye.
18  Asaba ke amaSiriya phambi koSirayeli; uDavide wabulala kumaSiriya amakhulu asixhenxe abaqhubi beenqwelo namashumi amane amawaka abakhweli-mahashe, noShobhaki intloko yomkhosi wawo wamxabela wafela apho.
19  Xa bonke ookumkani, abakhonzi bakaHadadezere, babonayo ukuba boyisiwe phambi koSirayeli, ngokukhawuleza benza uxolo noSirayeli baza bamkhonza; yaye amaSiriya oyika ukuzama ukubasindisa oonyana baka-Amoni kwakhona.
4  Xa unyana kaSawule wevayo ukuba uAbhinere ufile eHebron, izandla zakhe ke zaba buthathaka nawo onke amaSirayeli aphazamiseka.
2  Unyana kaSawule wayenamadoda amabini, iintloko zamatutu, igama lenye linguBhahana, igama lenye linguRekabhi, oonyana bakaRimon umBheheroti, woonyana bakaBhenjamin; kuba neBheheroti yayidla ngokubalwa njengenxalenye yakwaBhenjamin.
3  Ke amaBheheroti abalekela eGitayim, aza aba ngabaphambukeli apho kwada kwayile mini.
4  Ke kaloku uYonatan, unyana kaSawule, wayenonyana osisiqhwala. Wayeminyaka mihlanu ubudala ukufika kwengxelo engoSawule noYonatan eyayivela eYizereli; impelesi yakhe ke yamthwala yaza yasaba, kodwa kwathi njengoko yayibaleka ngokuphakuzela isaba, ngoko wawa waza waba sisiqhwala. Kwaye igama lakhe yayinguMefibhoshete.
5  Oonyana bakaRimon umBheheroti, uRekabhi noBhahana, bahamba baza bafika endlwini kaIshe-bhosheti malunga nokufudumala kwemini, njengoko wayesathe ngqwa emini enkulu.
6  Yabona, bangena phakathi endlwini njengabantu abaze kuthabatha ingqolowa, baza ke bamhlaba esiswini; abazange babhaqwe ke uRekabi noBhahana umntakwabo.
7  Ukungena kwabo endlwini, wayelele esingqengqelweni sakhe kwigumbi lakhe lokulala elingaphakathi, baza ke bamxabela bambulala, emva koko bamnqumla intloko, bayithabatha intloko yakhe baza bahamba ngendlela eya eArabha ubusuku bonke.
8  Ekugqibeleni bayizisa intloko kaIshe-bhosheti kuDavide eHebron baza bathi kukumkani: “Nantsi intloko kaIshe-bhosheti unyana kaSawule utshaba lwakho olwalufuna umphefumlo wakho; kodwa uYehova uyayiphindezelela inkosi yam ukumkani ngale mini kuSawule nakwinzala yakhe.”
9  Noko ke, uDavide wamphendula uRekabi noBhahana umntakwabo, oonyana bakaRimon umBheheroti, wathi kubo: “Ephila nje uYehova owakhulula umphefumlo wam kuko konke ukubandezeleka,
10  xa omnye wandixelelayo, esithi, ‘Nanku uSawule efile,’ yaye yena emehlweni akhe waba njengozisa iindaba ezilungileyo, noko ke, mna ndambamba ndaza ndambulala eTsikelage xa kwakuyimfanelo ngam ukuba ndimnike umrhumo womthunywa;
11  kukangakanani ke xa amadoda angendawo ebulele indoda elilungisa isemandlalweni wayo endlwini yayo? Ke kaloku ndingalifuni ezandleni zenu na igazi layo, yaye andimele ndinitshayele na emhlabeni?”
12  UDavide wabayalela abafana, bababulala babanqumla izandla neenyawo baza babaxhoma ngasechibini eHebron; yaye intloko kaIshe-bhosheti bayithabatha baza ke bayingcwabela kwindawo awayengcwatyelwe kuyo uAbhinere eHebron.
11  Kwathi ke ekuqaleni konyaka, ngexesha lokuhlasela kookumkani, uDavide wathumela uYowabhi nabakhonzi bakhe noSirayeli wonke, ukuba baye konakalisa oonyana baka-Amoni baze bangqinge neRabha, ngoxa uDavide wayehleli eYerusalem.
2  Kwathi ke ngexesha langokuhlwa wavuka emandlalweni wakhe uDavide waza wahambahamba phezu kophahla lwendlu yokumkani; yaye ephezu kophahla wabona umfazi ehlamba umzimba, yaye umfazi lowo wayemhle kakhulu ngembonakalo.
3  Wandula ke uDavide wathumela waza wabuzisa ngaloo mfazi yaye uthile wathi: “Asinguye na lo uBhatshebha intombi kaEliyam umfazi kaUriya umHiti?”
4  Emva koko uDavide wathumela abathunywa ukuze amthabathe. Ngoko wafika kuye, walala naye, ngoxa wayezingcwalisa ekungahlambulukini kwakhe. Kamva wabuyela endlwini yakhe.
5  Wamitha ke umfazi lowo. Ngoko wathumela umyalezo kuDavide wathi: “Ndimithi.”
6  UDavide wathumela kuYowabhi, esithi: “Thumela kum u-Uriya umHiti.” Ngoko uYowabhi wamthumela u-Uriya kuDavide.
7  Akufika kuye u-Uriya, uDavide waqala wambuza ukuba uqhuba njani na uYowabhi nabantu ukuba baqhuba njani na nemfazwe ukuba iqhuba njani na.
8  Ekugqibeleni uDavide wathi ku-Uriya: “Yihla uye endlwini yakho uze uhlambe iinyawo zakho.” Ngako oko u-Uriya waphuma endlwini kakumkani, kwaza kwaphuma isipho sembeko sikakumkani simlandela.
9  Noko ke, u-Uriya walala emnyangweni wendlu kakumkani kunye nabo bonke abanye abakhonzi benkosi yakhe, akehla aye endlwini yakhe.
10  Ngoko bamxelela uDavide, besithi: “U-Uriya akehlanga aye endlwini yakhe.” UDavide wathi ku-Uriya: “Uyafika uvela eluhambeni, akunjalo na? Kutheni na ungehlanga uye endlwini yakho?”
11  Wathi ke u-Uriya kuDavide: “ITyeya noSirayeli noYuda bahleli eminqubeni, nenkosi yam uYowabhi nabakhonzi benkosi yam bamise inkampu endle, mna ke—ndiye endlwini yam na ukuze ndidle ndisele nokuze ndilale nomfazi wam? Uphila nje wena nomphefumlo wakho uphila, andiyi kuyenza le nto!”
12  Wandula ke uDavide wathi ku-Uriya: “Hlala apha nanamhlanje, kothi ngengomso ndikundulule.” Ngoko ke u-Uriya wahlala eYerusalem ngaloo mini nangemini elandelayo.
13  Ngokubhekele phaya, uDavide wambiza ukuze adle phambi kwakhe aze asele. Ngoko wamnxilisa. Noko ke, waphuma ngokuhlwa waya kulala emandlalweni wakhe kunye nabakhonzi benkosi yakhe, yaye akehlanga aye endlwini yakhe.
14  Kwathi ke kusasa uDavide wabhalela uYowabhi incwadi waza wayithumela ngesandla sikaUriya.
15  Ngoko wabhala encwadini, esithi: “Mbekeni u-Uriya ngaphambili kolona lunzima uhlaselo edabini, nize ke nibuy’ umva emva kwakhe, aze ke yena axatyelwe afe.”
16  Kwathi ngoxa uYowabhi wayelinde isixeko wamana ebeka u-Uriya kwindawo apho wayesazi ukuba kwakukho amadoda angamakroti.
17  Akuphuma amadoda esixeko aza alwa noYowabhi, bambi ke abantu, abakhonzi bakaDavide, bawa waza noUriya umHiti wafa.
18  Ke kaloku uYowabhi wathumela ukuze axele kuDavide yonke imibandela yemfazwe.
19  Waza wahlabela mgama wayalela umthunywa, esithi: “Kamsinya wakugqiba ukuthetha kukumkani ngayo yonke imibandela yemfazwe,
20  kuya kuthi ke ukuba umsindo wokumkani uthe wenyuka aze yena athi kuwe, ‘Bekutheni na ukuze nisondele kangaka esixekweni ngokulwa? Beningazi na ukuba bangatola bephezulu eludongeni?
21  Wabethwa ngubani na uAbhimeleki unyana kaYerubheshete? Asingomfazi na owamgibisela ngelitye lokusila langaphezulu ephezulu eludongeni ukuze nje afele eTebhetse? Bekutheni na ukuze nisondele kangaka eludongeni?’ wena uze uthi, ‘Nomkhonzi wakho u-Uriya umHiti ufile.’”
22  Wahamba ke umthunywa waza wamxelela uDavide konke oko uYowabhi wayemthumele ngako.
23  Yaye umthunywa wahlabela mgama wathi kuDavide: “Amadoda lawo angqineka ongamile kunathi, ngokokuze aphume eze kuthi endle; kodwa sawaxinanisela ukusa kanye esangweni.
24  Kwaye abatoli batola kubakhonzi bakho bephezulu eludongeni, ngokokuze kufe abathile kubakhonzi bakakumkani; nomkhonzi wakho u-Uriya umHiti ufile.”
25  Wathi ke uDavide kumthunywa lowo: “Uya kutsho kuYowabhi ukuthi, ‘Mawungabonakali umbi emehlweni akho lo mbandela, kuba ikrele lidla ligqibe omnye kwakunye nomnye. Liqinise idabi lakho nxamnye nesixeko eso uze usidilize.’ Uze umkhuthaze ke.”
26  Weva umfazi kaUriya ukuba u-Uriya indoda yakhe ufile, waza wamenzela isijwili umnini wakhe.
27  Kwathi sakudlula isihlandlo sokuzila, ngoko nangoko uDavide wathumela waza wamthabathela ekhaya endlwini yakhe, waba ngumfazi wakhe. Ekuhambeni kwexesha wamzalela unyana, kodwa loo nto wayenzayo uDavide yabonakala imbi emehlweni kaYehova.
8  Kwathi ke emva koko uDavide wawaxabela amaFilisti waza wayoyisa, yaye uDavide wayithabatha iMetege-ama esandleni samaFilisti.
2  Waqhubeka waxabela amaMowabhi waza wawalinganisa ngolutya, ewalalisa phantsi emhlabeni, ukuze alinganise izintya ezimbini zokuwabulala, nolutya olupheleleyo ukuze awagcine ephila; aza amaMowabhi aba ngabakhonzi bakaDavide bokuzisa unikelo.
3  Waza uDavide wahlabela mgama waxabela uHadadezere unyana kaRehobhi ukumkani weTsobha njengoko wayesiya kubuyisela ulawulo lwakhe kuMlambo umEfrate.
4  Yaye uDavide wathimba kuye iwaka elinamakhulu asixhenxe labakhweli-mahashe namashumi amabini amawaka amadoda ahamba ngeenyawo; waza uDavide wawanqumla imisipha onke amahashe atsala iinqwelo, kodwa washiya kuwo amahashe alikhulu atsala iinqwelo.
5  Xa iSiriya yaseDamasko yeza kuncedisa uHadadezere ukumkani waseTsobha, wandula ke uDavide waxabela kumaSiriya amadoda angamashumi amabini anesibini amawaka.
6  Ngokubhekele phaya, uDavide wamisa iinkampu zomkhosi eSiriya yaseDamasko; aza amaSiriya aba ngabakhonzi bakaDavide bokuzisa unikelo. Yaye uYehova waqhubeka emsindisa uDavide naphi na apho wayesiya khona.
7  Ngaphezu koko, uDavide wathabatha amakhaka egolide abusazinge awayekubakhonzi bakaHadadezere, wawazisa eYerusalem.
8  NaseBheta naseBherotayi, izixeko zikaHadadezere, uKumkani uDavide wathabatha ubhedu oluninzi kakhulu.
9  Ke kaloku uToyi ukumkani waseHamati weva ukuba uDavide uxabele wonke umkhosi wamajoni kaHadadezere.
10  Ngoko uToyi wathumela uYoram unyana wakhe kuKumkani uDavide ukuba ambuze ngentlalo-ntle yakhe aze avuyisane naye ngenxa yokuba wayelwe noHadadezere ngokokude amxabele (kuba uHadadezere wayeqeqeshelwe ukulwa noToyi); nasesandleni sakhe wayenempahla yesilivere nempahla yegolide nempahla yobhedu.
11  Nezi uKumkani uDavide wazingcwalisela uYehova, kunye nesilivere negolide awayeyingcwalisile ivela kuzo zonke iintlanga awayezoyisile,
12  eSiriya nakwaMowabhi nakoonyana baka-Amoni nakumaFilisti nakuAmaleki nakumaxhoba kaHadadezere unyana kaRehobhi ukumkani weTsobha.
13  Waza uDavide wazenzela igama akubuya ekuxabeleni amaEdom kwiNtlambo yeTyuwa—ishumi elinesibhozo lamawaka.
14  Wabeka iinkampu zomkhosi kwaEdom. Kulo lonke elakwaEdom wabeka iinkampu zomkhosi, nawo onke amaEdom aba ngabakhonzi bakaDavide; uYehova waqhubeka emsindisa uDavide naphi na apho wayesiya khona.
15  UDavide waqhubeka elawula wonke uSirayeli; yaye uDavide wayeqhubeka ebenzela izigwebo nobulungisa bonke abantu bakhe.
16  Kwaye uYowabhi unyana kaTseruya wayephethe umkhosi; uYehoshafati unyana ka-Ahiludi wayegcina ingxelo.
17  UTsadoki unyana ka-Ahitubhi noAhimeleki unyana ka-Abhiyatare babengababingeleli, uSeraya yena engunobhala.
18  UBhenaya unyana kaYehoyada wayephethe amaKereti namaPeleti. Ke bona oonyana bakaDavide, baba ngababingeleli.
16  Akuba uDavide ewelele kancinane ngaphaya kochochoyi, nanko uTsibha umlindi wakwaMefiboshete emhlangabeza enamaesile amabini afakwe iisali, phezu kwawo izizonka ezingamakhulu amabini nekhulu lezicumba zeerasintyisi nekhulu lemithwalo yeziqhamo zasehlotyeni nengqayi enkulu yewayini.
2  Wandula ke ukumkani wathi kuTsibha: “Zithetha ntoni na ezi zinto kuwe?” UTsibha ke wathi: “Amaesile ngawokukhwela abendlu kakumkani, isonka nomthwalo weziqhamo zasehlotyeni zezokudliwa ngabafana, iwayini yona yeyalowo udiniweyo entlango ukuze asele.”
3  Ke kaloku ukumkani wathi: “Uphi na unyana wenkosi yakho?” UTsibha wathi kukumkani: “Nanko ehleli eYerusalem; kuba wathi, ‘Namhlanje indlu kaSirayeli iya kulubuyisela kum ulawulo lwasebukhosini lukabawo.’”
4  Wandula ke wathi ukumkani kuTsibha: “Khangela! Yonk’ into kaMefibhoshete yeyakho.” Kuko oko uTsibha wathi: “Ndiyaqubuda. Mandikholeke emehlweni akho, nkosi yam kumkani.”
5  Wafika ke uKumkani uDavide naseBhahurim, yaye, khangela! kwaphuma apho indoda yentsapho yendlu kaSawule, igama layo yayinguShimeyi, unyana kaGera, iphuma kwaye iqalekisa ekuphumeni kwayo.
6  Yamgibisela ke ngamatye uDavide nabo bonke abakhonzi bakaKumkani uDavide; yaye bonke abantu nawo onke amadoda anamandla ayengasekunene kuye nangasekhohlo kuye.
7  Wayeqalekisa ke uShimeyi esithi: “Phuma, phuma, ndodandini inetyala legazi, ndodandini ilitshivela!
8  UYehova ulibuyisele entlokweni yakho lonke ityala legazi lendlu kaSawule oye walawula esikhundleni sakhe njengokumkani; yaye uYehova unikela ubukumkani esandleni sika-Abhisalom unyana wakho. Yabona, wehlelwe yintlekele, ngenxa yokuba uyindoda enetyala legazi!”
9  Ekugqibeleni uAbhishayi unyana kaTseruya wathi kukumkani: “Kutheni na le nja ifileyo ukuba iqalekise inkosi yam ukumkani? Makhe ndiwele, ndiyacela, ndize ndiyisuse intloko.”
10  Kodwa ukumkani wathi: “Ndinantoni na yakwenza nani, nina nyana bakaTseruya? Ngaloo ndlela myeke aqalekise, ngenxa yokuba uYehova ngokwakhe uthe kuye, ‘Mqalekise uDavide!’ Ngoko ngubani na ongathi, ‘Kutheni ukuze wenze ngaloo ndlela?’”
11  Waza uDavide wahlabela mgama wathi kuAbhishayi nakubo bonke abakhonzi bakhe: “Unyana wam, ophume ezibilinini zam, ufuna umphefumlo wam; kukangakanani ke ngomBhenjamin! Myekeni ukuze aqalekise, kuba uYehova utsho njalo kuye!
12  Mhlawumbi uYehova uya kubona ngeliso lakhe, yaye okunene uYehova uya kundibuyisela ngokulunga esikhundleni sesiqalekiso sakhe ngale mini.”
13  Waqhubeka ke uDavide namadoda akhe behamba ngendlela, ngoxa uShimeyi wayehamba ecaleni lentaba, ehamba ngokulungelelene naye ukuze aqalekise; kwaye wagibisela ngamatye ngoxa wayelungelelene naye, egibisela nangothuli oluninzi.
14  Ekugqibeleni ukumkani nabo bonke abantu ababenaye bafika bediniwe. Ngoko bazihlaziya apho.
15  Ke yena uAbhisalom nabo bonke abantu, amadoda akwaSirayeli, bafika eYerusalem; noAhitofele wayenaye.
16  Kwathi ke, kamsinya nje akufika uHushayi umArki, iqabane likaDavide, kuAbhisalom, uHushayi wathi kuAbhisalom: “Makaphile ukumkani! Makaphile ukumkani!”
17  UAbhisalom wathi kuHushayi: “Obu bububele bakho bothando kwiqabane lakho, akunjalo? Kutheni na ukuze ungahambi neqabane lakho?”
18  Ngoko uHushayi wathi kuAbhisalom: “Hayi; kodwa lowo uYehova amnyulileyo kwanaso sonke esi sizwana nawo onke amadoda akwaSirayeli, mna ndiya kuba ngowakhe, yaye ndiya kuhlala naye.
19  Yaye okwesihlandlo sesibini ndimele ndithi, Ngubani na endiya kumkhonza? Akukho phambi konyana wakhe na? Kanye njengoko ndakhonza phambi koyihlo, ndiya kuba njalo naphambi kwakho.”
20  Kamva uAbhisalom wathi kuAhitofele: “Khanenze icebo. Siya kwenza ntoni na?”
21  Wandula ke uAhitofele wathi kuAbhisalom: “Yiba neentlobano zokwazana namashweshwe kayihlo, awashiyileyo ukuba anyamekele indlu. Ngokuqinisekileyo wonke uSirayeli uya kuva ukuba uzenze wanuka kakubi kuyihlo, yaye izandla zabo bonke abo banawe ngokuqinisekileyo ziya komelela.”
22  Ngako oko bammisela intente uAbhisalom phezu kophahla, waza uAbhisalom waba neentlobano zokwazana namashweshwe kayise emehlweni kaSirayeli wonke.
23  Icebo lika-Ahitofele, awayecebisa ngalo ngaloo mihla, lalinjengaxa kanye umntu ebuze ilizwi kuTHIXO wenyaniso. Lalinjalo lonke icebo lika-Ahitofele kokubini kuDavide nakuAbhisalom.
18  UDavide wababala ke abantu ababenaye waza wabeka phezu kwabo iintloko zamawaka neentloko zamakhulu.
2  Ngokubhekele phaya, uDavide wathumela enye inxalenye yesithathu yabantu phantsi kwesandla sikaYowabhi nenye inxalenye yesithathu phantsi kwesandla sika-Abhishayi unyana kaTseruya, umntakwabo Yowabhi, nenye inxalenye yesithathu phantsi kwesandla sikaItayi umGati. Wandula ke ukumkani wathi ebantwini: “Nam ndiya kuphuma nakanjani na kunye nani.”
3  Kodwa abantu bathi: “Umele ungaphumi, kuba ukuba singathi sisabe, abayi kusibekela ntliziyo thina; nokuba isiqingatha sethu singafa, abayi kusibekela ntliziyo thina, ngenxa yokuba ulingana neshumi lamawaka lethu; ke kaloku bekuya kulunga ngakumbi ukuba ungasikhonza ngokusinceda usesixekweni.”
4  Ngoko ukumkani wathi kubo: “Nakuphi na okubonakala kulungile emehlweni enu ndiya kukwenza.” Waza ukumkani wema ecaleni kwesango, yaye bonke abantu bona baphuma bengamakhulu namawaka.
5  Kwaye ukumkani wahlabela mgama wayalela uYowabhi noAbhishayi noItayi, esithi: “Niqhubane ngothantamiso nomfana uAbhisalom ngenxa yam.” Nabo bonke abantu beva xa ukumkani wayeyalela zonke iintloko ngombandela ka-Abhisalom.
6  Baphuma ke abantu baya endle ukuhlangabeza uSirayeli; laza idabi laba kwihlathi lakwaEfrayim.
7  Ekugqibeleni abantu bakwaSirayeli boyiswa apho phambi kwabakhonzi bakaDavide, kwabakho ukubulawa ngogonyamelo kwabaninzi ngaloo mini, amadoda angamashumi amabini amawaka.
8  Nedabi apho lasasazeka phezu kwelizwe lonke elalibonakala. Ngapha koko, ihlathi ladla abantu abangakumbi kunabo badliwa likrele ngaloo mini.
9  Ekugqibeleni uAbhisalom wazifumana ephambi kwabakhonzi bakaDavide. Yaye uAbhisalom wayekhwele imeyile, yaza imeyile yangena phantsi kwentshinyela yamasebe omthi omkhulu kakhulu, ngokokuze intloko yakhe ibambeke emthini omkhulu, waphakathi kwamazulu nomhlaba, njengoko imeyile yona eyayiphantsi kwakhe yathi yadlula.
10  Ngoko indoda ethile yakubona oko yaza yaxelela uYowabhi yathi: “Khangela! Ndibone uAbhisalom ejinga emthini omkhulu.”
11  UYowabhi wathi kwindoda eyayimxelela: “Yabona, ubonile nje, kutheni ungamxabelanga awe emhlabeni kwalapho? Ngoko bekuya kuba yimbopheleleko yam ukukunika amaqhosha alishumi esilivere nebhanti.”
12  Kodwa yathi loo ndoda kuYowabhi: “Nangona ngendiba ndilinganisa ezintendeni zam iwaka lamaqhosha esilivere, andifanele ndolulele isandla sam kunyana kakumkani; kuba ezindlebeni zethu ukumkani wayalela wena noAbhishayi noItayi, esithi, ‘Nokuba ngubani na kuni nimlinde, umfana, uAbhisalom.’
13  Kungenjalo ngendiba ndiqhubene ngobuqhophololo nomphefumlo wakhe yaye lo mbandela uphela ubungayi kufihlakala kukumkani, kwaye nawe ngokwakho ubuya kumela kude ecaleni.”
14  Wathi ke uYowabhi: “Andinakwenjenje, ndilibale nguwe!” Wathabatha ke imiphini yamithathu entendeni yakhe waza wahlaba uAbhisalom entliziyweni ngoxa wayesaphila esekuloo mthi mkhulu.
15  Bandula ke abalindi abalishumi abathwala izixhobo zikaYowabhi bamfikela baza bamxabela uAbhisalom, ukuze bambulale.
16  Ke kaloku uYowabhi wavuthela uphondo, ukuze bonke abantu babuye ekusukeleni uSirayeli; kuba uYowabhi wabanqanda abantu.
17  Ekugqibeleni bamthabatha uAbhisalom, bamphosa ehlathini kumgongxo omkhulu baza bamisa phezu kwakhe imfumba enkulu kakhulu yamatye. Ke yena uSirayeli wonke, wasaba ndoda nganye yaya ekhayeni layo.
18  Ke kaloku uAbhisalom yena, ngoxa wayesaphila, wayethabathe intsika waza wazimisela yona, eseNtilini yoKumkani, kuba wathi: “Andinanyana ukuze akhumbule igama lam.” Ngoko loo ntsika wayibiza ngegama lakhe, yaye iqhubeka ibizwa ngokuba liliTye Lesikhumbuzo lika-Abhisalom kude kuse kule mini.
19  Ke kaloku yena uAhimahatse unyana kaTsadoki, wathi: “Makhe ndibaleke ndize ndiphalaze ezi ndaba kukumkani, ngenxa yokuba uYehova umgwebele ukuba amkhulule esandleni seentshaba zakhe.”
20  Kodwa uYowabhi wathi kuye: “Akuyiyo indoda yeendaba ngale mini, uze ke uziphalaze ngenye imini iindaba ezi; kodwa ngale mini uze ungaphalazi zindaba, ngenxa yokuba kufe unyana kakumkani.”
21  Wandula ke uYowabhi wathi kumKushe: “Hamba, uye kuxelela ukumkani oko ukubonileyo.” UmKushe waqubuda kuYowabhi waza ke wabaleka.
22  Ke kaloku uAhimahatse unyana kaTsadoki wathi kwakhona kuYowabhi: “Nokuba kwenzeka ntoni na, ke, ndiyacela, nam mandibaleke emva komKushe.” Noko ke, uYowabhi wathi: “Kutheni na le nto kufuneka ukuba nawe ngokwakho ubaleke, nyana wam, kungekho nazindaba zifumanekayo kuwe?”
23  Sekunjalo wathi: “Nokuba kwenzeka ntoni na, ke, mandibaleke.” Ngoko wathi yena kuye: “Baleka!” Waza uAhimahatse wabaleka ngendlela yeSithili, yaye ekugqibeleni wadlula kumKushe.
24  Ke kaloku uDavide wayehleli phakathi kwamasango amabini. Ngelo thuba, umlindi waya eluphahleni lwesango eludongeni. Ekugqibeleni waphakamisa amehlo akhe waza wabona yaye, khangela! nantso indoda ibaleka iyodwa.
25  Ngoko umlindi wamemeza waza waxelela ukumkani, nokumkani ke wathi: “Ukuba iyodwa, ineendaba emlonyeni wayo.” Yeza, yasondela.
26  Ke kaloku umlindi wabona enye indoda ibaleka. Umlindi ke ngoko wamemeza kumgcini-sango waza wathi: “Khangela! Enye indoda ibaleka iyodwa!” waza ukumkani wathi: “Nayo le izisa iindaba.”
27  Waza umlindi wahlabela mgama wathi: “Ndibona indlela yokubaleka kweyokuqala kunjengendlela yokubaleka ka-Ahimahatse unyana kaTsadoki,” nokumkani ke wathi: “Yindoda elungileyo le, yaye ifanele ize neendaba ezilungileyo.”
28  Ekugqibeleni uAhimahatse wamemeza waza wathi kukumkani: “Kuhle!” Waqubuda kukumkani ngobuso bakhe emhlabeni. Waza wahlabela mgama wathi: “Makabongwe uYehova uThixo wakho, onikezele amadoda aphakamisele inkosi yam ukumkani isandla sawo!”
29  Noko ke, ukumkani wathi: “Kusekuhle na ngomfana uAbhisalom?” UAhimahatse wathi: “Ndibone ingxokolo enkulu ngexesha lokuthumela kukaYowabhi umkhonzi kakumkani nomkhonzi wakho, yaye andikhange ndazi ukuba yintoni na.”
30  Ngoko ukumkani wathi: “Shenxa, yima apha.” Waba ke uyashenxa waza wema ngxi apho.
31  Nanko ke nomKushe efika, yaye umKushe wathi: “Inkosi yam ukumkani mayamkele iindaba, kuba uYehova ukugwebele namhlanje ukuba akukhulule esandleni sabo bonke abo bakuvukelayo.”
32  Kodwa ukumkani wathi kumKushe: “Kusekuhle na ngomfana uAbhisalom?” Wathi ke yena umKushe: “Ngamana iintshaba zenkosi yam ukumkani nabo bonke abo bakuvukelayo ngenxa yobubi bangaba njengaloo mfana.”
33  Ngoko ukumkani waphazamiseka yaye wenyuka waya kwigumbi eliseluphahleni phezu kwesango waza wesuka walila; yaye njengoko wayehamba wathi: “Nyana wam Abhisalom, nyana wam, nyana wam Abhisalom! Owu akwaba bekufe mna, esikhundleni sakho, Abhisalom nyana wam, nyana wam!”
17  UAhitofele wathi kuAbhisalom: “Makhe ndinyule, ndiyacela, amadoda alishumi elinesibini lamawaka ndisuke ndize ndimsukele uDavide ngobu busuku.
2  Ndiya kumfikela etyhafile kwaye ebuthathaka izandla zozibini, yaye ngokuqinisekileyo ndiya kumqhubela ekubeni angcangcazele; kwaye bonke abantu abanaye kuya kufuneka basabe, ndize ngokuqinisekileyo ndimxabele ke ukumkani eyedwa.
3  Mandibabuyisele kuwe bonke abantu. Indoda leyo uyifunayo injengokungathi babuye bonke abantu; yaye bonke abantu baya kuba seluxolweni.”
4  Lalilunge kanye elo lizwi emehlweni ka-Abhisalom nasemehlweni awo onke amadoda amakhulu akwaSirayeli.
5  Noko ke, uAbhisalom wathi: “Khanibize noHushayi umArki, size sive oko kusemlonyeni wakhe, owakhe kanye.”
6  Ngoko uHushayi wangena kuAbhisalom. Wandula ke uAbhisalom wathi kuye: “Ngokweli lizwi uAhitofele uthethe ngale ndlela. Senze ngokwelizwi lakhe na? Ukuba akunjalo, nawe ke thetha.”
7  Wathi ke uHushayi kuAbhisalom: “Icebo acebise lona uAhitofele alilungile okwangoku!”
8  Waza uHushayi wahlabela mgama wathi: “Nawe ngokwakho umazi kakuhle uyihlo namadoda akhe, ukuba banamandla, yaye umphefumlo wabo ukrakra, njengemazi yebhere elahlekelwe ngamathole ayo endle; kwaye uyihlo yindoda yokulwa, yaye akayi kuchitha ubusuku ekunye nabantu.
9  Khangela! Ngoku uzimele emgongxweni okanye kwenye indawo; ngokuqinisekileyo ke kuya kuthi, kamsinya nje ukuba abawele ekuqaleni, lowo ukuvayo oko uya kuthi akukuva oko, ‘Bayoyiswa abantu abalandela uAbhisalom!’
10  Yaye kwanendoda elikroti entliziyo yayo injengentliziyo yengonyama ngokuqinisekileyo iya kuthamba ngenxa yobuthathaka; kuba wonke uSirayeli uyaqonda ukuba uyihlo yindoda enamandla, kunjalo nangamadoda angamakroti akunye naye.
11  Mna ndithi ukucebisa: Nakanjani na makuhlanganiselwe kuwe wonke uSirayeli, ukususela kwaDan kuse eBher-shebha, onjengentlabathi yolwandle ukuba mninzi, uye ke wena ngenkqu ekulweni.
12  Simele simfikele kwenye yeendawo ekuqinisekiweyo ukuba uya kufunyanwa kuzo, yaye thina siya kuba phezu kwakhe kanye njengombethe owa phezu komhlaba; kwaye ngokuqinisekileyo akuyi kusala namnye phakathi kwakhe namadoda onke anaye.
13  Ukuba uya kuthi emke aye sixekweni sithile, wonke uSirayeli umele azise iintsontelo kweso sixeko, yaye ngokuqinisekileyo siya kusirhuqela phantsi entlanjeni, kude kungafunyanwa nengqalutye le apho.”
14  Ke uAbhisalom nawo onke amadoda akwaSirayeli bathi: “Icebo likaHushayi umArki lilunge ngakumbi kunecebo lika-Ahitofele!” UYehova ke wayenikele umyalelo wokuba litshitshiswe icebo lika-Ahitofele nangona lalilungile, ukuze uYehova amzisele intlekele uAbhisalom.
15  Kamva uHushayi wathi kuTsadoki noAbhiyatare ababingeleli: “Wenjenje waza wenjenjeya uAhitofele ukucebisa uAbhisalom namadoda amakhulu akwaSirayeli; mna ke ndenjenje ndaza ndenjenjeya ukucebisa.
16  Ke kaloku thumelani ngokukhawuleza nize nixelele uDavide, nithi, ‘Musa ukuhlala ethafeni eliyinkqantosi lasentlango ngobu busuku, kodwa ufanele nakanjani na uwele, ngokoyikela ukuba ukumkani nabo bonke abantu abanaye basenokuginywa bagqitywe.’”
17  Njengoko uYonatan noAhimahatse babemi e-En-rogele, isicakakazi sahamba saya kubaxelela. Ngoko bemka bona, njengoko kwakufuneka baxelele uKumkani uDavide; kuba babengakwazi ukubonakala bengena esixekweni.
18  Noko ke, umfana othile wababona waza waxelela uAbhisalom. Ngoko bobabini bemka ngokukhawuleza baza bafika endlwini yendoda yaseBhahurim, eyayinequla entendelezweni yayo; behlela khona apho.
19  Emva koko umfazi wathabatha umkhusane wawutwabulula ebusweni bequla waza wafumba ukudla okuziinkozo okungqushiweyo phezu kwawo; ayaziwa ke loo nto.
20  Ke kaloku bafika abakhonzi baka-Abhisalom kuloo mfazi endlwini yakhe baza bathi: “Uphi na uAhimahatse noYonatan?” Umfazi lowo wathi kubo: “Badlulile apha besiya ngasemanzini.” Bandula ke baqhubeka befuna, yaye abazange babafumane baza ke babuyela eYerusalem.
21  Kwathi ke emva kokumka kwabo bandula ke baphuma equleni, baqhubeka yaye bamxelela uKumkani uDavide baza bathi kuDavide: “Sukani nize niwele ngokukhawuleza emanzini; kuba le yindlela acebise ngayo uAhitofele nxamnye nani.”
22  Ngoko nangoko wesuka ke uDavide nabantu bonke ababenaye, yaye bayiwela iYordan kwada kwakhanya kusasa, kwada akwabikho bani useleyo ungayiwelanga iYordan.
23  Ke yena uAhitofele, wabona ukuba kwakungenziwanga ngecebo lakhe, yaye wafaka isali e-esileni, wesuka ke waza waya endlwini yakhe kwisixeko sakowabo. Wandula ke wanikela imiyalelo kwindlu yakhe waza wazikrwitsha waba ngaloo ndlela uyafa. Ngoko wangcwatyelwa kwindawo yokungcwaba yookhokho bakhe.
24  Ke yena uDavide, wafika eMahanayim, yaye uAbhisalom yena wayiwela iYordan, yena namadoda onke akwaSirayeli awayenaye.
25  UAmasa ke wayebekwe nguAbhisalom esikhundleni sikaYowabhi phezu komkhosi; yaye uAmasa wayengunyana wendoda egama linguItra umSirayeli, owaba neentlobano zokwazana noAbhigali intombi kaNahashe, udade boTseruya, unina kaYowabhi.
26  USirayeli noAbhisalom bamisa inkampu kwilizwe laseGiliyadi.
27  Kwathi ke, kamsinya nje akufika uDavide eMahanayim, uShobhi unyana kaNahashe waseRabha yoonyana baka-Amoni, noMakire unyana ka-Amiyeli waseLo-debhare, noBharzilayi umGiliyadi waseRogelim
28  bazisa iimandlalo nezitya kwanezitya zombumbi, nengqolowa nerhasi nomgubo neenkozo ezigcadiweyo neembotyi ezinkulu neentlumayo neenkozo ezomisiweyo;
29  nobusi nebhotolo nezimvu namasi eenkomo bakuzisa ngaphambili kuDavide nabantu ababenaye ukuze badle, kuba babesithi: “Abantu balambile, badiniwe, banxaniwe entlango.”
9  Wathi ke uDavide: “Ngaba kusekho nabani na oseleyo wendlu kaSawule, ukuze ndimenzele ububele bothando ngenxa kaYonatan?”
2  Ke kaloku indlu kaSawule yayinomkhonzi ogama linguTsibha. Ngoko bambizela kuDavide, waza ke ukumkani wathi kuye: “UnguTsibha na?” yena ke wathi: “Ndingumkhonzi wakho.”
3  Waza ukumkani wahlabela mgama wathi: “Akusekho bani na kwindlu kaSawule, ukuze ndimenzele ububele bukaThixo bothando?” Wathi ke uTsibha kukumkani: “Kusekho unyana kaYonatan, osisiqhwala.”
4  Wandula ke ukumkani wathi kuye: “Uphi na?” Ngoko uTsibha wathi kukumkani: “Khangela! Usendlwini kaMakire unyana ka-Amiyeli eLo-debhare.”
5  Ngoko nangoko uKumkani uDavide wathumela waza wamthabatha endlwini kaMakire unyana ka-Amiyeli eLo-debhare.
6  Akungena ke kuDavide uMefibhoshete unyana kaYonatan unyana kaSawule, kwaoko wawa ngobuso waza waqubuda. Wandula ke uDavide wathi: “Mefibhoshete!” yena ke wathi koko: “Nguye lo umkhonzi wakho.”
7  Waza uDavide wahlabela mgama wathi kuye: “Musa ukoyika, kuba nakanjani na ndiya kukwenzela ububele bothando ngenxa kaYonatan uyihlo; ndikubuyisele onke amasimi kaSawule uyihlomkhulu, udle isonka rhoqo etafileni yam.”
8  Yena waqubuda waza wathi: “Uyintoni na umkhonzi wakho, ukuba ubheke inja efileyo enjengam nje?”
9  Ke kaloku ukumkani wabiza uTsibha, umlindi wakwaSawule, waza wathi kuye: “Yonk’ into ebiyekaSawule neyendlu yakhe yonke ndiyinikela kumzukulwana wenkosi yakho.
10  Uze umlimele umhlaba, wena noonyana bakho nabakhonzi bakho, nize nimzisele isivuno, sibe kukutya kwabo bangabomzukulwana wenkosi yakho, bamele badle ke; kodwa uMefibhoshete yena, umzukulwana wenkosi yakho, uya kudla isonka rhoqo etafileni yam.” Ke kaloku uTsibha wayenoonyana abalishumi elinesihlanu nabakhonzi abangamashumi amabini.
11  Ngoko uTsibha wathi kukumkani: “Ngokuvisisana nako konke oko inkosi yam ukumkani amyalela kona umkhonzi wakhe yindlela aya kwenza ngayo umkhonzi wakho; kodwa uMefibhoshete udla etafileni yam njengomnye woonyana bakakumkani.”
12  Ke kaloku uMefibhoshete wayenonyana oselula ogama linguMikha, yaye bonke abo babehlala endlwini kaTsibha babengabakhonzi bakaMefibhoshete.
13  UMefibhoshete yena wayehlala eYerusalem, kuba wayesidla rhoqo etafileni kakumkani; yaye wayeqhwalela ezinyaweni zakhe zombini.
7  Kwathi ke, akuhlala ukumkani endlwini yakhe noYehova emnike ukuphumla kuzo zonke iintshaba zakhe ezazimjikelezile,
2  wandula ke ukumkani wathi kuNatan umprofeti: “Yabona, ke, ndihlala endlwini yemisedare ngoxa ityeya kaTHIXO oyinyaniso ihlala phakathi kwamalaphu entente.”
3  Kuloo nto ke uNatan wathi kukumkani: “Yonk’ into esentliziyweni yakho—hamba, uyenze, ngenxa yokuba uYehova unawe.”
4  Kwathi ke ngobo busuku kwafika ilizwi likaYehova kuNatan, lisithi:
5  “Hamba, uye kuthi kumkhonzi wam uDavide, ‘Utsho uYehova ukuthi: “Ngaba wena ufanele undakhele indlu yokuba ndihlale na?
6  Kuba andihlalanga ndlwini ukususela kwimini yokubanyusa kwam oonyana bakaSirayeli eYiputa de kube namhlanje, kodwa ngokuqhubekayo bendihambahamba ententeni nasemnqubeni.
7  Ebudeni balo lonke elo xesha ndihambahamba phakathi kwabo bonke oonyana bakaSirayeli, ngaba ndakha ndathetha ilizwi kwesinye sezizwe zakwaSirayeli endasiyalela ukuba saluse abantu bam amaSirayeli, ndisithi, ‘Kutheni ningandakhelanga nje indlu yemisedare?’”’
8  Ke kaloku uya kuthi kumkhonzi wam uDavide, ‘Utsho uYehova wemikhosi ukuthi: “Mna  ndakuthabatha edlelweni ekulandeleni umhlambi ukuba ube yinkokeli yabantu bam amaSirayeli.
9  Ndiya kuba nawe naphi na apho uya khona, ndizinqumle zonke iintshaba zakho phambi kwakho; kwaye ngokuqinisekileyo ndiya kukunika igama elikhulu, njengegama labo bakhulu abasemhlabeni.
10  Ngokuqinisekileyo ndiya kubamisela indawo abantu bam amaSirayeli ndize ndibatyale, kwaye eneneni baya kuhlala apho bakhoyo, yaye abasayi kuphinda baphazanyiswe; noonyana bentswela-bulungisa abayi kubaxhwalekisa kwakhona njengoko benjenjalo ekuqaleni,
11  ukususela kanye kwimini endabeka abagwebi njengabaphathi phezu kwabantu bam amaSirayeli; yaye ndiza kukunika ukuphumla kuzo zonke iintshaba zakho. “‘“Kwaye uYehova ukuxelele ukuba uYehova uya kukwenzela indlu.
12  Yakuba izalisekile imihla yakho, umele ulale kookhokho bakho, ndiya kwandula ke ngokuqinisekileyo ndikuvelisele imbewu yakho emva kwakho, eya kuphuma ezibilinini zakho; yaye eneneni ndiya kubumisela ngokuqinileyo ubukumkani bayo.
13  Yiyo ke eya kulakhela indlu igama lam, yaye ngokuqinisekileyo ndiya kuyimisela ngokuqinileyo itrone yobukumkani bayo ukusa kwixesha elingenammiselo.
14  Mna ndiya kuba nguyise, yona ibe ngunyana wam. Xa ithe yenza ububi, ndiza kuyohlwaya ngentonga yabantu nangemivumbo yoonyana baka-Adam.
15  Ke bona ububele bam bothando, abuyi kumka kuyo njengoko ndabushenxisayo kuSawule, endamshenxisayo ngenxa yakho.
16  Nendlu yakho nobukumkani bakho ngokuqinisekileyo buya kuqina ukusa kwixesha elingenammiselo phambi kwakho; netrone yakho kanye iya kumiselwa ngokuqinileyo ukusa kwixesha elingenammiselo.”’”
17  Ngokwala mazwi onke nangokwalo mbono wonke uNatan wathetha ngaloo ndlela kuDavide.
18  UKumkani uDavide wangena, wahlala phambi koYehova waza wathi: “Ndingubani na mna,  Nkosi enguMongami Yehova? Iyintoni na yona indlu yam ukuba undibeke kwindawo ondibeke kuyo?
19  Ngokungathi noku kuyinto encinane emehlweni akho,  Nkosi enguMongami Yehova, kanti ukwathetha ngendlu yomkhonzi wakho kuselithuba elide ngaphambili; yaye lo ngumthetho woluntu, Nkosi enguMongami Yehova.
20  Yintoni na ke anokuba sayongeza nanokuyithetha kuwe uDavide, xa wena umazi kakuhle umkhonzi wakho,  Nkosi enguMongami Yehova?
21  Ngenxa yelizwi lakho nangokuvumelana nentliziyo yakho uzenzile zonke ezi zinto zinkulu ukuze uzazise umkhonzi wakho.
22  Kungenxa yoko le nto umkhulu ngokwenene,  Nkosi enguMongami Yehova; kuba akakho omnye onjengawe, kungekho naThixo ngaphandle kwakho phakathi kwabo bonke esive ngabo ngeendlebe zethu.
23  Yaye luluphi na olunye uhlanga emhlabeni olunjengabantu bakho amaSirayeli, awathi uThixo wazikhululela bona njengesizwana nawathi wazabela igama elilelakhe nokwenzela bona izinto ezinkulu nezoyikekayo—wagxotha iintlanga noothixo bazo ngenxa yabantu bakho, abo wazikhululela bona eYiputa?
24  Yaye wazimisela ngokuqinileyo abantu bakho amaSirayeli njengabantu bakho ukusa kwixesha elingenammiselo; yaye wena,  Yehova, waba nguThixo wabo.
25  “Ke kaloku, Yehova Thixo, ilizwi olithethileyo ngomkhonzi wakho nangendlu yakhe liphumeze ukusa kwixesha elingenammiselo uze wenze kanye njengoko uthethileyo.
26  Igama lakho malibe likhulu ukusa kwixesha elingenammiselo, kuthiwe, ‘UYehova wemikhosi nguThixo kaSirayeli,’ yaye indlu yomkhonzi wakho uDavide mayimiselwe ngokuqinileyo phambi kwakho.
27  Kuba wena, Yehova wemikhosi THIXO kaSirayeli, utyhilile endlebeni yomkhonzi wakho, usithi, ‘Ndiya kukwakhela indlu.’ Kungenxa yoko le nto umkhonzi wakho efumene intliziyo yokuthandaza kuwe lo mthandazo.
28  Ke kaloku,  Nkosi enguMongami Yehova, unguTHIXO oyinyaniso; namazwi akho ke, makabe yinyaniso, ekubeni umthembise oku kulunga umkhonzi wakho.
29  Ke kaloku makube kuwe ukuyisikelela indlu yomkhonzi wakho ukuze iqhubeke ukusa kwixesha elingenammiselo phambi kwakho; kuba wena ngokwakho, Nkosi enguMongami Yehova, uthembisile, yaye ngenxa yentsikelelo yakho indlu yomkhonzi wakho mayisikelelwe ukusa kwixesha elingenammiselo.”
23  Ngawo la ke amazwi okugqibela kaDavide:“Amazwi kaDavide unyana kaYese,Namazwi endoda eyomeleleyo eyaphakanyiselwa phezulu,Othanjisiweyo kaTHIXO kaYakobi,Nothandekayo kuncuthu lweengoma zakwaSirayeli.
2  Ngumoya kaYehova owathethayo ngam,Nelizwi lakhe laliselulwimini lwam.
3  Watsho uTHIXO kaSirayeli,ILiwa likaSirayeli lathetha kum,‘Xa lowo ulawula uluntu elilungisa,Elawula ngokoyika uThixo,
4  Ngoko kunjengokukhanya kwentsasa, lakukhanyisa ilanga,Intsasa engenamafu.Kwakuqaqamba, kwakubakho imvula, kuphuma ingca emhlabeni.’
5  Kuba ayinjalo na indlu yam kuThixo?Ngenxa yokuba undabele umnqophiso ohlala ngokungenammiselo,Obekwe kakuhle ngolungelelwano kuyo yonk’ into nonqatyisiweyo.Ngenxa yokuba lusindiso lwam lonke noyolo lwam lonke,Eso ayisosizathu na sokuba eya kukhulisa?
6  Kodwa abantu abangamatshivela bayagxothwa bemke, njengamatyholo anameva, bonke;Kuba afanele angathatyathwa ngesandla.
7  Xa umntu ewachukumisaUfanele axhobe ngokupheleleyo ngentsimbi nomphini womkhonto,Yaye aya kutshiswa ngomlilo.”
8  Ngawo la amagama amadoda kaDavide anamandla: uYoshebhi-bhashebheti umTahakemoni, intloko kwabathathu. Wayevonyavonya umkhonto wakhe phezu kwamakhulu asibhozo abulawa ngasihlandlo sinye.
9  Ngakuye uEleyazare unyana kaDodo unyana ka-Ahohi wayephakathi kwamadoda amathathu anamandla awayekunye noDavide xa bawangcikivayo amaFilisti. Babehlanganisene apho edabini, aza ke amadoda akwaSirayeli abuya umva.
10  Nguye lowo wesukayo wawaxabela amaFilisti sada isandla sakhe satyhafa yaye isandla sakhe sasuka sanamathela ekreleni, ngokokude uYehova enze usindiso olukhulu ngaloo mini; yaye ke bona abantu, babuya emva kwakhe ukuza kuthimba nje kuphela abo baxatyelweyo.
11  Ngakuye yayinguShama unyana ka-Age umHarari. AmaFilisti ahlanganisana eLehi, apho ke kwakukho isiqwenga somhlaba sizele ziintlumayo; yaye abantu bona basaba ngenxa yamaFilisti.
12  Kodwa yena wema esazulwini sesiqwenga eso wasihlangula waza wawaxabela amaFilisti, yaye uYehova wabasindisa ngosindiso olukhulu.
13  Kwehla ke isithathu sabaziintloko emashumini amathathu saza seza ekuvuneni, kuDavide emqolombeni waseAdulam; kwakumiswe inkampu yamaFilisti eyenze idolophana entilini yamaRefa.
14  Kwaye uDavide ngoko wayekwindawo ekwakunzima ukuyifikelela; yaye inkampu yamaFilisti ngoko yayiseBhetelehem.
15  Emva kwethuba uDavide wavakalisa umnqweno wakhe waza wathi: “Owu ukuba nje bendingasela amanzi equla laseBhetelehem elisesangweni!”
16  Ngako oko loo madoda mathathu anamandla anyanzelisa angena kwinkampu yamaFilisti aza akha amanzi equleni laseBhetelehem elisesangweni yaye eza ewathwele aza awazisa kuDavide; kwaye yena akazange avume ukuwasela, kodwa wawathululela kuYehova.
17  Waza wahlabela mgama wathi: “Makube lee kum, Yehova, ukuba ndingenza oku! [Ndilisele na]  igazi lamadoda ahambe umphefumlo wawo usesichengeni?” Akavuma ke ukuwasela. Zizo ke ezo izinto ezenziwa ngala madoda mathathu anamandla.
18  Ke yena uAbhishayi umntakwabo Yowabhi unyana kaTseruya, wayeyintloko yamashumi amathathu, kwaye wayevonyavonya umkhonto wakhe phezu kwamakhulu amathathu abuleweyo, yaye naye wayedume njengabo bathathu.
19  Nangona wayebalasele nangaphezu kwabanye aba bangamashumi amathathu, waza waba yintloko yabo, akafikanga kuluhlu lwabaya bathathu bokuqala.
20  Ke yena uBhenaya unyana kaYehoyada unyana wendoda elikroti, owenza izenzo ezininzi eKabhetseli, waxabela oonyana ababini baka-Ariyeli wakwaMowabhi; kwaye yena mhla ngekhephu wehla waza waxabela ingonyama phakathi emhadini wamanzi.
21  Yayinguye lo waxabela indoda engumYiputa eyayinkulu ngokungaqhelekanga. Nakuba umYiputa wayenomkhonto esandleni sakhe, ukanti yena wehla waya kuye enentonga, wawuxhwila umkhonto lowo esandleni somYiputa waza wambulala ngomkhonto wakhe.
22  Wazenza ezi zinto uBhenaya unyana kaYehoyada; yaye wayedume njengamadoda amathathu anamandla.
23  Nangona wayebalasele nangaphezu kwamashumi lawo mathathu, akafikanga kuluhlu lwabaya bathathu; kodwa uDavide wammisa waphatha ifanankosi lakhe.
24  UAsaheli umntakwabo Yowabhi wayephakathi kwamashumi lawo mathathu; uElihanan unyana kaDodo waseBhetelehem,
25  uShamaha umHarodi, uElika umHarodi,
26  uHeletse wasePaleti, uIra unyana kaIkeshi umTekowa,
27  uAbhi-ezere umAnatoti, uMebhunayi umHusha,
28  uTsalmon umAhowa, uMaharayi umNetofa,
29  uHelebhi unyana kaBhahana umNetofa, uItayi unyana kaRibhayi waseGibheya woonyana bakaBhenjamin,
30  uBhenaya umPiratoni, uHidayi wasentlanjeni yaseGahashe,
31  uAbhi-albhon umArbha, uAzimaveti umBhar-humi,
32  uEliyabha umShahalebhim, oonyana bakaYashen, uYonatan,
33  uShamaha umHarari, uAhiyam unyana kaSharare umHarari,
34  uElifelete unyana ka-Ahasebhayi unyana womMahakati, uEliyam unyana ka-Ahitofele umGilo,
35  uHetsero umKarmele, uParayi waseArabhu,
36  uIgali unyana kaNatan waseTsobha, uBhani umGadi,
37  uTseleke umAmoni, uNaharayi umBheheroti, abaphathi bezikrweqe zikaYowabhi unyana kaTseruya,
38  uIra umItri, uGarebhe umItri,
39  u-Uriya umHiti—bebonke bengamashumi amathathu anesixhenxe.
22  Wathetha ke uDavide amazwi ale ngoma kuYehova ngomhla uYehova awamhlangula ngawo entendeni yesandla seentshaba zakhe zonke nasentendeni yesandla sikaSawule;
2  yaye wahlabela mgama wathi: “UYehova yingxondorha yam negwiba lam noMsindisi wam.
3  UThixo wam liliwa lam. Ndiya kusabela kuye,Ulikhaka lam nophondo lwam losindiso, indawo yam ephakamileyo nenqabisekileyo,Nendawo endisabela kuyo, uMsindisi wam; undisindisa kugonyamelo.
4  Ndiya kubiza kuLowo ungowokudunyiswa, uYehova,Yaye ndiya kusindiswa kwiintshaba zam.
5  Kuba ndarhawulwa ngamaza abulalayo;Kwakukho izikhukula zamadoda angamatshivela ezaziqhubeka zindinkwantyisa.
6  Iintsontelo zeShiyol zandingqonga;Imigibe yokufa yajamelana nam.
7  Ekubandezelekeni kwam ndaqhubeka ndibiza kuYehova,Ndaqhubeka ndibiza kuThixo wam.Wandula ke yena esetempileni yakhe waliva ilizwi lam,Ngokukhalela kwam uncedo ezindlebeni zakhe.
8  Umhlaba waqalisa ukugungqa nokunyikima uhexa;Neziseko zamazulu zaphazamiseka,Zaqhubeka zihexa ngenxa yokuba wayecaphukile.
9  Kwenyuka umsi emathatheni akhe, yaye umlilo ophuma emlonyeni wakhe waqhubeka uqwenga;Amalahle aphuma kuye avutha.
10  Wawathoba ke amazulu waza wehla;Yaye ngaphantsi kweenyawo zakhe kwakukho intsunguzi yesithokothoko.
11  Weza ekhwele ikherubhi ephaphazela;Yaye wabonakala esemaphikweni omoya.
12  Wandula ke wabeka ubumnyama ngeenxa zonke kuye banjengeminquba,Amanzi amnyama, iingqimba zamafu.
13  Ekuqaqambeni okuphambi kwakhe kwavutha amalahle omlilo avuthayo.
14  UYehova waqalisa ukududuma esezulwini,Yaye Oyena Uphakamileyo wakhupha ilizwi lakhe.
15  Waqhubeka ethumela iintolo, ukuze abachithachithe;Umbane, ukuze avuse isiphithiphithi phakathi kwabo.
16  Imiphantsi yemisinga yolwandle yabonakala,Iziseko zelizwe elinemveliso zatyhileka,Ngokukhalima kukaYehova, ngokufutha kwempefumlo yamathatha akhe.
17  Wathumela ephezulu, wandithabatha,Wanditsala ndaphuma emanzini amaninzi.
18  Wandihlangula kutshaba lwam olomeleleyo,Kwabo bandithiyileyo; ngenxa yokuba babomelele ngakumbi kunam.
19  Baqhubeka bejamelana nam ngemini yentlekele yam,Kodwa uYehova wandixhasa.
20  Wandikhuphela endaweni ebanzi;Wandihlangula, ngenxa yokuba wayeyoliswa ndim.
21  UYehova undivuza ngokobulungisa bam;Undibuyekeza ngokokuhlambuluka kwezandla zam.
22  Kuba ndizigcinile iindlela zikaYehova,Yaye andimkanga ngobungendawo kuThixo wam.
23  Kuba zonke izigwebo zakhe ziphambi kwam;Ke yona imimiselo yakhe, andiyi kuphambuka kuyo.
24  Ndiya kuzingqina ndingenasiphoso kuye,Kwaye ndiza kuzigcina ekwenzeni isiphoso.
25  Makandibuyekeze uYehova ngokobulungisa bam,Ngokokuhlambuluka kwam phambi kwamehlo akhe.
26  Kulowo unyanisekileyo uya kwenza ngokunyaniseka;Uya kuqhubana nalowo ungenasiphoso, unamandla ngokungenasiphoso;
27  Kulowo uzigcina ehlambulukile uya kuzibonakalisa uhlambulukile,Kulowo unobugwenxa uya kwenza njengongenangqiqo.
28  Nabantu abathobekileyo uya kubasindisa;Kodwa amehlo akho anxamnye nabo banekratshi, ukuze ubathobe.
29  Kuba wena usisibane sam, Yehova,Yaye nguYehova owenza bukhanye ubumnyama bam.
30  Kuba ngawe ndinokuwahlangabeza amatutu;NgoThixo wam ndinokulunyuka udonga.
31  Ke yena uTHIXO oyinyaniso, igqibelele indlela yakhe;Ilizwi likaYehova lisulungekile.Ulikhaka kubo bonke abo basabela kuye.
32  Kuba ngubani na uThixo ingenguye uYehova,Ngubani na iliwa ngaphandle koThixo wethu?
33  UTHIXO oyinyaniso yinqaba yam eyomeleleyo,Yaye uya kuyenza igqibelele indlela yam,
34  Esenza iinyawo zam zibe njengezamaxhamakazi;Yaye undigcina ndimi ezindaweni eziphakamileyo kum.
35  Izandla zam uzifundisa imfazwe;Neengalo zam zigobe isaphetha sobhedu.
36  Uya kundinika ikhaka lakho losindiso,Yaye yintobeko yakho endenza ndibe mkhulu.
37  Amanyathelo am uya kuwenzela indawo ebanzi ngokwaneleyo ngaphantsi kwam;Yaye ngokuqinisekileyo amaqatha am akayi kuhexa.
38  Ndiza kuzisukela iintshaba zam, ukuze ndizibhubhise,Yaye andiyi kubuya zide zitshabalale.
39  Kwaye ndiya kuzitshabalalisa ndize ndizitshitshise, ukuze zingabi nakuphakama;Yaye ziya kuwa phantsi kweenyawo zam.
40  Uya kundibhinqisa amandla okulwa idabi;Abo bandivukelayo uya kubenza bathi folokohlo phantsi kwam.
41  Ke zona iintshaba zam, ngokuqinisekileyo uya kuzenza zindinikele umva;Abo bandithiye kakhulu—nabo ndiya kubathulisa.
42  Bakhalela uncedo, kodwa akukho msindisi;Bakhala kuYehova, kodwa okunene akabaphenduli.
43  Ndiya kubaguba bacoleke njengothuli lomhlaba;Ndiya kubacola njengodaka lwezitrato;Ndiya kubabetha bacoleke.
44  Kwaye uya kundisindisa ekuhlatyweni amadlala ngabantu bakowethu.Uya kundilondoloza ukuze ndibe yintloko ezintlangeni;Isizwana endingasazanga—siya kundikhonza.
45  Abasemzini baya kuza kum bekhokhoba;Iindlebe ziya kuthobela ukuze zindive.
46  Abasemzini baya kuphelelwa,Yaye baya kuphuma bengcangcazela kwiindonga zabo zokuzikhusela.
47  UYehova uyaphila; malibongwe ke iLiwa lam;Kwaye makaphakanyiswe uTHIXO oliliwa lokusindiswa kwam.
48  UTHIXO oyinyaniso nguMniki wezenzo zempindezelo kumNaLowo wehlisela izizwana phantsi kwam,
49  NaLowo undikhuphayo ezintshabeni zam.Yaye uya kundiphakamisa ngaphezu kwabo bandivukelayo;Uya kundihlangula kwindoda enezenzo zogonyamelo.
50  Ngenxa yoko ndiya kukubulela, Yehova, phakathi kweentlanga;Negama lakho ndiliculele uncuthu lwengoma:
51  Lowo wenzela ukumkani wakhe izenzo ezikhulu zosindisoYaye emenzela ububele bothando othanjisiweyo wakhe,UDavide nembewu yakhe ukusa kwixesha elingenammiselo.”
6  Kwakhona uDavide wahlanganisa onke amadoda abalaseleyo kwaSirayeli, amashumi amathathu amawaka.
2  Wandula ke uDavide nabo bonke abantu ababenaye besuka baza baya eBhahale-yuda ukuze bayinyuse beyisusa apho ityeya kaTHIXO oyinyaniso, apho libizwa khona igama, igama likaYehova wemikhosi, ohleli phezu kweekherubhi.
3  Noko ke, bayikhwelisa enqwelweni entsha ityeya kaTHIXO oyinyaniso, ukuze bayithwale beyisusa endlwini ka-Abhinadabhi, eyayisendulini; yaye u-Uza noAhiyo, oonyana baka-Abhinadabhi, babeqhuba loo nqwelo intsha.
4  Ngoko bayithwala beyisusa endlwini ka-Abhinadabhi, eyayisendulini—inetyeya kaTHIXO oyinyaniso; yaye uAhiyo wayehamba phambi kweTyeya.
5  Kwaye uDavide nendlu yonke kaSirayeli babebhiyoza phambi koYehova ngazo zonke iintlobo zezixhobo zomthi wejunipha nangeehadi nangomrhubhe nangeentambula nangamakhenkcekhenkce nangamacangci.
6  Beza kufikelela esandeni sikaNakon, waza u-Uza wolulela isandla sakhe kwityeya kaTHIXO oyinyaniso wayibamba, ngokuba iinkomo zaziyigungqisa.
7  Wavutha ke umsindo kaYehova ku-Uza yaye uTHIXO oyinyaniso wambetha apho ngenxa yeso senzo sokungahloneli Thixo, wafela apho kufuphi netyeya kaTHIXO oyinyaniso.
8  UDavide waba nomsindo ngenxa yokuba uYehova etyhobozele ku-Uza, yaza loo ndawo yabizwa ngokuba yiPeretse-uza kude kube namhla.
9  Yaye uDavide wamoyika uYehova ngaloo mini waza wathi: “Iya kuza njani na kum ityeya kaYehova?”
10  UDavide akazange avume ukuyishenxisa ityeya kaYehova ayise kuye kwisiXeko sikaDavide. Ngoko uDavide wathi mayithwalelwe ecaleni kwindlu kaObhedi-edom umGati.
11  Ityeya kaYehova yaqhubeka ihlala endlwini kaObhedi-edom umGati iinyanga ezintathu; yaye uYehova waqhubeka emsikelela uObhedi-edom nendlu yakhe yonke.
12  Ekugqibeleni kwanikelwa ingxelo kuKumkani uDavide, kusithiwa: “UYehova uyisikelele indlu kaObhedi-edom nako konke okwakhe ngenxa yetyeya kaTHIXO oyinyaniso.” Waya ke uDavide waza wayinyusa ityeya kaTHIXO oyinyaniso eyikhupha endlwini kaObhedi-edom wayisa kwisiXeko sikaDavide enemihlali.
13  Kwathi ke xa abathwali betyeya kaYehova babehambe amanyathelo amathandathu, yena ngoko nangoko wabingelela ngenkunzi yenkomo nethole elityetyisiweyo.
14  UDavide wayengqungqa phambi koYehova ngamandla akhe onke, lonke elo xesha uDavide ebhinqe iefodi yelinen.
15  Yaye uDavide nendlu yonke kaSirayeli bayinyusa ityeya kaYehova ngemikhwazo yovuyo nesandi sesigodlo.
16  Kwathi ke yakufika ityeya kaYehova kwisiXeko sikaDavide, uMikali, intombi kaSawule, wakhangela phantsi ngefestile waza wabona uKumkani uDavide exhumaxhuma yaye engqungqa phambi koYehova; yaye wamdelela entliziyweni yakhe.
17  Ngoko bayingenisa ityetya kaYehova baza bayibeka endaweni yayo ngaphakathi ententeni uDavide awayeyimisele yona; emva koko uDavide wanikela imibingelelo etshiswayo nemibingelelo yobudlelane phambi koYehova.
18  Akugqiba uDavide ukunikela imibingelelo etshiswayo nemibingelelo yobudlelane, wandula ke wabasikelela abantu egameni likaYehova wemikhosi.
19  Ngokubhekele phaya, wabahlulela bonke abantu, isihlwele siphela sakwaSirayeli, indoda kwakunye nomfazi, ngamnye iqebengwana lesonka elibusazinge neqebengwana ledatilisi neqebengwana lerasintyisi, ekwathi emva koko bonke abantu baya elowo endlwini yakhe.
20  Ke kaloku uDavide wabuya ukuze asikelele indlu yakhe, yaye uMikali, intombi kaSawule, waphuma wahlangabeza uDavide waza ke wathi: “Hayi indlela athe wazizukisa ngayo ukumkani wakwaSirayeli namhlanje xa athe wazityhila namhlanje emehlweni amakhobokazana abakhonzi bakhe, kanye njengoko ezityhila omnye wabantu abaziziphukuphuku!”
21  UDavide wathi kuMikali: “Bekuphambi koYehova, lowo wanyula mna kunoyihlo nendlu yakhe yonke ukuze andibeke ukuba ndiphathe njengenkokeli phezu kwabantu bakaYehova uSirayeli, yaye ndiza kubhiyoza phambi koYehova.
22  Ndiza kuzenza ndijongelwe phantsi nangaphezu koku, kwaye ndiza kuthobeka emehlweni am; kumakhobokazana la uwakhankanyileyo, kuwo ndizimisele ukuzizukisa.”
23  Ngoko, uMikali yena, intombi kaSawule, akazange abe namntwana kwada kwangumhla wokufa kwakhe.
21  Ke kaloku kwabakho indlala ngemihla kaDavide kangangeminyaka emithathu, unyaka ngonyaka; waza uDavide wabuza ebusweni bukaYehova. Wandula ke uYehova wathi: “Kukho ityala legazi phezu koSawule naphezu kwendlu yakhe, ngenxa yokuba wawabulala amaGibheyon.”
2  Ngoko ukumkani wawabiza amaGibheyon waza wathetha kuwo. (AmaGibheyon ayengengabo oonyana bakaSirayeli, kodwa ngabasalayo kuma-Amori; yaye oonyana bakaSirayeli babefungile kuwo, kodwa uSawule wafuna ukuwaxabela ngenxa yokuziva enekhwele ngoonyana bakaSirayeli noYuda.)
3  UDavide wathi kumaGibheyon: “Ndiya kwenza ntoni na kuni, yaye ndiya kucamagusha ngantoni na, ukuze ngokuqinisekileyo nilisikelele ilifa likaYehova?”
4  Ngoko amaGibheyon athi kuye: “Imbambano yethu noSawule nendlu yakhe, asiyosilivere okanye igolide, ingekokwethu nokubulala umntu kwaSirayeli.” Yena wathi: “Nakuphi na oko nikutshoyo ndiya kunenzela kona.”
5  Bathi ke kukumkani: “Indoda eyasitshabalalisayo neyaceba ukusibhubhisa ukuba singaphili kuwo nawuphi na ummandla kwaSirayeli,
6  makunikelwe kuthi amadoda asixhenxe koonyana bayo; yaye simele siwabhencise kuYehova eGibheya yakwaSawule, onyuliweyo kaYehova.” Ngako oko ukumkani wathi: “Ndiya kuwanikela ngokwam.”
7  Noko ke, ukumkani waba nemfesane kuMefibhoshete unyana kaYonatan unyana kaSawule ngenxa yesifungo sikaYehova esasiphakathi kwabo, phakathi koDavide noYonatan unyana kaSawule.
8  Ngenxa yoko ukumkani wathabatha oonyana ababini bakaRitspa intombi ka-Aya awabazalela uSawule, uArmoni noMefibhoshete, noonyana abahlanu bakaMikali intombi kaSawule awabazalela uAdriyeli unyana kaBharzilayi umMehola.
9  Wandula ke wabanikela esandleni samaGibheyon kwaye wona ababhencisa entabeni phambi koYehova, ngokokuze bosixhenxe bawe ndawonye; yaye bona babulawa ngeemini zokuqala zesivuno, ekuqaleni kwesivuno serhasi.
10  Noko ke, uRitspa intombi ka-Aya wathabatha irhonya waza wazanekela lona eliweni ukususela ekuqaleni kokuvuna kwada kwagaleleka amanzi phezu kwabo evela emazulwini; yaye wayengazivumeli iintaka zezulu ukuba zihlale  phezu kwabo emini namarhamncwa asendle ngobusuku.
11  Ekugqibeleni kwaxelwa kuDavide oko wakwenzayo uRitspa intombi ka-Aya, ishweshwe likaSawule.
12  Ngoko uDavide wahamba waya kuwathabatha amathambo kaSawule namathambo kaYonatan unyana wakhe kubanini-mhlaba baseYabheshe-giliyadi, ababewabile kwindawo yembutho yaseBhete-shan, apho amaFilisti ayebaxhome khona mini amaFilisti amxabelayo uSawule eGilbhowa.
13  Wawanyusa ewasusa apho amathambo kaSawule namathambo kaYonatan unyana wakhe; ngokubhekele phaya, bawahlanganisa amathambo amadoda awayebhencisiwe.
14  Bandula ke bawangcwaba amathambo kaSawule nakaYonatan unyana wakhe kwilizwe lakwaBhenjamin eTsela kwindawo yokungcwaba kaKishe uyise, ukuze benze yonk’ into awayeyiyalele ukumkani. Ngoko uThixo wasabela akubongozwa ngenxa yelizwe emva koku.
15  AmaFilisti alwa imfazwe noSirayeli kwakhona. Ngako oko uDavide nabakhonzi bakhe  behla baza balwa namaFilisti; yaye wadinwa uDavide.
16  Kwaye uIshbhi-bhenobhi, owayephakathi kwabo bazalwa ngamaRefa, obunzima bomkhonto wakhe babuziishekele ezingamakhulu amathathu zobhedu nowayebhinqe ikrele elitsha, wacinga ngokuxabela uDavide.
17  Kwaoko uAbhishayi unyana kaTseruya weza kumnceda, wamxabela umFilisti waza wambulala. Ngelo xesha amadoda akwaDavide afunga kuye, esithi: “Ungahambi nathi ukuya edabini kwakhona, ukuze ungasicimi isibane sakwaSirayeli!”
18  Kwathi emva koku kwaphinda kwabakho imfazwe namaFilisti eGobhi. Apho ke uSibhekayi umHusha waxabela uSafu, owayephakathi kwabo bazalwa ngamaRefa.
19  Kwaphinda ke kwabakho imfazwe namaFilisti eGobhi, yaye uElihanan unyana kaYahare-oregim waseBhetelehem waxabela uGoliyati umGati, omphini womkhonto wakhe wawunjengomqobo wabaluki.
20  Kwabakho ke imfazwe kwakhona eGati, apho kwakukho indoda enkulu ngokungaqhelekanga, ineminwe emithandathu esandleni ngasinye neenzwane ezintandathu elunyaweni ngalunye, amashumi amabini anesine ngenani; nayo yayizalwa ngamaRefa.
21  Yaye yaqhubeka imngcikiva uSirayeli. Ekugqibeleni uYonatan unyana kaShimeyi, umntakwabo Davide, wayixabela.
22  Aba bobane babezalwa ngamaRefa eGati; yaye bawa ngesandla sikaDavide nangesandla sabakhonzi bakhe.
13  Kwathi ke emva kwezo zinto uAbhisalom unyana kaDavide wabanodade wabo omhle ogama linguTamare, waza uAmnon unyana kaDavide wamthanda.
2  Oku kwambandezela uAmnon kangangokuba waziva egula ngenxa kaTamare udade wabo, kuba wayeyintombi enyulu, yaye kwakunzima emehlweni ka-Amnon ukuba amenze nantoni na.
3  Ke kaloku uAmnon wayeneqabane eligama linguYehonadabhi, unyana kaShimeha, umntakwabo Davide; yaye uYehonadabhi lo wayeyindoda elumke kakhulu.
4  Ngoko wathi kuye: “Kutheni na, nyana wokumkani, wathi khunubembe kanje, iintsasa ngeentsasa? Akuyi kundixelela na?” UAmnon wathi kuye: “Ndithanda uTamare udade boAbhisalom umntakwethu.”
5  Ke uYehonadabhi wathi kuye: “Lala emandlalweni wakho uze uzenze ogulayo. Ngokuqinisekileyo uyihlo uya kuza eze kukubona, uze ke uthi kuye, ‘Nceda, makhe afike uTamare udade wethu aze andinike isonka njengomntu ogwayo, yaye kuya kufuneka asenze isonka esi sentuthuzelo emehlweni am ukuze ndisibone, ndize ndisidle ke esandleni sakhe.’”
6  Ngako oko uAmnon walala phantsi waza wazenza ogulayo, yaye ke ukumkani wangena eze kumbona. Wandula ke uAmnon wathi kukumkani: “Nceda, makhe afike uTamare udade wethu aze abhake amaqebengwana amabini amilise okwentliziyo emehlweni am, ukuze ndithabathe isonka eso njengomntu ogulayo esandleni sakhe.”
7  UDavide wathumela kuTamare endlwini, esithi: “Nceda, khawuye endlwini ka-Amnon umnakwenu uze umenzele isonka sentuthuzelo.”
8  Ngoko uTamare waya endlwini ka-Amnon umnakwabo ngoxa wayelele phantsi. Wandula ke wathabatha intlama yomgubo wayixova wenza amaqebengwana emehlweni akhe waza wapheka amaqebengwana amilise okwentliziyo.
9  Ekugqibeleni wayithabatha ipani leyo emgobongqo waza wawakhuphela phambi kwakhe, kodwa uAmnon wala ukudla waza wathi: “Khuphani wonk’ ubani emke kum!” Ngoko wonk’ ubani waphuma kuye.
10  Ke kaloku uAmnon wathi kuTamare: “Zisa isonka eso sentuthuzelo kwigumbi elingaphakathi, ukuze ndisithabathe njengomntu ogulayo esandleni sakho.” Ngoko uTamare wawathabatha amaqebengwana amilise okwentliziyo awayewenzile waza wawazisa kuAmnon umntakwabo kwigumbi eliphakathi.
11  Wathi akusondela kuye ukuze yena adle, kwaoko wambamba waza wathi kuye: “Yiza, ulale nam, dade wethu.”
12  Noko ke, yena wathi kuye: “Hayi, mntakwethu! Musa ukundithoba; kuba akuqhelekanga ukwenza ngaloo ndlela kwaSirayeli. Musa ukubenza obu budenge bulihlazo.
13  Mna ke—ndiya kulusa phi na ungcikivo lwam? Yaye wena—uya kuba njengomnye wabantu abangenangqiqo kwaSirayeli. Ke kaloku nceda, khawuthethe kukumkani; kuba akayi kwala nam kuwe.”
14  Yena akazange avume ukuphulaphula ilizwi lakhe, kodwa wasebenzisa amandla ongamileyo kunawakhe waza wamthoba, walala naye.
15  Waza uAmnon waqalisa ukumthiya ngentiyo enkulu kakhulu, ngenxa yokuba intiyo awamthiya ngayo yayinkulu ngaphezu kothando awayemthande ngalo, ngokokuze uAmnon athi kuye: “Suka, umke!”
16  Wathi ke yena kuye: “Hayi, mntakwethu; kuba obu bubi bokundigxotha bubi ngaphezu kobuya ubenzileyo ngam!” Yena ke akavumanga ukumphulaphula.
17  Wabiza umlindi wakhe owayemnyamekela waza wathi: “Nceda, khawundulule lo mntu emke kum aye phandle, uze utshixe ucango emva kwakhe.”
18  (Ke kaloku wayenomwunduzo onemigca; kuba leyo yayiyindlela iintombi zokumkani, eziziintombi ezinyulu, ezazidla ngokwambatha ngayo ngezambatho ezingenamikhono.) Ngoko umlungiseleli wakhe wamkhuphela phandle, walutshixa ucango emva kwakhe.
19  Ngoko uTamare wazigalela ngothuthu entloko, wawukrazula nomwunduzo wakhe onemigca; wabeka izandla zakhe entloko waza waqhubeka ehamba, ekhala njengoko wayehamba.
20  UAbhisalom umnakwabo wathi kuye: “Ubenawe na uAmnon umnakwenu? Ke kaloku, dade wethu, yithi cwaka. Ungumnakwenu. Musa ukuwubekela ntliziyo lo mbandela.” Waza uTamare wahlala endlwini ka-Abhisalom umnakwabo, ngoxa wayethintelekile ukunxulumana nabanye.
21  NoKumkani uDavide weva ngezi zinto zonke, waba nomsindo kakhulu.
22  Ke uAbhisalom akazange athethe nokuba lelibi okanye lelilungileyo kuAmnon; kuba uAbhisalom wamthiya uAmnon ngenxa yokuba wayemthobile uTamare udade wabo.
23  Kwathi emva kweminyaka emibini epheleleyo uAbhisalom waba nabachebi beegusha eBhahali-hatsore, ekufuphi kwaEfrayim; yaye uAbhisalom wabamema bonke oonyana bakakumkani.
24  Ngoko uAbhisalom wangena kukumkani waza wathi: “Yabona, ke, umkhonzi wakho unabachebi beegusha! Ukumkani, kwanabakhonzi bakhe, makancede, ahambe kunye nomkhonzi wakho.”
25  Kodwa ukumkani wathi kuAbhisalom: “Hayi, nyana wam! Masingahambi sonke, ukuze singabi luxanduva kuwe.” Nangona wambongozayo, akazange avume ukuhamba kodwa wamsikelela.
26  Ekugqibeleni uAbhisalom wathi: “Ukuba ke asinguwe, makakhe ahambe nathi uAmnon umntakwethu.” Wathi yena ukumkani kuye: “Kutheni na efanele ahambe nawe?”
27  Waza uAbhisalom wambongoza, kangangokuba wamthumela uAmnon nabo bonke oonyana bakakumkani kunye naye.
28  Wandula ke uAbhisalom wayalela abalindi bakwakhe, esithi: “Yabonani kamsinya nje yakuba intliziyo ka-Amnon ichwayitile yiwayini, ndize ngokuqinisekileyo mna ndithi kuni, ‘Mxabeleni uAmnon!’ nize ke nina nimbulale. Ningoyiki. Aniyalelwanga ndim na? Yomelelani nize nizingqine ningamadoda angamakroti.”
29  Ke abalindi bakwa-Abhisalom benza kuAmnon kanye njengoko wayeyalele uAbhisalom; besuka ke bonke abanye oonyana bakakumkani bakhwela ngamnye imeyile yakhe basaba.
30  Kwathi ke, ngoxa babesendleleni, kwafika ingxeko kuDavide, isithi: “UAbhisalom ubaxabele bonke oonyana bakakumkani, yaye akusalanga namnye kubo.”
31  Wesuka ke ukumkani, wazikrazula iimpahla zakhe waza walala emhlabeni, yaye bonke abakhonzi bakhe babemi apho bezikrazule izambatho zabo.
32  Noko ke, uYehonadabhi unyana kaShimeha, umntakwabo Davide, waphendula wathi: “Inkosi yam mayingacingi ukuba babulele bonke abafana abangoonyana bakakumkani, kuba nguAmnon yedwa ofileyo, ngenxa yokuba oku kwenzeke ngokomyalelo ka-Abhisalom njengento eyamiselwayo ukususela kwimini awamthoba ngayo uTamare udade wabo.
33  Ke kaloku inkosi yam ukumkani mayingalithabatheli ntliziyweni ilizwi eli, elithi, ‘Bonke oonyana bakakumkani bafile’; kodwa nguAmnon yedwa ofileyo.”
34  Ngelo thuba, uAbhisalom wabaleka wemka. Kamva umfana, umlindi, waphakamisa amehlo akhe waza wabona, yaye, khangela! kwakusiza abantu abaninzi ngendlela esemva kwakhe ngasentabeni.
35  UYehonadabhi wathi kukumkani: “Khangela! Oonyana bakakumkani bafikile. Kwenzeke ngokwelizwi lomkhonzi wakho.”
36  Kwathi ke, kamsimnya akugqiba ukuthetha, yabona, bangena oonyana bakakumkani, baliphakamisa ilizwi labo baza balila; kwanokumkani nabo bonke abakhonzi bakhe balila ngokulila okukhulu kakhulu.
37  Ke yena uAbhisalom, wabaleka ukuze aye kuTalemayi unyana ka-Amihudi ukumkani waseGeshure. Yaye uDavide waqhubeka emzilele unyana wakhe yonke imihla.
38  Ke yena uAbhisalom, wabaleka waza waya eGeshure; yaye waba minyaka mithathu elapho.
39  Ekugqibeleni umphefumlo kaDavide ukumkani walangazelela ukuphuma uye kuAbhisalom; kuba wayezithuthuzele ngokuphathelele uAmnon, ngenxa yokuba wayefile.
14  Ke kaloku uYowabhi unyana kaTseruya wazi ukuba intliziyo kakumkani yayikuAbhisalom.
2  Ngako oko uYowabhi wathumela eTekowa, wathabatha apho umfazi osisilumko waza wathi kuye: “Nceda, ukhe uzile, uze wambathe, nceda, izambatho zokuzila, ungazithambisi ngeoli; yaye umele ube njengomfazi lo ubezilele uthile ofileyo kangangemihla emininzi.
3  Yaye umele ungene kukumkani uze uthethe kuye ilizwi elinjengeli.” UYowabhi wafaka ke amazwi emlonyeni wakhe.
4  Kwaye umfazi lowo waseTekowa wangena kukumkani wawa ngobuso bakhe emhlabeni, waqubuda waza wathi: “Sindisa,  kumkani!”
5  Wathi ukumkani kuye: “Unantoni na?” Yena wathi: “Enyanisweni ndingumfazi ongumhlolokazi, ekubeni ngoku indoda yam ifile.
6  Isicakakazi sakho sasinoonyana ababini, yaye bobabini baqalisa ukusukuzana endle ngoxa kwakungekho mhlanguli wokubahlukanisa. Ekugqibeleni omnye wambetha omnye waza wambulala.
7  Kwaye intsapho isuke yonke nxamnye nesicakakazi sakho yaye ithi, ‘Sinike umbethi womntakwabo, ukuze simbulale ngenxa yomphefumlo womntakwabo ambuleleyo, ewe masiyibhubhise indlalifa!’ Yaye ngokuqinisekileyo baya kuwucima umlilo wamalahle am eenkuni oseleyo, khon’ ukuze kungabikho gama nantsalela yabelwa indoda yam phezu komhlaba.”
8  Wandula ke ukumkani wathi kumfazi lowo: “Yiya endlwini yakho, mna ke ndiya kunikela umyalelo ngokubhekisele kuwe.”
9  Wathi ke umfazi lowo waseTekowa kukumkani: “Owu nkosi yam kumkani, masibe phezu kwam isiphoso, kwanaphezu kwendlu kabawo, ngoxa emsulwa ukumkani netrone yakhe.”
10  Waza ukumkani wahlabela mgama wathi: “Ukuba kukho nabani na othethayo kuwe, naye umele umzise kum, yaye akasokuze akwenzakalise kwakhona.”
11  Kodwa yena wathi: “Ukumkani makakhe akhumbule uYehova uThixo wakho, ukuba umphindezeli usenokungabangeli konakala ngokuqhubekayo yaye basenokungambhubhisi unyana wam.” Yena wathi: “Ephila nje uYehova, akukho nalunye unwele lonyana wakho oluya kuwela emhlabeni.”
12  Ke kaloku umfazi lowo wathi: “Khawuncede uvumele isicakakazi sakho sithethe ilizwi kwinkosi yam ukumkani.” Ngoko wathi: “Thetha!”
13  Waza umfazi lowo wahlabela mgama wathi: “Kutheni, ke, uqiqa kanje nxamnye nabantu bakaThixo? Njengoko ukumkani ethetha eli lizwi unjengalowo unetyala, ekubeni ukumkani engambuyisi owakhe ogxothiweyo.
14  Kuba nakanjani na siya kufa size sibe njengamanzi aphaleleyo emhlabeni, angenakuhlanganiswa. Kodwa uThixo akayi kuwususa umphefumlo, kwaye ucinge izizathu zokuba efanele angagxothwa kuye lowo ugxothiweyo.
15  Ke kaloku ukufika kwam ndize kuthetha eli lizwi kukumkani inkosi yam, kungenxa yokuba abantu bandenze ndoyika. Ngoko isicakakazi sakho sathi, ‘Makhe ndithethe kukumkani. Mhlawumbi ukumkani uya kwenza ngokwelizwi lekhobokazana lakhe.
16  Ngenxa yokuba ukumkani waphulaphula khon’ ukuze alihlangule ikhobokazana lakhe entendeni yendoda efuna ukundibhubhisa mna nonyana wam oyedwa elifeni esilinikwe nguThixo,’
17  ngoko isicakakazi sakho sathi, ‘Ilizwi lenkosi yam ukumkani malibe lelinika ukuphumla.’ Kuba kanye njengengelosi kaTHIXO oyinyaniso injalo inkosi yam ukumkani, ukwahlula okulungileyo kokubi, yaye ngamana uYehova uThixo wakho angaba nawe.”
18  Ke kaloku ukumkani waphendula waza wathi kumfazi lowo: “Nceda, ungandifihleli le nto ndikubuza yona.” Wathi umfazi lowo: “Mayithethe inkosi yam ukumkani.”
19  Waza ukumkani wahlabela mgama wathi: “Isandla sikaYowabhi sinawe na kuko konke oku?” Wandula ke umfazi waphendula waza wathi: “Uphila nje umphefumlo wakho,  nkosi yam kumkani, akukho mntu onokuya ngasekunene okanye aye ngasekhohlo kuko konke oko inkosi yam ukumkani ikuthethileyo; kuba ngumkhonzi wakho uYowabhi lo wandiyalelayo, yaye nguye lo wafaka onke la mazwi emlonyeni wesicakakazi sakho.
20  Umkhonzi wakho uYowabhi wenze le nto ukuze bujikwe ubuso balo mbandela, kodwa inkosi yam ilumke ngokungathi kungobulumko bengelosi kaTHIXO oyinyaniso khon’ ukuze yazi konke okusemhlabeni.”
21  Ukumkani wathi kuYowabhi: “Yabona, ke, ngokuqinisekileyo ndiya kuyenza le nto. Ngoko hamba, umbuyise umfana lowo uAbhisalom.”
22  UYowabhi ke wawa ngobuso bakhe emhlabeni waqubuda waza wambonga ukumkani; yaye uYowabhi wahlabela mgama wathi: “Namhlanje umkhonzi wakho uyazi ndikholekile emehlweni akho,  nkosi yam kumkani, ngenxa yokuba ukumkani wenze ngokwelizwi lomkhonzi wakhe.”
23  Wesuka ke uYowabhi waya eGeshure waza wamzisa eYerusalem uAbhisalom.
24  Noko ke, ukumkani wathi: “Makajike aye endlwini yakhe, kodwa ubuso bam akanakububona.” Ngoko uAbhisalom wajika waya endlwini yakhe, yaye akazange abubone ubuso bukakumkani.
25  Ke kaloku xa kuthelekiswa noAbhisalom kwakungekho ndoda intle kangako kuSirayeli wonke enokuze idunyiswe kakhulu. Ukususela entendeni yonyawo lwakhe kuse elukakayini lwentloko yakhe kwakungekho siphene kuye.
26  Yaye xa eyichebile intloko yakhe—njengoko wayeyicheba ekupheleni konyaka ngamnye; ngenxa yokuba ibinzima phezu kwakhe, ebeyicheba—ebezilinganisa iinwele zentloko yakhe, amakhulu amabini eeshekele ngelitye lokulinganisa lasebukhosini.
27  Yaye uAbhisalom wazalelwa oonyana abathathu nentombi yanye egama linguTamare. Wayeyinzwakazi.
28  Waza uAbhisalom waqhubeka ehleli eYerusalem kangangeminyaka emibini, akabubona ubuso bukakumkani.
29  Ngoko uAbhisalom wathumela ebiza uYowabhi ukuze amthume kukumkani, yena ke akavuma ukuza kuye. Wandula ke wathumela kwakhona, isihlandlo sesibini, yena ke akavuma ukuza.
30  Ekugqibeleni wathi kubakhonzi bakhe: “Khanibone isiqwenga somhlaba sikaYowabhi singakwesam, yaye phaya unerhasi. Yiyani nize nisitshise ngomlilo.” Ngako oko abakhonzi baka-Abhisalom basitshisa isiqwenga somhlaba ngomlilo.
31  Wesuka ke uYowabhi weza kuAbhisalom endlwini waza wathi kuye: “Kutheni na ukuze abakhonzi bakho basitshise ngomlilo isiqwenga somhlaba esisesam?”
32  Ngoko uAbhisalom wathi kuYowabhi: “Khangela! Ndithumele kuwe, ndisithi, ‘Yiza apha ndize ndikuthume kukumkani, uthi: “Ndibuyeleni na eGeshure? Ngekundilungele ngakumbi ukuba bendiselapho. Ke kaloku mandibubone ubuso bukakumkani yaye, ukuba kukho nasiphi na isiphoso kum, umele ke andibulale.”’”
33  UYowabhi wafika kukumkani waza wamxelela. Wandula ke wabiza uAbhisalom, owathi wangena kukumkani waza waqubuda kuye, esiwa ngobuso emhlabeni phambi kokumkani; emva koko ukumkani wamanga uAbhisalom.
19  Kamva kwaxelwa kuYowabhi kwathiwa: “Khangela! Ukumkani uyalila, yaye uyaqhubeka ezilela uAbhisalom.”
2  Ngoko usindiso ngaloo mini lwaba sisihlandlo sokuzila ebantwini bonke, ngenxa yokuba abantu beva kusithiwa ngaloo mini: “Ukumkani ube buhlungu ngonyana wakhe.”
3  Baza abantu banyoshoza ukungena esixekweni ngaloo mini, kanye njengokunyoshoza kwabantu abazihlazisileyo ngokusaba edabini.
4  Ukumkani wagqubuthela ubuso bakhe, waqhubeka ukumkani edanduluka ngelizwi elikhulu: “Nyana wam Abhisalom! Abhisalom nyana wam, nyana wam!”
5  Ekugqibeleni uYowabhi wangena kukumkani endlwini waza wathi: “Namhlanje ubuhlazisile ubuso babakhonzi bakho bonke, abo bawusindisileyo umphefumlo wakho namhlanje nomphefumlo woonyana bakho neentombi zakho nomphefumlo wabafazi bakho nomphefumlo wamashweshwe akho,
6  ngokuthanda abo bakuthiyayo nangokuthiya abo bakuthandayo; kuba uxelile namhlanje ukuba iintloko nabakhonzi abanto kuwe, ngenxa yokuba ndazi kakuhle namhlanje ukuba nokuba ibinguAbhisalom kuphela ophilayo saza thina sonke abanye sangabafileyo namhlanje, ngekulungile emehlweni akho.
7  Ke kaloku vuka, phuma uze uthethe kanye entliziyweni yabakhonzi bakho, ngenxa yokuba, ngoYehova, ndiyafunga ndithi, ukuba kunokwenzeka ungaphumi, akukho mntu uya kuhlala nawe ngobu busuku; yaye ngokuqinisekileyo oku kuya kuba kubi ngakumbi kuwe kunokwenzakala konke okukufikeleyo ukususela ebutsheni bakho kude kube ngoku.”
8  Ngako oko wavuka ukumkani waza wahlala esangweni, kwaza kwanikelwa ingxelo kubo bonke abantu, kwathiwa: “Nanko ukumkani ehleli esangweni.” Yaye bonke abantu baqala ukuza phambi kokumkani. Ke yena uSirayeli wayesabile, ngamnye waya ekhayeni lakhe.
9  Kwaye bonke abantu babandakanyeka kwimpikiswano ezizweni zonke zakwaSirayeli, besithi: “Ngukumkani owasihlangulayo entendeni yeentshaba zethu, yaye nguye owasisindisayo entendeni yamaFilisti; ngoku ke ubalekile kweli lizwe ngenxa ka-Abhisalom.
10  Ke yena uAbhisalom, lowo samthambisayo phezu kwethu, ufele edabini. Ke ngoko kutheni na ningenzi nto ukuze kubuyiswe ukumkani?”
11  Ke yena uKumkani uDavide, wathumela kuTsadoki noAbhiyatare ababingeleli, esithi: “Thethani kumadoda amakhulu akwaYuda, nithi, ‘Kutheni na ukuba nibe ngabokugqibela ekumbuyiseleni endlwini yakhe ukumkani, ilizwi likaSirayeli wonke lifikile nje kukumkani esendlwini yakhe?
12  Ningabantakwethu; nilithambo lam nenyama yam. Ngoko kutheni na ukuba nibe ngabokugqibela ekumbuyiseleni ukumkani?’
13  NakuAmasa nize nithi, ‘Akulothambo lam nenyama yam na? Ngoko ngamana uThixo angenza kum aze ke ongezelele ukukwenza ukuba akuyi kusoloko uyintloko yomkhosi phambi kwam esikhundleni sikaYowabhi.’”
14  Wayitsala intliziyo yawo onke amadoda akwaYuda njengandoda-nye, kangangokuba athumela ilizwi kukumkani athi: “Buya, wena nabo bonke abakhonzi bakho.”
15  Waqala ke ukumkani ukubuyela endlwini yakhe waza wafika eYordan. Ke yena uYuda, wafika eGiligali ukuze ahambe aye kuhlangabeza ukumkani, amweze ukumkani eYordan.
16  Wandula ke uShimeyi unyana kaGera umBhenjamin, owayengowaseBhahurim, wakhawuleza waza wehla namadoda akwaYuda ukuhlangabeza uKumkani uDavide.
17  Wayenewaka lamadoda akwaBhenjamin. (KwanoTsibha umlindi wendlu kaSawule noonyana bakhe abalishumi elinesihlanu nabakhonzi bakhe abangamashumi amabini babenaye, yaye bafika ngokunempumelelo eYordan phambi kokumkani.
18  Waza yena wawela ezibukweni ukuze aweze indlu kakumkani nokuze enze okulungileyo emehlweni akhe.) Ke yena uShimeyi unyana kaGera, wawa phantsi phambi kokumkani xa kanye wayeza kuwela iYordan.
19  Ke kaloku wathi kukumkani: “Inkosi yam mayingasibaleli kum isiphoso, uze ungabukhumbuli nobubi awabenzayo umkhonzi wakho ngalaa mini yaphuma ngayo inkosi yam ukumkani eYerusalem, ukuze ukumkani akubeke entliziyweni yakhe oko.
20  Kuba umkhonzi wakho wazi kakuhle ukuba ndim owonayo; naku ke namhlanje ndibe ngowokuqala ukufika kuyo yonke indlu kaYosefu ukuba ndihle ndihlangabeze inkosi yam ukumkani.”
21  Kwaoko uAbhishayi unyana kaTseruya waphendula waza wathi: “Ngenxa yoku ufanele angabulawa na uShimeyi, ekubeni waqalekisa othanjisiweyo kaYehova?”
22  Kodwa uDavide wathi: “Ndinantoni na yakwenza nani, nina bonyana bakaTseruya, ukuze nje nibe ngabachasi bam namhlanje? Kukho nabani na oya kubulawa namhlanje kwaSirayeli? Kuba andiyazi kakuhle na into yokuba namhlanje ndingukumkani phezu koSirayeli?”
23  Wandula ke ukumkani wathi kuShimeyi: “Akuyi kufa.” Waza ukumkani wahlabela mgama wafunga kuye.
24  Ke yena uMefibhoshete umzukulwana kaSawule, wehla ehlangabeza ukumkani; yaye wayengazinyamekelanga iinyawo zakhe namabhovu akhe engawanyamekelanga nezambatho zakhe wayengazihlambanga ukususela kwimini yokumka kukakumkani kwada kwayimini yokufika kwakhe eseluxolweni.
25  Kwathi, ekufikeni kwakhe eYerusalem ehlangabeze ukumkani, wandula ke ukumkani wathi kuye: “Bekutheni na ukuze ungahambi nam, Mefibhoshete?”
26  Yena wathi: “Nkosi yam kumkani, ngumkhonzi wam owandikhohlisayo. Kuba umkhonzi wakho wathi, ‘Mandizifakele isali kwithokazi le-esile ukuze ndikhwele kulo ndize ndihambe nokumkani,’ kuba umkhonzi lo wakho sisiqhwala.
27  Ngoko yena wamnyelisa umkhonzi wakho enkosini yam ukumkani. Kodwa inkosi yam ukumkani injengengelosi kaTHIXO oyinyaniso, ngoko ke yenza okulungileyo emehlweni akho.
28  Kuba yonke indlu kabawo ngeyingeyonto enkosini yam ukumkani ngaphandle kokumiselwa ukufa, ukanti wena umbekile umkhonzi wakho phakathi kwabo badla etafileni yakho. Ngoko yintoni na endisenayo njengebango elisesikweni ukuba ndingade ndilikhalele ngokubhekele phaya kukumkani?”
29  Noko ke, ukumkani wathi kuye: “Kutheni usathetha la mazwi akho nje? Ndithi, Wena noTsibha nifanele nahlulelane ngomhlaba.”
30  Wathi ke uMefibhoshete kukumkani: “Makawuthabathe wonke, ekubeni ngoku inkosi yam ukumkani ifikile inoxolo endlwini yayo.”
31  UBharzilayi umGiliyadi wehla evela eRogelim ukuze abe nokuwela iYordan nokumkani ukuze ampheleke ukuya eYordan.
32  Ke uBharzilayi wayemdala kakhulu, njengoko wayenamashumi asibhozo eminyaka ubudala; yaye yena wambonelela ngokutya ukumkani ngoxa wayehlala eMahanayim, kuba wayengumntu omkhulu kakhulu.
33  Ngoko ukumkani wathi kuBharzilayi: “Wela nam wena, yaye ngokuqinisekileyo ndiya kukubonelela ngokutya ukum eYerusalem.”
34  Kodwa uBharzilayi wathi kukumkani: “Injani na imihla yeminyaka yobomi bam, ukuba ndingenyuka nokumkani ndiye eYerusalem?
35  Namhlanje ndineminyaka engamashumi asibhozo ubudala. Ndinako na ukuqonda phakathi kokulungileyo nokubi, okanye unako na umkhonzi wakho ukungcamla oko ndikudlileyo noko ndikuseleyo, okanye ndisenako na ukuphulaphula ilizwi leemvumi neemvumikazi? Ngoko kutheni na umkhonzi wakho efanele abe luxanduva kwakhona kwinkosi yam ukumkani?
36  Kuba ngumganyana nje umkhonzi wakho esiza kunye nokumkani eYordan, kutheni na ke ukumkani efanele andibuyekeze ngalo mvuzo?
37  Makabuye umkhonzi wakho, ndiyacela, ndize ndifele kwisixeko sakowethu kufuphi nendawo ekwangcwatyelwa kuyo ubawo noma. Kodwa ke nanku umkhonzi wakho uKimham. Makawele nenkosi yam ukumkani; uze wenze kuye oko kulungileyo emehlweni akho.”
38  Ngako oko ukumkani wathi: “UKimham uya kuwela nam, yaye mna ndiya kwenza kuye okulungileyo emehlweni akho; nako konke oko unokuthi unyule ukukubeka phezu kwam, ndiya kukwenzela kona.”
39  Ke kaloku bayiwela bonke abantu iYordan, nokumkani ngokwakhe wawela; kodwa ukumkani wamanga uBharzilayi waza wamsikelela, kwathi emva koko wabuyela yena endaweni yakhe.
40  Xa ukumkani wawelayo waya eGiligali, noKimham wawela kunye naye, kwanabo bonke abantu bakwaYuda, kwanesiqingatha sabantu bakwaSirayeli, ukuze baweze ukumkani.
41  Yaye, khangela! onke amadoda akwaSirayeli eza kukumkani, athi kukumkani: “Kutheni na ukuze abazalwana bethu amadoda akwaYuda bakube ukuze baweze ukumkani nendlu yakhe nawo onke amadoda akwaDavide kunye naye eYordan?”
42  Onke ke amadoda akwaYuda awaphendula amadoda akwaSirayeli athi: “Ngenxa yokuba ukumkani uhlobene ngokusondeleyo nathi; kutheni ke ukuze nina nibe nomsindo ngenxa yale nto? Sikhe sadla nto na ngendleko kakumkani, okanye kwaziswa kuthi isipho?”
43  Noko ke, amadoda akwaSirayeli awaphendula amadoda akwaYuda aza athi: “Thina sineenxalenye ezilishumi kukumkani, kangangokuba kwanakuDavide singaphezu kwenu. Kutheni, ke, ukuze nisiphathe ngendelelo, yaye kutheni ukuze lo mbandela wethu ungaqali kuthi wokuba kubuyiswe ukumkani wethu?” Kodwa ilizwi lamadoda akwaYuda laliqatha ngakumbi kunelizwi lamadoda akwaSirayeli.
24  Kwakhona wavutha umsindo kaYehova kuSirayeli, xa lowo waxhokonxa uDavide nxamnye nawo, esithi: “Yiya, ubale uSirayeli noYuda.”
2  Ngoko wathi ukumkani kuYowabhi intloko yemikhosi yamajoni owayekunye naye: “Nceda, khawutyhutyhe kuzo zonke izizwe zikaSirayeli, ukususela kwaDan ukusa eBher-shebha, nize nibhalise abantu, ukuze ndilazi inani labantu.”
3  Kodwa uYowabhi wathi kukumkani: “Ngamana uYehova uThixo wakho angongezelela ebantwini ngokuphindwe kalikhulu kubuninzi babo ngoxa wona kanye amehlo enkosi yam ukumkani ekubona oko. Kodwa ke yona inkosi yam ukumkani, kutheni na ukuze iyoliswe yile nto?”
4  Ekugqibeleni ilizwi likakumkani laba namandla kuYowabhi nakwiintloko zemikhosi yamajoni. Waphuma ke uYowabhi neentloko zemikhosi yamajoni phambi kokumkani ukuze baye kubhalisa abantu bakwaSirayeli.
5  Bawela iYordan baza bamisa inkampu eArohere ngasekunene kwesixeko esiphakathi entlanjeni, ukuya ngakumaGadi, naseYazere.
6  Emva koko beza eGiliyadi nakwilizwe laseTatim-hodeshi baza baqhubeka baya kwaDan-yahan, bajikelezela kwelaseSidon.
7  Bandula ke bafika kwinqaba yaseTire nakuzo zonke izixeko zamaHivi nezamaKanan baza beza kufikelela ekupheleni eNegebhi yelakwaYuda eBher-shebha.
8  Ngaloo ndlela balityhutyha lonke elo lizwe yaye beza eYerusalem ekupheleni kweenyanga ezisithoba neentsuku ezimashumi amabini.
9  Ke kaloku uYowabhi wamnika ukumkani inani lobhaliso lwabantu; yaye uSirayeli waba ngamakhulu asibhozo amawaka amadoda anobukroti arhola ikrele, namadoda akwaYuda aba ngamakhulu amahlanu amawaka amadoda.
10  Yaza intliziyo kaDavide yambetha emva kokuba ebabalile abantu. Ngoko wathi uDavide kuYehova: “Ndonile kakhulu ngoko ndikwenzileyo. Ke kaloku, Yehova, khawuncede, usidlulise isiphoso somkhonzi wakho; kuba ndenze ngobudenge obukhulu.”
11  Kwathi ekuvukeni kukaDavide kusasa, lafika lona ilizwi likaYehova kuGadi umprofeti, imboni kaDavide, lisithi:
12  “Hamba, uze uthi kuDavide, ‘Utsho uYehova ukuthi: “Ndikubekela izinto ezintathu. Khetha enye yazo ukuba ndiyenze kuwe.”’”
13  Ngako oko wangena uGadi kuDavide waza wamxelela wathi kuye: “Ngaba kufanele kuze kuwe iminyaka esixhenxe yendlala elizweni lakho, okanye iinyanga ezintathu usaba phambi kweentshaba zakho, zona zikusukela, okanye kubekho indyikitya yokufa iintsuku ezintathu elizweni lakho na? Ke kaloku yazi uze ubone ukuba ndimphendula ndithini na Lowo undithumileyo.”
14  Ngoko wathi uDavide kuGadi: “Kundibandezela kakhulu oku. Masiwele esandleni sikaYehova, kuba zininzi iinceba zakhe; kodwa mandingaweli esandleni somntu.”
15  Wandula ke uYehova wathumela indyikitya yokufa kwaSirayeli ukususela kusasa kwada kwalixesha elimisiweyo, kangangokuba kwafa ebantwini ukususela kwaDan ukusa eBher-shebha amashumi asixhenxe amawaka abantu.
16  Yaza ingelosi yolulela isandla sayo ngaseYerusalem ukuze iyonakalise; yaye uYehova wazisola ngentlekele leyo, waza ke wathi kwingelosi leyo yayisonakalisa ebantwini: “Kwanele! Sithobe ngoku isandla sakho.” Ingelosi leyo kaYehova yayikufuphi nesanda sika-Arawuna umYebhusi.
17  Waza wathi uDavide kuYehova, xa wabona ingelosi eyayixabela abantu, ewe, wathi: “Yabona, ndim owonileyo yaye ndim owenze ububi; kodwa ezi zimvu—zenze ntoni na? Khawuncede, isandla sakho masibe phezu kwam naphezu kwendlu kabawo.”
18  Kamva wangena uGadi kuDavide ngaloo mini waza wathi kuye: “Nyuka, ummisele uYehova isibingelelo esandeni sika-Arawuna umYebhusi.”
19  Waza wenyuka uDavide ngokwelizwi likaGadi, ngokoko uYehova wayekuyalele.
20  Xa uArawuna wakhangela phantsi waza wabona ukumkani nabakhonzi bakhe bedlula ngakuye, kwaoko uArawuna waphuma waza waqubuda kukumkani ebhekise ubuso bakhe emhlabeni.
21  Wandula ke uArawuna wathi: “Kutheni na ukuze inkosi yam ukumkani ize kumkhonzi wayo?” Wathi yena uDavide: “Ukuza kuthenga kuwe isanda sokwakhela uYehova isibingelelo, ukuze simiswe isibetho ebantwini.”
22  Kodwa uArawuna wathi kuDavide: “Mayisithabathe inkosi yam ukumkani ize inikele okulungileyo emehlweni ayo. Khawubone iinkomo zomnikelo otshiswayo nesileyi sokubhula nezixhobo zeenkomo zokuba ziinkuni.
23  Yonk’ into, kumkani, uArawuna uyinika ukumkani.” Waza uArawuna wahlabela mgama wathi kukumkani: “Ngamana uYehova uThixo wakho angabonisa ukukholiswa nguwe.”
24  Noko ke, ukumkani wathi kuArawuna: “Hayi, kodwa nakanjani na ndiya kusithenga kuwe ngexabiso; yaye andiyi kunikela mibingelelo etshiswayo kuYehova uThixo wam ngaphandle kweendleko.” Ngako oko uDavide wathenga isanda neenkomo ezo ngeeshekele zesilivere ezingamashumi amahlanu.
25  UDavide wamakhela uYehova isibingelelo apho waza wanikela imibingelelo etshiswayo nemibingelelo yobudlelane, yaye uYehova wasabela akubongozwa ngenxa yelizwe, kangangokuba sanqunyanyiswa isibetho kuSirayeli.
5  Ekuhambeni kwexesha zonke izizwe zakwaSirayeli zeza kuDavide eHebron zaza zathi: “Khangela! Thina silithambo lakho nenyama yakho.
2  Kokubini izolo nangaphambili ngoxa uSawule wayengukumkani phezu kwethu, nguwe owawukhupha nowawungenisa uSirayeli. NoYehova wathi kuwe, ‘Wena uya kwalusa abantu bam amaSirayeli, yaye wena uya kuba yinkokeli kaSirayeli.’”
3  Ngoko onke amadoda amakhulu akwaSirayeli eza kukumkani eHebron, waza uKumkani uDavide wenza umnqophiso kunye nawo eHebron phambi koYehova; emva koko amthambisa uDavide njengokumkani phezu koSirayeli.
4  UDavide wayeneminyaka engamashumi amathathu ubudala ukuba ngukumkani kwakhe. Walawula njengokumkani kangangeminyaka engamashumi amane.
5  EHebron walawula njengokumkani phezu koYuda kangangeminyaka esixhenxe neenyanga ezintandathu; yaye eYerusalem walawula njengokumkani kangangeminyaka engamashumi amathathu anesithathu phezu koSirayeli wonke noYuda.
6  Ngenxa yoko ukumkani namadoda akhe baya eYerusalem nxamnye namaYebhusi angabemi belo lizwe, baza bona bathi kuDavide: “Akusayi kungena apha, kodwa iimfama neziqhwala ngokuqinisekileyo ziya kukugxotha,” becinga oku: “UDavide akasayi kungena apha.”
7  Noko kunjalo, uDavide walithimba igwiba leZiyon, oko kukuthi, isiXeko sikaDavide.
8  Ngoko uDavide wathi ngaloo mini: “Nabani na oxabela amaYebhusi, makahambe ngembobo yamanzi, aye kuhlangabezana neziqhwala neemfama, ezithiyekileyo emphefumlweni kaDavide!” Kungenxa yoko le nto bathi: “Lowo uyimfama nosisiqhwala abayi kungena endlwini.”
9  Yaye uDavide wahlala apho kwigwiba, yaye labizwa ngokuba sisiXeko sikaDavide; waza uDavide wakha macala onke esusela eSigangeni nangaphakathi.
10  Ngaloo ndlela uDavide waya esiba mkhulu ngokuba mkhulu, noYehova uTHIXO wemikhosi wayenaye.
11  Waza uHiram ukumkani waseTire wathumela abathunywa kuDavide, kwanemithi yomsedare nabo basebenza ngemithi nabo basebenza ngamatye eendonga, baza bamakhela indlu uDavide.
12  Yaye uDavide wazi ukuba uYehova ummisele ngokuqinileyo njengokumkani phezu koSirayeli nokuba wayebuphakamisile ubukumkani bakhe ngenxa yabantu bakhe amaSirayeli.
13  Ngelo thuba, uDavide waqhubeka ethabatha amashweshwe nabafazi abangakumbi eYerusalem emva kokufika kwakhe evela eHebron; yaye uDavide waqhubeka ezalelwa oonyana abangakumbi neentombi.
14  Ngawo la amagama abo wabazalelwa eYerusalem: uShamuwa noShobhabhi noNatan noSolomon,
15  noIbhare noElishuwa noNefege noYafiya,
16  noElishama noEliyada noElifelete.
17  Yaye amaFilisti eva ukuba babemthambisile uDavide njengokumkani phezu koSirayeli. Onke ke amaFilisti enyuka eze kufuna uDavide. Akuva ngako uDavide, wehla ke waya kwindawo ekunzima ukuyifikelela.
18  Yaye amaFilisti eza aza ahambahamba entilini yamaRefa.
19  UDavide wabuza kuYehova, esithi: “Ndinyuke na nxamnye namaFilisti? Uya kuwanikela na esandleni sam?” Wathi uYehova kuDavide: “Nyuka, kuba nakanjani na ndiya kuwanikela amaFilisti esandleni sakho.”
20  Ngoko uDavide weza eBhahali-peratsim, yaye uDavide wawaxabela apho. Wathi yena: “UYehova uzityhobozele iintshaba zam phambi kwam, njengokutyhoboza kwamanzi.” Kungenxa yoko le nto wabiza igama laloo ndawo ngokuba yiBhahali-peratsim.
21  Azishiya apho izithixo zawo, waza ke uDavide namadoda akhe bazithabatha bemka nazo.
22  Kamva enyuka kwakhona amaFilisti aza ahambahamba entilini yamaRefa.
23  UDavide wabuza kuYehova, kodwa yena wathi: “Uze ungenyuki. Jikela emva kwawo, uze ke ufike kuwo ngaphambi kwamatyholo emibhaka.
24  Yaye kothi, ekuveni kwakho isandi sokumatsha kumphezulu wamatyholo emibhaka, ngelo xesha wenze ngokuzimisela, ngenxa yokuba ngelo xesha uYehova uya kube ephumile phambi kwakho ukuya kuxabela iqela lamaFilisti.”
25  Ngako oko uDavide wenza ngaloo ndlela, kanye njengoko uYehova wayemyalele, wawaxabela amaFilisti ukususela eGebha ukuya kufikelela eGezere.
15  Kwathi ke emva kwezo zinto uAbhisalom wazenzela inqwelo, inamahashe namadoda angamashumi amahlanu abaleka phambi kwakhe.
2  Wavuka ke ekuseni uAbhisalom waza wema ecaleni kwendlela eya esangweni. Bekuthi ke, xa nayiphi na indoda ithe yanetyala eliziswa kukumkani ukuze agwebe, andule ke uAbhisalom ayibize aze athi: “Uvela kwesiphi na isixeko?” ize yona ithi: “Umkhonzi wakho uvela kwesinye sezizwe zakwaSirayeli.”
3  Ubeye athi ke uAbhisalom kuyo: “Yabona, imibandela le yakho ilungile yaye ithe tye; kodwa akukho bani uyichophelayo kwakumkani.”
4  Aze uAbhisalom ahlabele mgama athi: “Owu ukuba nje bendimiselwe ndangumgwebi elizweni, ukuba wonke umntu onetyala okanye umgwebo eze kum! Ngokuqinisekileyo ke bendiya kumenzela okusesikweni.”
5  Kwakusithi kwakusondela umntu ukuze aqubude kuye, yena olule isandla sakhe ambambe aze amange.
6  Wenza into enjengale uAbhisalom kuwo onke amaSirayeli awayefika ukuze agwetyelwe kwakumkani; waza uAbhisalom wamana eziba iintliziyo zamadoda akwaSirayeli.
7  Kwathi ke ekupheleni kweminyaka engamashumi amane wathi uAbhisalom kukumkani: “Makhe ndihambe, ndiyacela, ndiye eHebron ndize ndifezekise isibhambathiso sam esinzulu endasenzayo kuYehova.
8  Kuba umkhonzi wakho wenza isibhambathiso esinzulu xa ndandihlala eGeshure eSiriya, esithi, ‘Ukuba uYehova nakanjani na angandibuyisela eYerusalem, ndimele nam ndinikele inkonzo kuYehova.’”
9  Ngoko ukumkani wathi kuye: “Hamba useluxolweni.” Wesuka ke yena waya eHebron.
10  Ke kaloku uAbhisalom wathumela iintlola kuzo zonke izizwe zakwaSirayeli, esithi: “Kamsinya nakuva isandi sesigodlo, nimele nithi, ‘UAbhisalom uye waba ngukumkani eHebron!’”
11  Ke kaloku kwakuhambe noAbhisalom amadoda angamakhulu amabini esuka eYerusalem, ebiziwe aza ahamba engarhaneli nto, yaye ayengazi nanye into.
12  Ngokubhekele phaya, xa wanikela imibingelelo, uAbhisalom wathumela wabiza uAhitofele umGilo, umcebisi kaDavide, esixekweni sakowabo iGilo. Kwaye laya lisomelela ngakumbi iyelenqe, nabantu baqhubeka besanda kuAbhisalom.
13  Ekuhambeni kwexesha kwafika ozisa udaba kuDavide, esithi: “Intliziyo yamadoda akwaSirayeli isemva kuka-Abhisalom.”
14  Kwaoko wathi uDavide kubo bonke abakhonzi bakhe ababenaye eYerusalem: “Sukumani, masibaleke simke; kuba akuyi kubakho kusinda kuthi ngenxa ka-Abhisalom! Hambani ngokukhawuleza, ngokoyikela ukuba usenokukhawuleza ukuze okunene asifumane aze asihlisele okubi nesixeko asixabele ngohlangothi lwekrele!”
15  Bathi abakhonzi bokumkani kukumkani: “Ngako konke oko inkosi yam ukumkani isenokukunyula, naba abakhonzi bakho.”
16  Ngoko ukumkani waphuma nendlu yakhe yonke ezinyaweni zakhe, waza ukumkani washiya abafazi abalishumi, amashweshwe, ukuba anyamekele indlu.
17  Waphuma ke ukumkani nabo bonke abantu ezinyaweni zakhe; bema eBhete-meraki.
18  Bonke abakhonzi bakhe bawela ecaleni kwakhe; kwaye onke amaKereti nawo onke amaPeleti nawo onke amaGati, amadoda angamakhulu amathandathu awayemlandela ukusuka eGati, awela phambi kobuso bukakumkani.
19  Wandula ke ukumkani wathi kuItayi umGati: “Kutheni na ukuba nawe uhambe nathi? Buya uze uhlale nokumkani; kuba wena ungowasemzini yaye, ngapha koko, ubhacile endaweni yakho.
20  Ufike izolo eli, ndikubhadulise na nathi namhlanje, uhambe xa ndisiya naphi na apho ndiya khona? Buya, ubuyise nabantakwenu, [yaye ngamana uYehova angakubonakalisela] ububele bothando nokukholoseka!”
21  Kodwa uItayi wamphendula ukumkani waza wathi: “Ephila nje uYehova nenkosi yam ukumkani iphila nje, kwindawo esenokuthi ibe kuyo inkosi yam ukumkani, nokuba kusekufeni nokuba kusebomini, uya kuba lapho umkhonzi wakho!”
22  Wathi ke uDavide kuItayi: “Hamba uze uwele.” Ngoko wawela uItayi umGati, nawo onke amadoda akhe nabantwana bakhe bonke ababenaye.
23  Bonke abantu belizwe babelila ngelizwi elikhulu, yaye bonke abantu babewela, nokumkani wayemi ngasentlanjeni yeKidron, kwaye bonke abantu babewela ngendlela evulekileyo eya entlango.
24  NoTsadoki wayelapha yaye bonke abaLevi babekunye naye bethwele ityeya yomnqophiso kaTHIXO oyinyaniso; yaye bayibeka phantsi ityeya yomnqophiso kaTHIXO oyinyaniso ngakuAbhiyatare bada bonke abantu bagqiba ukuwela besuka esixekweni.
25  Kodwa ukumkani wathi kuTsadoki: “Yibuyisele esixekweni ityeya kaTHIXO oyinyaniso. Ukuba ndithe ndakholeka emehlweni kaYehova, ngokuqinisekileyo uya kundibuyisa aze andibonise yona nendawo yayo yokuhlala.
26  Kodwa ukuba angathi, ‘Andiyoliswanga nguwe,’ ndim lo, makenze kum kanye njengoko kulungile emehlweni akhe.”
27  Waza ukumkani wahlabela mgama wathi kuTsadoki umbingeleli: “Wena uyimboni, akunjalo? Buyela esixekweni ngoxolo, kwanoAhimahatse unyana wakho noYonatan unyana ka-Abhiyatare, oonyana benu bobabini, kunye nani.
28  Khawubone, ndizilazila ngasemazibukweni asentlango kude kufike ilizwi elivela kuni lokundazisa.”
29  Ngako oko uTsadoki noAbhiyatare bayibuyisela ityeya kaTHIXO oyinyaniso eYerusalem, baza baqhubeka behlala apho.
30  UDavide wayenyuka eqhineni leMinquma, elila njengoko wayenyuka, egqubuthele intloko; kwaye wayehamba enganxibanga nto ezinyaweni, nabo bonke abantu ababenaye bagqubuthela elowo intloko yakhe, yaye benyuka belila ukunyuka kwabo.
31  Kwanikelwa ingxelo kuDavide, kwathiwa: “NoAhitofele uphakathi kwabo benza iyelenqe noAbhisalom.” Wathi ke uDavide: “Liguqulele ekubeni bubudenge, ndiyacela, Yehova, icebo lika-Ahitofele!”
32  Kwathi ke akufika uDavide eluchochoyini apho babedla ngokuqubuda khona abantu kuThixo, wayelapha uHushayi umArki emhlangabezile, umwunduzo wakhe ewukrazulile nasentloko enothuli.
33  Noko ke, uDavide wathi kuye: “Ukuba okunene uthe wawela nam, ngokuqinisekileyo ke ubuya kuba ngumthwalo kum.
34  Kodwa ukuba ubuyela esixekweni uze okunene uthi kuAbhisalom, ‘Ndingumkhonzi wakho,  Kumkani. Ndandifudula ndingumkhonzi kayihlo, mna kanye ngelo xesha, kodwa ngoku mna kanye ndingumkhonzi wakho,’ uze ke unditshitshisele icebo lika-Ahitofele.
35  Abanawe na apho uTsadoki noAbhiyatare ababingeleli? Kothi ke yonk’ into onokuthi uyive endlwini kakumkani uyixelele uTsadoki noAbhiyatare ababingeleli.
36  Khangela! Balapho kunye nabo oonyana babo bobabini, uAhimahatse kaTsadoki noYonatan oka-Abhiyatare; yaye ngabo nize nindithumelele yonk’ into eninokuthi niyive.”
37  Ngoko uHushayi, iqabane likaDavide, wangena esixekweni. Ke yena uAbhisalom, wangena eYerusalem.
20  Ke kaloku kwakukho apho indoda elitshivela, egama linguShebha, unyana kaBhikeri umBhenjamin; yaye yavuthela isigodlo yaza yathi: “Thina asinasabelo kuDavide, singenalo nalifa kunyana kaYese. Wonk’ ubani makaye koothixo bakhe, Sirayeli!”
2  Onke ke amadoda akwaSirayeli enyuka emka ekulandeleni uDavide alandela uShebha unyana kaBhikeri; kodwa ke wona amadoda akwaYuda, anamathela kukumkani wawo ukususela eYordan ukusa eYerusalem.
3  Ekugqibeleni uDavide weza endlwini yakhe eYerusalem. Wandula ke ukumkani wathabatha abafazi abalishumi, amashweshwe awayewashiye ngasemva ukuba anyamekele indlu, waza wabafaka endlwini yokuvalelwa, kodwa waqhubeka ebabonelela ngokutya. Yaye akazange abe nazintlobano zokwazana konke nabo, kodwa baqhubeka bevalelwe mba kwada kwayimini yokufa kwabo, bengabahlolokazi abanendoda ephilayo.
4  Ke kaloku ukumkani wathi kuAmasa: “Bizela ndawonye kum amadoda akwaYuda kwisithuba semihla emithathu, nawe uze ume apha.”
5  Ngoko waya uAmasa wabizela ndawonye uYuda; kodwa wafika emva kwexesha elimisiweyo awayemiselwe lona.
6  Wandula ke uDavide wathi kuAbhishayi: “Ke kaloku uShebha unyana kaBhikeri uya kuba mbi ngakumbi kunoAbhisalom. Wena ngokwakho thabatha abakhonzi benkosi yakho uze umsukele, ukuze okunene angazifumaneli izixeko ezinqatyisiweyo aze abaleke phambi kwamehlo ethu.”
7  Ngako oko amadoda kaYowabhi namaKereti namaPeleti nawo onke amadoda anamandla aphuma emva kwakhe; yaye baphuma ke eYerusalem besukela uShebha unyana kaBhikeri.
8  Babekufuphi nelitye elikhulu eliseGibheyon, waza uAmasa wabahlangabeza. Ke kaloku uYowabhi wayebhinqile, ambethe nesambatho; yaye wayebhinqe nekrele esinqeni sakhe, lisesingxotyeni salo. Naye waphuma, laza ke lona lawa.
9  Waza uYowabhi wathi kuAmasa: “Kusekuhle na kuwe, mzalwana wam?” Wandula ke uYowabhi wambamba uAmasa ngeendevu ngesandla sokunene khon’ ukuze amange.
10  Ke yena uAmasa, wayengalilumkelanga ikrele elalisesandleni sikaYowabhi; ngokokuze amhlabe ngalo esiswini, aza amathumbu akhe aphalala emhlabeni, yaye akuzange kufuneke nokuba enze kwakhona kuye. Waba ke uyafa. Waza uYowabhi noAbhishayi umntakwabo basukela uShebha unyana kaBhikeri.
11  Uthile kubafana bakaYowabhi wema phezu kwakhe waza wathi: “Nabani na oyolisiweyo nguYowabhi naye nabani na ongokaDavide, makalandele uYowabhi!”
12  Ngalo lonke elo thuba uAmasa wayetyikatyikeka egazini phakathi kuhola wendlela. Xa indoda leyo yabona ukuba bonke abantu bame ngxi, yandula ke yamsusa uAmasa kuhola wendlela yamsa endle. Ekugqibeleni yaphosa isambatho phezu kwakhe, njengoko yabonayo ukuba wonk’ ubani ofika kuye ebesima ngxi.
13  Kamsinya nje akumshenxisa kuhola wendlela, ndoda nganye yadlula apho ilandela uYowabhi ukusukela uShebha unyana kaBhikeri.
14  Wadlula ke uShebha kuzo zonke izizwe zakwaSirayeli waya eAbheli yaseBhete-mahaka. Ke bona bonke abakwaBhikeri, bahlanganisana ndawonye baza nabo bangena emva kwakhe.
15  Bafika ke, bamngqinga eAbheli yaseBhete-mahaka baza basibiyela isixeko ngongqameko lokungqinga, njengoko sasimi phakathi kongqameko. Yaye bonke abantu ababenoYowabhi babelusingela phantsi udonga, ukuze baluphose phantsi.
16  Waza umfazi osisilumko wamemeza esesixekweni wathi: “Phulaphulani, phulaphulani! Khanithi kuYowabhi, ‘Sondela apha, uze undivumele ndithethe kuwe.’”
17  Ngoko yena wasondela kuye, waza umfazi lowo ke wathi: “UnguYowabhi na?” wathi yena: “Ndinguye.” Wathi kuye: “Phulaphula amazwi ekhobokazana lakho.” Ephendula wathi: “Ndiphulaphule.”
18  Waza yena wahlabela mgama wathi: “Babefudula bethetha kumaxesha angaphambili, besithi, ‘Mababuze eAbheli, yaye ngokuqinisekileyo ngaloo ndlela yayiba iphelile imbambano.’
19  Ndimela abaseluxolweni nabathembekileyo kwaSirayeli. Ufuna ukubulala isixeko nonina kaSirayeli. Kutheni na ufuna ukuliginya liphele ilifa likaYehova?”
20  UYowabhi waphendula waza wathi: “Makube lee kum ukuba ndingaginya kuphele nokuba ndingonakalisa.
21  Umbandela lo awumanga ngaloo ndlela, kodwa indoda evela kummandla weentaba wakwaEfrayim, egama linguShebha unyana kaBhikeri, iphakamisele uKumkani uDavide isandla. Nina, ndinikeni yona yodwa, yaye ndiza kumka kwesi sixeko.” Wandula ke umfazi lowo wathi kuYowabhi: “Khangela! Intloko yayo iya kuphoswa kuwe phezu kodonga!”
22  Kwaoko umfazi lowo waya ngobulumko bakhe kubantu bonke, baza bayinqumla intloko kaShebha unyana kaBhikeri, bayiphosa kuYowabhi. Ke yena wavuthela isigodlo, baza ngoko bachithachitheka bemka kuso isixeko, ngamnye waya ekhayeni lakhe; uYowabhi yena wabuyela eYerusalem kukumkani.
23  Ke uYowabhi wayephezu komkhosi wonke wakwaSirayeli; uBhenaya unyana kaYehoyada wayephezu kwamaKereti naphezu kwamaPeleti.
24  Yaye uAdoram wayephezu kwabo babhaliselwe ukusebenza ngokuqhutywa ngebhaxa; uYehoshafati unyana ka-Ahiludi wayegcina ingxelo.
25  Kwaye uSheva wayengunobhala, uTsadoki noAbhiyatare babengababingeleli.
26  NoIra umYayire waba ngumbingeleli kaDavide.
1  Kwathi ke emva kokufa kukaSawule, xa noDavide wayebuyile ekuxabeleni ama-Amaleki, uDavide waqhubeka ehlala eTsikelage iintsuku ezimbini.
2  Kwathi ke ngomhla wesithathu, khangela! kwakusiza indoda evela enkampini, kuSawule, zikrazukile iingubo zayo nasentloko inothuli; kwathi yakufika kuDavide, kwaoko yawa phantsi emhlabeni yaza yaqubuda.
3  Wathi ke uDavide kuyo: “Uvela phi na?” ukuze nje yona ithi kuye: “Ndibaleke enkampini yakwaSirayeli.”
4  Waza uDavide wahlabela mgama wathi kuyo: “Kube njani? Khawuncede undixelele.” Yathi yona: “Abantu basabile edabini nabaninzi ebantwini bawile kangangokuba bafile, kwanoSawule noYonatan unyana wakhe bafile.”
5  Wandula ke uDavide wathi kumfana owayemxelela: “Wazi njani ngokwenene ukuba uSawule ufile kwanoYonatan unyana wakhe?”
6  Umfana owayemxelela wathi: “Kwenzeke ngokungalindelekanga ukuba ndibe seNtabeni yeGilbhowa, yaye wayelapho uSawule ezixhase ngomkhonto wakhe; yaye, khangela! abaqhubi beenqwelo nabamahashe babemfumene.
7  Wathi akujika waza wandibona, wandula ke wandibiza, ndaza ndathi, ‘Ndim lo!’
8  Yena waqhubeka wathi kum, ‘Ungubani na?’ mna ke ndathi kuye, ‘NdingumAmaleki.’
9  Wandula ke wathi, ‘Nceda, khawume phezu kwam uze ngokuqinisekileyo undibulale, kuba ndibanjwe yinkantsi, ngenxa yokuba wonke umphefumlo wam usekum.’
10  Ngoko ndema phezu kwakhe ndaza ngokuqinisekileyo ndambulala, kuba bendisazi ukuba akanakuphila emva kokuwa kwakhe. Ndandula ke ndathabatha isithsaba esibe sisentlokweni yakhe nesacholo esibe sisengalweni yakhe, ukuze ndizizise apha enkosini yam.”
11  UDavide wabamba izambatho zakhe waza wazikrazula, enjenjalo nawo onke amadoda awayekunye naye.
12  Benza ke isijwili balila baza bazila ukutya kwada kwangokuhlwa ngenxa kaSawule nangenxa kaYonatan unyana wakhe nangenxa yabantu bakaYehova nangenxa yendlu kaSirayeli, ngenxa yokuba babewile ngekrele.
13  Ke kaloku uDavide wathi kumfana owayemxelela: “Uvela phi na?” koku ke yena wathi: “Ndingunyana womphambukeli, umAmaleki.”
14  Wandula ke uDavide wathi kuye: “Kwenzeke njani na ukuba ungoyiki ukolula isandla sakho wonakalise othanjisiweyo kaYehova?”
15  UDavide ke wabiza omnye wabafana waza wathi: “Sondela. Mbethe.” Yena ke wamxabela ngokokuze afe.
16  Wandula ke wathi uDavide kuye: “Ityala legazi lakho malibe phezu kwentloko yakho, ngenxa yokuba umlomo wakho uye wangqina nxamnye nawe, usithi, ‘Mna ngokwam ngokuqinisekileyo ndimbulele othanjisiweyo kaYehova.’”
17  UDavide ke wenza esi simbonono ngenxa kaSawule noYonatan unyana wakhe
18  waza wathi oonyana bakaYuda bafanele bafundiswe “ISaphetha.” Khangela! Sibhaliwe encwadini kaYashare:
19  “Ubuhle, Sirayeli, bubulewe kwiindawo zakho eziphakamileyo.Hayi indlela awe ngayo amadoda anamandla!
20  Musani ukukuxela eGati;Ningakwazisi ezitratweni zeAshkelon,Ngokoyikela ukuba iintombi zamaFilisti zisenokuba nemihlali,Ngokoyikela ukuba iintombi zabantu abangalukanga zisenokugcoba.
21  Nina zintaba zaseGilbhowa, makungabikho mbethe, kungabikho mvula phezu kwenu, kungabikho namasimi eminikelo engcwele;Ngenxa yokuba apho kwangcoliselwa khona ikhaka labanamandla,Ikhaka likaSawule, khon’ ukuze kungabikho bani uthanjiswe ngeoli.
22  Egazini lababuleweyo, nasemanqatheni abo banamandla,Isaphetha sikaYonatan besingajiki,Nekrele likaSawule belingabuyi lingaphumelelanga.
23  USawule noYonatan, abathandekayo nabahle ebudeni bobomi babo,Nasekufeni kwabo abahlulwanga.Babekhawuleza ngakumbi kuneenkozi,Babenamandla ngakumbi kuneengonyama.
24  Nina zintombi zakwaSirayeli, mlileleni uSawule,Owanambesa ezingqombela ngobuyokoyoko,Owafaka izihombo zegolide kwizinxibo zenu.
25  Hayi indlela abawe ngayo abanamandla phakathi edabini!UYonatan ubulawelwe kwiindawo zakho eziphakamileyo!
26  Ndibandezelekile ngenxa yakho, mntakwethu Yonatan,Ubuthandeka kakhulu kum.Uthando lwakho belumangalisa ngakumbi kum kunothando lwabafazi.
27  Hayi ukuwa kwabo banamandlaNezixhobo zemfazwe zatshabalala!”
2  Kwathi ke emva koko uDavide wabuza kuYehova, esithi: “Ndinyuke na ndiye kwesinye sezixeko zakwaYuda?” UYehova wathi kuye: “Nyuka.” Waza uDavide wahlabela mgama wathi: “Ndinyuke ndiye phi na?” Wathi ke yena: “EHebron.”
2  Ngako oko uDavide wenyuka waya khona nabafazi bakhe bobabini, uAhinowam umYizerelikazi noAbhigali umfazi kaNabhali umKarmele.
3  Namadoda awayekunye naye uDavide wawanyusa, yayileyo nendlu yayo; yaye ahlala kwizixeko ezikummandla waseHebron.
4  Andula ke eza amadoda akwaYuda aza amthambisa uDavide apho njengokumkani phezu kwendlu kaYuda. Amxelela uDavide, esithi: “Amadoda aseYabheshe-giliyadi ngawo awamngcwabayo uSawule.”
5  Ngoko ke uDavide wathumela abathunywa kumadoda aseYabheshe-giliyadi waza wathi kuwo: “Ngamana ningasikelelwa nguYehova, ngenxa yokuba nayenzela obu bubele bothando inkosi yenu, uSawule, ngokuthi nimngcwabe.
6  Ke kaloku ngamana uYehova angabonakalisa kuni ububele bothando nenkoloseko, yaye nam ndiya kubonakalisa kuni oku kulunga ngenxa yokuba niyenzile le nto.
7  Ke kaloku izandla zenu mazomelezeke nize nizingqine ningamadoda angamakroti, ngenxa yokuba ifile inkosi yenu uSawule, yaza yandim ke nethe indlu yakwaYuda yamthambisa njengokumkani phezu kwayo.”
8  Ke yena uAbhinere unyana kaNere intloko yomkhosi owawungokaSawule, wathabatha uIshe-bhosheti, unyana kaSawule, wamwezela eMahanayim,
9  waza wamenza ukumkani phezu kweGiliyadi nama-Ashure naseYizereli naphezu koEfrayim noBhenjamin naphezu koSirayeli, ewonke.
10  UIshe-bhosheti, unyana kaSawule, wayeneminyaka engamashumi amane ubudala ukuba ngukumkani kwakhe phezu koSirayeli, yaye walawula njengokumkani kangangeminyaka emibini. Yindlu kaYuda kuphela eyazingqina ingabalandeli bakaDavide.
11  Kwaye inani lemihla yokuba ngukumkani kukaDavide eHebron laba yiminyaka esixhenxe eneenyanga ezintandathu.
12  Ekuhambeni kwexesha uAbhinere unyana kaNere nabakhonzi baka-Ishe-bhosheti, unyana kaSawule, baphuma eMahanayim baya eGibheyon.
13  Ke yena uYowabhi unyana kaTseruya nabakhonzi bakaDavide, baphuma baza kamva bahlangana ndawonye ngasechibini laseGibheyon; bahlala ke, aba kweli cala lechibi nabaya kweliya icala lechibi.
14  Ekugqibeleni uAbhinere wathi kuYowabhi: “Abafana mabakhe basuke, bakhe balwe apha phambi kwethu.” Wathi uYowabhi: “Mabasuke.”
15  Besuka ke baza bawela ngokwenani, ishumi elinesibini labakwaBhenjamin nakwaIshe-bhosheti, unyana kaSawule, neshumi elinesibini kubakhonzi bakaDavide.
16  Baza babambana omnye nomnye ngentloko, nekrele lakhe ngamnye lasecaleni komnye, ngokokuze bawe phantsi kunye. Naloo ndawo ke yabizwa ngokuba yiHelekati-hatsurim, eseGibheyon.
17  Waba nzima ngokugqithileyo umlo ngaloo mini, yaye ekugqibeleni uAbhinere namadoda akwaSirayeli boyiswa phambi kwabakhonzi bakaDavide.
18  Ke kaloku babelapho oonyana abathathu bakaTseruya, uYowabhi noAbhishayi noAsaheli; ke uAsaheli wayenamendu ezinyaweni zakhe, njengelinye lamabhadi asendle.
19  Waza uAsaheli wamsukela uAbhinere, akatyekela ekuyeni ngasekunene okanye ngasekhohlo ekulandeleni uAbhinere.
20  Ekugqibeleni uAbhinere wakhangela emva kwakhe waza wathi: “Nguwe na lo, Asaheli?” yena ke wathi: “Ndim.”
21  Wathi ke uAbhinere kuye: “Tyeka uye ngasekunene kwakho okanye ngasekhohlo kwakho uzibambele omnye kubafana uze uzithabathele oko ukuhlubileyo kuye.” UAsaheli ke akafunanga kujika ekumlandeleni.
22  Ngoko kwakhona uAbhinere wathi kuAsaheli: “Phambuka ekundilandeleni. Kutheni na ukuba ndide ndikuxabele uwe emhlabeni? Ndingathini, ke, ukubuphakamisa ubuso bam kuYowabhi umntakwenu?”
23  Kodwa wala ukujika; waza uAbhinere wamhlaba ngoluthi lomkhonto esiswini, ngokokuze umkhonto uye kuphuma emhlana; wawa ke apho waza wafela apho wayekhona. Bonke abo babefika kwindawo awayewele kuyo uAsaheli waza wafa babesima ngxi.
24  UYowabhi noAbhishayi bamsukela uAbhinere. Ukutshona kwelanga bafika kwinduli yeAma, ephambi kweGiya endleleni eya entlango yaseGibheyon.
25  Noonyana bakaBhenjamin baqokelelana ndawonye emva kuka-Abhinere, baba liqela elinye baza bema phezulu kwinduli enye.
26  UAbhinere wamemeza kuYowabhi wathi: “Liza kudla ngokungapheliyo na ikrele? Akwazi na ngokwenene ukuba ekugqibeleni kuya kuvela ubukrakra? Kuya kude kube nini na, ke, phambi kokuba uthi ebantwini mababuye ekulandeleni abazalwana babo?”
27  Wathi ke uYowabhi: “Ephila nje uTHIXO oyinyaniso, ukuba ubungathethanga, ngoko ngebemke kwangokuya kwakusasa abantu, ngamnye ekulandeleni umzalwana wakhe.”
28  UYowabhi wavuthela isigodlo, yaye bema bonke abantu baza abaqhubeka besukela uSirayeli kwakhona, abaphinda ke balwe kwakhona.
29  Ke yena uAbhinere namadoda akhe, bahamba eArabha bonke obo busuku baza bawela iYordan, bacanda umfula uphela yaye ekugqibeleni bafika eMahanayim.
30  Ke yena uYowabhi, wabuya ekulandeleni uAbhinere waza waqala ukuqokelela ndawonye bonke abantu. Kubakhonzi bakaDavide ngamadoda alishumi elinethoba kunye noAsaheli ababengekho.
31  Ke abakhonzi bakaDavide babebaxabele abo bakwaBhenjamin namadoda ka-Abhinere—kwakufe amadoda angamakhulu amathathu anamashumi amathandathu.
32  Bamthwala ke uAsaheli baza bamngcwabela kwindawo yokungcwaba kayise, eseBhetelehem. Wandula ke uYowabhi namadoda akhe baqhubeka behamba ubusuku bonke, kwasa beseHebron.
3  Ke imfazwe phakathi kwendlu kaSawule nendlu kaDavide yaba yeyethuba elide; yaye uDavide waqhubeka esomelela ngakumbi, nendlu kaSawule yancipha ngakumbi nangakumbi.
2  Ngelo thuba, uDavide wazalelwa oonyana eHebron, yaye izibulo lakhe yaba nguAmnon ngoAhinowam umYizerelikazi.
3  Yaye owesibini yayinguKileyabhi ngoAbhigali umfazi kaNabhali umKarmele, owesithathu ke yayinguAbhisalom unyana kaMahaka intombi kaTalemayi ukumkani waseGeshure.
4  Owesine ke yayinguAdoniya unyana kaHagiti, yaye owesihlanu yayinguShefatiya unyana ka-Abhitali.
5  Kwaye owesithandathu yayinguItreyam ngoEgla, umfazi kaDavide. Aba ngabo wabazalelwayo uDavide eHebron.
6  Kwathi ke ngoxa kwakuqhubeka imfazwe phakathi kwendlu kaSawule nendlu kaDavide, uAbhinere yena ngokuqhubekayo wasiqinisa isikhundla sakhe endlwini kaSawule.
7  Ke kaloku uSawule wayeneshweshwe eligama linguRitspa, intombi ka-Aya. Kamva uIshe-bhosheti wathi kuAbhinere: “Kwakutheni na ukuze ube neentlobano zokwazana neshweshwe likabawo?”
8  Waza uAbhinere waba nomsindo kakhulu ngamazwi kaIshe-bhosheti waza wahlabela mgama wathi: “Ndiyintloko yenja yakwaYuda na? Namhlanje ndiyenzela ububele bothando indlu kaSawule uyihlo, abantakwabo nabahlobo bakhe bobuqu, yaye wena andikunikelanga esandleni sikaDavide; ukanti uyandiphendulisa ngesiphoso esiphathelele lo mfazi namhlanje.
9  Ngoko ngamana uThixo angenjenje kuAbhinere aze ongezelele ukwenjenjalo, ukuba, kanye njengoko uYehova wamfungelayo uDavide, leyo asiyondlela endiya kwenza ngayo kuye,
10  khon’ ukuze bususwe ubukumkani endlwini kaSawule nokuze kumiswe itrone kaDavide phezu koSirayeli naphezu koYuda ukususela kwaDan ukusa eBher-shebha.”
11  Ke yena wayengakwazi kuthetha lizwi lingakumbi ephendula uAbhinere ngenxa yokumoyika.
12  Ngako oko uAbhinere wathumela abathunywa kuDavide ngoko nangoko, esithi: “Lelikabani na ilizwe?” esongezelela ngokuthi: “Yenza umnqophiso nam, yaye, khangela! isandla sam siya kuba nawe ukuba aphethulelwe kwicala lakho uSirayeli ephela.”
13  Wathi yena: “Kulungile! Mna ndiya kuwenza nawe umnqophiso. Inye kuphela into endiyicelayo kuwe, ndisithi, ‘Akunakububona ubuso bam ngaphandle kokuba kuqala uzise uMikali, intombi kaSawule, xa uze kubona ubuso bam.’”
14  Ngokubhekele phaya, uDavide wathumela abathunywa kuIshe-bhosheti, unyana kaSawule, esithi: “Ndinike umfazi wam uMikali, endamgana ngekhulu lamajwabi amaFilisti.”
15  Ngoko uIshe-bhosheti wathumela waza wamthabatha kwindoda yakhe, uPaltiyeli unyana kaLayishe.
16  Kodwa indoda yakhe yahamba naye, ilila njengoko yayihamba emva kwakhe ukuya kufikelela eBhahurim. Wandula ke uAbhinere wathi kuyo: “Hamba, ubuye!” Yabuya ke yona.
17  Ngelo thuba uAbhinere wayenonxibelelwano namadoda amakhulu akwaSirayeli, esithi: “Kokubini izolo nangaphambili nazingqina nifuna uDavide njengokumkani phezu kwenu.
18  Yenzani ke, kuba uYehova ngokwakhe wathi kuDavide, ‘Ngesandla sikaDavide umkhonzi wam ndiya kubasindisa abantu bam amaSirayeli esandleni samaFilisti nasesandleni sazo zonke iintshaba zabo.’”
19  Wandula ke uAbhinere wathetha nasezindlebeni zikaBhenjamin, ekwathi emva koko uAbhinere waya kuthetha ezindlebeni zikaDavide eHebron konke oko kwakulungile emehlweni kaSirayeli nasemehlweni endlu yakwaBhenjamin iphela.
20  Akufika uAbhinere kuDavide eHebron, enamadoda angamashumi amabini, uDavide wenzela uAbhinere namadoda awayenaye itheko.
21  Wandula ke wathi uAbhinere kuDavide: “Mandisuke ndize ndihambe ndiye kuqokelela ndawonye uSirayeli wonke enkosini yam ukumkani, ukuze benze umnqophiso nawe, yaye wena ngokuqinisekileyo uya kuba ngukumkani phezu kwako konke oko umphefumlo wakho ukunqwenelayo.” Ngoko uDavide wamndulula uAbhinere, waza wangena endleleni yakhe exolile.
22  Abakhonzi bakaDavide noYowabhi babevela ekuhlaseleni, yaye babesiza nentabalala yamaxhoba. Ke yena uAbhinere, wayengekho kunye noDavide eHebron, kuba yena wayemndulule, naye ke wahamba exolile.
23  Wafika ke uYowabhi nomkhosi wonke awayenawo, baza bamxelela uYowabhi, bathi: “UAbhinere unyana kaNere ebeze kukumkani, yena ke umndulule, yaye uhamba exolile.”
24  Ngoko uYowabhi wangena kukumkani waza wathi: “Wenze ntoni na? Khangela! UAbhinere ebeze kuwe. Kutheni ukuze umndulule ngokokuze emke ngokunempumelelo?
25  Umazi kakuhle uAbhinere unyana kaNere, ukuba ebeze kukuqhatha nokuze akwazi ukuphuma kwakho nokungena kwakho nokuze azi yonk’ into oyenzayo.”
26  Waphuma ke uYowabhi kuDavide waza wathumela abathunywa emva kuka-Abhinere, baza ke bona bambuyisa equleni laseSira; uDavide yena wayengakwazi oko.
27  Xa uAbhinere wabuyela eHebron, uYowabhi ke wamthabathela bucala ngaphakathi kwesango ukuze athethe naye ngasese. Noko ke, wamhlaba esiswini, ngokokuze afe ngenxa yegazi lika-Asaheli umntakwabo.
28  Akuva ke ngako uDavide emva koko, kwaoko wathi: “Mna nobukumkani, ngokwembono kaYehova, simsulwa kude kuse kwixesha elingenammiselo etyaleni legazi ngoAbhinere unyana kaNere.
29  Ngamana lingawela phezu kwentloko kaYowabhi naphezu kwendlu kayise iphela, yaye makanganqunyulwa endlwini kaYowabhi umntu obhobhozayo okanye oneqhenqa okanye umntu osimelela ngentonga yokusonta okanye owa likrele okanye oswele isonka!”
30  Ke yena uYowabhi noAbhishayi umntakwabo, bambulala uAbhinere ngenxa yokuba wayembulele uAsaheli umntakwabo eGibheyon edabini.
31  Wandula ke uDavide wathi kuYowabhi nakubo bonke abantu ababekunye naye: “Krazulani izambatho zenu nize nibophe amarhonya nenze isijwili phambi koAbhinere.” KwanoKumkani uDavide wayehamba emva kwesingqengqelo eso.
32  Bamngcwabela ke eHebron uAbhinere; yaye ukumkani waliphakamisa ilizwi lakhe waza walila kwindawo angcwatyelwe kuyo uAbhinere, baza bonke abantu basuka balila.
33  Yaye wahlabela mgama ukumkani wenza isimbonono ngenxa ka-Abhinere, wathi: “Angafa njengokufa kwalowo ungenangqiqo na uAbhinere?
34  Izandla zakho bezingabotshwanga,Neenyawo zakho bezingafakwanga makhamandela obhedu.Uwe njengalowo uwa phambi koonyana bentswela-bulungisa.” Bonke abantu bamlilela kwakhona.
35  Kamva bonke abantu beza kunika uDavide isonka sentuthuzelo kwangaloo mini, kodwa uDavide wafunga, esithi: “Ngamana uThixo angenjenjalo kum aze ongezelele ukwenjenjalo, ukuba ndithe ndangcamla isonka okanye nantoni na lingekatshoni ilanga!”
36  Bonke abantu baphawula, yaye kwakulungile emehlweni abo. Njengayo yonk’ into awayeyenza ukumkani, kwakulungile emehlweni abo bonke abantu.
37  Kwaye bonke abantu noSirayeli wonke bazi ngaloo mini ukuba kwakungaphumi kukumkani ukubulawa kuka-Abhinere unyana kaNere.
38  Yaye ukumkani wahlabela mgama wathi kubakhonzi bakhe: “Anazi na ukuba kuwe inkosana nomntu omkhulu kwaSirayeli ngale mini?
39  Ke mna ndibuthathaka namhlanje nangona ndithanjiswe njengokumkani, yaye la madoda, oonyana bakaTseruya, aqatha kakhulu kum. Ngamana uYehova angambuyekeza umenzi wobubi ngokobubi bakhe.”
12  Waza uYehova wathumela uNatan kuDavide. Wafika ke yena kuye waza wathi kuye: “Kwakukho amadoda amabini awayekwisixeko esinye, enye isisityebi yaye enye iswele.
2  Le ndoda isisityebi yayineegusha neenkomo ezininzi kakhulu;
3  kodwa indoda esweleyo yayingenanto ngaphandle nje kwethokazi lemvu, elincinane, eyayilithengile. Yaligcina liphila, yaye lalikhula nayo kunye noonyana bayo, xa bebonke. Lalisidla eqhekezeni layo, kwaye lalisela endebeni yayo, lalilala esifubeni sayo, laba njengentombi kuyo.
4  Ethubeni kwafika undwendwe kule ndoda isisityebi, kodwa yayeka ukuthabatha kwezayo izimvu nezayo iinkomo ukuze ilungiselele umhambi lowo wayefike kuyo. Ngoko yathabatha ithokazi lemvu lendoda esweleyo yaza yalilungiselela indoda eyayifikele kuyo.”
5  Koku wavutha kakhulu umsindo kaDavide kwindoda leyo, kangangokuba wathi kuNatan: “Ephila nje uYehova, indoda eyenza oku ifanelwe kukufa!
6  Ke lona ithokazi lemvu ifanele ilibuyekeze ngamane, ngenxa yokuba yenze le nto nangenxa yokuba ingabanga namfesane.”
7  Wandula ke uNatan wathi kuDavide: “Wena ngokwakho uyiloo ndoda! Utsho uYehova uTHIXO kaSirayeli ukuthi, ‘Mna ndakuthambisa njengokumkani phezu koSirayeli, yaye mna ndakuhlangula esandleni sikaSawule.
8  Yaye ndavuma ukukunika indlu yenkosi yakho nabafazi benkosi yakho esifubeni sakho, nokukunika indlu kaSirayeli nendlu kaYuda. Kwaye ukuba oko bekunganelanga, bendithanda ukukongezelela izinto ezinjengezi kwakunye nezinye izinto.
9  Kutheni na ukuze ulidelele ilizwi likaYehova ngokwenza okubi emehlweni akhe? U-Uriya umHiti umxabele ngekrele, nomfazi wakhe umthabathile njengomfazi wakho, ibe yena umbulele ngekrele loonyana baka-Amoni.
10  Ke kaloku ikrele aliyi kumka endlwini yakho ukusa kwixesha elingenammiselo, ngenxa yokuba undidelile kangangokuba wathabatha umfazi kaUriya umHiti ukuze abe ngumfazi wakho.’
11  Utsho uYehova ukuthi, ‘Yabona, ndikuvelisela intlekele endlwini yakho; yaye ndiza kubathabatha abafazi bakho emehlweni akho ndize ndibanike idlelane lakho, yaye lona ngokuqinisekileyo liya kulala nabafazi bakho phambi kwelanga eli.
12  Ngoxa wena wenze emfihlekweni, mna ndiya kuyenza le nto phambi koSirayeli wonke naphambi kwelanga.’”
13  Ke kaloku uDavide wathi kuNatan: “Ndonile kuYehova.” Wathi ke uNatan kuDavide: “NoYehova uyasidlulisa isono sakho. Akuyi kufa.
14  Kwangokunjalo ke, ngenxa yokuba ngokungathandabuzekiyo uye wamphatha ngokungenantlonelo uYehova ngale nto, kwanonyana lowo, osandul’ ukumzalelwa, ngokuqinisekileyo uya kufa.”
15  Wandula ke uNatan waya endlwini yakhe. UYehova ke wambetha ngesibetho umntwana lowo umfazi kaUriya wayemzalele uDavide wagula.
16  UDavide ke wamfuna uTHIXO oyinyaniso ngenxa yenkwenkwe leyo, yaye uDavide waqhubeka ezila ukutya ngokungqongqo waza wangena wachitha ubusuku elele phantsi emhlabeni.
17  Ngoko amadoda amakhulu endlu yakhe ema phezu kwakhe ukuze amvuse emhlabeni, kodwa yena akavumanga waza akadla sonka kunye nawo.
18  Kwathi ke ngomhla wesixhenxe wafa umntwana. Yaye abakhonzi bakaDavide babesoyika ukumxelela ukuba umntwana ufile; kuba bathi: “Khangela! Ngoxa umntwana ebeqhubeka ephila sathetha kuye, yaye akazange aliphulaphule ilizwi lethu; singathini ngoko ukuthi kuye, ‘Umntwana ufile’? Ngokuqinisekileyo ke uya kuthi enze into embi.”
19  Xa uDavide wabona abakhonzi bakhe besebezelana, waqonda ukuba umntwana ufile. Ngoko uDavide wathi kubakhonzi bakhe: “Ufile na umntwana?” Bathi bona: “Ufile.”
20  Wandula ke waphakama uDavide, wahlamba, wazithambisa ngeoli, watshintsha iingubo zakhe zokwaleka waza waya endlwini kaYehova, waqubuda; emva koko waya endlwini yakhe waza wacela, baza ngokukhawuleza babeka isonka phambi kwakhe, wadla.
21  Ngenxa yoko abakhonzi bakhe bathi kuye: “Ithetha ntoni na le nto uyenzileyo? Ngoxa ebesaphila umntwana wazila ukutya waza walila; kwakamsinya nje akuba efile umntwana wesuka waza waqala ukudla isonka.”
22  Wathi yena: “Ngoxa umntwana ebesaphila ndazila ukutya ndaza ndalila, ngenxa yokuba ndazixelela oku, ‘Ngubani na owaziyo enoba uYehova angandibabala, aze ngokuqinisekileyo umntwana aphile?’
23  Efile nje kaloku, kutheni na ukuba ndibe ndisazila ukutya? Ndiyakwazi na ukumbuyisa kwakhona? Ndiya kuye mna, kodwa, yena ke, akayi kubuyela kum.”
24  Waza uDavide wamthuthuzela uBhatshebha umfazi wakhe. Ngokubhekele phaya, wangena kuye waza walala naye. Ekuhambeni kwexesha wazala unyana, yaye igama lakhe kwathiwa nguSolomon. NoYehova ngokwakhe wamthanda.
25  Ngoko wathumela ngoNatan umprofeti waza wabiza igama lakhe ngokuba nguYedidiya, ngenxa kaYehova.
26  UYowabhi ke waqhubeka esilwa neRabha yoonyana baka-Amoni waza wasithimba isixeko sobukumkani.
27  Ngoko uYowabhi wathumela abathunywa kuDavide waza wathi: “Ndilwile neRabha. Ndasithimba nesixeko samanzi.
28  Ke kaloku hlanganisa abantu abaseleyo uze umise inkampu nxamnye nesixeko eso, usithimbe ke; ukuze ingabi ndim othimba isixeko, ungabizwa nangegama lam.”
29  Ngako oko uDavide wabahlanganisa bonke abantu, waya eRabha waza walwa nayo wayithimba.
30  Wasithabatha nesithsaba sikaMalekam entlokweni yakhe, ubunzima baso babuyitalente yegolide, kunye namatye axabisekileyo; yaye saba sentlokweni kaDavide. Namaxhoba eso sixeko awaphuma nawo ayemaninzi kakhulu.
31  Abantu ababekuso, wabakhupha ukuze ababeke ematyeni okusarhela nakwizixhobo ezibukhali zentsimbi nasemazembeni entsimbi, yaye wabasebenzisa ekwenzeni izitena. Kwaye leyo yayiyindlela awenza ngayo kuzo zonke izixeko zoonyana baka-Amoni. Ekugqibeleni uDavide nabantu bonke babuyela eYerusalem.
