10  Ngoko wabiza abafundi bakhe abalishumi elinesibini waza wabanika igunya koomoya abangahlambulukanga, ukuze babakhuphe baze baphilise lonke uhlobo lwesifo nalo lonke uhlobo lobulwelwe.
2  Ngawo la amagama abapostile abalishumi elinesibini: Owokuqala, nguSimon, lowo ubizwa ngokuba nguPetros, noAndreya umntakwabo; noYakobi unyana kaZebhedi noYohane umntakwabo;
3  uFilipu noBhartolomeyu; uTomas noMateyu umqokeleli werhafu; uYakobi unyana ka-Alfeyu, noTadeyu;
4  uSimon umKananayi, noYudas Skariyoti, owathi kamva wamngcatsha.
5  Aba balishumi elinesibini uYesu wabathumela, ebanika le miyalelo: “Musani ukuya kwindlela yeentlanga, kwaye ningangeni kwisixeko samaSamariya;
6  kodwa, esikhundleni soko, yiyani ngokuqhubekayo kwizimvu ezilahlekileyo zendlu kaSirayeli.
7  Njengoko nihamba, shumayelani, nithi, ‘Ubukumkani bamazulu busondele.’
8  Philisani abantu abagulayo, vusani abantu abafileyo, hlambululani abaneqhenqa, khuphani iidemon. Namkele ngesisa, yiphani ngesisa.
9  Ningafumaneli iinxili zemibhinqo yenu igolide okanye isilivere okanye ubhedu,
10  okanye ingxowa yokutya yohambo, okanye izambatho zangaphantsi ezibini, okanye iimbadada okanye umsimelelo; kuba umsebénzi ufanelwe kukutya kwakhe.
11  “Nakusiphi isixeko okanye idolophana eningena kuyo, funisisani ukuba ngubani na ofanelekayo kuyo, nize nihlale apho de nimke.
12  Xa ningena endlwini, ze nibabulise abakuloo ndlu;
13  yaye ukuba indlu leyo iyafaneleka, uxolo eniyinqwenelela lona malube kuyo; kodwa ukuba ayifaneleki, uxolo lwenu malubuyele kuni.
14  Naphi na apho kungekho bani uningenisayo okanye uwaphulaphulayo amazwi enu, ekuphumeni kwenu kuloo ndlu okanye kweso sixeko vuthululani uthuli ezinyaweni zenu.
15  Inene ndithi kuni, Kuya kunyamezeleka ilizwe laseSodom neGomora ngeMini Yomgwebo kuneso sixeko.
16  “Khangelani! Ndinithuma njengezimvu phakathi kweengcuka; ngoko ke zingqineni nilumkile njengeenyoka ukanti nimsulwa njengamahobe.
17  Zilindeni ngokunxamnye nabantu; kuba baya kuninikela kwiinkundla zasekuhlaleni, yaye baya kunityakatya kwizindlu zabo zesikhungu.
18  Kaloku, niya kurholelwa phambi kweerhuluneli nookumkani ngenxa yam, ukuze kube bubungqina kubo nakwiintlanga.
19  Noko ke, xa beninikela, ningaxhaleli ukuba niya kuthetha njani na okanye ntoni na; kuba niya kuyinikwa ngelo lixa into eniya kuyithetha;
20  kuba asinini abathethayo, kodwa ngumoya kaYihlo othetha ngani.
21  Ngokubhekele phaya, umzalwana uya kunikela umzalwana ekufeni, noyise umntwana wakhe, nabantwana baya kuvukela abazali kwaye baya kubabulalisa.
22  Yaye niya kuthiywa ngabantu bonke ngenxa yegama lam; kodwa lowo uye wanyamezela kwasa ekupheleni ngulowo oya kusindiswa.
23  Xa benitshutshisa kwesinye isixeko, sabelani kwesinye; kuba inene ndithi kuni, anisayi kuze nisigqibe isiphaluka sezixeko zakwaSirayeli de uNyana womntu afike.
24  “Umfundi akakho ngaphezu komfundisi wakhe, nekhoboka alingaphezu kwenkosi yalo.
25  Kwanele ukuba umfundi abe njengomfundisi wakhe, nekhoboka libe njengenkosi yalo. Ukuba abantu babize umnini-ndlu ngokuthi nguBhelezebhubhe, kukangakanani na abaya kubiza abo bendlu yakhe ngolo hlobo?
26  Ngoko ke musani ukuboyika; kuba akukho nto igqutyuthelweyo ingayi kutyhileka, nemfihlelo engayi kwaziwa.
27  Oko ndinixelela kona ebumnyameni, kuthetheni ekukhanyeni; oko nikuva kusetyezwa, kushumayeleni phezu kwezindlu.
28  Kwaye ningaboyiki abo babulala umzimba kodwa bengenako ukubulala umphefumlo; kodwa kunoko yoyikani lowo unako ukutshabalalisa kokubini umphefumlo nomzimba eGehena.
29  Ngaba oongqatyana ababini abathengiswa ngengqekembe exabiso lincinane na? Kanti akukho namnye kubo oya kuwela emhlabeni ngaphandle kolwazi lukaYihlo.
30  Nina ke, kwaneenwele ezi zentloko yenu zibaliwe zonke.
31  Ngoko ke musani ukoyika: Nixabiseke ngaphezu koongqatyana abaninzi.
32  “Wonk’ ubani, ngoko, ovumayo ukuba umanyene nam phambi kwabantu, nam ndiza kuvuma ukuba ndimanyene naye phambi koBawo osemazulwini;
33  kodwa nabani na ondikhanyelayo phambi kwabantu, nam ndiza kumkhanyela phambi koBawo osemazulwini.
34  Musani ukucinga ukuba ndize kungenisa uxolo emhlabeni; ndize kungenisa, kungekhona uxolo, kodwa ikrele.
35  Kuba ndize kwahlukanisa indoda noyise, intombi nonina, umfazana noninazala.
36  Eneneni, iintshaba zomntu ziya kuba ngabantu bendlu yakhe.
37  Lowo unomsa omkhulu ngakumbi ngoyise okanye ngonina kunam akandifanele mna; nalowo unomsa kakhulu ngakumbi ngonyana okanye ngentombi kunam akandifanele mna.
38  Yaye nabani na ongasamkeliyo isibonda sakhe sentuthumbo aze alandele emva kwam akandifanele mna.
39  Lowo ufumana umphefumlo wakhe uya kulahlekelwa nguwo, nalowo ulahlekelwa ngumphefumlo wakhe ngenxa yam wowufumana.
40  “Lowo unamkelayo wamkela nam, yaye lowo wamkela mna wamkela nalowo wandithumayo.
41  Lowo wamkela umprofeti ngokuba engumprofeti uya kufumana umvuzo womprofeti, nalowo wamkela ilungisa ngokuba lililungisa uya kufumana umvuzo welungisa.
42  Kwaye nabani na onika omnye waba bancinane indebe yamanzi abandayo kuphela ukuba asele kuba engumfundi, inene ndithi kuni, akasayi kuze alahlekelwe ngumvuzo wakhe.”
4  Ngoko ke uYesu wakhokelelwa entlango ngumoya ukuba ahendwe nguMtyholi.
2  Emva kokuba ezile ukutya iimini ezingamashumi amane nobusuku obungamashumi amane, wandula ke walamba.
3  UMhendi weza waza wathi kuye: “Ukuba ungunyana kaThixo, yithi kula matye mawabe zizonka.”
4  Kodwa ekuphenduleni wathi: “Kubhaliwe kwathiwa, ‘Akaphili ngasonka sodwa umntu, uphila ngamazwi onke aphuma emlonyeni kaYehova.’”
5  Wandula ke uMtyholi wamthabatha wamsa esixekweni esingcwele, wammisa phezu koqoqo lwetempile
6  waza wathi kuye: “Ukuba ungunyana kaThixo, ziphose phantsi; kuba kubhaliwe kwathiwa, ‘Uya kuzinika umyalo ngawe iingelosi zakhe, zikuthwale ngezandla, ukuze ungabetheki nanini na ngonyawo lwakho elityeni.’”
7  UYesu wathi kuye: “Kwakhona kubhaliwe kwathiwa, ‘Uze ungamvavanyi uYehova uThixo wakho.’”
8  Kwakhona uMtyholi wamthabatha wamsa kwintaba ephakame ngokungaqhelekanga, waza wambonisa zonke izikumkani zehlabathi nozuko lwazo,
9  wathi kuye: “Zonke ezi zinto ndokunika ukuba uthe wawa phantsi wanqula kum.”
10  Ngoko uYesu wathi kuye: “Hamb’ umke, Sathana! Kuba kubhaliwe kwathiwa, ‘NguYehova uThixo wakho omele umnqule, yaye nguye yedwa omele unikele inkonzo engcwele kuye.’”
11  Wandula ke uMtyholi wamshiya, yaye, khangela! iingelosi zeza zaza zamlungiselela.
12  Ke kaloku akuva ukuba uYohane ubanjiwe, wemka waya eGalili.
13  Ngokubhekele phaya, akuba eyishiyile iNazarete, waya kuhlala eKapernahum ngaselwandle kwizithili zakwaZebhulon nakwaNafetali,
14  ukuze kuzaliseke oko kwathethwa ngoIsaya umprofeti, esithi:
15  “Owu lizwe lakwaZebhulon nawe lizwe lakwaNafetali, nina eningakwindlela yaselwandle, ngaphesheya kweYordan, Galili yeentlanga!
16  bantu ababehleli ebumnyameni, nibone ukukhanya okukhulu, nina bahleli kummandla wethunzi lokufa, nivelelwe kukukhanya.”
17  Ukususela ngelo xesha kuse phambili uYesu washumayela esithi: “Guqukani, kuba ubukumkani bamazulu busondele.”
18  Ehamba ecaleni kolwandle lwaseGalili wabona izalamane ezibini, uSimon obizwa ngokuba nguPetros noAndreya umntakwabo, zithoba umnatha wokuloba elwandle, kuba zazingabalobi.
19  Wathi kuzo: “Ndilandeleni, ndonenza abalobi babantu.”
20  Zayishiya kwaoko iminatha yazo, zamlandela.
21  Ehamba ukusuka apho wabona ezinye izalamane ezibini, uYakobi unyana kaZebhedi noYohane umntakwabo, zisesikhepheni noZebhedi uyise, zilungisa iminatha yazo, waza wazibiza.
22  Zasishiya kwaoko isikhephe noyise, zamlandela.
23  Wandula ke walijikeleza lonke elaseGalili, efundisa kwizindlu zabo zesikhungu, eshumayela iindaba ezilungileyo zobukumkani kwaye ephilisa lonke uhlobo lwesifo nalo lonke uhlobo lobulwelwe ebantwini.
24  Ingxelo engaye yaphuma yaya kulo lonke elaseSiriya; yaye bamzisela bonke abo babephatheke kakubi, bebandezeleke zizifo ezahlukahlukeneyo neentuthumbo, abaneedemon nabanesathuthwane nabantu abafe imizimba, waza wabaphilisa.
25  Ngenxa yoko izihlwele ezikhulu zamlandela zivela eGalili naseDekapoli naseYerusalem nakwelakwaYuda nangaphesheya kweYordan.
26  Ke kaloku akuwagqiba uYesu onke la mazwi, wathi kubafundi bakhe:
2  “Niyazi ukuba kwiintsuku ezimbini ukususela ngoku kuza kubakho ipasika, yaye uNyana womntu uza kunikelwa ukuba abethelelwe.”
3  Ngoko ababingeleli abaziintloko namadoda amakhulu abantu bahlanganisana ndawonye entendelezweni yombingeleli omkhulu owayebizwa ngokuba nguKayafa,
4  baza baceba ukumbamba uYesu ngobuqhophololo, bambulale.
5  Noko ke, baqhubeka besithi: “Kungekhona emthendelekweni, ukuze kungaveli isaqunge phakathi kwabantu.”
6  Ngoxa uYesu wayeseBhethani endlwini kaSimon owayeneqhenqa,
7  kweza kuye umfazi oneqhaga lealabhasta lineoli yobulawu exabiso likhulu, wamgalela ngayo entloko njengoko wayengqendeve etafileni.
8  Bakukubona oku abafundi bacaphuka baza bathi: “Yinkcitho yantoni na le?
9  Kuba ibinokuthengiswa ngexabiso elikhulu kuze kunikwe amahlwempu.”
10  Ekuqonda oku, uYesu wathi kubo: “Kutheni na nizama ukumenzela inkathazo nje lo mfazi? Kuba undenzele into entle.
11  Kuba amahlwempu nisoloko nikunye nawo, kodwa aniyi kusoloko ninam.
12  Kuba xa lo mfazi ebefaka le oli yobulawu emzimbeni wam, ebesenzela ukulungiselela ukungcwatywa kwam.
13  Inene ndithi kuni, Naphi na apho ezi ndaba zilungileyo zishunyayelwa khona kulo lonke ihlabathi, oko lo mfazi akwenzileyo kuya kuba yinto aya kukhunjulwa ngayo.”
14  Ngoko omnye wabalishumi elinesibini, lowo ubizwa ngokuthi nguYudas Skariyoti, waya kubabingeleli abaziintloko
15  waza wathi: “Niya kundinika ntoni ukuze ndimngcatshe kuni?” Bammisela amashumi amathathu amaqhosha esilivere.
16  Ukususela ngoko kuse phambili waqhubeka efuna ithuba elihle lokumngcatsha.
17  Ngomhla wokuqala wamaqebengwana angenagwele abafundi beza kuYesu, besithi: “Ufuna ukuba sikulungiselele phi ukuba udle ipasika?”
18  Wathi: “Yiyani esixekweni kuZibani-bani nize nithi kuye, UMfundisi uthi, ‘Ixesha lam elimisiweyo likufuphi; ndiza kubhiyozela ipasika nabafundi bam ekhayeni lakho.’”
19  Kwaye abafundi benza njengoko uYesu wayebayalele, yaye bazilungisa izinto zepasika.
20  Ke kaloku, kwakuhlwa, wangqendeva etafileni nabafundi abalishumi elinesibini.
21  Ngoxa babesidla, wathi: “Inene ndithi kuni, Omnye wenu uya kundingcatsha.”
22  Bebuhlungu kakhulu ngako oku, baqala ukuthi kuye bonke ngabanye: “Nkosi, asindim, akunjalo?”
23  Ekuphenduleni wathi: “Lowo uthi nkxu isandla sakhe kunye nam esityeni nguye oza kundingcatsha.
24  Enyanisweni, uNyana womntu uyemka, kanye njengokuba kubhaliwe ngaye, kodwa yeha loo mntu angcatshwa ngaye uNyana womntu! Ngekumlungele loo mntu ukuba wayengazange azalwe.”
25  Ephendula uYudas, owayesele eza kumngcatsha, wathi: “Asindim, akunjalo na, Rabhi?” Wathi kuye: “Nawe utsho.”
26  Njengoko babeqhubeka besidla, uYesu wathabatha isonka waza, emva kokucela intsikelelo, wasiqhekeza, wanika abafundi, wathi: “Thabathani, nidle. Oku kuthetha umzimba wam.”
27  Wathabatha nendebe waza, akuba ebulele, wayinika bona, esithi: “Selani kuyo, nonke;
28  kuba oku kuthetha ‘igazi lam lomnqophiso,’ eliza kuphalala ngenxa yabaninzi ukuze kuxolelwe izono.
29  Kodwa ndithi kuni, andisayi kuyisela le mveliso yomdiliya, ukususela ngoku, kude kube yiloo mini ndiyisela nani intsha ebukumkanini bukaBawo.”
30  Ekugqibeleni, emva kokuvuma iindumiso, baphuma baya eNtabeni yemiNquma.
31  Ngoko uYesu wathi kubo: “Nonke niya kukhubeka ngam ngobu busuku, kuba kubhaliwe kwathiwa, ‘Ndiza kumbetha umalusi, yaye izimvu zomhlambi ziya kuchithachithwa.’
32  Kodwa emva kokuba ndivusiwe, ndiza kuhamba phambi kwenu ndiye eGalili.”
33  Kodwa uPetros waphendula wathi kuye: “Nangona bonke abanye beya kukhubeka ngawe, andisayi kuze ndikhubeke!”
34  UYesu wathi kuye: “Inene ndithi kuwe, Ngobu busuku, ngaphambi kokuba umqhagi ukhonye, uya kundikhanyela kathathu.”
35  UPetros wathi kuye: “Kwanokuba kuya kufuneka ndife nawe, andisayi kuze ndikukhanyele.” Nabo bonke abanye abafundi batsho into efanayo.
36  Ngoko uYesu weza nabo kwindawo ebizwa ngokuba yiGetsemane, waza wathi kubafundi: “Hlalani phantsi apha ngoxa ndisiya kuthandaza phaya.”
37  Wathabatha uPetros noonyana ababini bakaZebhedi, waqala ukuba buhlungu waza wakhathazeka gqitha.
38  Ngoko wathi kubo: “Umphefumlo wam ubuhlungu ngokunzulu, de kuse ekufeni. Hlalani apha, nihlale nilindile kunye nam.”
39  Waya ngaphambili umganyana, wawa ngobuso, wathandaza esithi: “Bawo, ukuba kunokwenzeka, mayidlule le ndebe kum. Kanti, kungekhona ngokuthanda kwam, kodwa ngokuthanda kwakho.”
40  Kwaye weza kubafundi waza wabafumana belele, wathi kuPetros: “Beningenako ukulinda nam nelixa elinye na?
41  Hlalani nilindile yaye nithandaze ngokuqhubekayo, ukuze ningangeni ekuhendweni. Kambe ke, umoya unentumekelelo, kodwa inyama ibuthathaka.”
42  Kwakhona, okwesihlandlo sesibini, waya kuthandaza, esithi: “Bawo, ukuba akunakudlula oku ngaphandle kokuba ndikusele, makwenzeke ukuthanda kwakho.”
43  Weza kwakhona waza wabafumana belele, kuba amehlo abo ayenzima.
44  Ngoko wabashiya, waya kuthandaza okwesihlandlo sesithathu, esitsho ilizwi elifanayo.
45  Ngoko weza kubafundi waza wathi kubo: “Ngeli xesha nilele yaye niphumle! Khangelani! Lisondele ilixa lokuba uNyana womntu angcatshwe ezandleni zaboni.
46  Vukani, sihambe. Khangelani! Umngcatshi wam usondele.”
47  Esathetha, khangela! nanko uYudas, omnye wabalishumi elinesibini, esiza nesihlwele esikhulu sinamakrele namagqudu sivela kubabingeleli abaziintloko nakumadoda amakhulu abantu.
48  Ke kaloku umngcatshi wakhe wayebanike umqondiso, esithi: “Nabani na endithe ndamanga, nguye lowo; mthabatheni nimse eluvalelweni.”
49  Kwaye esiya ngqo kuYesu wathi: “Bhota, Rabhi!” waza wamanga.
50  Kodwa uYesu wathi kuye: “Mfondini, ukho ngabuni apha?” Ngoko beza ngaphambili baza bambamba uYesu, bamsa eluvalelweni.
51  Kodwa, khangela! omnye wabo babekunye noYesu wolula isandla sakhe, wathi rhuthu ikrele lakhe, waxabela ikhoboka lombingeleli omkhulu waza wayisusa indlebe yalo.
52  Ngoko uYesu wathi kuye: “Buyisela ikrele lakho endaweni yalo, kuba bonke abathabatha ikrele baya kutshabalala ngekrele.
53  Okanye ucinga ukuba andinako ukubongoza uBawo andibonelele ngawo lo mzuzu ngemikhosi yeengelosi engaphezu kweshumi elinesibini?
54  Ngoko, beziya kuzaliseka njani iZibhalo ezithi kumele kwenzeke ngale ndlela?”
55  Ngelo lixa uYesu wathi kwizihlwele: “Niphumele ukuza kubamba mna na, ninamakrele namagqudu nje, ngokungathi niphumele umphangi? Imihla ngemihla bendihlala etempileni ndifundisa, ukanti anikhange nindise eluvalelweni.
56  Kodwa konke oku kwenzeke ukuze zizaliseke izibhalo zabaprofeti.” Ngoko bonke abafundi bamshiya, basaba.
57  Abo bathabatha uYesu bamsa eluvalelweni bamqhubela kuKayafa umbingeleli omkhulu, apho kwakuhlanganisene khona ababhali namadoda amakhulu.
58  Kodwa uPetros waqhubeka emlandela kumgama othe qelele, ukuya kufikelela kwintendelezo yombingeleli omkhulu, kwaye, emva kokuba engene ngaphakathi, wahlala nabalindi bendlu ukuze abone umphumo.
59  Ngelo xesha ababingeleli abaziintloko neSanhedrin iphela babefuna ubungqina bobuxoki nxamnye noYesu ukuze bambulale,
60  kodwa abazange bafumane nabunye, nangona kweza amangqina obuxoki amaninzi ngaphambili. Kamva kweza ngaphambili amabini
61  aza athi: “Lo mntu wathi, ‘Ndiyakwazi ukudiliza itempile kaThixo ndize ndiyakhe ngeentsuku ezintathu.’”
62  Ngako oko umbingeleli omkhulu wema waza wathi kuye: “Akunayo na impendulo? Yintoni na le bayingqinayo aba nxamnye nawe?”
63  Kodwa uYesu wathi cwaka. Ngoko umbingeleli omkhulu wathi kuye: “Ndikufungisa ngoThixo ophilayo ukuba usixelele enoba unguye na uKRISTU uNyana kaThixo!”
64  UYesu wathi kuye: “Nawe utsho. Kodwa ndithi kuni, Ukususela ngoku niya kumbona uNyana womntu ehleli ngakwisandla sasekunene samandla, esiza ngamafu ezulu.”
65  Ngoko umbingeleli omkhulu wakrazula izambatho zakhe zangaphezulu, esithi: “Unyelisile! Sisawafunelani na amangqina? Yabonani! Ngoku nikuvile ukunyelisa.
66  Luthini uluvo lwenu?” Baphendula bathi: “Ufanelwe kukufa.”
67  Ngoko bamtshicela ebusweni baza bambetha ngamanqindi. Abanye bammpakaza ebusweni,
68  besithi: “Siprofetele, wena Kristu. Ngubani okubethileyo?”
69  Ke kaloku uPetros wayehleli ngaphandle entendelezweni; yaye kweza kuye isicakazana, sisithi: “Nawe, ubukunye noYesu umGalili!”
70  Kodwa wakhanyela phambi kwabo bonke, esithi: “Andikwazi oko uthetha ngako.”
71  Akuba ephumile waya kwindlu esesangweni, enye intombazana yamphawula yaza yathi kwabo babelapho: “Lo mntu wayekunye noYesu umNazarete.”
72  Kwakhona wakhanyela, ngesifungo wathi: “Andimazi lo mntu!”
73  Emva kwethutyana abo babemi bexhontelene beza kuPetros, bathi: “Ngokuqinisekileyo nawe ungomnye wabo, kuba, enyanisweni, ukubetha kolwimi lwakho kuyakudiza.”
74  Ngoko waqala ukuqalekisa nokufunga esithi: “Andimazi lo mntu!” Yaye ngoko nangoko umqhagi wakhonya.
75  Kwaye uPetros wakhumbula ilizwi elalithethwe nguYesu, elileli: “Ngaphambi kokuba umqhagi ukhonye, uya kundikhanyela kathathu.” Yaye waphuma phandle waza walila ngokukrakra.
11  Ke kaloku uYesu akugqiba ukunikela imiyalelo kubafundi bakhe abalishumi elinesibini, wanduluka apho ukuze afundise yaye ashumayele ezixekweni zabo.
2  Kodwa uYohane, akuba evile esentolongweni ngemisebenzi kaKRISTU, wathumela ngabafundi bakhe
3  waza wathi kuye: “UnguLowo Uzayo na, okanye ngaba simele silindele omnye owahlukileyo na?”
4  Ekuphenduleni uYesu wathi kubo: “Hambani nize nixele kuYohane oko nikuvayo noko nikubonayo:
5  Iimfama ziyabona kwakhona, neziqhwala ziyahambahamba, abaneqhenqa bayahlanjululwa nezithulu ziyeva, nabafileyo bayavuswa, nabangamahlwempu kuvakaliswa iindaba ezilungileyo kubo;
6  yaye unoyolo lowo ungakhubekiyo kum.”
7  Ngoxa bona babesendleleni, uYesu wathi kwizihlwele ngokuphathelele uYohane: “Naphuma nisiya kubona ntoni na entlango? Ingcongolo ilatyuziswa ngumoya?
8  Naphuma, ngoko, nisiya kubona ntoni na? Umntu owambethe izambatho ezimfumamfuma? Kaloku, abo banxiba izambatho ezimfumamfuma bakwizindlu zookumkani.
9  Ngokwenene, ngoko, kutheni naphumayo nje? Ukuya kubona umprofeti? Ewe, ndithi kuni, nokungaphezulu lee kunomprofeti.
10  Lo ngulowo kubhaliweyo ngaye kwathiwa, ‘Khangela! mna ndithumela umthunywa wam phambi kobuso bakho, oya kulungisa indlela yakho phambi kwakho!’
11  Inene ndithi kuni, Phakathi kwabo bazelwe ngabafazi akuveliswanga omkhulu kunoYohane umBhaptizi; kodwa umntu omncinane ebukumkanini bamazulu mkhulu kunaye.
12  Kodwa ukususela kwimihla kaYohane umBhaptizi de kube ngoku abantu banosukelo lobukumkani bamazulu, yaye abo banolo sukelo bayabufumana.
13  Kuba bonke, abaProfeti noMthetho, baprofeta de yanguYohane;
14  yaye ukuba niyafuna ukukwamkela oko, Yena ngokwakhe ‘unguEliya omiselwe ukuza.’
15  Lowo uneendlebe makaphulaphule.
16  “Ndiya kusithelekisa nabani na esi sizukulwana? Sinjengabantwana abaselula abahleli kwiindawo zemarike abadanduluka kubalingane babo abadlala nabo,
17  besithi, ‘Sanidlalela imbande, kodwa anizange ningqungqe; senza isijwili, kodwa anizange nizimbambazele nisentlungwini.’
18  Ngokukwanjalo, uYohane weza engadli, engaseli, kanti abantu bathi, ‘Unedemon’;
19  uNyana womntu weza esidla, esela, ukanti abantu bathi, ‘Khangela! Umntu olidla-kudla nozinikela ekuseleni iwayini, umhlobo wabaqokeleli berhafu naboni.’ Noko kunjalo, ubulumko bungqineka bububulungisa ngemisebenzi yabo.”
20  Wandula ke wazingcikiva izixeko eyayenzeke kuzo inkoliso yemisebenzi yakhe yamandla, ngenxa yokuba azizange ziguquke, esithi:
21  “Yeha wena, Korazin! Yeha wena, Bhethesayida! ngenxa yokuba ukuba imisebenzi yamandla eyenzeke kuni yayenzeke eTire naseSidon, ngezaziguquke kwakudala zihleli emarhonyeni naseluthuthwini.
22  Ngenxa yoko ndithi kuni, Kuya kunyamezeleka iTire neSidon ngeMini Yomgwebo kunani.
23  Yaye wena, Kapernahum, ngaba mhlawumbi uya kuphakanyiselwa ezulwini? Uya kuhlela phantsi eHadesi; ngenxa yokuba ukuba imisebenzi yamandla eyenzeka kuwe yayenzeke eSodom, ngeyayihleli de kube ngulo mhla kanye.
24  Ngenxa yoko ndithi kuni, Kuya kunyamezeleka ilizwe laseSodom ngeMini Yomgwebo kunani.”
25  Ngelo xesha uYesu wathi: “Ndiyakudumisa esidlangalaleni, Bawo, Nkosi yezulu nomhlaba, ngenxa yokuba uzifihlile ezi zinto kwizilumko nakwiingqondi, wazityhilela iintsana.
26  Ewe, Bawo, kuba kwakholeka kuwe ukwenza ngaloo ndlela.
27  Zonke izinto zinikelwe kum nguBawo, yaye akukho bani umazi ngokupheleleyo uNyana ngaphandle kukaBawo, kungekho nabani na umazi ngokupheleleyo uBawo ngaphandle kukaNyana naye nabani na lowo uNyana athanda ukumtyhila kuye.
28  Yizani kum, nonke nina nibulalekayo nenisindwa ngumthwalo, yaye ndiza kunihlaziya.
29  Thabathani idyokhwe yam nize nifunde kum, kuba ndinomoya wobulali, ndithobekile ngentliziyo, kwaye niya kuyifumanela ukuhlaziyeka imiphefumlo yenu.
30  Kuba idyokhwe yam yeyobubele nomthwalo wam ukhaphukhaphu.”
8  Akuba ehlile entabeni izihlwele ezikhulu zamlandela.
2  Kwaye, khangela! kweza umntu oneqhenqa waza waqubuda kuye, esithi: “Nkosi, ukuba nje uyathanda, unako ukundenza ndihlambuluke.”
3  Wasolula isandla sakhe, wamchukumisa, esithi: “Ndiyathanda. Hlambuluka.” Lahlambuluka ngoko nangoko iqhenqa lakhe.
4  Wandula ke uYesu wathi kuye: “Qiniseka ukuba akuxeleli nabani na, kodwa hamba, uye kuzibonakalisa kumbingeleli, uze unikele isipho uMoses awasimiselayo, ngenjongo yokuba kube bubungqina kubo.”
5  Wathi akungena eKapernahum, kweza kuye igosa lomkhosi, limbongoza
6  lisithi: “Mnumzana, isicaka sam silele endlwini sife umzimba, sithuthunjiswa kanobom.”
7  Wathi kulo: “Xa ndifika apho ndiza kusiphilisa.”
8  Ekuphenduleni igosa lomkhosi lathi: “Mnumzana, andikufanelekelanga ukuba ungene phantsi kophahla lwam, kodwa yitsho nje ilizwi kwaye isicaka sam siya kuphiliswa.
9  Kuba nam ndinikwe igunya, ndinamajoni phantsi kwam, yaye ndithi kweli, ‘Hamba!’ lihambe, ndithi kwelinye, ‘Yiza!’ lize, ndithi kwikhoboka lam, ‘Yenza oku!’ likwenze.”
10  Akuva oko, uYesu wathi manga waza wathi kwabo babemlandela: “Inene ndithi kuni, Andifumananga lukholo lukhulu kangaka nakubani na kwaSirayeli.
11  Kodwa ndithi kuni baninzi abaya kuza bevela kwimimandla yasempumalanga nakwimimandla yasentshonalanga, bangqendeve etafileni noAbraham noIsake noYakobi ebukumkanini bamazulu;
12  kodwa bona oonyana bobukumkani baya kuphoselwa phandle ebumnyameni. Apho kuya kubakho ukulila nokutshixiza kwamazinyo abo.”
13  Wandula ke uYesu wathi kwigosa lomkhosi: “Hamba. Makwenzeke kuwe ngokokholo lwakho.” Kwaye isicaka saphiliswa kwangalo elo lixa.
14  Waza uYesu, akufika endlwini kaPetros, wabona umkhwekazi wakhe elele egula ngumkhuhlane.
15  Wachukumisa isandla sakhe, waphela umkhuhlane, waza wasukuma, wamlungiselela.
16  Kuthe ke kwakuhlwa, kwaziswa kuye abantu abaninzi abaneedemon; wabakhupha oomoya abo ngelizwi, waza wabaphilisa bonke ababephatheke kakubi;
17  ukuze kuzaliseke oko kwathethwa ngoIsaya umprofeti, esithi: “Yena wazithabathela kuye izigulo zethu, wathwala izifo zethu.”
18  Uthe ke uYesu akubona isihlwele simjikelezile, wayalela ukuba kuyiwe ngaphesheya.
19  Kweza mbhali uthile wathi kuye: “Mfundisi, ndiza kukulandela naphi na apho uya khona.”
20  Kodwa uYesu wathi kuye: “Iimpungutye zinemingxuma neentaka zezulu zineendlwana, kodwa yena uNyana womntu akanayo nendawo le yokufaka intloko.”
21  Uthe ke omnye wabafundi kuye: “Nkosi, ndivumele kuqala ukuba ndimke ndiye kungcwaba ubawo.”
22  UYesu wathi kuye: “Qhubeka undilandela, bayeke abafileyo bangcwabe abafileyo babo.”
23  Wathi akukhwela esikhepheni, bamlandela abafundi bakhe.
24  Ke kaloku, khangela! kwabakho ukuyaluzela okukhulu elwandle, ngokokude isikhephe sigutyungelwe ngamaza; noko ke, yena wayelele.
25  Beza bamvusa, besithi: “Nkosi, sisindise, siza kutshabalala!”
26  Kodwa wathi kubo: “Kutheni ninedyudyu nje, nina nilukholo luncinane?” Wandula ke, wavuka, wawukhalimela umoya nolwandle, kwaza kwabakho ukuzola okukhulu.
27  Bathi manga ke abo bantu baza bathi: “Luhlobo luni lomntu na olu, lo ude athotyelwe ngumoya nalulwandle?”
28  Akufika ngaphesheya, kwilizwe lamaGadara, wahlangatyezwa ngamadoda amabini aneedemon ephuma phakathi kwamangcwaba enkumbulo, enobundlobongela ngokungaqhelekanga, kangangokuba kwakungekho bani wayenesibindi sokudlula ngaloo ndlela.
29  Yaye, khangela! amemeza, esithi: “Sinantoni yakwenza nawe, Nyana kaThixo? Ngaba uze apha ukuze usithuthumbise ngaphambi kwexesha elimisiweyo?”
30  Kodwa mgama phayaa kwakukho ugxuba olukhulu lweehagu edlelweni.
31  Ngoko iidemon zambongoza, zisithi: “Ukuba uyasikhupha, sithumele koluya gxuba lweehagu.”
32  Ngako oko wathi kuzo: “Yiyani!” Zaphuma ke zaya ezihagwini; yaye, khangela! ugxuba luphela lwagxalathelana phezu kwengxondorha lwaya kweyela elwandle lwaza lwafa emanzini.
33  Kodwa abalusi basaba, baya esixekweni, baxela yonk’ into, kuquka nokwenzeke kumadoda awayeneedemon.
34  Kwaye, khangela! bonke esixekweni baphuma ukuya kuhlangabeza uYesu; baza bakuba bembonile, bambongoza ngenyameko ukuba emke ezithilini zabo.
16  Kweza kuye abaFarisi nabaSadusi baza, bemhenda, bamcela ukuba ababonise umqondiso ovela ezulwini.
2  Ekuphenduleni wathi kubo: “[[Xa kusihlwa niqhele ukuthi, ‘Imozulu iza kuba ntle, kuba isibhakabhaka sibomvu okomlilo’;
3  yaye kusasa nithi, ‘Iza kuba yimozulu yobusika, enemvula namhlanje, kuba isibhakabhaka sibomvu okomlilo, kodwa lisibekele.’ Niyakwazi ukutolika imbonakalo yesibhakabhaka, kodwa imiqondiso yamaxesha aninako ukuyitolika.]]
4  Isizukulwana esingendawo nesikrexezayo sihlala sifuna umqondiso, kodwa asiyi kunikwa mqondiso ngaphandle komqondiso kaYona.” Wabashiya ke, wemka.
5  Abafundi bawelela ngaphesheya, balibala ukuthabatha izonka.
6  UYesu wathi kubo: “Amehlo enu mawahlale evulekile nize niliphaphele igwele labaFarisi nabaSadusi.”
7  Ngoko baqiqa ngelithi: “Utsho kuba singathabathanga zonka.”
8  Ekwazi oku, uYesu wathi: “Kutheni niqiqa ngolu hlobo, ngenxa yokuba ningenazo izonka, nina nilukholo luncinane?
9  Anikayifumani na ingongoma, okanye anizikhumbuli na izonka ezihlanu kwimeko yabangamawaka amahlanu nokuba zingaphi iingobozi enazithabathayo?
10  Okanye izonka ezisixhenxe kwimeko yabangamawaka amane nokuba zingaphi iingobozi zomphako enazithabathayo?
11  Kwenzeka njani ukuba ningaqondi ukuba bendingathethi ngazonka kuni? Kodwa phaphelani igwele labaFarisi nabaSadusi.”
12  Bandula ke bacacelwa ukuba wayesithi mabaphaphele, kungekhona igwele lezonka, kodwa imfundiso yabaFarisi nabaSadusi.
13  Ke kaloku akuba uYesu efikile kwimimandla yaseKesareya Filipi, wababuza abafundi bakhe wathi: “Abantu bathi ungubani uNyana womntu?”
14  Bathi: “Bambi bathi nguYohane umBhaptizi, abanye bathi nguEliya, ukanti abanye bathi nguYeremiya okanye ngomnye wabaprofeti.”
15  Wathi kubo: “Ke nina nithi ndingubani na?”
16  Ekuphenduleni uSimon Petros wathi: “UnguKRISTU, uNyana woThixo ophilayo.”
17  Waphendula uYesu wathi kuye: “Unoyolo, Simon nyana kaYona, kuba oku akukutyhilelwanga yinyama negazi, kodwa nguBawo osemazulwini.
18  Ngoko ndithi kuwe, UnguPetros wena, yaye ndiza kulakhela phezu kolu lwalwa ibandla lam, namasango eHadesi akayi kulongamela.
19  Ndiza kukunika izitshixo zobukumkani bamazulu, kuze kuthi nakuphi na okubopha emhlabeni kubotshwe nasemazulwini, kuthi nakuphi na okukhululayo emhlabeni kukhululwe nasemazulwini.”
20  Wandula ke wabayala kabukhali abafundi ukuba bangatsho nakubani na ukuba unguKristu.
21  Ukususela ngelo xesha kuse phambili uYesu Kristu wababonisa abafundi bakhe ukuba umele aye eYerusalem, afumane imbandezelo kumadoda amakhulu nakubabingeleli abaziintloko nababhali, abulawe, aze avuswe ngomhla wesithathu.
22  Ngako oku uPetros wamthabathela bucala waza wamkhalimela, esithi: “Yiba nobubele kuwe, Nkosi; akuyi kuba nesi siphelo konke konke.”
23  Kodwa, emnikela umva, wathi kuPetros: “Suka uye emva kwam, Sathana! Usisikhubekiso kum, ngenxa yokuba ucinga, kungekhona iingcamango zikaThixo, kodwa ezabantu.”
24  Wandula ke uYesu wathi kubafundi bakhe: “Ukuba nabani na ufuna ukundilandela, makazincame, athabathe isibonda sakhe sentuthumbo aze aqhubeke endilandela.
25  Kuba nabani na ofuna ukuwusindisa umphefumlo wakhe uya kulahlekelwa nguwo; kodwa nabani na olahlekelwa ngumphefumlo wakhe ngenxa yam uya kuwufumana.
26  Kuba koba nayiphi na ingenelo ngomntu ukuzuza ihlabathi liphela kodwa aphulukane nomphefumlo wakhe? okanye anganikela ngantoni na umntu esikhundleni somphefumlo wakhe?
27  Kuba uNyana womntu umiselwe ukuba eze esebuqaqawulini bukaYise eneengelosi zakhe, abuyekeze ngamnye ngokokuziphatha kwakhe.
28  Inene ndithi kuni kukho abathile kwabo bemi apha abangayi kungcamla kufa konke konke de kuqala bambone uNyana womntu esiza esebukumkanini bakhe.”
18  Ngelo lixa abafundi basondela kuYesu baza bathi: “Ngubani ngokwenene ongoyena mkhulu ebukumkanini bamazulu?”
2  Ngoko, wabizela umntwana oselula kuye, wammisa phakathi kwabo
3  waza wathi: “Inene ndithi kuni, Ngaphandle kokuba niyajika nibe njengabantwana abaselula, anisayi kuze ningene ebukumkanini bamazulu.
4  Ngoko ke, nabani na othe wazithoba njengalo mntwana uselula nguye ongoyena mkhulu ebukumkanini bamazulu;
5  yaye nabani na owamkela umntwana oselula onjalo egameni lam wamkela nam.
6  Kodwa nabani na okhubekisa omnye waba bancinane banokholo kum, ngekumlungele kanye ukuba agangxwe ilitye lokusila entanyeni yakhe njengelo lijikeleziswa nge-esile aze atshoniswe enzulwini yolwandle.
7  “Yeha ihlabathi ngenxa yezikhubekiso! Kambe ke, ziya kuhlala zikhona zona izikhubekiso, kodwa yeha loo mntu siza ngaye isikhubekiso!
8  Ukuba ke, isandla sakho okanye unyawo lwakho luyakukhubekisa, lunqumle ululahle kude; kulunge kanye ukuba ungene ebomini usisilima okanye usisiqhwala kunokuba uthi unezandla zozibini okanye iinyawo zombini uphoswe emlilweni ongunaphakade.
9  Kwaneliso lakho, ukuba liyakukhubekisa, linyothule ulilahle kude; kulunge kanye ukuba ungene ebomini uneliso elinye kunokuba uthi unamehlo omabini uphoswe emlilweni weGehena.
10  Qinisekisani ukuba anideleli namnye waba bancinane; kuba ndithi kuni iingelosi zabo ezulwini zisoloko zibubona ubuso bukaBawo osezulwini.
11  ——
12  “Nithini nina? Ukuba umntu unezimvu ezilikhulu ize enye yazo ibhadule, akayi kuzishiya ezintabeni na ezingamashumi asithoba anesithoba aze anduluke aye kufuna leyo ibhadulayo?
13  Ukuba uthe wayifumana, inene, uba nemihlali ngakumbi ngayo kunangezo zingamashumi asithoba anesithoba ezingakhange zibhadule.
14  Kwangokunjalo naye uBawo osezulwini akanqweneli ukuba kutshabalale namnye waba bancinane.
15  “Ngaphezu koko, ukuba umzalwana wakho wenza isono, yiya usidandalazise isiphoso sakhe phakathi kwakho naye ninedwa. Ukuba uyakuphulaphula, umzuzile umzalwana wakho.
16  Kodwa ukuba akaphulaphuli, thabatha omnye okanye ababini, ukuze wonke umbandela umiselwe ngomlomo wamangqina amabini okanye amathathu.
17  Ukuba akabaphulaphuli, thetha nebandla. Ukuba akaliphulaphuli nebandla, kuwe makabe njengomntu weentlanga nomqokeleli werhafu.
18  “Inene ndithi kuni, Naziphi na izinto enizibophayo emhlabeni ziya kubotshwa nasezulwini, yaye naziphi na izinto enizikhululayo emhlabeni ziya kukhululwa nasezulwini.
19  Ngoko ndithi kuni, Ukuba ababini kuni emhlabeni bayavumelana nangantoni na ebalulekileyo abafanele bayicele, iya kwenzeka kubo ngenxa kaBawo osezulwini.
20  Kuba apho kukho ababini okanye abathathu abahlanganisene ndawonye egameni lam, ndilapho phakathi kwabo.”
21  Weza ke uPetros wathi kuye: “Nkosi, zingaphi izihlandlo umzalwana wam amele andone ngazo ndize ndimxolele? Ukusa kwizihlandlo ezisixhenxe na?”
22  UYesu wathi kuye: “Ndithi kuwe, kungekhona, Ukusa kwizihlandlo ezisixhenxe, kodwa, Ukusa kwizihlandlo ezingamashumi asixhenxe anesixhenxe.
23  “Kungenxa yoko le nto ubukumkani bamazulu bunjengomntu, ukumkani, owayefuna ukulungisa amatyala kunye nabakhonzi bakhe.
24  Kuthe ke akuqala ukuwalungisa, kwaziswa umntu owayemtyala ishumi lamawaka eetalente [=iidenariyo ezingama-60 000 000].
25  Kodwa ngenxa yokuba wayengenayo indlela yokuzihlawula, inkosi yakhe yayalela ukuba kuthengiswe yena nomfazi wakhe nabantwana bakhe nazo zonke izinto awayenazo, kuhlawulwe.
26  Ngoko ke ikhoboka lawa phantsi laza laqubuda kuye, lisithi, ‘Yiba nomonde kum, ndiza kukuhlawula yonk’ into.’
27  Inosizi ngako oku, inkosi yelo khoboka yalikhulula yaza yalicima ityala lalo.
28  Kodwa elo khoboka laphuma laza ladibana nelinye kumakhoboka angamadlelane alo elalilityala ikhulu leedenariyo; laza lalixhakamfula, lalikrwitsha, lisithi, ‘Hlawula nakuphi na okutyalayo.’
29  Ngoko ke ikhoboka elilidlelane lalo lawa phantsi laza lalibongoza, lisithi, ‘Yiba nomonde kum, ndiza kukuhlawula.’
30  Noko ke, alivumanga, kodwa laya kuliphosa entolongweni de lihlawule oko lalikutyala.
31  Athi ke, amakhoboka angamadlelane alo akukubona oko kwenzekileyo, aba buhlungu kakhulu, aza aya kuxelela inkosi yawo konke okwenzekileyo.
32  Yandula ke inkosi yalo yalibiza yaza yathi kulo, ‘Khobokandini lingendawo, ndakucimela lonke elaa tyala, xa wandibongozayo.
33  Ubungafanele na ukuba ube nenceba nawe kwikhoboka elilidlelane lakho, njengokuba nam ndiye ndanenceba kuwe?’
34  Ngako oko yaqumba inkosi yalo, yalinikela kubagcini-ntolongo, de lihlawule konke oko lalikutyala.
35  UBawo osemazulwini uya kuqhubana nani ngohlobo olufanayo ukuba anixoleli ngamnye umzalwana wakhe ngokusuka ezintliziyweni zenu.”
17  Kwiintsuku ezintandathu kamva uYesu wathabatha uPetros noYakobi noYohane umntakwabo baza banyuka intaba ephakamileyo bebodwa.
2  Yaye wenziwa kumila kumbi phambi kwabo, ubuso bakhe bakhanya njengelanga, nezambatho zakhe zangaphezulu zaqaqamba njengokukhanya.
3  Yaye, khangela! kwabonakala kubo uMoses noEliya, bencokola naye.
4  UPetros wathi kuYesu: “Nkosi, kuhle ngathi ukuba sibe lapha. Ukuba uyathanda, ndingamisa iintente zibe ntathu apha, enye ibe yeyakho, enye ibe yekaMoses ize enye ibe yekaEliya.”
5  Ngoxa wayesathetha, khangela! ilifu eliqaqambileyo labasibekela, yaye, khangela! kwaphuma ilizwi efini, lisithi: “Lo nguNyana wam, oyintanda, endikholisiweyo nguye; mphulaphuleni yena.”
6  Bakuva oku abafundi bawa ngobuso baza boyika kakhulu.
7  Wandula ke uYesu wasondela waza wabachukumisa, wathi: “Sukumani yaye ningabi naloyiko.”
8  Bathe ke bakuphakamisa amehlo, ababona mntu ngaphandle kukaYesu.
9  Kwaye ngoxa babesihla entabeni, uYesu wabayalela, esithi: “Nize ningaxeleli nabani na ngalo mbono de uNyana womntu avuswe kwabafileyo.”
10  Noko ke, abafundi bambuza umbuzo bathi: “Kutheni na ababhali besithi uEliya umele afike kuqala?”
11  Waphendula wathi: “UEliya, eneneni, uza kufika aze abuyisele zonke izinto.
12  Noko ke, ndithi kuni uEliya sele efikile yaye abazange bamqonde kodwa benza kuye konke abakuthandayo. NoNyana womntu umiselwe ukuba abandezeleke ezandleni zabo kwangayo loo ndlela.”
13  Baqonda ke abafundi ukuba wayethetha ngoYohane umBhaptizi.
14  Yaye xa beza ngakwisihlwele, kwasondela umntu kuye, waguqa phantsi ngakuye waza wathi:
15  “Nkosi, yiba nenceba kunyana wam, ngenxa yokuba unesathuthwane kwaye uyagula, kuba uwa ngokufuthi emlilweni nangokufuthi emanzini;
16  yaye ndimzise kubafundi bakho, kodwa abakwazanga ukumphilisa.”
17  Ekuphenduleni uYesu wathi: “Owu sizukulwanandini singenalukholo nesijijekileyo, koda kube nini na ndinani? Koda kube nini na ndininyamezele? Mziseni apha kum.”
18  Wandula ke uYesu wayikhalimela idemon leyo, yaphuma kuye; yaphila inkwenkwe ukususela ngelo lixa.
19  Besuka ke abafundi beza kuYesu ngasese baza bathi: “Kutheni singabanga nako ukuyikhupha?”
20  Wathi kubo: “Kungenxa yokholo lwenu oluncinane. Kuba inene ndithi kuni, Ukuba ninokholo olulingana nokhozo lwemostade, niya kuthi kule ntaba, ‘Suka apha uye phaya,’ isuke, kungabikho nto eninqabelayo.”
21  ——
22  Kwakuxa babehlanganisene ndawonye eGalili apho uYesu wathi kubo: “UNyana womntu umiselwe ukuba angcatshwe ezandleni zabantu,
23  kwaye baya kumbulala, aze abuye avuke ngomhla wesithathu.” Ngenxa yoko baba buhlungu kakhulu.
24  Bakuba befikile eKapernahum kweza kuPetros abantu abaqokelela iidrarhma ezimbini [zerhafu] baza bathi: “Umfundisi wenu akazihlawuli na iidrarhma ezimbini [zerhafu]?”
25  Wathi: “Ewe.” Noko ke, ekungeneni kwakhe endlwini uYesu wamhambela phambili ngokuthi: “Ucinga ntoni, Simon? Ookumkani bomhlaba bazifumana kubani iimfanelo okanye irhafu yentloko? Koonyana babo okanye kwabasemzini?”
26  akuthi: “Kwabasemzini,” uYesu wathi kuye: “Ngokwenene, ke ngoko, oonyana bakhululekile kwirhafu.
27  Kodwa ukuze singabakhubekisi, yiya elwandle, uphose igwegwe lokuloba iintlanzi, uze uthabathe intlanzi ethe yavela kuqala, yaye xa uvula umlomo wayo, uya kufumana ingqekembe yestateri. Yithabathe uze ubanike yona uhlawulele mna nawe.”
9  Ngoko, wakhwela isikhephe, wawelela ngaphesheya, waya kwisixeko sakowabo.
2  Yaye, khangela! babemzisela umntu ofe umzimba elele emandlalweni. Ebona ukholo lwabo uYesu wathi kofe umzimba: “Yomelela, mntwana; izono zakho zixolelwe.”
3  Kwaye, khangela! abathile kubabhali bathi kubo: “Lo mfo uyanyelisa.”
4  UYesu ke, ezazi iingcamango zabo, wathi: “Kutheni nicinga izinto ezingendawo nje ezintliziyweni zenu?
5  Ngokomzekelo, kukuphi okulula ngakumbi, ukuthi, Izono zakho zixolelwe, okanye ukuthi, Sukuma uhambe?
6  Noko ke, ukuze nazi ukuba uNyana womntu unegunya emhlabeni lokuxolela izono—” ngoko wathi kofe umzimba: “Sukuma, thabatha umandlalo wakho, uhambe ugoduke.”
7  Yaye wasukuma wagoduka.
8  Zakukubona oku izihlwele zangenwa luloyiko, zaza zamzukisa uThixo, onike abantu igunya elingaka.
9  Ngoxa wayedlula esuka apho, uYesu wabona indoda egama linguMateyu ihleli kwiofisi yerhafu, wathi kuyo: “Yiba ngumlandeli wam.” Wasuka ke waphakama wamlandela.
10  Kamva, ngoxa wayengqendeve etafileni endlwini, khangela! kwafika abaqokeleli berhafu naboni abaninzi baza bangqendeva noYesu nabafundi bakhe.
11  Kodwa bakubona oku abaFarisi bathi kubafundi bakhe: “Kutheni le nto umfundisi wenu esidla nabaqokeleli berhafu naboni?”
12  Ebeva, wathi: “Kubantu abasempilweni akufuneki gqirha, kodwa kwabagulayo uyafuneka.
13  Hambani, ngoko, nize nifunde okuthethwa koku, ‘Ndifuna inceba, kungekhona umbingelelo.’ Kuba ndize kubiza, kungekhona amalungisa, kodwa aboni.”
14  Bandula ke abafundi bakaYohane beza kuye baza babuza bathi: “Kutheni le nto thina nabaFarisi sizila ukutya kodwa bona abafundi bakho abazili kutya?”
15  Ngako oku uYesu wathi kubo: “Abahlobo bomyeni abanasizathu sakuzila lo gama umyeni ekunye nabo, andibi kunjalo? Kodwa iya kufika imihla yaxa umyeni eya kususwa kubo, yaye baya kwandula ke bazile ukutya.
16  Akukho bani uthungela isiziba selaphu elingarhwaqelanga phezu kwesambatho sangaphezulu esidala; kuba amandla aso apheleleyo aya kusitsala sisuke kwisambatho sangaphezulu yaye ukukrazuka kuya kuba kubi ngakumbi.
17  Nabantu abayifaki iwayini entsha kwiintsuba zewayini ezindala; kodwa ukuba benjenjalo, zandula ke iintsuba zewayini zigqabhuke ize iwayini iphalale neentsuba zewayini zonakale. Kodwa abantu bafaka iwayini entsha kwiintsuba zewayini ezintsha, kwaye zombini ezo zinto ziyagcinakala.”
18  Ngoxa wayebaxelela ezi zinto, khangela! umlawuli othile owayesondele waqubuda kuye, esithi: “Kungokunje intombi yam imele ukuba ifile; kodwa yiza uyibeke isandla yaye iya kubuyela ebomini.”
19  Wandula ke uYesu, waphakama, wamlandela; benjenjalo nabafundi bakhe.
20  Yaye, khangela! nanko elandelwa ngumfazi owayebandezeleke iminyaka elishumi elinesibini lithombo legazi waza wachukumisa umphetho wesambatho sakhe sangaphezulu;
21  kuba wayesithi: “Ukuba ndingachukumisa oku nje kwesambatho sakhe sangaphezulu ndiya kuphila.”
22  UYesu wajika waza, emphawula, wathi: “Yomelela, ntombi; ukholo lwakho lukuphilisile.” Kwaye ukususela ngelo lixa lomfazi waphila.
23  Ke kaloku akufika endlwini yomlawuli wabona abadlali-mbande nesihlwele bengxola bephithizela,
24  uYesu wathi: “Khwelelani, kuba intwazana ayifanga, kodwa ilele.” Bamhleka ngokugculelayo.
25  Kamsinya nje sakuba isihlwele sikhutshelwe ngaphandle, wangena waza wabamba isandla sayo, yavuka intwazana.
26  Kambe ke, yaduma loo nto kuwo wonke loo mmandla.
27  Njengoko uYesu wayedlula esuka apho, walandelwa ziimfama ezimbini, zidanduluka zisithi: “Yiba nenceba kuthi, Nyana kaDavide.”
28  Akuba engene endlwini, ezi mfama zeza kuye, waza uYesu wazibuza wathi: “Niyakholwa na ukuba ndinako ukukwenza oku?” Zamphendula zathi: “Ewe, Nkosi.”
29  Wandula ke wachukumisa amehlo azo, esithi: “Makwenzeke kuni ngokokholo lwenu.”
30  Kwaye amehlo azo abona. Ngaphezu koko, uYesu waziyala kabukhali, esithi: “Qinisekani ukuba akukho bani uya kukwazi oku.”
31  Kodwa zona, zakuba ziphume phandle, zazisa ngaye esidlangalaleni kuwo wonke loo mmandla.
32  Ke kaloku ekumkeni kwazo, khangela! abantu bamzisela umntu osisimumu onedemon;
33  yakuba ikhutshiwe idemon wasuka wathetha lowo ubesisimumu. Ngoko, izihlwele zathi manga zaza zathi: “Akuzange kubonwe nantoni na enjengale kwaSirayeli.”
34  Kodwa abaFarisi bathi: “Iidemon uzikhupha ngomlawuli weedemon.”
35  Kwaye uYesu wanduluka wakhenketha zonke izixeko needolophana, efundisa kwizindlu zabo zesikhungu, eshumayela iindaba ezilungileyo zobukumkani yaye ephilisa lonke uhlobo lwesifo nalo lonke uhlobo lobulwelwe.
36  Akubona izihlwele wazisizela, ngenxa yokuba zazihlinzekile, zilahliwe njengezimvu ezingenamalusi.
37  Wandula ke wathi kubafundi bakhe: “Ewe, isivuno sikhulu, kodwa abasebenzi bambalwa.
38  Ngoko ke, bongozani iNkosi yesivuno ukuba ikhuphe abasebenzi baye esivunweni sayo.”
28  Emva kwesabatha, xa kwakuqalisa ukukhanya ngosuku lokuqala lweveki, uMariya Magadala nomnye uMariya beza kubona ingcwaba.
2  Kwaye, phawula! kwabakho inyikima enkulu yomhlaba; kuba kwakuhle ingelosi kaYehova ezulwini, yaliqengqa ilitye lesuka, yaza yahlala phezu kwalo.
3  Imbonakalo yayo yangaphandle yayinjengombane, yaye isinxibo sayo sasimhlophe njengekhephu.
4  Ewe, ngokoyika yona abalindi bangcangcazela baza baba njengabantu abafileyo.
5  Yaphendula ke ingelosi yathi kubafazi abo: “Musani ukoyika, kuba ndiyazi ukuba nifuna uYesu obebethelelwe.
6  Akakho apha, kuba uvusiwe, njengoko wayetshilo. Yizani, nibone indawo abelele kuyo.
7  Yaye hambani ngokukhawuleza nize nixelele abafundi bakhe ukuba uvusiwe kwabafileyo, kwaye, khangelani! uhamba phambi kwenu ukuya eGalili; niya kumbona apho. Khangelani! ndinixelele.”
8  Ngokukhawuleza bemka kwingcwaba lenkumbulo, benoloyiko novuyo olukhulu, babaleka ukuya kuxela kubafundi bakhe.
9  Yaye, khangela! uYesu wabahlangabeza waza wathi: “Bhotani!” Basondela baza bambamba ezinyaweni yaye baqubuda kuye.
10  Ngoko uYesu wathi kubo: “Musani ukuba noloyiko! Hambani, niye kuxela kubazalwana bam, ukuze bahambe baye eGalili; yaye baya kundibona apho.”
11  Ngoxa babesendleleni, khangela! bambi beqela labalindi baya esixekweni baza baxela kubabingeleli abaziintloko zonke izinto ezenzekileyo.
12  Kwaye emva kokuba behlanganisene namadoda amakhulu baza baceba, banika amajoni inani elilingeneyo lamaqhosha esilivere
13  baza bathi: “Yithini, ‘Abafundi bakhe bezile ebusuku baza bamba ngoxa besilele.’
14  Yaye ukuba oku kuye kwafikelela ezindlebeni zerhuluneli, siza kuyeyisela size sinikhulule ekukhathazekeni.”
15  Ngoko awathabatha amaqhosha esilivere aza enza njengoko eyalelwe; yaye elo lizwi liye lasasazeka phakathi kwamaYuda ukuza kuthi ga kanye kulo mhla.
16  Noko ke, abafundi abalishumi elinanye baya eGalili entabeni apho uYesu wayebalungiselele khona,
17  kwaye xa bambonayo baqubuda, kodwa bambi bathandabuza.
18  Yaye uYesu wasondela waza wathetha kubo, esithi: “Linikwe mna lonke igunya ezulwini nasemhlabeni.
19  Hambani ke ngoko niye kubenza abafundi abantu beentlanga zonke, nibabhaptiza egameni loYise neloNyana nelomoya oyingcwele,
20  nibafundisa ukuba bazigcine zonke izinto endiniyalele zona. Yaye, khangelani! ndinani yonke imihla de kube sekuphelisweni kwenkqubo yezinto.”
27  Kwathi kwakusa, bonke ababingeleli abaziintloko namadoda amakhulu abantu babhunga nxamnye noYesu ukuze bambulale.
2  Kwaye, bakuba bembophile, bamqhuba baza bamnikela kuPilato irhuluneli.
3  Ngoko uYudas, owamngcatshayo, ebona ukuba ugwetyelwe isohlwayo, waba nomvandedwa waza amaqhosha esilivere angamashumi amathathu wawabuyisela kubabingeleli abaziintloko namadoda amakhulu,
4  esithi: “Ndonile ngokungcatsha igazi elinobulungisa.” Bathi: “Kuyini oko kuthi? Zibonele!”
5  Ngoko wawaphosa amaqhosha esilivere etempileni waza wemka, waya kuzixhoma.
6  Kodwa ababingeleli abaziintloko bawathabatha amaqhosha esilivere baza bathi: “Akukho mthethweni ukuwaphosa kwindawo engcwele yokugcina ubuncwane, ngenxa yokuba alixabiso legazi.”
7  Emva kokubhunga, bathenga ngawo intsimi yombumbi ukuze bangcwabe abasemzini.
8  Ngoko ke loo ntsimi yabizwa ngokuthi “yiNtsimi yeGazi” ukusa kuwo kanye lo mhla.
9  Ngoko kwazaliseka oko kwathethwa ngoYeremiya umprofeti, esithi: “Yaye bathabatha amaqhosha esilivere angamashumi amathathu, ixabiso awayexabisa lona umntu, lowo bambi boonyana bakaSirayeli babembekela ixabiso,
10  kwaye bawanikela ngenxa yentsimi yombumbi, ngokoko uYehova wandiyalela ngako.”
11  Ke kaloku uYesu wema phambi kwerhuluneli; yambuza irhuluneli isithi: “Unguye na ukumkani wamaYuda?” UYesu waphendula wathi: “Nawe utsho.”
12  Kodwa, ngoxa wayemangalelwa ngababingeleli abaziintloko namadoda amakhulu, akazange aphendule.
13  Wandula ke uPilato wathi kuye: “Akuziva na ukuba zininzi kwezinto abazingqinayo nxamnye nawe?”
14  Kanti akazange amphendule, nalinye ilizwi, kangangokuba irhuluneli yamangaliswa kakhulu.
15  Ke kaloku umthendeleko ngomthendeleko kwakulisiko lerhuluneli ukuba ikhululele isihlwele ibanjwa esilifunayo.
16  Kanye ngelo xesha babenebanjwa elalidume kakubi elibizwa ngokuba nguBharabhas.
17  Ngoko ke xa babehlanganisene ndawonye uPilato wathi kubo: “Nguwuphi na enifuna ndinikhululele yena, uBharabhas okanye uYesu ekuthiwa nguKristu?”
18  Kuba wayeqonda ukuba babemnikele ngenxa yomona.
19  Ngaphezu koko, ngoxa wayehleli kwisihlalo sokugweba, umfazi wakhe wathumela kuye, esithi: “Musa ukuba nanto yakwenza naloo mntu ulilungisa, kuba ndiye ndabandezeleka kakhulu namhlanje ephupheni ngenxa yakhe.”
20  Kodwa ababingeleli abaziintloko namadoda amakhulu bazeyisela izihlwele ukuba zicele uBharabhas, uYesu yena atshatyalaliswe.
21  Ke kaloku irhuluneli yasabela ngokuthi kubo: “Nguwuphi na kwaba babini enifuna ndinikhululele yena?” Bathi: “NguBharabhas.”
22  UPilato wathi kubo: “Yintoni, ngoko, endiya kuyenza ngoYesu ekuthiwa nguKristu?” Bonke bathi: “Makabethelelwe!”
23  Wathi: “Yintoni embi ayenzileyo?” Ukanti baqhubeka bedanduluka ngakumbi besithi: “Makabethelelwe!”
24  Uthe uPilato akubona ukuba akuncedi nto, kunoko kusuke kwavela isaqunge, wathabatha amanzi waza wahlamba izandla zakhe phambi kwesihlwele, esithi: “Ndimsulwa egazini lalo mntu. Ziboneleni ngokwenu.”
25  Baphendula ke bonke abantu bathi: “Igazi lakhe malibe phezu kwethu naphezu kwabantwana bethu.”
26  Ngoko wabakhululela uBharabhas, kodwa wayalela ukuba uYesu atywatyushwe waza wamnikela ukuba abethelelwe.
27  Amajoni erhuluneli amthabatha uYesu amsa kwibhotwe lerhuluneli aza ahlanganisela iqela labaphumi-mkhosi liphela kuye.
28  Yaye amhluba, amthi wambu ngengubo yokwaleka engqombela,
29  kwaye aluka isithsaba sameva aza asibeka phezu kwentloko yakhe nengcongolo kwisandla sakhe sasekunene. Aguqa phambi kwakhe, ahlekisa ngaye, esithi: “Bhota, Kumkani wamaYuda!”
30  Kwaye amtshicela aza athabatha ingcongolo, ambetha entloko.
31  Akugqiba ukuhlekisa ngaye, amkhulula ingubo yokwaleka aza amthi wambu ngezambatho zakhe zangaphezulu, amqhuba ukuba aye kubethelelwa.
32  Njengoko ayephuma afumana mntu uthile oyinzalelwane yaseKirene ogama linguSimon. Amkhonzisa ngokumnyanzela ukuba aphakamise isibonda sakhe sentuthumbo.
33  Yaye bakufika kwindawo ebizwa ngokuba yiGolgotha, oko kukuthi, iNdawo YoKakayi,
34  amnika iwayini exutywe nenyongo ukuba ayisele; kodwa, emva kokuba eyingcamle, wala ukusela.
35  Akumbethelela abelana ngezambatho zakhe zangaphezulu ngokwenza amaqashiso,
36  kwaye ahlala apho, amlinda.
37  Axhoma phezu kwentloko yakhe isimangalo ngokunxamnye naye, ngombhalo othi: “Lo nguYesu uKumkani wamaYuda.”
38  Kwabethelelwa abaphangi ababini kunye naye, omnye ngasekunene kwakhe nomnye ngasekhohlo kwakhe.
39  Ngoko abadlulayo bamtshabhisa, behlunguzela iintloko zabo
40   besithi: “Mawo-o wena obuza kuba ngumdilizi wetempile nomakhi wayo ngeentsuku ezintathu, zisindise! Ukuba ungunyana kaThixo, yihla kwisibonda sentuthumbo!”
41  Ngokukwanjalo nababingeleli abaziintloko kunye nababhali namadoda amakhulu bahlekisa ngaye besithi:
42  “Abanye wabasindisa; yena akanako ukuzisindisa! UnguKumkani wakwaSirayeli; makehle ngoku kwisibonda sentuthumbo yaye siya kukholelwa kuye.
43  Ukholose ngoThixo; makamhlangule ngoku ukuba uyamfuna, kuba wathi, ‘NdinguNyana kaThixo.’”
44  Kwanabaphangi ababebethelelwe naye bamngcikiva.
45  Ukususela ngelixa lesithandathu ukusa phambili kwabakho ubumnyama elizweni lonke, de kwalilixa lesithoba.
46  Malunga nelixa lesithoba uYesu wamemeza ngelizwi elikhulu, esithi: “Eli, Eli, lama sabhaktani?” oko kukuthi, “Thixo wam, Thixo wam, undishiyeleni na?”
47  Bakukuva oku, abathile kwabo babemi apho bathi: “Lo mntu ubiza uEliya.”
48  Kwaye ngoko nangoko omnye wabo wabaleka, wathabatha imfunxa, wayithi nkxu kwiwayini emuncu waza wayibeka kwingcongolo, wamseza.
49  Kodwa abanye bathi: “Myeke njalo! Makhe sibone enoba uEliya uyeza na ukuze amsindise.” [[Omnye umntu wathabatha umkhonto waza wamhlaba ecaleni, kwaphuma igazi namanzi.]]
50  Kwakhona uYesu wadanduluka ngelizwi elikhulu, waza wawunikezela umoya wakhe.
51  Kwaye, khangela! ikhuselo lengcwele lakrazuka kubini, ukusuka phezulu ukusa ezantsi, wanyikima umhlaba, nolwalwa lwahlukana.
52  Amangcwaba enkumbulo avuleka yaza imizimba emininzi yabo bangcwele babelele yavuswa,
53  (nabantu, ababephuma kumangcwaba enkumbulo emva kokuvuswa kwakhe, bangena kwisixeko esingcwele,) kwaye babonakala kubantu abaninzi.
54  Kodwa igosa lomkhosi nabo babekunye nalo belinde uYesu, xa babona inyikima yomhlaba nezinto ezazisenzeka, bafikelwa luloyiko olukhulu, bathi: “Ngokuqinisekileyo lo ibinguNyana kaThixo.”
55  Kwakukho nabafazi abaninzi ababepheleke uYesu ukusuka eGalili ukuze bamlungiselele, bekhangele bemgama;
56  phakathi kwabo yayinguMariya Magadala, kwanoMariya unina kaYakobi noYose, nonina woonyana bakaZebhedi.
57  Ke kaloku njengoko kwakungorhatya, kwafika umntu waseArimathiya owayesisityebi, ogama linguYosefu, naye ngokwakhe owaba ngumfundi kaYesu.
58  Lo mntu waya kuPilato waza wacela umzimba kaYesu. Wandula ke uPilato wayalela ukuba awunikwe.
59  Kwaye uYosefu wawuthabatha umzimba, wawusonga ngelinen ecocekileyo ecikizekileyo,
60  wawubeka kwingcwaba lakhe elitsha lenkumbulo, awayelimbe eliweni. Yaye, emva kokuba eqengqele ilitye elikhulu emnyangweni wengcwaba lenkumbulo, wemka.
61  Kodwa uMariya Magadala nomnye uMariya baqhubeka belapho, behleli phambi kwengcwaba.
62  Ngemini elandelayo, eyayisemva kwemini yokuLungiselela, ababingeleli abaziintloko nabaFarisi bahlanganisana phambi koPilato,
63  besithi: “Mnumzana, siye sakhumbula ukuba elaa bhedengu ngoxa lalisaphila lathi, ‘Emva kweentsuku ezintathu ndiza kuvuswa.’
64  Ngoko ke yalela ukuba linqatyiswe ingcwaba de kube lusuku lwesithathu, hleze abafundi bakhe beze, bambe baze bathi ebantwini, ‘Uvusiwe kwabafileyo!’ buze obu bubhedengu bokugqibela bube bubi ngakumbi kunobokuqala.”
65  UPilato wathi kubo: “Nineqela labalindi. Hambani niye kulinqabisa ngokokwazi kwenu.”
66  Ngoko bahamba baza balinqabisa ingcwaba ngokutywina ilitye nangokuba neqela labalindi.
7  “Musani ukugweba ukuze ningagwetywa;
2  kuba ngogwebo enigweba ngalo, niya kugwetywa kwangalo nani; nomlinganiselo enilinganisela ngawo, baya kunilinganisela kwangawo nani.
3  Kutheni, ngoko, ukhangela udiza olukwiliso lomzalwana wakho, kodwa ungawuqwalaseli umqadi okwelakho iliso?
4  Okanye ungatsho njani na kumzalwana wakho ukuthi, ‘Ndivumele ndikhuphe udiza elisweni lakho’; ngoxa, khangela! umqadi uselisweni lakho?
5  Mhanahanisindini! Khupha kuqala umqadi kwelakho iliso, yaye uya kwandula ke ubone ngokucacileyo indlela yokukhupha udiza elisweni lomzalwana wakho.
6  “Musani ukukunika izinja okungcwele, neeperile zenu ningaziphosi phambi kweehagu, hleze zizinyathele ngeenyawo zize zijike ziniqwenge.
7  “Qhubekani nicela, niya kunikwa; qhubekani nifuna, niya kufumana; qhubekani ninkqonkqoza, niya kuvulelwa.
8  Kuba wonk’ ubani ocelayo uyamkela, nalowo ufunayo uyafumana, nalowo unkqonkqozayo uya kuvulelwa.
9  Eneneni, akukho mntu phakathi kwenu onokuthi ukuba unyana wakhe ucela isonka—asuke amnike ilitye, andibi kunjalo?
10  Okanye, mhlawumbi, ukuba ucela intlanzi—akayi kumnika inyoka, andibi kunjalo?
11  Ngoko ke, ukuba nina, nangona ningendawo, niyakwazi ukunika abantwana benu izipho ezilungileyo, wobeka phi na ke yena uYihlo osemazulwini ukubanika izinto ezilungileyo abo bamcelayo!
12  “Zonke izinto, ngoko, enifuna abantu bazenze kuni, yenzani ngokunjalo nani kubo; oku, enyanisweni, koko kuthethwa nguMthetho nabaProfeti.
13  “Ngenani ngesango elimxinwa; ngokuba ibanzi kwaye iphangalele indlela esa entshabalalweni, yaye baninzi abangena ngayo;
14  kanti limxinwa isango kwaye imxinwa indlela esa ebomini, yaye bambalwa abayifumanayo.
15  “Baphapheleni abaprofeti bobuxoki abeza kuni ngezambatho zeegusha, kodwa ngaphakathi beziingcuka eziqwengayo.
16  Nobaqonda ngeziqhamo zabo. Abantu abahlanganisi iidiliya emeveni okanye amakhiwane enkunzaneni, andibi kunjalo?
17  Ngokunjalo wonke umthi olungileyo uvelisa isiqhamo esihle, kodwa wonke umthi obolileyo uvelisa isiqhamo esingento yanto;
18  umthi olungileyo awunako ukuthwala isiqhamo esingento yanto, nomthi obolileyo awunako ukuvelisa isiqhamo esihle.
19  Wonke umthi ongavelisi siqhamo sihle uyagawulwa uze uphoswe emlilweni.
20  Ngokwenene, ke ngoko, niya kubaqonda ngeziqhamo zabo abo bantu.
21  “Asingabo bonke abathi kum, ‘Nkosi, Nkosi,’ abaya kungena ebukumkanini bamazulu, kodwa ngulowo wenza ukuthanda kukaBawo osemazulwini oya kungena.
22  Abaninzi baya kuthi kum ngaloo mini, ‘Nkosi, Nkosi, asizange na siprofete egameni lakho, sakhupha iidemon egameni lakho, senza imisebenzi emininzi yamandla egameni lakho?’
23  Ukanti ndiya kwandula ndivume kubo ndithi: Andizange ndinazi! Mkani kum, nina benzi bokuchasene nomthetho.
24  “Ngoko ke wonk’ ubani owevayo la mazwi am aze awenze uya kufaniswa nendoda eyingqondi, eyakha indlu yayo phezu kolwalwa.
25  Yagaleleka imvula, zafika nezikhukula, yavuthuza nemimoya, yabetha kuloo ndlu, kodwa ayizange idilike, kuba yayisekwe phezu kolwalwa.
26  Ngapha koko, wonk’ ubani owevayo la mazwi am aze angawenzi uya kufaniswa nendoda esisidenge, eyakha indlu yayo phezu kwentlabathi.
27  Yagaleleka imvula, zafika nezikhukula, yavuthuza nemimoya, yabetha kuloo ndlu yaza yadilika, kwaba kukhulu ukuwohloka kwayo.”
28  Ke kaloku akuwagqiba uYesu la mazwi, zathi khamnqa izihlwele yindlela yakhe yokufundisa;
29  kuba wayefundisa njengomntu onegunya, kungekhona njengababhali bazo.
23  Wandula ke uYesu wathetha kwizihlwele nakubafundi bakhe, esithi:
2  “Ababhali nabaFarisi bazihlalise esihlalweni sikaMoses.
3  Ngoko ke zonke izinto abanixelela zona, zenzeni, nizigcine, kodwa ningenzi ngokwezenzo zabo, kuba bathetha baze bangenzi.
4  Babopha imithwalo enzima baze bayibeke emagxeni abantu, kodwa bona ngokwabo abavumi kuyishukumisa ngomnwe wabo.
5  Yonke imisebenzi abayenzayo bayenza ukuze babonwe ngabantu; kuba bawenza banzi amaqhaga [aqulethe izibhalo] abawanxiba njengezikhuselo, bayandise imiphetho yezambatho zabo.
6  Bathanda eyona ndawo iphambili kwizidlo zangokuhlwa nezihlalo eziphambili kwizindlu zesikhungu,
7  nemibuliso kwiindawo zemarike nokubizwa ngabantu kuthiwe Rabhi.
8  Kodwa nina, ningabizwa kuthiwe Rabhi, kuba mnye umfundisi wenu, kanti nonke nina ningabazalwana.
9  Ngaphezu koko, ningabizi nabani na ngokuthi nguyihlo emhlabeni, kuba mnye uYihlo, Lowo wasezulwini.
10  Ningabizwa nangokuthi ‘iinkokeli,’ kuba inye iNkokeli yenu, uKRISTU.
11  Kodwa lowo ungoyena mkhulu phakathi kwenu makabe ngumlungiseleli wenu.
12  Nabani na oziphakamisayo uya kuthotywa, yaye nabani na ozithobayo uya kuphakanyiswa.
13  “Yeha nina, babhali nabaFarisi, bahanahanisindini! ngenxa yokuba nibuvala ubukumkani bamazulu phambi kwabantu; kuba nina ngokwenu aningeni, kwaye anibavumeli nabo basendleleni engenayo ukuba bangene.
14  ——
15  “Yeha nina, babhali nabaFarisi, bahanahanisindini! ngenxa yokuba nityhutyha ulwandle nomhlaba owomileyo ukwenza nokuba mnye abe ngumngeni ebuYudeni, nize nakuba nimzuzile nimenze isisulu seGehena ngokuphindwe kabini kunani.
16  “Yeha nina, bakhokeli abaziimfama, enithi, ‘Ukuba nabani na ufunga ngetempile, akunto; kodwa ukuba nabani na ufunga ngegolide yetempile, ubophelelekile.’
17  Zidengendini ezikwaziimfama! Yiyiphi, enyanisweni, enkulu ngakumbi, yigolide okanye yitempile engcwalise igolide?
18  Kanjalo, ‘Ukuba nabani na ufunga ngesibingelelo, akunto; kodwa ukuba nabani na ufunga ngesipho esikuso, ubophelelekile.’
19  Zimfamandini! Yiyiphi, enyanisweni, enkulu ngakumbi, sisipho okanye sisibingelelo esingcwalisa isipho?
20  Ngoko ke lowo ufunga ngesibingelelo ufunga ngaso nangazo zonke izinto ezikuso;
21  yaye lowo ufunga ngetempile ufunga ngayo nangalowo ukuyo;
22  kwaye lowo ufunga ngezulu ufunga ngetrone kaThixo nangalowo uhleli kuyo.
23  “Yeha nina, babhali nabaFarisi, bahanahanisindini! ngokuba ninikela isishumi setyeleba nesedile nesekumin, kodwa niye nayigatya imibandela enzima ngakumbi yoMthetho, eyile, okusesikweni nenceba nokuthembeka. Ezi zinto kwakubophelelekile ukuzenza, kanti kungamele kugatywe ezinye izinto.
24  Zinkokelindini eziziimfama, ezihluza imbuzane kodwa zibimbilize inkamela!
25  “Yeha nina, babhali nabaFarisi, bahanahanisindini! ngokuba nihlambulula umphandle wendebe nowesitya, kodwa ngaphakathi zizele kukuphanga nokungabi nabungcathu.
26  MFarisindini uyimfama, hlambulula kuqala umphakathi wendebe nowesitya, ukuze nomphandle waso uhlambuluke.
27  “Yeha nina, babhali nabaFarisi, bahanahanisindini! ngokuba ninentsobi yamangcwaba aqatywe mhlophe, ngaphandle eneneni abonakala emahle kodwa ngaphakathi azele ngamathambo abantu abafileyo nalo lonke uhlobo lokungahlambuluki.
28  Ngaloo ndlela nani, ngaphandle eneneni, nibonakala ningamalungisa ebantwini, kodwa ngaphakathi nizele luhanahaniso nokuchas’ umthetho.
29  “Yeha nina, babhali nabaFarisi, bahanahanisindini! ngokuba nakha amangcwaba abaprofeti nize nihombise amangcwaba enkumbulo abo bangamalungisa,
30  yaye nithi, ‘Ukuba sasikho ngemihla yookhokho bethu, sasingayi kuba nasabelo nabo kwigazi labaprofeti.’
31  Ngoko ke ninikela ubungqina nxamnye nani ngokwenu ukuba ningoonyana babo babulala abaprofeti.
32  Ngoko ke, wuzaliseni umlinganiselo wookhokho benu.
33  “Zinyokandini, nzalandini yamarhamba, niza kuwusaba njani umgwebo weGehena?
34  Ngenxa yesi sizathu, ndithumela kuni abaprofeti nabantu abazizilumko nabayaleli basesidlangalaleni. Bambi babo niya kubabulala nize nibabethelele, kwaye bambi babo niya kubatyakatya kwizindlu zenu zesikhungu yaye nibatshutshise kwizixeko ngezixeko;
35  ukuze libe phezu kwenu lonke igazi elinobulungisa elaphalazwa emhlabeni, ukususela kwigazi lika-Abheli olilungisa kuse kwigazi likaZekariya unyana kaBharakhiya, enambulalayo phakathi kwengcwele nesibingelelo.
36  Inene ndithi kuni, Zonke ezi zinto ziya kuza phezu kwesi sizukulwana.
37  “Yerusalem, Yerusalem, mbulali wabaprofeti nomxulubi wabo bathunyelwa kuyo,—kufuthi kangakanani na ndifuna ukuhlanganisela ndawonye abantwana bakho, ngendlela esithi isikhukukazi sihlanganisele ngayo ndawonye amantshontsho aso phantsi kwamaphiko aso! Kodwa anavuma.
38  Khangelani! Indlu yenu ishiyelwa kuni.
39  Kuba ndithi kuni, anisayi kuze nindibone ukususela ngoku de nithi, ‘Usikelelwe lowo uzayo egameni likaYehova!’”
22  Waphinda uYesu wathetha kubo ngemizekeliso, esithi:
2  “Ubukumkani bamazulu buye baba njengomntu, ukumkani, owenzela unyana wakhe itheko lomtshato.
3  Wathumela amakhoboka akhe ukuba abize abo bamenyiweyo kwitheko lomtshato, kodwa abavumanga ukuza.
4  Kwakhona wathumela amanye amakhoboka, esithi, ‘Xelelani abo bamenyiweyo nithi: “Khangelani! Ndilungise isidlo sam, iinkunzi zam zeenkomo nezilwanyana ezityetyisiweyo zixheliwe, yaye zonke izinto zilungile. Yizani kwitheko lomtshato.”’
5  Kodwa bengaxhalele nto bemka, omnye waya kwintsimi yakhe, omnye waya kwishishini lakhe lorhwebo;
6  kodwa abanye, babamba amakhoboka akhe, bawaphatha kakubi baza bawabulala.
7  “Kodwa ukumkani waqumba, wathumela imikhosi yakhe, wabatshabalalisa abo babulali waza wasitshisa isixeko sabo.
8  Ngoko wathi kumakhoboka akhe, ‘Itheko lomtshato selilungile, kodwa abo bamenyiweyo bebengafanelekanga.
9  Ngoko ke yiyani ezindleleni ezikhokelela ngaphandle kwesixeko, yaye nabani na enimfumanayo mmemeleni kwitheko lomtshato.’
10  Ngako oko loo makhoboka aphuma aya ezindleleni aza ahlanganisela ndawonye bonke awabafumanayo, abangendawo nabalungileyo; yaye igumbi lomsitho womtshato lalizaliswe ngabo babengqendeve etafileni.
11  “Xa ukumkani wangenayo ukuze avelele iindwendwe wabona apho umntu owayengambathanga sambatho somtshato.
12  Ngoko wathi kuye, ‘Mfondini, ungene njani apha unganxibanga sambatho somtshato?’ Waxakwa kukuthetha.
13  Ngoko ukumkani wathi kubakhonzi bakhe, ‘Mbopheni izandla neenyawo nize nimphose phandle ebumnyameni ngaphandle. Apho kuya kubakho ukulila nokutshixiza kwamazinyo akhe.’
14  “Kuba baninzi abamenyiweyo, kodwa bambalwa abanyuliweyo.”
15  Ngoko abaFarisi bahamba baza baceba ukumthiyela ngentetho yakhe.
16  Ngoko bathumela kuye abafundi babo, ndawonye neqela labalandeli bakaHerode, besithi: “Mfundisi, siyazi ukuba unenyaniso kwaye ufundisa indlela kaThixo ngenyaniso, kwaye akukhathalele nabani na, kuba akukhangeli imbonakalo yangaphandle yabantu.
17  Ngoko ke, sixelele, Ucinga ntoni? Kusemthethweni na ukuhlawula irhafu yentloko kuKesare okanye akunjalo?”
18  Kodwa uYesu, ebazi ubungendawo babo, wathi: “Kutheni nindivavanya nje, bahanahanisindini?
19  Ndiboniseni ingqekembe yerhafu yentloko.” Bamzisela idenariyo.
20  Yaye wathi kubo: “Ngumfanekiso nombhalo kabani na lo?”
21  Bathi: “NgokaKesare.” Wandula ke wathi kubo: “Ngoko ke, buyiselani izinto zikaKesare kuKesare, kodwa izinto zikaThixo kuThixo.”
22  Bakukuva oko, bamangaliswa, baza bamshiya bemka.
23  Ngaloo mini abaSadusi, abathi akukho luvuko, beza kuye baza bambuza besithi:
24  “Mfundisi, uMoses wathi, ‘Ukuba nawuphi na umntu ufa engenabantwana, umntakwabo umele atshate umfazi wakhe aze amvelisele inzala umntakwabo.’
25  Ke kaloku kwakukho phakathi kwethu abantwana bomntu omnye abasixhenxe; owokuqala watshata, wasweleka engenanzala, waza umfazi wakhe waba ngowomntakwabo.
26  Kwaba njalo nakowesibini nakowesithathu, de kwabatyhutyha bonke bosixhenxe.
27  Emva kwabo bonke wafa naye umfazi.
28  Ngoko ke, eluvukweni, uya kuba ngumfazi wawuphi na kwabo basixhenxe? Kuba bamfumana bonke.”
29  Waphendula uYesu wathi kubo: “Niyaphazama, kuba ningazazi iZibhalo namandla kaThixo;
30  kuba eluvukweni amadoda akatshati namabhinqa awatshatiswa, kodwa banjengeengelosi ezulwini.
31  Ngokubhekisele eluvukweni lwabafileyo, anikufundanga na oko kwathethwa kuni nguThixo, esithi,
32  ‘NdinguTHIXO ka-Abraham noTHIXO kaIsake noTHIXO kaYakobi’? AkangoTHIXO wabafileyo, kodwa ngowabaphilayo.”
33  Zakukuva oko izihlwele zathi khamnqa yimfundiso yakhe.
34  Bathe abaFarisi bakuva ukuba ubavale umlomo abaSadusi, babuthelana ndawonye.
35  Yaye omnye wabo, owaziyo uMthetho, wabuza, emvavanya:
36  “Mfundisi, nguwuphi owona myalelo mkhulu eMthethweni?”
37  Wathi kuye: “‘Uze umthande uYehova uThixo wakho ngentliziyo yakho iphela nangomphefumlo wakho uphela nangengqondo yakho iphela.’
38  Lo ngowona myalelo mkhulu nowokuqala.
39  Owesibini, njengawo, ngulo, ‘Uze umthande ummelwane wakho njengawe siqu.’
40  Kule miyalelo yomibini kuxhomekeke uMthetho uphela, nabaProfeti.”
41  Ke kaloku ngoxa abaFarisi babehlanganisene ndawonye uYesu wababuza wathi:
42  “Nicinga ntoni ngoKristu? Ungunyana kabani?” Bathi kuye: “KaDavide.”
43  Wathi kubo: “Kwenzeka njani, ke ngoko, ukuba uDavide ngempefumlelo ambize ngokuthi ‘Nkosi,’ esithi,
44  ‘UYehova wathi eNkosini yam: “Hlala ngasekunene kwam ndide ndizibeke iintshaba zakho ngaphantsi kweenyawo zakho”’?
45  Ukuba, ke ngoko, uDavide umbiza ngokuthi ‘Nkosi,’ ungunyana wakhe njani?”
46  Kwaye akukho bani wakwaziyo ukumphendula nezwi eli, kungekho nabani na owaba nobuganga bokuba sambuza ngokubhekele phaya ukususela ngaloo mini kuse phambili.
6  “Lumkani ukuba ubulungisa benu ningabenzi phambi kwabantu ukuze nibonwe ngabo; kungenjalo aniyi kuba namvuzo kuYihlo osemazulwini.
2  Ngoko ke xa usenza izipho zenceba, musa ukuvuthela ixilongo phambi kwakho, kanye njengoko besenza abahanahanisi kwizindlu zesikhungu nasezitratweni, ukuze bazukiswe ngabantu. Inene ndithi kuni, Sebewufumene ngokupheleleyo umvuzo wabo.
3  Kodwa wena, xa usenza izipho zenceba, masingakwazi isandla sakho sasekhohlo okwenziwa sisandla sakho sasekunene,
4  ukuze izipho zakho zenceba zibe semfihlekweni; yaye uYihlo okhangela emfihlekweni uya kukubuyekeza.
5  “Xa nithandaza, nize ningabi njengabahanahanisi; ngokuba bathanda ukuthandaza bemi kwizindlu zesikhungu nakwiimbombo zeendlela eziphangaleleyo ukuze babonakale ebantwini. Inene ndithi kuni, Sebewufumene ngokupheleleyo umvuzo wabo.
6  Noko ke, wena, xa uthandaza, ngena egumbini lakho langasese uze, wakuba uluvalile ucango lwakho, uthandaze kuYihlo osemfihlekweni; yaye uYihlo okhangela emfihlekweni uya kukubuyekeza.
7  Kodwa xa uthandaza, ungaphindaphindani nento enye, njengokuba besenza abantu beentlanga, kuba becinga ukuba baya kuviwa ngenxa yokusebenzisa kwabo amazwi amaninzi.
8  Ngoko, ze ningafani nabo, kuba uThixo uYihlo uyakwazi enikusweleyo ningekamceli.
9  “Ngoko ke, nina nize nithandaze ngale ndlela: “‘Bawo wethu osemazulwini, malingcwaliswe igama lakho.
10  Mabufike ubukumkani bakho. Makwenzeke ukuthanda kwakho nasemhlabeni, njengasezulwini.
11  Siphe namhlanje isonka sethu sale mini;
12  uze usixolele amatyala ethu, njengokuba nathi sibaxolele abanamatyala kuthi.
13  Ungasingenisi ekuhendweni, kodwa sihlangule kulowo ungendawo.’
14  “Kuba ukuba niyabaxolela abantu izigqitho zabo, noYihlo osemazulwini uya kunixolela;
15  kanti ukuba anibaxoleli abantu izigqitho zabo, noYihlo akayi kunixolela ezenu izigqitho.
16  “Xa nizila ukutya, musani ukuba lusizi ebusweni njengabahanahanisi, kuba bajika imbonakalo yobuso babo ukuze babonakale ebantwini ukuba bazile ukutya. Inene ndithi kuni, Sebewufumene ngokupheleleyo umvuzo wabo.
17  Kodwa wena, xa uzila ukutya, thambisa intloko yakho uze uhlambe ubuso bakho,
18  ukuze ubonakale uzile ukutya, kungekhona ebantwini, kodwa kuYihlo osemfihlekweni; aze uYihlo okhangela emfihlekweni akubuyekeze.
19  “Musani ukuziqwebela ubuncwane emhlabeni, apho kudla khona inundu nomhlwa, nalapho amasela aqhekeza khona ebe.
20  Kunoko, ziqwebeleni ubuncwane ezulwini, apho inundu nomhlwa zingadliyo khona, nalapho amasela angaqhekeziyo ebe.
21  Kuba apho bukhoyo ubuncwane benu, nentliziyo yenu yoba lapho.
22  “Isibane somzimba liliso. Ukuba, ngoko, iliso lakho alinakumbi, umzimba wakho uphela uba sekukhanyeni;
23  kodwa ukuba iliso lakho lingendawo, umzimba wakho uphela uba sebumnyameni. Ukuba ngenene ukukhanya okukuwe kububumnyama, hayi indlela obubukhulu ngayo obo bumnyama!
24  “Akukho bani unokukhonza iinkosi ezimbini; kuba usenokuyithiya enye aze ayithande enye, okanye anamathele kwenye aze ayidele enye. Aninakukhonza uThixo nobuTyebi.
25  “Ngenxa yoku ndithi kuni: Musani ukuxhalela imiphefumlo yenu mayela noko niya kukudla okanye oko niya kukusela, okanye imizimba yenu mayela noko niya kukunxiba. Umphefumlo awungaphezulu na kunokutya nomzimba kunesinxibo?
26  Qwalaselani ngenyameko iintaka zezulu, ngokuba azihlwayeli mbewu, azivuni yaye azihlanganisi koovimba; ukanti uYihlo osemazulwini uyazondla. Anixabisekanga ngaphezu kwazo na?
27  Ngubani na kuni onokuthi ngokuba nexhala ongeze ikubhite enye kubude bobomi bakhe?
28  Yini na ukuba nixhalele isinxibo? Fundani isifundo kwiinyibiba zasendle, indlela ezikhula ngayo; azibulaleki, azisonti;
29  kodwa ndithi kuni kwanoSolomon kulo lonke uzuko lwakhe wayengavathiswanga nanjenganye yazo.
30  Ukuba, ke, uThixo wenjenjalo ukwambesa utyani basendle, obuthi bubekho namhlanje buze ngomso buphoswe eontini, akayi kugqithisa na ukunambesa, nina nilukholo luncinane?
31  Musani ke ukuxhala nisithi, ‘Siza kudla ntoni na?’ okanye, ‘Siza kusela ntoni na?’ okanye, ‘Siza kunxiba ntoni na?’
32  Kuba zonke ezi zizinto iintlanga ezizisukela ngentumekelelo. Kuba uYihlo osemazulwini uyazi ukuba ziyimfuneko kuni zonke ezi zinto.
33  “Qhubekani, ke ngoko, nifuna kuqala ubukumkani nobulungisa bakhe, yaye zonke ezinye izinto ziya kongezelelwa kuni.
34  Ngoko, musani ukuxhalela ingomso, kuba ingomso liya kuba namaxhala alo. Imini nganye inobayo ububi obuyilingeneyo.
21  Ngoko, bakusondela eYerusalem baza bafika eBhethefage kwiNtaba yemiNquma, uYesu wathumela abafundi ababini,
2  esithi kubo: “Yiyani kwidolophana ephambi kwenu, yaye kwaoko niya kufumana iesile libotshelelwe, linenkonyana lalo; wakhululeni nize niwazise kum.
3  Kwaye ukuba uthile uthetha nantoni na kuni, nize nithi, ‘Ayafuneka eNkosini.’ Uya kuwathumela ngoko nangoko.”
4  Oku okunene kwenzeka ukuze kuzaliseke oko kwathethwa ngomprofeti, esithi:
5  “Xelelani intombi yaseZiyon nithi, ‘Khangela! UKumkani wakho uza kuwe, enomoya wobulali, yaye ekhwele iesile, ewe, inkonyana le-esile, inzala yeqegu.’”
6  Ngoko abafundi bangena endleleni baza benza njengoko uYesu ebebayalele.
7  Yaye balizisa iesile nenkonyana lalo, babeka izambatho zabo zangaphezulu phezu kwawo, waza wahlala phezu kwazo.
8  Inkoliso yesihlwele yandlala izambatho zayo zangaphezulu endleleni, ngoxa abanye bagawula amasebe emithini, bawandlala endleleni.
9  Ke zona izihlwele, ezo zazihamba phambi kwakhe nezo zazimlandela zaziqhubeka zidanduluka zisithi: “Siyathandaza, sindisa uNyana kaDavide! Usikelelwe lowo uza egameni likaYehova! Siyathandaza, msindise kwiindawo eziphakamileyo phezulu!”
10  Ke kaloku akungena eYerusalem, isixeko siphela saqungaqungeka, sisithi: “Ngubani na lo?”
11  Izihlwele zaqhubeka zibaxelela zisithi: “Lo nguYesu umprofeti, ongowaseNazarete yaseGalili!”
12  Waza uYesu wangena etempileni, waphosa phandle bonke abo babethengisa nababethenga etempileni, wazibhukuqa iitafile zabatshintshi bemali nezihlalo ezide zabo babethengisa amahobe.
13  Wathi kubo: “Kubhaliwe kwathiwa, ‘Indlu yam iya kubizwa ngokuba yindlu yomthandazo,’ kodwa nina niyenza umqolomba wabaphangi.”
14  Ngoko, abantu abaziimfama nabaziziqhwala beza kuye etempileni, waza wabaphilisa.
15  Bathe ke ababingeleli abaziintloko nababhali bakuzibona izinto ezimangalisayo awazenzayo namakhwenkwe awayedanduluka etempileni esithi: “Siyathandaza,  sindisa uNyana kaDavide!” bacaphuka
16  baza bathi kuye: “Uyakuva na oko kutshiwo ngaba?” UYesu wathi kubo: “Ewe. Anizange nikufunde na oku, ‘Emlonyeni weentsana nabanyayo ulungiselele indumiso’?”
17  Kwaye ebashiya ngasemva waphuma ngaphandle kwesixeko waya eBhethani waza wachitha ubusuku apho.
18  Ngoxa wayebuyela esixekweni ngonyezi, walamba.
19  Yaye wabona umkhiwane ngasendleleni waza waya kuwo, kodwa akazange afumane nto kuwo ngaphandle kwamagqabi kuphela, wathi ke kuwo: “Makungaze kuphume siqhamo kuwe ngonaphakade.” Waza umkhiwane wabuna ngephanyazo.
20  Kodwa abafundi bakukubona oku, bamangaliswa, besithi: “Kwenzeka njani ukuba umkhiwane ubune ngephanyazo?”
21  Waphendula uYesu wathi kubo: “Inene ndithi kuni, Ukuba nje ninokholo yaye anithandabuzi, aniyi kwenza oko ndikwenze emkhiwaneni kuphela, kodwa ukuba nithi kule ntaba, ‘Funquka uze uphoseke elwandle,’ kuya kwenzeka.
22  Kwaye zonke izinto enizicela emthandazweni, ninokholo, niya kuzifumana.”
23  Uthe akuya etempileni, ababingeleli abaziintloko namadoda amakhulu abantu beza kuye ngoxa wayefundisa baza bathi: “Uzenza ngagunya liphi na ezi zinto? Yaye ngubani na okunike eli gunya?”
24  Waphendula uYesu wathi kubo: “Nam, ndiza kunibuza into enye. Ukuba niyandixelela, nam ndiza kunixelela ukuba ndizenza ngagunya liphi na ezi zinto:
25  Ubhaptizo lukaYohane, lwaluvela kuwuphi umthombo? Ezulwini okanye ebantwini?” Kodwa baqiqa ngelithi: “Ukuba sithi, ‘Lwaluvela ezulwini,’ uya kuthi kuthi, ‘Kutheni, ke ngoko, ningazange nimkholelwe?’
26  Ukuba, ngoko, sithi, ‘Lwaluvela ebantwini,’ soyika isihlwele, kuba bonke babambe ukuthi uYohane ngumprofeti.”
27  Ngoko bamphendula uYesu bathi: “Asazi.” Waza wathi kubo: “Nam andinixeleli ukuba ndizenza ngagunya liphi na ezi zinto.
28  “Nithini nina? Umntu wayenabantwana ababini. Waya kowokuqala, wathi, ‘Mntwana, hamba uye kusebenza esidiliyeni namhlanje.’
29  Waphendula wathi, ‘Ndiza kuya, mnumzana,’ kodwa akazange aye.
30  Waya kowesibini, watsho okufanayo. Waphendula wathi, ‘Andizi kuya.’ Emva koko wazisola waza waya.
31  Nguwuphi kwaba babini owenza ukuthanda kukayise?” Bathi: “Ngulo wamva.” UYesu wathi kubo: “Inene ndithi kuni banihambela phambili abaqokeleli berhafu namahenyukazi ukungena ebukumkanini bukaThixo.
32  Kuba uYohane weza kuni ngendlela yobulungisa, kodwa anizange nimkholelwe. Noko ke, abaqokeleli berhafu namahenyukazi bamkholelwa, yaye nina, nangona nakubonayo oku, anizange nizisole emva koko ukuze nimkholelwe.
33  “Yivani omnye umzekeliso: Kwakukho umntu, umnini-ndlu, owatyala isidiliya, wasibiyela ngothango, wemba isixovulelo sewayini kuso, wamisa inqaba, waqeshisa ngaso kubalimi, waza wahambela kwenye indawo.
34  Lakufika ixesha lesiqhamo, wathumela amakhoboka akhe kubalimi ukuya kuthabatha iziqhamo zakhe.
35  Noko ke, abalimi bawathabatha amakhoboka akhe, elinye balibetha kanobom, elinye balibulala, elinye balixuluba ngamatye.
36  Kwakhona wathumela amanye amakhoboka, amaninzi kunawokuqala, kodwa benza okufanayo nakuwo.
37  Okokugqibela wathumela unyana wakhe kubo, esithi, ‘Baya kumhlonela unyana wam.’
38  Bakubona unyana abalimi bathi, ‘Yindlalifa le; yizani, siyibulale size sifumane ilifa layo!’
39  Bamthabatha, bamphosa ngaphandle kwesidiliya baza bambulala.
40  Ngoko ke, xa umnini-sidiliya efika, yintoni aya kuyenza kwabo balimi?”
41  Bathi kuye: “Ngenxa yokuba banobubi, uya kuzisa intshabalaliso embi phezu kwabo aze aqeshise ngaso isidiliya kwabanye abalimi, abaya kumnika iziqhamo xa sele zilungile.”
42  UYesu wathi kubo: “Anizange nifunde na eZibhalweni ukuba, ‘Ilitye abaligatyayo abakhi lilo elaba lilitye lembombo eliyintloko. Oku kuvela kuYehova, yaye kuyamangalisa emehlweni ethu’?
43  Kungenxa yoku le nto ndisithi kuni, Ubukumkani bukaThixo buya kuthatyathwa kuni buze bunikwe uhlanga oluvelisa iziqhamo zabo.
44  Ke, umntu owa phezu kweli litye uya kutyumka. Nabani na eliye lamwela, liya kumcola.”
45  Bakuba ababingeleli abaziintloko nabaFarisi beyivile imizekeliso yakhe, baphawula ukuba wayethetha ngabo.
46  Kodwa, nangona babefuna ukumbamba, babesoyika izihlwele, ngenxa yokuba zazibambe ukuthi ungumprofeti.
25  “Ngoko ubukumkani bamazulu buya kuba njengeentombi ezinyulu ezilishumi ezathabatha izibane zazo, zaphuma zaya kuhlangabeza umyeni.
2  Ezintlanu zazo zazizizidenge, kwaye ezintlanu ziziingqondi.
3  Ezizizidenge zathabatha izibane zazo kodwa azizange ziyithabathe ioli,
4  kanti eziziingqondi zathabatha ioli ngezikhongozelo zazo nezibane zazo.
5  Ngoxa umyeni wayelibele, zanqwaleka zonke zaza zalala.
6  Kanye phakathi kobusuku kwavela udanduluko, ‘Nanku umyeni! Phumani niye kumhlangabeza.’
7  Ngoko zonke ezo ntombi zinyulu zavuka zaza zabeka izibane zazo ngolungelelwano.
8  Ezizizidenge zathi kweziziingqondi, ‘Sinikeni inxalenye yeoli yenu, ngenxa yokuba izibane zethu sele ziza kucima.’
9  Eziziingqondi zaphendula zathi, ‘Mhlawumbi isenokungasaneli ncam thina nani. Ngoko ke, yiyani kwabo bayithengisayo, nizithengele.’
10  Ngoxa babesiya kuthenga, wafika umyeni, zaza iintombi ezinyulu ezazilungile zangena naye kwitheko lomtshato; lwavalwa ke ucango.
11  Emva koko ezinye iintombi ezinyulu nazo zafika, zisithi, ‘Mnumzana, mnumzana, sivulele!’
12  Ekuphenduleni wathi, ‘Inene ndithi kuni, andinazi.’
13  “Ngoko ke, hlalani nilindile, ngenxa yokuba ningayazi imini okanye ilixa.
14  “Kuba kanye kunjengaxa umntu, owayeza kuhambela kwenye indawo, wabiza amakhoboka akhe waza wawanika impahla yakhe.
15  Elinye walinika iitalente ezintlanu, elinye ezimbini, ukanti elinye walinika enye, ngalinye ngokwamandla alo, waza waya kwenye indawo.
16  Ngoko nangoko elo lafumana iitalente ezintlanu lahamba laza lashishina ngazo, lazuza ezintlanu ezingakumbi.
17  Ngendlela efanayo elo lafumana ezimbini lazuza ezimbini ezingakumbi.
18  Kodwa elo lafumana enye kuphela lemka, yaye lemba emhlabeni laza lafihla imali yesilivere yenkosi yalo.
19  “Emva kwexesha elide inkosi yaloo makhoboka yeza yalungisa amatyala kunye nawo.
20  Ngoko elo lalifumene iitalente ezintlanu leza ngaphambili lezisa iitalente ezintlanu ezongezelelekileyo, lisithi, ‘Nkosi, wandinika iitalente ezintlanu; yabona, ndizuze iitalente ezintlanu ezingakumbi.’
21  Inkosi yalo yathi kulo, ‘Wenze kakuhle, khoboka elilungileyo nelithembekileyo! Ubuthembekile kwizinto ezimbalwa. Ndiza kukumisela phezu kwezinto ezininzi. Ngena kuvuyo lwenkosi yakho.’
22  Elo lalifumene iitalente ezimbini leza ngaphambili laza lathi, ‘Nkosi, wandinika iitalente ezimbini; yabona, ndizuze iitalente ezimbini ezingakumbi.’
23  Inkosi yalo yathi kulo, ‘Wenze kakuhle, khoboka elilungileyo nelithembekileyo! Ubuthembekile kwizinto ezimbalwa. Ndiza kukumisela phezu kwezinto ezininzi. Ngena kuvuyo lwenkosi yakho.’
24  “Ekugqibeleni elo lalifumene italente enye leza ngaphambili lathi, ‘Nkosi, bendikwazi njengomntu ongqongqo, uvuna apho ubungahlwayelanga khona uze uhlanganise apho ubungelanga khona.
25  Ngoko ndiye ndafikelwa luloyiko ndaza ndaya kuyifihla italente yakho emhlabeni. Naku okukokwakho.’
26  Ekuphenduleni inkosi yalo yathi kulo, ‘Khobokandini elingendawo nelidangeleyo, ubusazi, andibi kunjalo, ukuba ndavuna apho ndandingahlwayelanga khona yaye ndahlanganisa apho ndandingelanga khona?
27  Ngoko ke, ubufanele ukuba ubeke imali yam yesilivere koonobhanki, ndize ekufikeni kwam ndamkele oko kukokwam nenzala.
28  “‘Ngoko ke yithabatheni italente kuye nize niyinike lowo uneetalente ezilishumi.
29  Kuba wonk’ ubani onako, uya kunikwa okungakumbi yaye uya kuba nentabalala; kodwa ke yena lowo ungenako, kwanoko anako kuya kuthatyathwa kuye.
30  Kwaye liphoseni phandle ikhoboka elingancedi nganto ebumnyameni ngaphandle. Apho kuya kubakho ukulila nokutshixiza kwamazinyo alo.’
31  “Xa uNyana womntu efika esebuqaqawulini bakhe, nazo zonke iingelosi zikunye naye, uya kwandula ke ahlale phantsi kwitrone yakhe yobuqaqawuli.
32  Kwaye zonke iintlanga ziya kuhlanganiselwa phambi kwakhe, abahlule abantu omnye komnye, kanye njengokuba umalusi esahlula izimvu ezibhokhweni.
33  Uya kuzibeka izimvu ngasekunene kwakhe, kodwa zona iibhokhwe ngasekhohlo kwakhe.
34  “Ngoko ukumkani uya kuthi kwabo bangasekunene kwakhe, ‘Yizani, nina nisikelelweyo nguBawo, budleni ilifa ubukumkani obalungiselelwa nina ukususela ekusekweni kwehlabathi.
35  Kuba ndalamba, nandinika into yokudla; ndanxanwa, nandinika into yokusela. Ndandingowasemzini, nandamkela ngomoya wokubuk’ iindwendwe;
36  ndandize, nandambesa. Ndandigula, nandivelela. Ndandisentolongweni, neza kum.’
37  Ngoko abo bangamalungisa baya kumphendula bathi, ‘Nkosi, sakubona nini na ulambile saza sakondla, okanye unxaniwe, saza sakunika into yokusela?
38  Sakubona nini na ungowasemzini saza sakwamkela ngomoya wokubuk’ iindwendwe, okanye uze, saza sakwambesa?
39  Sakubona nini na ugula okanye usentolongweni saza saya kuwe?’
40  Kwaye ekuphenduleni ukumkani uya kuthi kubo, ‘Inene ndithi kuni, Ekubeni nenjenjalo koyena mncinane waba bazalwana bam, nenjenjalo nakum.’
41  “Uya kwandula ke athi kwabo bangasekhohlo kwakhe, ‘Mkani kum, nina niqalekisiweyo, niye emlilweni ongunaphakade owalungiselelwa uMtyholi neengelosi zakhe.
42  Kuba ndalamba, kodwa anizange nindinike nto yakudla, kwaye ndanxanwa, kodwa anizange nindinike nto yokusela.
43  Ndandingowasemzini, kodwa anizange nindamkele ngomoya wokubuk’ iindwendwe; ndandize, kodwa anizange nindambese; ndandigula kwaye ndisentolongweni, kodwa anizange nindivelele.’
44  Baya kwandula ke baphendule bathi, ‘Nkosi, sakubona nini ulambile okanye unxaniwe okanye ungowasemzini okanye uze okanye ugula okanye usentolongweni saza asakulungiselela?’
45  Uya kwandula ke abaphendule athi, ‘Inene ndithi kuni, Ekubeni ningenzanga njalo komnye waba bangabona bancinane, anenzanga njalo nakum.’
46  Kwaye aba baya kumka baye kwintshabalalo engunaphakade, kodwa bona abangamalungisa baye ebomini obungunaphakade.”
13  Ngaloo mini uYesu, akuba emkile endlwini, waya kuhlala ngaselwandle;
2  yaye izihlwele ezikhulu zahlanganisana kuye, kangangokuba wakhwela isikhephe, wahlala phantsi, saza sonke isihlwele sema elunxwemeni.
3  Wandula ke wabaxelela izinto ezininzi ngemizekeliso, esithi: “Khangela! Umhlwayeli waphuma waya kuhlwayela;
4  yaye njengoko wayehlwayela, yimbi imbewu yawela ecaleni kwendlela, zeza iintaka zayidla zayigqiba.
5  Enye yawela kwiindawo ezilulwalwa apho kwakungekho mhlaba mninzi, yantshula ke kwaoko ngenxa yokungabi nabunzulu bamhlaba.
6  Kodwa lakuphuma ilanga yagqatswa, kwaye ngenxa yokungabi nangcambu yabuna.
7  Enye, yona, yawela phakathi kwameva, akhula ameva aza ayiminxa.
8  Ukanti enye yawela kumhlaba omhle yaza yavelisa isiqhamo, enye yavelisa ikhulu, enye amashumi amathandathu, nenye amashumi amathathu.
9  Lowo uneendlebe makaphulaphule.”
10  Beza kuye abafundi bathi: “Kutheni na uthetha kubo ngemizekeliso?”
11  Waphendula wathi: “Nina nikunikiwe ukuziqonda iimfihlelo ezingcwele zobukumkani bamazulu, kodwa bona abo bantu abakunikwanga.
12  Kuba nabani na onako, uya kunikwa okungakumbi yaye uya kwenziwa aphuphume; kodwa nabani na ongenako, kwanoko anako kuya kuthatyathwa kuye.
13  Kungenxa yoko le nto ndithetha kubo ngemizekeliso, ngenxa yokuba, nakuba bekhangela, bakhangelela ilize, nakuba besiva, bavela ilize, bengaqondi nokuqonda;
14  kwaye sizaliseka kubo isiprofeto sikaIsaya, esithi, ‘Ukuva kona, niya kuva kodwa ningaqondi; ukukhangela kona, niya kukhangela kodwa ningaboni.
15  Kuba intliziyo yesi sizwana ilukhuni, sizivingcile iindlebe zaso, sawavala amehlo aso; ukuze singaze sibone ngamehlo aso, sive ngeendlebe zaso, siqonde ngeentliziyo zaso, sibuye, ndize ndisiphilise.’
16  “Noko ke, anoyolo amehlo enu ngenxa yokuba ayabona, neendlebe zenu ngenxa yokuba ziyeva.
17  Kuba inene ndithi kuni, Baninzi abaprofeti nabantu abangamalungisa ababenqwenela ukubona izinto enizibonayo, abazibona, nokuva izinto enizivayo, abaziva.
18  “Nina, ngoko, wuphulaphuleni umzekeliso womntu owahlwayelayo.
19  Ukuba ngoko ubani uyaliva ilizwi lobukumkani kodwa angaliqondi, uyeza ongendawo akuxhwile oko bekuhlwayelwe entliziyweni yakhe; le yileyo ihlwayelwe ecaleni kwendlela.
20  Leyo ke ihlwayelwe kwiindawo ezilulwalwa, ngulowo ulivayo ilizwi aze kwaoko alamkele ngovuyo.
21  Onjalo akanazingcambu kuye kodwa uqhubeka okwexeshana, kuze kuthi kwakuvela imbandezelo okanye intshutshiso ngenxa yelizwi akhutyekiswe kwaoko.
22  Leyo ke ihlwayelwe phakathi kwameva, ngulowo ulivayo ilizwi, kodwa ixhala lale nkqubo yezinto namandla akhohlisayo obutyebi ayaliminxa ilizwi, aze angabi nasiqhamo.
23  Leyo ke ihlwayelwe emhlabeni omhle, ngulowo ulivayo ilizwi aliqonde, aze ngokwenene avelise isiqhamo, omnye avelise ikhulu, omnye amashumi amathandathu, omnye amashumi amathathu.”
24  Wabenzela omnye umzekeliso, esithi: “Ubukumkani bamazulu bufaniswa nomntu owahlwayela imbewu entle entsimini yakhe.
25  Kwathi ke xa baleleyo abantu, kwafika utshaba lwakhe lwahlwayela ukhula phakathi kwengqolowa, lwemka.
26  Lithe ke lakuhluma ikhaba laza lavelisa isiqhamo, lwandula ke ukubonakala nokhula.
27  Ngoko amakhoboka omnini-ndlu eza athi kuye, ‘Nkosi, ubungahlwayelanga imbewu entle na entsimini yakho? Kwenzeka njani, ngoko, ukuba kubekho ukhula?’
28  Wathi kuwo, ‘Ngumntu olutshaba owenze oku.’ Athi kuye, ‘Ngoko, ngaba ufuna siye kuluqokelela?’
29  Wathi, ‘Hayi; hleze nithi, xa niqokelela ukhula, suke nincothule nengqolowa.
30  Yekani kukhule kokubini ndawonye de kube sekuvuneni; yaye ngexesha lokuvuna ndothi kubavuni, Qokelelani ukhula kuqala, nilubophe lube zizithungu ukuze nilutshise, nandule ke nihlanganisele ingqolowa kuvimba wam.’”
31  Wabenzela omnye umzekeliso, esithi: “Ubukumkani bamazulu bunjengokhozo lwemostade, awaluthabathayo umntu waza walutyala entsimini yakhe;
32  enyanisweni, oluyeyona incinane kunazo zonke iimbewu, kodwa oluthi lwakukhula luyodlule yonke imifuno lube ngumthi, zize iintaka zezulu zifike zakhele emasebeni awo.”
33  Wathetha omnye umzekeliso kubo wathi: “Ubukumkani bamazulu bunjengegwele, awalithabathayo umfazi waza walifihla kwimilinganiselo emithathu emikhulu yomgubo, de intlama iphela yabiliswa.”
34  Zonke ezi zinto uYesu wazithetha ngemizekeliso kwizihlwele. Eneneni, wayengathethi kubo ngaphandle kwangomzekeliso;
35  ukuze kuzaliseke oko kwakuthethwe ngomprofeti owathi: “Ndiza kuwuvula umlomo wam ngemizekeliso, ndizivakalise izinto ezazifihlakele kwasekusekweni kwehlabathi.”
36  Ngoko emva kokundulula izihlwele waya endlwini. Beza kuye abafundi bakhe bathi: “Sicacisele umzekeliso wokhula entsimini.”
37  Waphendula wathi: “Umhlwayeli wembewu entle nguNyana womntu;
38  intsimi lihlabathi; yona ke imbewu entle, ngoonyana bobukumkani; kodwa ukhula ngoonyana bongendawo,
39  kwaye utshaba olwalutyalayo nguMtyholi. Ukuvuna kukupheliswa kwenkqubo yezinto, yaye abavuni ziingelosi.
40  Ngoko ke, kanye njengoko ukhula luqokelelwa luze lutshiswe ngomlilo, kuya kuba njalo ekuphelisweni kwenkqubo yezinto.
41  UNyana womntu uya kuthumela iingelosi zakhe, ziqokelele zikhuphe ebukumkanini bakhe zonke izikhubekiso nabantu abenza okuchasene nomthetho,
42  zibaphose ezikweni lomlilo. Kulapho ke baya kulila batshixize khona amazinyo abo.
43  Aya kuthi ke amalungisa aqaqambe njengelanga ebukumkanini bukaYise. Lowo uneendlebe makaphulaphule.
44  “Ubukumkani bamazulu bunjengobuncwane obufihlwe entsimini, obafunyanwa ngumntu waza wabufihla; yaye ngenxa yovuyo analo uyahamba aye kuthengisa ngezinto anazo aze ayithenge loo ntsimi.
45  “Kwakhona ubukumkani bamazulu bunjengomrhwebi ohambahambayo ofuna iiperile ezintle.
46  Akuba efumene iperile enye yexabiso eliphakamileyo, wemka kwangoko wathengisa zonke izinto awayenazo waza wayithenga.
47  “Kwakhona ubukumkani bamazulu bunjengomnatha orhuqwayo othotywa elwandle uze uhlanganise lonke uhlobo lweentlanzi.
48  Wakuzala bawurholela elunxwemeni baza, bahlala phantsi, baqokelelela ezintle ezityeni, kodwa ezingafanelekanga bazilahla.
49  Kuya kuba njalo ekuphelisweni kwenkqubo yezinto: ziya kuphuma iingelosi zize zahlule abangendawo kwabangamalungisa
50  zibaphose ezikweni lomlilo. Apho kuya kubakho ukulila nokutshixiza kwamazinyo abo.
51  “Niziqondile na zonke ezi zinto?” Bathi kuye: “Ewe.”
52  Wandula wathi kubo: “Ke ngoko, wonke umyaleli wasesidlangalaleni, xa efundiswe ngobukumkani bamazulu, unjengomntu, umnini-ndlu, okhupha kwingqwebo yobuncwane bakhe izinto ezintsha nezindala.”
53  Wathi uYesu akuyigqiba le mizekeliso wemka ecanda kulo ilizwe.
54  Akufika kummandla wakowabo wabafundisa endlwini yabo yesikhungu, kangangokuba bathi khamnqa baza bathi: “Lo mntu ubufumene phi na obu bulumko nale misebenzi yamandla?
55  Asingonyana womchweli na lo? Unina akabizwa ngokuba nguMariya na, nabantakwabo asingoYakobi noYosefu noSimon noYudas na?
56  Noodade wabo, abakho kunye nathi bonke na? Uzifumene phi na ke yena lo mntu zonke ezi zinto?”
57  Ngoko bakhubeka kuye. Kodwa uYesu wathi kubo: “Umprofeti akaphathwa ngokungenambeko ngaphandle kwakummandla wakowabo nasendlwini yakhe.”
58  Kwaye akenzanga misebenzi yamandla mininzi apho ngenxa yokuswela kwabo ukholo.
14  Kanye ngelo xesha uHerode, umlawuli wesithili, wayiva ingxelo engoYesu
2  waza wathi kubakhonzi bakhe: “Lo nguYohane umBhaptizi. Uvusiwe kwabafileyo, yiyo le nto enamandla okwenza ezi zinto.”
3  Kaloku uHerode wambamba uYohane, wambopha, wamfaka entolongweni ngenxa kaHerodiya umfazi kaFilipu umntakwabo.
4  Kuba uYohane wayesithi kuye: “Akukho semthethweni ukuba abe ngowakho.”
5  Noko ke, nangona wayefuna ukumbulala, wayesoyika isihlwele, ngenxa yokuba sasimgqala njengomprofeti.
6  Kodwa xa kwakubhiyozelwa umhla wokuzalwa kukaHerode intombi kaHerodiya yangqungqa yaza yamkholisa uHerode kakhulu
7  kangangokuba wayithembisa ngesifungo ukuyinika nakuphi na ekucelayo.
8  Ke yona, ngokuqhutywa ngunina, yathi: “Ndinike apha ngesitya esimcaba intloko kaYohane umBhaptizi.”
9  Nangona wayebuhlungu ukumkani, kodwa ngenxa yezifungo zakhe nangenxa yabo babengqendeve naye wayalela ukuba iyinikwe;
10  wathumela umyalelo wokuba uYohane anqunyulwe intloko entolongweni.
11  Yaziswa intloko yakhe ngesitya esimcaba yaza yanikwa intombi, yona yayisa kunina.
12  Ekugqibeleni bafika abafundi bakhe basishenxisa isidumbu, bamngcwaba baza baya kuxelela uYesu.
13  Akukuva oku uYesu wemka apho ngesikhephe waya kwindawo engasese ukuba abe yedwa; kodwa izihlwele, zakukuva oko, zamlandela ngeenyawo zivela ezixekweni.
14  Akuphuma wabona isihlwele esikhulu; wasisizela, waza waphilisa abagulayo kuso.
15  Kuthe ke kwakuhlwa abafundi bakhe beza kuye, bathi: “Le yindawo engasese, nexesha sele limkile; ndulula izihlwele, ukuze ziye kwiidolophana zize zizithengele into yokudla.”
16  Noko ke, uYesu wathi kubo: “Akuyomfuneko ukuba zimke: Zinikeni nina into yokudla.”
17  Bathi kuye: “Asinanto apha ngaphandle kwezonka ezihlanu neentlanzi ezimbini.”
18  Wathi: “Ziziseni apha kum.”
19  Wandula wayalela izihlwele ukuba zingqendeve engceni, wazithabatha izonka ezo ezihlanu neentlanzi ezimbini, wakhangela phezulu ezulwini, wacela intsikelelo, waza akuba eziqhekezile izonka, wazabela abafundi, abafundi bona bazabela izihlwele.
20  Ngoko bonke badla banela, kwaza kwakuqokelelwa amaqhekeza aseleyo, azalisa iingobozi ezilishumi elinesibini.
21  Ukanti abo babesidla yayingamadoda amalunga namawaka amahlanu, ngaphandle kwabafazi nabantwana abaselula.
22  Wandula ke, ngaphandle kokulibazisa, wabanyanzela abafundi bakhe ukuba bakhwele isikhephe baze bamandulele ukuya ngaphesheya, ngoxa yena wayendulula izihlwele.
23  Akuba ezindulule izihlwele, wenyuka waya entabeni yedwa ukuze athandaze. Kwahlwa eyedwa khona apho.
24  Kungokunje isikhephe sasimgama kangangamakhulu amaninzi eemitha ukusuka emhlabeni, sitsaliswa nzima ngamaza, ngenxa yokuba babejongene nomoya.
25  Kodwa ngesihlandlo somlindo wesine wobusuku weza kubo, ehamba phezu kolwandle.
26  Bakumbona ehamba phezu kolwandle, abafundi bakhathazeka, besithi: “Ngumbono!” Batsho bakhala kukoyika.
27  Kodwa kwaoko uYesu wathetha kubo wathi: “Yomelelani, ndim; musani ukoyika.”
28  Ekuphenduleni uPetros wathi kuye: “Nkosi, ukuba nguwe, ndiyalele ndize kuwe phezu kwamanzi.”
29  Wathi: “Yiza!” Wesuka ke uPetros, wehla esikhepheni, wahamba phezu kwamanzi waya kuYesu.
30  Kodwa akukhangela kwisaqhwithi somoya, woyika waza, akuqala ukutshona, wadanduluka wathi: “Nkosi, ndisindise!”
31  Ngoko nangoko wolula isandla sakhe uYesu wambamba waza wathi kuye: “Wena ulukholo luncinane, kutheni uthandabuza nje?”
32  Kwaye bakuba bekhwele esikhepheni, sadamba isaqhwithi somoya.
33  Bandula ke abo basesikhepheni baqubuda kuye, besithi: “Ngokwenene unguNyana kaThixo.”
34  Yaye bawelela ngaphesheya baza bafika kumhlaba waseGenesarete.
35  Bakumqonda abantu baloo ndawo bathumela kuyo yonke imimandla yelo lizwe, yaye abantu bamzisela bonke abo babegula.
36  Kwaye bambongoza ukuba bachukumise nje umphetho wesambatho sakhe sangaphezulu; yaye bonke abo basichukumisayo baphiliswa ngokupheleleyo.
19  Wathi akuwagqiba uYesu la mazwi, wemka eGalili waya kwimida yelakwaYuda phesheya kweYordan.
2  Walandelwa zizihlwele ezikhulu, waziphilisa apho.
3  Kweza kuye abaFarisi, bezimisele ukumhenda besithi: “Kusemthethweni na ukuba indoda iqhawule umtshato nomfazi wayo nangasiphi na isizathu?”
4  Ekuphenduleni wathi: “Anizange nifunde na ukuba lowo wabadalayo ukususela ekuqaleni wabenza baba yindoda nebhinqa
5  waza wathi, ‘Ngenxa yesi sizathu indoda iya kumshiya uyise nonina ize inamathele emfazini wayo, baze abo babini babe nyama-nye’?
6  Ngako oko abasebabini, kodwa banyama-nye. Ngoko ke, oko uThixo akubophelele ngedyokhwe ndawonye makungahlukaniswa mntu.”
7  Bathi kuye: “Kutheni, ngoko, uMoses wamisela ukunikwa kwesiqinisekiso sokumndulula nokuqhawula umtshato naye?”
8  Wathi kubo: “UMoses, ngenxa yobulukhuni beentliziyo zenu, wanivumela ukuba niqhawule umtshato nabafazi benu, kodwa kwakungenjalo ekuqaleni.
9  Ndithi kuni nabani na oqhawula umtshato nomfazi wakhe, ngaphandle kwangesizathu sohenyuzo, aze atshate nomnye uyakrexeza.”
10  Abafundi bathi kuye: “Ukuba imeko injalo ngendoda nomfazi wayo, akucebiseki ukutshata.”
11  Wathi kubo: “Asingabo bonke abantu abalivulela ithuba elo lizwi, kodwa kuphela ngabo banesiphiwo.
12  Kuba kukho amathenwa azalwa enjalo ukususela esibelekweni sikanina, kukho namathenwa enziwa amathenwa ngabantu, kukwakho namathenwa azenze amathenwa ngenxa yobukumkani bamazulu. Lowo unako ukukuvulela ithuba makakuvulele ithuba.”
13  Ngoko kwaziswa abantwana abaselula kuye, ukuze ababeke izandla aze athandaze; kodwa abafundi babakhalimela.
14  Noko ke, uYesu wathi: “Bayekeni abantwana abaselula, ningabathinteli ukuza kum, kuba ubukumkani bamazulu bobabo banjalo.”
15  Wababeka izandla waza wemka apho.
16  Ke kaloku, khangela! kweza othile kuye wathi: “Mfundisi, kukuphi okulungileyo endimele ndikwenze ukuze ndifumane ubomi obungunaphakade?”
17  Wathi kuye: “Kutheni undibuza ngoko kulungileyo? Kukho mNye olungileyo. Ukuba, ngoko, ufuna ukungena ebomini, qhubeka ugcina imiyalelo.”
18  Wathi kuye: “Yiphi na?” UYesu wathi: “Le ethi, Uze ungabulali, Uze ungakrexezi, Uze ungebi, Uze unganikeli ubungqina bobuxoki,
19  Beka uyihlo nonyoko, yaye, Uze umthande ummelwane wakho njengawe siqu.”
20  Umfana wathi kuye: “Ndiye ndazigcina zonke ezi zinto; yintoni endisayisweleyo?”
21  UYesu wathi kuye: “Ukuba ufuna ukugqibelela, hamba uye kuthengisa impahla yakho uze unike amahlwempu yaye uya kuba nobuncwane ezulwini, uze ube ngumlandeli wam.”
22  Akuliva umfana eli lizwi, wemka ebuhlungu, kuba wayenezinto ezininzi.
23  Kodwa uYesu wathi kubafundi bakhe: “Inene ndithi kuni kuya kuba nzima ngesityebi ukungena ebukumkanini bamazulu.
24  Kwakhona ndithi kuni, Kulula ngakumbi ngenkamela ukuphumela kwintunja yenaliti kunokuba isityebi singene ebukumkanini bukaThixo.”
25  Bakukuva oko abafundi, babonisa ukumangaliseka okukhulu kakhulu, besithi: “Ngubani na ke onokusindiswa?”
26  Ebakhangela ebusweni, uYesu wathi kubo: “Ebantwini le yinto engenakwenzeka, kodwa kuThixo izinto zonke zinako ukwenzeka.”
27  Ngoko uPetros wamphendula wathi: “Khangela! Sishiye zonke izinto saza sakulandela; yintoni okunene esiya kuyifumana?”
28  UYesu wathi kubo: “Inene ndithi kuni, Ekudalweni okutsha, xa uNyana womntu ehlala phantsi kwitrone yakhe ezukileyo, nina eniye nandilandela niya kuhlala kwiitrone ezilishumi elinesibini, nigweba izizwe ezilishumi elinesibini zakwaSirayeli.
29  Kwaye wonk’ ubani oshiye izindlu okanye abantakwabo okanye oodade okanye uyise okanye unina okanye abantwana okanye imihlaba ngenxa yegama lam uya kwamkela izihlandlo ezininzi ngakumbi yaye uya kudla ilifa ubomi obungunaphakade.
30  “Kodwa abaninzi abangabokuqala baya kuba ngabokugqibela baze abokugqibela babe ngabokuqala.
24  Ekuphumeni kukaYesu etempileni, abafundi bakhe basondela ukuze bambonise izakhiwo zetempile.
2  Wasabela ngokuthi kubo: “Aniziboni na zonke ezi zinto? Inene ndithi kuni, Akuyi kusala litye phezu kwelitye apha elingayi kudilizwa.”
3  Ngoxa wayehleli kwiNtaba yemiNquma, abafundi baya kuye ngasese, besithi: “Sixelele, Ziya kubakho nini na ezi zinto, kwaye uya kuba yintoni na umqondiso wobukho bakho nowokupheliswa kwenkqubo yezinto?”
4  Kwaye ekuphenduleni uYesu wathi kubo: “Lumkani kungabikho bani unilahlekisayo;
5  kuba abaninzi baya kuza egameni lam, besithi, ‘NdinguKristu,’ yaye baya kulahlekisa abaninzi.
6  Niza kuva ngeemfazwe neengxelo zeemfazwe; qinisekani ukuba aninkwantyi. Kuba ezi zinto zimele zenzeke, kodwa isiphelo asikabikho.
7  “Kuba uhlanga luya kuvukelana nohlanga nobukumkani buvukelane nobukumkani, yaye kuya kubakho ukunqongophala kokutya neenyikima zomhlaba kwiindawo ngeendawo.
8  Zonke ezi zinto zikukuqala kwenimba.
9  “Baya kwandula ke abantu baninikele ekubandezelweni, banibulale, nithiywe ziintlanga zonke ngenxa yegama lam.
10  Kanjalo, abaninzi baya kukhutyekiswa, bangcatshane, bathiyane.
11  Kuya kuvela abaprofeti bobuxoki abaninzi baze balahlekise abaninzi;
12  yaye ngenxa yokwanda kokuchas’ umthetho luya kuphola uthando lwabaninzi.
13  Kodwa lowo unyamezele kwada kwasekupheleni uya kusindiswa.
14  Kwaye ezi ndaba zilungileyo zobukumkani ziya kushunyayelwa kuwo wonke umhlaba omiweyo kube bubungqina kuzo zonke iintlanga; kwandule ke kufike ukuphela.
15  “Ngoko ke, xa nibona into elizothe ebangela isiphanziso, njengoko kwathethwa ngayo ngomprofeti uDaniyeli, imi kwindawo engcwele, (ofundayo makaqiqe,)
16  mabandule abo bakwelakwaYuda basabele ezintabeni.
17  Umntu ophezu kwendlu makangehli aye kuthabatha iimpahla endlwini yakhe;
18  umntu osentsimini makangabuyeli endlwini aye kuthabatha isambatho sakhe sangaphezulu.
19  Yeha abafazi abamithiyo nabanyisa iintsana ngaloo mihla!
20  Hlalani nithandazela ukuba intsabo yenu ingabi sebusika, okanye ngomhla wesabatha;
21  kuba ngelo xesha kuya kubakho imbandezelo enkulu ekungazange kubekho injengayo ukususela ekuqaleni kwehlabathi de kube ngoku, nekungasayi kubakho injengayo kwakhona.
22  Enyanisweni, ngaphandle kokuba loo mihla inqunyulwe, bekungayi kubakho nyama isindayo; kodwa ngenxa yabanyuliweyo loo mihla iya kunqunyulwa.
23  “Ngoko ukuba nabani na uthi kuni, ‘Khangelani! Nanku uKRISTU,’ okanye, ‘Nankuya!’ ningakukholelwa oko.
24  Kuba kuya kuvela ooKristu bobuxoki nabaprofeti bobuxoki yaye baya kunika imiqondiso emikhulu nemimangaliso ukuze balahlekise, ukuba kunokwenzeka, kwanabo banyuliweyo.
25  Khangelani! ndinilumkise kwangaphambili.
26  Ngoko ke, ukuba abantu bathi kuni, ‘Khangelani! Usentlango,’ musani ukuphuma; ‘Khangelani! Usemagumbini angaphakathi,’ ningakukholelwa oko.
27  Kuba kanye njengokuba umbane uphuma kwimimandla yasempumalanga uze ukhanye ukufikelela kwimimandla yasentshonalanga, buya kuba njalo nobukho boNyana womntu.
28  Naphi na apho kukho isidumbu, ziya kuhlanganisana ndawonye apho iinkozi.
29  “Ngoko nangoko emva kwembandezelo yaloo mihla ilanga liya kwenziwa mnyama, nenyanga ayiyi kunika ukukhanya kwayo, yaye kuya kuwa iinkwenkwezi ezulwini, namandla amazulu aya kugungqiswa.
30  Uya kwandula ke umqondiso woNyana womntu ubonakale ezulwini, zandule zonke izizwe zomhlaba zizimbambazele zisenza isijwili, yaye ziya kumbona uNyana womntu esiza esemafini ezulu enamandla nobuqaqawuli obukhulu.
31  Yaye uya kuthumela iingelosi zakhe zinesandi esikhulu sexilongo, zihlanganisele ndawonye abo banyuliweyo bakhe bevela koomoya abane, ukusuka kwesinye isiphelo samazulu ukusa kwesinye isiphelo sawo.
32  “Ke kaloku fundani kuwo umkhiwane le ngongoma njengomzekeliso: Kwakamsinya nje lakuba isetyana lawo lithamba lize livelise amagqabi, niyazi ukuba ihlobo likufuphi.
33  Ngokunjalo nani, xa nibona zonke ezi zinto, yazini ukuba ukufuphi eminyango.
34  Inene ndithi kuni asisayi kudlula esi sizukulwana zingadanga zenzeke zonke ezi zinto.
35  Liya kudlula izulu nomhlaba, kodwa amazwi am akayi kuze adlule.
36  “Akukho bani uwaziyo loo mhla nelo lixa, azazi neengelosi zamazulu engazi noNyana, kodwa nguBawo kuphela.
37  Kuba kanye njengokuba yayinjalo imihla kaNowa, buya kuba njalo ubukho boNyana womntu.
38  Kuba njengokuba babenjalo ngaloo mihla yangaphambi komkhukula, besidla, besela, amadoda etshata namabhinqa etshatiswa, de kwaba yimini awangena ngayo uNowa emkhombeni;
39  kwaye abazange banikele ngqalelo de wafika umkhukula waza wabatshayela bonke, nobukho boNyana womntu buya kuba njalo.
40  Ngoko amadoda amabini aya kube esentsimini: enye iya kuthatyathwa ize enye ishiywe;
41  abafazi ababini baya kube besila elityeni lokuguba: omnye uya kuthatyathwa kwaye omnye uya kushiywa.
42  Ngoko ke, hlalani nilindile, ngenxa yokuba aniwazi umhla eza ngawo iNkosi yenu.
43  “Kodwa yazini nto inye, ukuba umnini-ndlu ebesazi ukuba isela liza ngawuphi na umlindo, ebeya kuhlala ephaphile aze angavumi ukuba indlu yakhe iqhekezwe.
44  Ngenxa yoku nani hlalani nilungile, kuba uNyana womntu uza ngelixa eningacinganga ukuba lilo.
45  “Ngubani ngokwenene olikhoboka elithembekileyo neliyingqondi ethe inkosi yalo yalimisela phezu kwempahla yendlu yayo, ukuze liyinike ukutya kwayo ngexesha elifanelekileyo?
46  Linoyolo elo khoboka ukuba inkosi yalo yakufika ilifumana lisenjenjalo!
47  Inene ndithi kuni, Iya kulimisela phezu kwayo yonke impahla yayo.
48  “Kodwa ukuba elo khoboka linobubi lingakhe lithi entliziyweni yalo, ‘Inkosi yam iyalibala,’
49  lize liqale ukubetha amakhoboka angamadlelane alo yaye lidle lize lisele namanxila aziwayo,
50  inkosi yelo khoboka iya kuza ngemini elingayilindelanga nangelixa elingalaziyo,
51  kwaye iya kulohlwaya ngokona kuqatha kakhulu ize ilabele nabahanahanisi. Apho kuya kubakho ukulila nokutshixiza kwamazinyo alo.
5  Akubona izihlwele wenyuka waya entabeni; yaye akuba ehleli phantsi abafundi bakhe beza kuye;
2  waza wavula umlomo wakhe wabafundisa, esithi:
3  “Banoyolo abo bayiphapheleyo intswelo yabo yokomoya, kuba ubukumkani bamazulu bobabo.
4  “Banoyolo abo bazilileyo, kuba baya kuthuthuzelwa.
5  “Banoyolo abo banomoya wobulali, kuba baya kuwudla ilifa umhlaba.
6  “Banoyolo abo balambela baze banxanelwe ubulungisa, kuba baya kuhluthiswa.
7  “Banoyolo abanenceba, kuba baya kwenzelwa inceba.
8  “Banoyolo abasulungekileyo entliziyweni, kuba baya kumbona uThixo.
9  “Banoyolo abanoxolo, kuba baya kubizwa ngokuba ‘ngoonyana bakaThixo.’
10  “Banoyolo abo baye batshutshiswa ngenxa yobulungisa, kuba ubukumkani bamazulu bobabo.
11  “Ninoyolo nina xa abantu beningcikiva, benitshutshisa, bethetha ngani lonke uhlobo lwento engendawo bexoka, ngenxa yam.
12  Yibani nemihlali nixhume ngovuyo, ngokuba umvuzo wenu mkhulu emazulwini; kuba babatshutshisa ngaloo ndlela abaprofeti ababengaphambi kwenu.
13  “Niyityuwa yomhlaba; ke ukuba ityuwa ithe yaphelelwa sisongo sayo, buya kubuyiselwa njani na ubutyuwa bayo? Ayisenamsebenzi konke konke ngaphandle kokulahlelwa phandle ukuze inyathelwe ngabantu.
14  “Nilukhanyiselo lwehlabathi. Isixeko asinako ukufihlakala xa simi phezu kwentaba.
15  Abantu balumeka isibane baze basibeke, kungekhona phantsi kwengobozi yokulinganisa, kodwa phezu kwesiphatho sezibane, sikhanyisele bonke abasendlwini.
16  Malukhanye ngokunjalo ukhanyiselo lwenu phambi kwabantu, ukuze babone imisebenzi yenu emihle baze bazukise uYihlo osemazulwini.
17  “Ningacingi ukuba ndize kutshabalalisa uMthetho okanye abaProfeti. Andizanga kutshabalalisa, kodwa ndize kuzalisekisa;
18  kuba inene ndithi kuni, kungade kudlule izulu nomhlaba kunokuba kudlule namnye unobumba omncinane okanye nalinye isuntswana lonobumba woMthetho zingenzekanga zonke ezo zinto.
19  Nabani na, ke ngoko, owaphula nokuba mnye wale miyalelo iyeyona mincinane aze akufundise abantu oko, uya kubizwa ngokuba ‘ngoyena mncinane’ ebukumkanini bamazulu. Nabani na ke oyenzayo aze afundise ngayo, uya kubizwa ngokuba ‘mkhulu’ ebukumkanini bamazulu.
20  Kuba ndithi kuni ukuba ubulungisa benu abuphuphumi ngakumbi kunobo bababhali nobabaFarisi, anisayi kuze ningene ebukumkanini bamazulu.
21  “Nivile ukuba kwathiwa kwabo bamaxesha amandulo, ‘Uze ungabulali; kodwa nabani na obulalayo uya kuphenduliswa kwinkundla yokusesikweni.’
22  Ke mna ndithi kuni, wonk’ ubani oqhubeka equmbele umzalwana wakhe uya kuphenduliswa kwinkundla yokusesikweni; kodwa nabani na obiza umzalwana wakhe ngegama elingathethekiyo lendelelo uya kuphenduliswa kwiNkundla Ephakamileyo; kanti nabani na othi, ‘Sidengendini esingento yanto!’ uya kuba sisisulu somlilo weGehena.
23  “Ukuba, ngoko, uzisa isipho sakho esibingelelweni, uthi ulapho ukhumbule ukuba umzalwana wakho unento ngakuwe,
24  sishiye isipho sakho apho phambi kwesibingelelo, uze uhambe uye kuxolelana nomzalwana wakho kuqala, wandule ke, wakubuya, unikele isipho sakho.
25  “Lungisana ngokukhawuleza nalowo ukumangaleleyo emthethweni, ngoxa ukunye naye endleleni eya apho, ukuze ngandlel’ ithile ummangaleli angakunikeli kumgwebi, aze umgwebi akunikele kumlindi wasenkundleni, uze uphoswe entolongweni.
26  Inene ndithi kuwe, Ngokuqinisekileyo akusayi kuphuma apho ude uhlawule neyona ngqekembe yokugqibela yexabiso elincinane kakhulu.
27  “Nivile ukuba kwathiwa, ‘Uze ungakrexezi.’
28  Kodwa mna ndithi kuni wonk’ ubani oqhubeka ekhangela umfazi ngokokude amkhanuke sele emkrexezile entliziyweni yakhe.
29  Ukuba, ke, iliso lakho lasekunene liyakukhubekisa, linyothule ulilahle kude. Kuba kuyingenelo ngakumbi kuwe ukuba ulahlekelwe lilungu lakho elinye kunokuba umzimba wakho uphela uphoswe eGehena.
30  Ukuba isandla sakho sasekunene siyakukhubekisa, sinqumle usilahle kude. Kuba kuyingenelo ngakumbi kuwe ukuba ulahlekelwe lilungu lakho elinye kunokuba umzimba wakho uphela uphelele eGehena.
31  “Ngaphezu koko kwathiwa, ‘Nabani na oqhawula umtshato nomfazi wakhe, makamnike isiqinisekiso soqhawulo-mtshato.’
32  Noko ke, ndithi kuni wonk’ ubani oqhawula umtshato nomfazi wakhe, ngaphandle kwangenxa yohenyuzo, umenza isisulu sokrexezo, yaye nabani na otshata umfazi oqhawule umtshato uyakrexeza.
33  “Kwakhona neva ukuba kwathiwa kwabo bamaxesha amandulo, ‘Uze ungafungi ungenzi, kodwa uze uzifezekise izibhambathiso zakho kuYehova.’
34  Noko ke, ndithi kuni: Ningafungi konke konke, ngezulu, ngokuba liyitrone kaThixo;
35  nangomhlaba, ngokuba usisihlalo seenyawo zakhe; nangeYerusalem, ngokuba isisixeko soKumkani omkhulu.
36  Uze ungafungi nangentloko yakho, ngokuba akunakujika nalunye unwele lube mhlophe okanye lube mnyama.
37  Ke uEwe makabe nguEwe, uHayi wenu, abe nguHayi; kuba okugqithe koko kuvela kongendawo.
38  “Nivile ukuba kwathiwa, ‘Iliso ngeliso nezinyo ngezinyo.’
39  Ke mna, ndithi kuni: Musani ukumchasa lowo ungendawo; kodwa othe wakumpakaza esidleleni sakho sasekunene, mphethulele nesinye.
40  Kwaye ukuba umntu ufuna ukukusa enkundleni ukuze akuhluthe isambatho sakho sangaphantsi, mnike nesangaphezulu;
41  yaye ukuba uthile onegunya ukunyanzela ukuba wenze inkonzo yemayile enye, hamba naye iimayile zibe mbini.
42  Mphe lowo ucelayo, yaye ungamnikeli umva lowo ufuna ukuboleka kuwe ngaphandle kwenzala.
43  “Nivile ukuba kwathiwa, ‘Uze umthande ummelwane wakho, uluthiye utshaba lwakho.’
44  Ke mna, ndithi kuni: Qhubekani nizithanda iintshaba zenu, nibathandazele abo banitshutshisayo;
45  ukuze nizingqine ningoonyana boYihlo osemazulwini, ekubeni elenza ilanga lakhe liphume kubantu abangendawo nabalungileyo nemvula eyinisa kubantu abangamalungisa nabangengomalungisa.
46  Kuba ukuba nithanda abo banithandayo, ninamvuzo mni na? Abenzi kwaloo nto na nabaqokeleli berhafu?
47  Yaye ukuba nibulisa abazalwana benu kuphela, yintoni na into engaqhelekanga eniyenzayo? Abenzi kwaloo nto na nabantu beentlanga?
48  Ngako oko nimele nigqibelele, njengoko uYihlo osemazulwini egqibelele.
15  Ngoko kweza kuYesu abaFarisi nababhali bevela eYerusalem, besithi:
2  “Kutheni abafundi bakho besigqitha isithethe sabantu bamaxesha angaphambili? Ngokomzekelo, abazihlambi izandla zabo xa beza kudla isidlo.”
3  Ekuphenduleni wathi kubo: “Kutheni nani niwugqitha umyalelo kaThixo ngenxa yesithethe senu?
4  Ngokomzekelo, uThixo wathi, ‘Beka uyihlo nonyoko’; yaye wathi ‘Lowo utshabhisa uyise okanye unina makafe.’
5  Kodwa nina nithi, ‘Nabani na othi kuyise okanye kunina: “Nakuphi na endinako ebekunokuba yingenelo kuwe, ndikunikele kuThixo njengesipho,”
6  makangambeki uyise konke konke.’ Ngoko nilitshitshisile ilizwi likaThixo ngenxa yesithethe senu.
7  Bahanahanisindini, watyapha ukuprofeta ngani uIsaya,  xa wathi,
8  ‘Esi sizwana sindibeka ngemilebe yaso, kanti intliziyo yaso ikude lee kum.
9  Sindinqulela ilize, kuba sifundisa iimfundiso eziyimiyalelo yabantu.’”
10  Ngako oko wasibizela kufutshane isihlwele waza wathi kuso: “Phulaphulani nize nikuqonde oku:
11  Asikokungena emlonyeni wakhe okumenza inqambi umntu; kodwa okuphuma emlonyeni wakhe kuko okumenza inqambi umntu.”
12  Beza ke abafundi kuye baza bathi: “Uyazi na ukuba abaFarisi bakhubekile bakuva oko ukuthethileyo?”
13  Ekuphenduleni wathi: “Sonke isityalo esingatyalwanga nguBawo osemazulwini siya kuncothulwa.
14  Bayekeni benjalo. Bangabakhokeli abaziimfama. Ukuba ke, imfama ikhokela enye imfama, zombini ziya kweyela emhadini.”
15  Esabela uPetros wathi kuye: “Sicacisele lo mzekeliso.”
16  Ngako oku wathi: “Kanti nani nikwanje na ukungaqondi?
17  Aniqondi na ukuba yonk’ into engena emlonyeni idlulela emathunjini ize ikhutshelwe kumjelo ogutyulayo?
18  Noko ke, izinto eziphuma emlonyeni ziphuma entliziyweni, kwaye ezo zinto zimenza inqambi umntu.
19  Ngokomzekelo, entliziyweni kuphuma iingcinga ezingendawo, ukubulala, ukukrexeza, uhenyuzo, ubusela, ubungqina bobuxoki, izinyeliso.
20  Zizo ezo izinto ezimenza inqambi umntu; kodwa ukutya ngezandla ezingahlanjwanga akumenzi nqambi umntu.”
21  Emkile apho, uYesu waya kwimimandla yaseTire naseSidon.
22  Yaye, khangela! kwaphuma umfazi waseFenike evela kuloo mimandla waza wadanduluka kakhulu, esithi: “Yiba nenceba kum, Nkosi, Nyana kaDavide. Intombi yam iphethwe kakubi yidemon.”
23  Kodwa akazange athethe nelizwi ukumphendula. Ngoko beza abafundi bakhe baza bamcela besithi: “Mndulule; ngenxa yokuba uyasilandela edanduluka.”
24  Ekuphenduleni wathi: “Andithunyelwanga nakubaphi na ngaphandle kwezimvu ezilahlekileyo zendlu kaSirayeli.”
25  Weza ke umfazi lowo waqubuda kuye, esithi: “Nkosi, ndincede!”
26  Ekuphenduleni wathi: “Akulunganga ukuthabatha isonka sabantwana uze usiphose ezinjaneni.”
27  Wathi: “Ewe, Nkosi; kodwa ngokwenene iinjana zidla iimvuthuluka eziwa etafileni yabaninizo.”
28  Waza ke uYesu waphendula wathi kuye: “Owu mfazi, ukholo lwakho lukhulu; makwenzeke kuwe ngokomnqweno wakho.” Yaphiliswa ke intombi yakhe kwangelo lixa.
29  Ecanda ilizwe ukusuka apho, uYesu wafika ngakulwandle lwaseGalili, wenyuka intaba, waza wahlala phantsi.
30  Kweza kuye izihlwele ezikhulu, zinabantu ababeqhwalela, izilima, iimfama, izimumu, nabanye abaninzi, zababeka ezinyaweni zakhe, waza wabaphilisa;
31  kangangokuba isihlwele sathi manga njengoko sasibona izimumu zithetha neziqhwala zihamba neemfama zibona, saza samzukisa uThixo kaSirayeli.
32  Kodwa uYesu wabizela kuye abafundi bakhe waza wathi: “Ndiyasisizela esi sihlwele, ngenxa yokuba sekuziintsuku ezintathu sihleli nam yaye asinanto yakudla; kwaye andifuni kusindulula singatyanga. Kunokwenzeka sityhafe endleleni.”
33  Noko ke, abafundi bathi kuye: “Siya kuzifumana phi kule ndawo ingasese izonka ezinokwanela isihlwele esingaka?”
34  Waza uYesu wathi kubo: “Zingaphi izonka eninazo?” Bathi: “Zisixhenxe, neentlanzana ezimbalwa.”
35  Ngoko, emva kokuyalela isihlwele ukuba singqendeve emhlabeni,
36  wazithabatha ezo zonka zisixhenxe neentlanzi waza, emva kokubulela, waziqhekeza, wazabela abafundi, baza bona abafundi bazabela izihlwele.
37  Badla bonke banela, baza bazalisa iingobozi zomphako ezisixhenxe ngamaqhekeza aseleyo.
38  Kanti abo babesidla yayingamadoda angamawaka amane, ngaphandle kwabafazi nabantwana abaselula.
39  Ekugqibeleni, emva kokundulula izihlwele, wakhwela esikhepheni waya kwimimandla yaseMagadan.
20  “Kuba ubukumkani bamazulu bunjengomntu, umnini-ndlu, owaphuma ngonyezi ukuya kuqesha abasebenzi besidiliya sakhe.
2  Akuba evumelene nabasebenzi ngedenariyo ngemini, wabathumela esidiliyeni sakhe.
3  Ephuma malunga nelixa lesithathu, wabona abanye bemile bengasebenzi kwindawo yemarike;
4  yaye kwabo wathi, ‘Nani, yiyani esidiliyeni, yaye ndiza kuninika nakuphi na okusesikweni.’
5  Ngoko bahamba ke. Kwakhona waphuma malunga nelixa lesithandathu nelesithoba waza wenza ngokunjalo.
6  Ekugqibeleni, malunga nelixa leshumi elinanye waphuma waza wafumana abanye bemile, wathi kubo, ‘Kutheni nimi apha nje imini yonke ningasebenzi?’
7  Bathi kuye, ‘Kungenxa yokuba akukho bani usiqeshileyo.’ Wathi kubo, ‘Nani yiyani esidiliyeni.’
8  “Kwakuhlwa, inkosi yesidiliya yathi kwindoda ephetheyo, ‘Biza abasebenzi uze ubahlawule imivuzo yabo, uqale kowokugqibela kuse kowokuqala.’
9  Xa abantu belixa leshumi elinanye bezayo, bamkela ngamnye idenariyo.
10  Ngoko, xa abokuqala bezayo, bagqiba kwelokuba baza kwamkela ngakumbi; kodwa nabo bamkela intlawulo ngomlinganiselo wedenariyo.
11  Bakwamkela, bambombozela nxamnye nomnini-ndlu
12  besithi, ‘Aba bokugqibela benze umsebenzi welixa elinye; ukanti ubenze balingana nathi thina siye sathwala uxanduva lwemini nobushushu obutshisayo!’
13  Kodwa ekuphenduleni wathi komnye wabo, ‘Mfondini, andikonanga nganto. Uvumelene nam ngedenariyo, akunjalo?
14  Thabatha okwakho uze uhambe. Ndifuna ukunika lo wokugqibela ngokufanayo nawe.
15  Akukho mthethweni na ngam ukuba ndenze oko ndikufunayo ngezinto zam? Okanye ngaba iliso lakho lingendawo ngenxa yokuba ndilungile?’
16  Ngale ndlela abo bokugqibela baya kuba ngabokuqala, baze abo bokuqala babe ngabokugqibela.”
17  Ke kaloku xa wayeza kunyuka uYesu ukuya eYerusalem, wathabathela ngasese abafundi abalishumi elinesibini waza wathi kubo endleleni:
18  “Khangelani! Siyenyuka siya eYerusalem, yaye uNyana womntu uya kunikelwa kubabingeleli abaziintloko nababhali, kwaye baya kumgwebela isohlwayo sokufa,
19  bamnikele kubantu beentlanga ukuze bahlekise ngaye, bamtyakatye, bambethelele, aze avuswe ngomhla wesithathu.”
20  Ngoko kweza kuye unina woonyana bakaZebhedi noonyana bakhe, equbuda yaye ecela okuthile kuye.
21  Wathi kuye: “Ufuna ntoni na?” Wathi yena: “Khupha ilizwi lokuba aba nyana bam babini bahlale, omnye ngasekunene kwakho nomnye ngasekhohlo kwakho, ebukumkanini bakho.”
22  UYesu waphendula wathi: “Anikwazi oko nikucelayo. Ninako na ukusela indebe endiza kuyisela?” Bathi kuye: “Sinako.”
23  Wathi kubo: “Eneneni niya kuyisela indebe yam, kodwa kona ukuhlala ngasekunene kwam nangasekhohlo kwam asikokwam ukunikisa ngako, kokwabo kulungiselelwe bona nguBawo.”
24  Bakukuva oku abanye abalishumi, bakucaphukela oko kwenziwa ngaba bazalwana babini.
25  Kodwa uYesu, wababizela kuye, wathi: “Niyazi ukuba abalawuli beentlanga baba ziinkosi phezu kwazo yaye abo bazizikhulu basebenzisa igunya phezu kwazo.
26  Makungabi njalo phakathi kwenu; kodwa nabani na ofuna ukuba mkhulu phakathi kwenu makabe ngumlungiseleli wenu,
27  yaye nabani na ofuna ukuba ngowokuqala phakathi kwenu makabe likhoboka lenu.
28  Kanye njengokuba uNyana womntu weza, kungekhona ukuze alungiselelwe, kodwa ukuze alungiselele nokuze anikele ngomphefumlo wakhe ube yintlawulelo ngenxa yabaninzi.”
29  Ngoku njengoko babephuma eYeriko isihlwele esikhulu samlandela.
30  Yaye, khangela! abantu ababini abaziimfama ababehleli ecaleni kwendlela, bakuva ukuba uYesu uyadlula, badanduluka, besithi: “Nkosi, Nyana kaDavide, yiba nenceba kuthi!”
31  Kodwa isihlwele sabaxelela kabukhali ukuba bathi cwaka; ukanti kwaba kukhona badanduluka kakhulu ngakumbi, besithi: “Nkosi, Nyana kaDavide, yiba nenceba kuthi!”
32  Ngoko uYesu wema, wababiza waza wathi: “Nifuna ukuba ndinenzele ntoni na?”
33  Bathi kuye: “Nkosi, amehlo ethu makavulwe.”
34  Enosizi, uYesu wachukumisa amehlo abo, yaye ngoko nangoko babona, baza bamlandela.
1  Incwadi yembali kaYesu Kristu, unyana kaDavide, unyana ka-Abraham:
2  uAbraham wazala uIsake;uIsake wazala uYakobi;uYakobi wazala uYuda nabantakwabo;
3  uYuda wazala uPeretse noZera ngoTamare;uPeretse wazala uHetseron;uHetseron wazala uRam;
4  uRam wazala uAminadabhi;uAminadabhi wazala uNashon;uNashon wazala uSalmon;
5  uSalmon wazala uBhohazi ngoRahabhi;uBhohazi wazala uObhedi ngoRute;uObhedi wazala uYese;
6  uYese wazala uDavide ukumkani.UDavide wazala uSolomon ngomfazi kaUriya;
7  uSolomon wazala uRehobhoham;uRehobhoham wazala uAbhiya;uAbhiya wazala uAsa;
8  uAsa wazala uYehoshafati;uYehoshafati wazala uYehoram;uYehoram wazala u-Uziya;
9  u-Uziya wazala uYotham;uYotham wazala uAhazi;uAhazi wazala uHezekiya;
10  uHezekiya wazala uManase;uManase wazala uAmon;uAmon wazala uYosiya;
11  uYosiya wazala uYekoniya nabantakwabo ngexesha lokugxothelwa eBhabhiloni.
12  Emva kokugxothelwa eBhabhiloni uYekoniya wazala uShelatiyeli;uShelatiyeli wazala uZerubhabheli;
13  uZerubhabheli wazala uAbhiwudi;uAbhiwudi wazala uEliyakim;uEliyakim wazala uAzore;
14  uAzore wazala uTsadoki;uTsadoki wazala uAkhim;uAkhim wazala uEliwudi;
15  uEliwudi wazala uEleyazare;uEleyazare wazala uMathan;uMathan wazala uYakobi;
16  uYakobi wazala uYosefu indoda kaMariya, awathi uYesu obizwa ngokuba nguKristu, wazalwa nguye.
17  Zonke izizukulwana, ngoko, ukususela kuAbraham kuse kuDavide yayizizizukulwana ezilishumi elinesine, yaye ukususela kuDavide kuse ekugxothelweni eBhabhiloni zizizukulwana ezilishumi elinesine, ukususela ekugxothelweni eBhabhiloni kuse kuKRISTU zizizukulwana ezilishumi elinesine.
18  Kodwa ukuzalwa kukaYesu Kristu kwaba ngale ndlela. Ngoxa unina uMariya wayethembisene ngomtshato noYosefu, wafunyanwa emithi ngomoya oyingcwele ngaphambi kokuba bamanyane
19  Noko ke, uYosefu indoda yakhe, ngenxa yokuba wayelilungisa kwaye engafuni ukumhlaza esidlangalaleni, wazimisela ukuqhawula umtshato ngasese
20  Kodwa emva kokuba ezicingisisile ezi zinto, khangela! ingelosi kaYehova yabonakala kuye ephupheni, isithi: “Yosefu, nyana kaDavide, musa ukoyika ukumthabatha umse ekhaya uMariya umfazi wakho, kuba oko akukhawuleyo kungomoya oyingcwele.
21  Uya kuzala unyana, uze umbize ngokuba nguYesu igama lakhe, kuba uya kusindisa abantu bakowabo ezonweni zabo.”
22  Konke oku okunene kwenzeka ukuze kuzaliseke oko kwakuthethwe nguYehova ngomprofeti wakhe, esithi:
23  “Khangela! Intombi enyulu iya kumitha, izale unyana, baze bambize ngegama elinguImanuweli,” elithetha ukuthi, xa liguqulelwe, “UThixo Unathi.”
24  Ngoko uYosefu wavuka ebuthongweni waza wenza njengoko ingelosi kaYehova yayimalathisile, wamthabatha umfazi wakhe wamsa ekhaya.
25  Kodwa akazange abe neentlobano zokwazana naye de wazala unyana; waza wambiza ngokuba nguYesu igama lakhe.
2  Emva kokuba uYesu ezelwe eBhetelehem yelakwaYuda ngemihla kaHerode ukumkani, khangela! abavumisi ngeenkwenkwezi abavela kwimimandla yasempumalanga beza eYerusalem,
2  besithi: “Uphi na lowo uzelweyo ukumkani wamaYuda? Kuba sibone inkwenkwezi yakhe xa besisempuma, yaye size kuqubuda kuye.”
3  Akukuva oku uKumkani uHerode waphazamiseka, nayo yonke iYerusalem;
4  wahlanganisela ndawonye bonke ababingeleli abaziintloko nababhali babantu waza wababuza apho wayeza kuzalelwa khona uKRISTU.
5  Bathi kuye: “EBhetelehem yelakwaYuda; kuba le yindlela ekubhalwe ngayo ngomprofeti kwathiwa,
6  ‘Nawe, Bhetelehem yelizwe lakwaYuda, akusiso nakanye esona sixeko singabalulekanga phakathi kweerhuluneli zakwaYuda; kuba kuwe kuya kuphuma lowo ulawulayo, oya kwalusa abantu bam, amaSirayeli.’”
7  Wandula ke uHerode wabizela abavumisi ngeenkwenkwezi ngasese waza waqinisekisa ngenyameko kubo ngexesha lokubonakala kwenkwenkwezi;
8  yaye, xa ebathuma eBhetelehem, wathi: “Hambani niye kumfuna ngokucokisekileyo umntwana lowo uselula, yaye xa nimfumene ze nindixelele, ukuze nam ndiye kuqubuda kuye.”
9  Bakuba bemvile ukumkani, bahamba; yaye, khangela! inkwenkwezi ababeyibonile xa babesempuma yahamba phambi kwabo, de yaya kuma phezu kwalapho umntwana oselula wayekhona.
10  Bathe bakuyibona inkwenkwezi eneneni baba nemihlali kakhulu.
11  Kwaye xa bangena endlwini bambona umntwana oselula ekunye noMariya unina, bawa phantsi, baqubuda kuye. Bavula nobuncwane babo baza bampha izipho, igolide nentlaka yokuqhumisa nemore.
12  Noko ke, ngenxa yokuba babenikwe isilumkiso sobuthixo ephupheni ukuba bangabuyeli kuHerode, bemka ngandlela yimbi ukuya elizweni labo.
13  Emva kokuba bemkile, khangela! ingelosi kaYehova yabonakala ephupheni kuYosefu, isithi: “Vuka, thabatha umntwana oselula nonina, usabele eYiputa, uze uhlale apho de ndikhuphe izwi; kuba uHerode sele eza kumfuna umntwana oselula ukuze amtshabalalise.”
14  Wavuka ke, wamthabatha umntwana oselula nonina ngobusuku wemka waya eYiputa,
15  wahlala apho de wasweleka uHerode, ukuze kuzaliseke oko kwakuthethwe nguYehova ngomprofeti wakhe, esithi: “Ndambiza unyana wam ukuba aphume eYiputa.”
16  Ngoko uHerode, ebona ukuba woyiswe ngobuqili ngabavumisi ngeenkwenkwezi, waba nomsindo omkhulu, waza wathumela ukuba kubulawe onke amakhwenkwe aseBhetelehem nakuzo zonke izithili zayo, ukususela kwiminyaka emibini ubudala nangaphantsi, ngokuvumelana nexesha awayeliqinisekise ngenyameko kubavumisi ngeenkwenkwezi.
17  Ngoko kwazaliseka oko kwakuthethwe ngoYeremiya umprofeti, esithi:
18  “Kwavakala ilizwi eRama, ukulila nesijwili esikhulu; yayinguRakeli elilela abantwana bakhe, yaye engavumi ukuthuthuzeleka, ngenxa yokuba abasekho.”
19  Akuba eswelekile uHerode, khangela! ingelosi kaYehova yabonakala ephupheni kuYosefu eYiputa
20  yaza yathi: “Vuka, thabatha umntwana oselula nonina uye elizweni lakwaSirayeli, kuba abo babefuna umphefumlo womntwana oselula bafile.”
21  Ngoko wavuka wathabatha umntwana oselula nonina waza waya elizweni lakwaSirayeli.
22  Kodwa akuva ukuba uArkelawo wayelawula njengokumkani kwelakwaYuda esikhundleni sikayise uHerode, woyika ukunduluka aye apho. Ngoko ke, enikwe isilumkiso sobuthixo ephupheni, wemka waya kummandla waseGalili,
23  wafika wahlala kwisixeko esigama liyiNazarete, ukuze kuzaliseke oko kwakuthethwe ngabaprofeti kwathiwa: “Uya kubizwa ngokuba ngumNazarete.”
3  Ngaloo mihla kwafika uYohane umBhaptizi eshumayela entlango yelakwaYuda,
2  esithi: “Guqukani, kuba ubukumkani bamazulu busondele.”
3  Lo, enyanisweni, ngulowo kwathethwa ngaye ngoIsaya umprofeti kwathiwa: “Phulaphula! Uthile udanduluka entlango esithi, ‘Lungisani indlela kaYehova! Yenzani iindlela zakhe zithi tye.’”
4  Ke uYohane lowo, isinxibo sakhe sasisesoboya benkamela, enombhinqo wethwathwa esinqeni sakhe; ukutya kwakhe nako kwakuziinkumbi nobusi basendle.
5  Babephuma besiya kuye abantu baseYerusalem nabakulo lonke elakwaYuda nelizwe elijikeleze iYordan,
6  bazivume ekuhleni izono zabo, aze ababhaptize kuMlambo iYordan.
7  Xa wabona abaninzi babaFarisi nabaSadusi besiza elubhaptizweni, wathi kubo: “Nzalandini yamarhamba, ngubani na onicebisileyo ukuba niyisabe ingqumbo ezayo?
8  Ngoko ke velisani iziqhamo ezifanele inguquko;
9  yaye ze ningafane nithi, ‘Sinobawo uAbraham.’ Kuba ndithi kuni uThixo unako ukumvelisela abantwana kuwo la matye uAbraham.
10  Izembe sele libekiwe engcanjini yemithi; ngoko, wonke umthi ongavelisi siqhamo sihle uya kugawulwa uze uphoswe emlilweni.
11  Mna ndinibhaptiza ngamanzi ngenxa yenguquko yenu; kodwa lowo uzayo emva kwam womelele kunam, ombadada zakhe ndingakufanelekelanga ukuzikhulula. Yena uya kunibhaptiza ngomoya oyingcwele nangomlilo.
12  Umhlakulo wakhe wokwela usesandleni sakhe, yaye uya kusicoca ngokupheleleyo isanda sakhe, ayihlanganisele kuvimba ingqolowa yakhe, kodwa wona umququ uya kuwutshisa ngomlilo ongacimekiyo.”
13  Ngoko uYesu weza eYordan kuYohane evela eGalili, ukuze abhaptizwe nguye.
14  Kodwa yena wazama ukumalela, esithi: “Indim nje ekufuneka ebhaptizwe nguwe, kutheni na usiza kum?”
15  Ekuphenduleni uYesu wathi kuye: “Vuma okwangoku, kuba kufanelekile ngathi ukuphumeza konke oko kububulungisa.” Wandula ke wayeka ukumalela.
16  Emva kokuba ebhaptiziwe uYesu ngoko nangoko wenyuka emanzini; yaye, khangela! amazulu avuleka, waza wabona umoya kaThixo usihla njengehobe phezu kwakhe.
17  Khangela! Kwakukho ilizwi eliphuma emazulwini lisithi: “Lo nguNyana wam, oyintanda, endikholisiweyo nguye.”
12  Ngelo xesha uYesu wayehamba kumasimi okudla okuziinkozo ngesabatha. Abafundi bakhe balamba baza baqala ukukha izikhwebu zokudla okuziinkozo, badla.
2  Bakukubona oku abaFarisi bathi kuye: “Khangela! Abafundi bakho benza oko kungekho mthethweni ukuba kwenziwe ngesabatha.”
3  Wathi kubo: “Anizange nikufunde na oko kwenziwa nguDavide xa yena nabantu awayekunye nabo bathi balamba?
4  Indlela awangena ngayo endlwini kaThixo baza badla izonka ezingumboniso, nto leyo ekwakungekho mthethweni ngaye ukuyidla, okanye ngabo wayenabo, ngaphandle kwababingeleli kuphela?
5  Okanye, anizange nifunde na eMthethweni ukuba ngeesabatha etempileni ababingeleli abayiphathi isabatha njengengcwele kwaye baqhubeka bengenatyala?
6  Ndithi ke kuni, okuthile okukhulu ngakumbi kunetempile kulapha.
7  Noko ke, ukuba nanikuqondile okuthethwa kukuthi, ‘Ndifuna inceba, kungekhona umbingelelo,’ ngeningakhange nibagwebele isohlwayo abo bangenatyala.
8  Kuba uNyana womntu uyiNkosi yesabatha.”
9  Emva kokuba emkile kuloo ndawo waya kwindlu yabo yesikhungu;
10  kwaye, khangela! nanko umntu onesandla esomileyo! Ngoko ukuze bafumane isimangalo ngokunxamnye naye bambuza bathi, “Kusemthethweni na ukuphilisa ngesabatha?”
11  Wathi kubo: “Nguwuphi na umntu phakathi kwenu oya kuthi enemvu enye aze, ukuba yeyela emhadini ngesabatha, angayibambi ayirhole?
12  Kuqwalaselwe konke oku, uxabiseke ngaphezulu kangakanani na ke umntu kunemvu! Ngoko kusemthethweni ukwenza into entle ngesabatha.”
13  Wandula ke wathi kulo mntu: “Yolula isandla sakho.” Wasolula, saza saphila njengesinye isandla.
14  Kodwa abaFarisi baphuma baza baceba ukumtshabalalisa.
15  Ekwazile oko, uYesu wemka apho. Abaninzi bamlandela, waza wabaphilisa bonke,
16  kodwa wabayala ngokungqongqo ukuba bangamvezi;
17  ukuze kuzaliseke oko kwathethwa ngoIsaya umprofeti, owathi:
18  “Khangela! Umkhonzi wam endimnyulileyo, intanda yam, lowo ukholisiweyo nguye umphefumlo wam! Ndiza kufaka umoya wam kuye, yaye okusesikweni uya kukwenza kucace ezintlangeni.
19  Akayi kudala ingxabano, okanye adanduluke kakhulu, kungekho nabani na oya kuliva ilizwi lakhe kwiindlela eziphangaleleyo.
20  Akukho ngcongolo yaphukileyo aya kuyityumza, yaye akukho msonto weflekisi aya kuwucima, ade akuphumelelise okusesikweni ngempumelelo.
21  Eneneni, iintlanga ziya kuthembela egameni lakhe.”
22  Bandula ke bamzisela indoda enedemon, eyimfama nesisimumu; wayiphilisa, yaza yathetha, yabona, indoda leyo esisimumu.
23  Ngoko, zonke izihlwele zathabatheka zaza zathi: “Akungebi lo mhlawumbi nguNyana kaDavide?”
24  Bakukuva oku, abaFarisi bathi: “Lo mfo akazikhuphi iidemon ngaphandle kwangoBhelezebhubhe, umlawuli weedemon.”
25  Ezazi iingcamango zabo, wathi kubo: “Bonke ubukumkani obahlulelene bodwa buyaphanza, yaye sonke isixeko okanye indlu eyahlulelene yodwa ayiyi kuma.
26  Ngokufanayo, ukuba uSathana ukhupha uSathana, wahlulelene yedwa; ngoko, buya kuma njani ubukumkani bakhe?
27  Ngaphezu koko, ukuba iidemon ndizikhupha ngoBhelezebhubhe, bazikhupha ngabani bona oonyana benu? Kungenxa yoku le nto beya kuba ngabagwebi benu.
28  Kodwa ukuba ndizikhupha ngomoya kaThixo iidemon, ubukumkani bukaThixo ngokwenene bunifikele.
29  Okanye ubani angayingenela njani na indlu yomntu owomeleleyo aze athimbe iimpahla zakhe ezinokuthabatheka, ngaphandle kokuba kuqala uyambopha umntu lowo womeleleyo? Uya kwandula ke ayiphange indlu yakhe.
30  Lowo ungekho ngakum unxamnye nam, nalowo ungahlanganisi kunye nam uyachithachitha.
31  “Ngenxa yoko ndithi kuni, Lonke uhlobo lwesono nokunyelisa baya kukuxolelwa abantu, kodwa ukunyelisa umoya akuyi kuxolelwa.
32  Ngokomzekelo, othe wathetha ilizwi nxamnye noNyana womntu, uya kuxolelwa; kodwa othetha nxamnye nomoya oyingcwele, akayi kuxolelwa, kule nkqubo yezinto kwanakuleyo izayo.
33  “Kusenokuba nenza umthi ube mhle neziqhamo zawo zibe zihle okanye nenza umthi ubole neziqhamo zawo zibole; kuba umthi waziwa ngeziqhamo zawo.
34  Nzalandini yamarhamba, ningathini na ukuthetha izinto ezilungileyo, ningabangendawo nje? Kuba umlomo uthetha ngokuphuphuma kwentliziyo.
35  Umntu olungileyo ukhupha izinto ezilungileyo kubuncwane bakhe obulungileyo, kanti umntu ongendawo kubuncwane bakhe obungendawo ukhupha izinto ezingendawo.
36  Ndithi ke kuni, lonke ilizwi elingamampunge abalithethayo abantu, baya kuphendula ngalo ngeMini Yomgwebo;
37  kuba ngamazwi akho uya kuvakaliswa ulilungisa, yaye ngamazwi akho uya kugwetyelwa isohlwayo.”
38  Ngoko ekuphenduleni abathile kubabhali nabaFarisi bathi: “Mfundisi, sifuna ukubona umqondiso ovela kuwe.”
39  Waphendula ke wathi kubo: “Isizukulwana esingendawo nesikrexezayo sihlala sifuna umqondiso, kodwa akukho mqondiso siya kuwunikwa ngaphandle komqondiso kaYona umprofeti.
40  Kuba kanye njengokuba uYona wayesesiswini sentlanzi enkulu iimini ezintathu nobusuku obuthathu, kwangokunjalo noNyana womntu uya kuba sembilinini womhlaba iimini ezintathu nobusuku obuthathu.
41  Abantu baseNineve baya kusuka beme ngomgwebo nesi sizukulwana yaye baya kusigwebela isohlwayo; ngenxa yokuba baguquka koko uYona wayekushumayela, kodwa, khangelani! okuthile okungaphezu koYona kulapha.
42  Ukumkanikazi wasemzantsi uya kuvuswa ngomgwebo nesi sizukulwana yaye uya kusigwebela isohlwayo; ngenxa yokuba weza evela eziphelweni zomhlaba esiza kuva ubulumko bukaSolomon, kodwa, khangelani! okuthile okungaphezu koSolomon kulapha.
43  “Xa umoya ongahlambulukanga uphuma emntwini, udlula kwiindawo ezibharhileyo ufuna indawo yokuphumla, uze ungafumani nanye.
44  Wandule ke uthi, ‘Ndiza kubuyela kwindlu yam endaphumayo kuyo’; uthi ke wakufika uyifumane izé, itshayelwe yacoceka yaza yahonjiswa.
45  Wandula ke uhambe uze uthabathe oomoya abahlukileyo abasixhenxe nabangendawo ngakumbi kunawo, bangene ke ngaphakathi, bahlale apho; ize imeko yokugqibela yaloo mntu ibe mbi kuneyokuqala. Kuya kuba njalo nakwesi sizukulwana singendawo.”
46  Ngoxa wayesathetha nezihlwele, khangela! unina nabantakwabo bema ngaphandle befuna ukuthetha naye.
47  Ngoko uthile wathi kuye: “Khangela! Unyoko nabantakwenu bemi ngaphandle, bafuna ukuthetha nawe.”
48  Waphendula wathi kulowo wayemxelela: “Ngubani na uma, bengoobani bona abantakwethu?”
49  Kwaye esolulela isandla sakhe ngakubafundi bakhe, wathi: “Khangela! Uma nabantakwethu!
50  Kuba nabani na owenza ukuthanda kukaBawo osezulwini, nguye lowo ongumntakwethu, nodade wethu, noma.”
