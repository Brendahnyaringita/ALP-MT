4  Noko ke, oku kwakungamkholisi kakhulu uYona, yaye wavutha ngumsindo.
2  Ngenxa yoko wathandaza kuYehova wathi: “Awu, Yehova, ibingengomcimbi wam na lo, ngoxa bendisemhlabeni wakowethu? Kungenxa yoko le nto ndiye ndahamba phambili ndaza ndabaleka ndemka ndaya eTarshishe; kuba bendisazi ukuba unguThixo onobabalo nenceba, ozeka kade umsindo nonobubele bothando obuninzi, nozisolayo ngentlekele.
3  Ke kaloku, khawuncede, Yehova, uwuthabathe kum umphefumlo wam, kuba kulunge ngakumbi ukufa kum kunokuphila.”
4  Waza wathi uYehova: “Ngaba kufanelekile na ukuba uvuthe ngumsindo?”
5  Wandula ke uYona waphuma esixekweni waza wahlala ngakwimpuma yesixeko; yaye wazenzela umnquba apho, ukuze ahlale phantsi komthunzi wawo de abone oko kwakuza kwenzeka esixekweni.
6  Ngako oko uYehova uThixo wamisela umhlavuthwa, ukuba ube phezu kukaYona ukuze ube ngumthunzi phezu kwentloko yakhe, ukuze umhlangule kwimo yakhe eyintlekele. Yaye uYona waqalisa ukuba nemihlali kakhulu ngomhlavuthwa.
7  Kodwa uTHIXO oyinyaniso wamisela umbungu ngesifingo ngemini elandelayo, ukuze uwubethe umhlavuthwa; waza woma ngokuthe ngcembe.
8  Kwathi kamsinya nje lakukhanya ilanga, uThixo wahlabela mgama wamisela ulophu lwasempuma, yaye intloko kaYona yahlala ibethwa lilanga, kangangokude awe isiduli; yaye waqhubeka ecela ukuba umphefumlo wakhe ufe, kwaye ngokuphindaphindiweyo wathi: “Kulunge ngakumbi ukuba ndife kunokuba ndiphile.”
9  Yaye uThixo wathi kuYona: “Ngaba kufanelekile na ukuba uvuthe ngumsindo ngenxa yomhlavuthwa?” Yena wathi: “Kufanelekile ukuba ndivuthe ngumsindo ukusa kwinqanaba lokufa.”
10  Kodwa uYehova wathi: “Wena uye wanosizi ngomhlavuthwa ongazange ubulaleke ngawo okanye uwukhulise, okhule ngabusuku bunye waza watshabalala ngabusuku bunye.
11  Yaye mna andifanele na ndibe nosizi ngeNineve isixeko esikhulu, ekukho kuyo abantu abangaphezu kwekhulu elinamashumi amabini amawaka abangawaziyo konke konke umahluko phakathi kwesandla sabo sasekunene nesasekhohlo, ngaphandle kwezilwanyana zasekhaya ezininzi?”
1  Lafika ilizwi likaYehova kuYona unyana ka-Amitayi, lisithi:
2  “Sukuma, uye eNineve isixeko esikhulu, uze ubhengeze nxamnye nayo ukuba ububi babo bunyuke beza kufika phambi kwam.”
3  Yaye uYona wasukuma waza wabaleka phambi koYehova waya eTarshishe; ekugqibeleni wehla waya eYopa kwaye wafumana inqanawa eya eTarshishe. Ngoko wahlawula intlawulo yayo waza wehla waya kuyo, ukuze aye nabo eTarshishe emke phambi koYehova.
4  Kwaye uYehova wezisa umoya omkhulu elwandle, kwaza kwabakho isivuthuvuthu esikhulu elwandle; yaye inqanawa yona yayisele iza kwaphuka.
5  Abaqhubi baselwandle baqalisa ukoyika baza bamemeza becela uncedo, ngamnye kuthixo wakhe. Kwaye baqhubeka beyilahla elwandle impahla eyayisenqanaweni, ukuze bayenze ibe khaphukhaphu. Kodwa uYona wehla waya kumgangatho osezantsi wenqanawa, waza walala yoyi.
6  Ethubeni umphathi wenqanawa wasondela kuye waza wathi kuye: “Yintoni ingxaki yakho, thongorhandini? Vuka, memeza kuthixo wakho! Mhlawumbi uTHIXO oyinyaniso uya kuzibonakalisa esikhathalele, size singatshabalali.”
7  Bathi omnye komnye: “Yizani, senze amaqashiso, ukuze sazi ukuba kungenxa kabani na sisehlelwa yile ntlekele.” Kwaye baqhubeka besenza amaqashiso, yaye ekugqibeleni iqashiso laphuma noYona.
8  Ngoko bathi kuye: “Nceda, sixelele, kungenxa kabani na sisehlelwa yile ntlekele? Uyintoni umsebenzi wakho, kwaye uvela phi na? Uvela kweliphi ilizwe, uvela kubaphi na abantu?”
9  Yena ke wathi kubo: “NdingumHebhere, yaye ndoyika uYehova uTHIXO wamazulu, Lowo wenza ulwandle nomhlaba owomileyo.”
10  Aza amadoda aqalisa ukoyika kakhulu, yaye ahlabela mgama athi kuye: “Yintoni le uyenzileyo?” Kuba la madoda ayazi into yokuba wayebaleka phambi koYehova, ngenxa yokuba wayewaxelele.
11  Ekugqibeleni athi kuye: “Sikwenze ntoni na, ukuze ulwandle lusizolele?” Kuba ulwandle lwalusiya lusiba nesivuthuvuthu ngakumbi.
12  Ngoko wathi kuwo: “Ndiphakamiseni nindiphose elwandle, yaye ulwandle luya kunizolela; ngenxa yokuba ndiyazi ukuba kungenxa yam le nto kukho esi sivuthuvuthu.”
13  Kodwa la madoda azama ukutyhudisa, ukuze abuyisele inqanawa emhlabeni owomileyo; kodwa akazange akwazi, ngenxa yokuba ulwandle lwalusiya lusiba nesivuthuvuthu ngakumbi.
14  Yaye amemeza kuYehova esithi: “Awu, Yehova, nceda, masingatshabalali ngenxa yomphefumlo wale ndoda! Uze ungalibeki kuthi igazi elimsulwa, ekubeni wena Yehova wenze ngokuvumelana noko uyoliswa kuko!”
15  Ngoko amphakamisa uYona aza amphosela elwandle; yaye ulwandle lwayeka ukubhabhama.
16  La madoda aqalisa ukumoyika kakhulu uYehova, kwaye anikela umbingelelo kuYehova aza enza izibhambathiso.
17  Ke kaloku uYehova wamisela intlanzi enkulu ukuba imginye uYona, waza uYona waba sembilinini wentlanzi iimini ezintathu nobusuku obuthathu.
2  Wandula ke uYona wathandaza kuYehova uThixo wakhe esembilinini wentlanzi
2  wathi: “Ekubandezelekeni kwam ndamemeza kuYehova, yaye wandiphendula.Ndakhalela uncedo ndisesiswini seShiyol.Waliva ilizwi lam.
3  Ekundiphoseni kwakho enzulwini, embindini wesithabazi solwandle,umlambo wandirhangqa.Onke amaza akho—adlula phezu kwam.
4  Yaye ke mna, ndathi, ‘Ndigxothiwe phambi kwamehlo akho!Ndiya kuyondela njani itempile yakho engcwele kwakhona?’
5  Amanzi andirhawula ukuya kufikelela emphefumlweni; amanzi anzongonzongo andivingcela.Ukhula lwayithandela intloko yam.
6  Ndehla ndaya emazantsi eentaba.Ke wona umhlaba, imivalo yawo yayiphezu kwam ukusa kwixesha elingenammiselo.Kodwa wabunyusa ubomi bam emhadini, Yehova Thixo wam.
7  Ekutyhafeni komphefumlo wam ngaphakathi kum, nguYehova endamkhumbulayo.Waza umthandazo wam wafika kuwe, etempileni yakho engcwele.
8  Ke bona abo bagcina izithixo ezingenanyaniso, bayabushiya ububele babo bothando.
9  Kodwa ke mna, ndiza kukubingelela ngelizwi lombulelo.Oko ndikubhambathisileyo, ndiza kukufezekisa. LolukaYehova usindiso.”
10  Ekuhambeni kwexesha uYehova wayiyalela intlanzi, yaza yamhlanzela emhlabeni owomileyo uYona.
3  Laza lafika ilizwi likaYehova kuYona okwesihlandlo sesibini, lisithi:
2  “Sukuma, uye eNineve isixeko esikhulu, uze ubhengeze kuyo esi sibhengezo ndisithetha kuwe.”
3  Waza uYona wasukuma waya eNineve ngokwelizwi likaYehova. Ke kaloku iNineve yayisisixeko esikhulu kuThixo, ikumgama onokuhanjwa iintsuku ezintathu.
4  Ekugqibeleni uYona waqala ukungena esixekweni umgama onokuhanjwa usuku olunye, yaye waqhubeka ebhengeza esithi: “Ziintsuku ezingamashumi amane kuphela, ibhukuqwe iNineve.”
5  Abantu baseNineve bakholwa kuThixo, yaye babhengeza ukuba kuzilwe ukutya kwambathwe namarhonya, ukususela koyena mkhulu kuse koyena mncinane kubo.
6  Ekufikeni kwelizwi kukumkani waseNineve, ngoko waphakama etroneni yakhe wawukhulula umnweba wakhe waza wazigquma ngamarhonya wahlala eluthuthwini.
7  Ngapha koko, wathi makwenziwe isimemezo eNineve, ngommiselo kakumkani nezikhulu zakhe, esithi: “Akukho mntu nasilwanyana sasekhaya, akukho mhlambi wankomo namhlambi wezimvu, uya kungcamla nto konke konke. Kungabikho namnye udlayo. Kwanamanzi bangawaseli.
8  Mabazigqume ngamarhonya, umntu nesilwanyana sasekhaya; yaye mabamemeze kuThixo ngamandla baze babuye, ngamnye kwindlela yakhe embi nakugonyamelo olwalusezandleni zakhe.
9  Ngubani na owaziyo ukuba uTHIXO oyinyaniso angajika azisole aze abuye ekuvutheni komsindo wakhe, ukuze singatshabalali?”
10  Yaye uTHIXO oyinyaniso wayibona imisebenzi yabo, ukuba babebuyile endleleni yabo embi; yaye uTHIXO oyinyaniso wazisola ngentlekele awayethe uza kubazisela yona; waza akayizisa.
