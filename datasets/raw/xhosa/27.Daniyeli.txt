10  Ngonyaka wesithathu kaKoreshi ukumkani wasePersi, uDaniyeli ogama linguBheleteshatsare; watyhilelwa udaba oluthile, oluyinyaniso, noluphathelele umkhosi omkhulu. Waluqonda olo daba, wawuqonda nombono lowo.
2  Ngaloo mihla mna, Daniyeli, ndandizilile kangangeeveki ezintathu.
3  Andidlanga sonka simnandi, akungenanga nyama okanye wayini emlonyeni wam, yaye andizithambisanga zada zaphela iiveki ezintathu.
4  Kwaye ngomhla wamashumi amabini anesine wenyanga yokuqala, ngoxa ndandiseludongeni lomlambo omkhulu, oko kukuthi, iHidekeli,
5  ndawaphakamisa amehlo am ndaza ndabona indoda ethile eyayambethe ilinen, ibhinqe esinqeni sayo igolide yaseUfazi.
6  Umzimba wayo wawunjengekrizolite, ubuso bayo bunjengembonakalo yombane, amehlo ayo enjengezikhuni zomlilo, iingalo zayo neenyawo zayo zinjengobhedu olumenyezelisiweyo, ilizwi layo linjengesandi sesihlwele.
7  Lo mbono ke wabonwa ndim ndedwa, mna Daniyeli; wona amadoda endandikunye nawo akazange awubone. Asuka afikelwa luloyiko olukhulu, aza abaleka aya kuzimela.
8  Ndaza mna—ndasala ndedwa, ndawubona ke lo mbono mkhulu. Ndaphelelwa ngamandla, nobuso bam bambatsha.
9  Ndayiva ithetha; ndathi ndisaphulaphule ndalala yoyi, ubuso bam bubheke emhlabeni.
10  Ndeva ndichukunyiswa sisandla, sandiphakamisa ndaguqa ngamadolo ndaza ndaxhathisa ngeentende zezandla zam.
11  Yathi kum: “Daniyeli, wena ndoda inqweneleka kakhulu, phakama ume apho ubumi khona, uze uwagqale la mazwi ndiza kukuxelela wona, kuba ndithunywe kuwe.” Yakutsho ke ndaphakama, ndingcangcazela.
12  Yahlabela mgama yathi kum: “Musa ukoyika, Daniyeli, kuba kususela kumhla wokuqala owayinikelayo intliziyo yakho ekuqondeni nasekuzithobeni kwakho phambi koThixo wakho amazwi akho avakele, ngoko ke ndize ngenxa yamazwi akho.
13  Kodwa inkosana yommandla wasebukhosini wasePersi yamelana nam iintsuku ezingamashumi amabini ananye, wada uMikayeli, omnye weenkosana ezibalaseleyo, weza kundinceda; wandikhulula apho ndandithintelwe khona ngakookumkani basePersi.
14  Ngoko ke ndize kukuchazela izinto eziya kuhlela abantu bakowenu ekupheleni kwemihla, kuba lo mbono usengowemihla ezayo.”
15  Ithe ke yakutsho, ndajonga phantsi ndisikwe umlomo.
16  Wasuka othile ofana noonyana babantu wachukumisa imilebe yam, ndaza ndawuvula umlomo wam ndathetha ndathi kulowo wayemi phambi kwam: “Owu nkosi yam, lo mbono unditsho ndonganyelwa kukoyika, ndaphelelwa nangamandla.
17  Ndikwaze njani na ke ngoku mna mkhonzi wakho, ukuthetha nawe nkosi yam? Kude kube ngoku bendiphelelwe ngamandla, kungasekho mpefumlo iseleyo konke konke kum.”
18  Waphinda wandichukumisa lowo unembonakalo enjengeyomntu wasemhlabeni, wandomeleza.
19  Wandula ke wathi: “Musa ukoyika, ndoda inqweneleka kakhulu. Ngamana ungaba noxolo. Yomelela, ewe, yomelela.” Akuba etshilo ndomelela ndaza ekugqibeleni ndathi: “Ungathetha nkosi yam, kuba undomelezile.”
20  Ngoko wahlabela mgama wathi: “Uyazi ngokwenene na ukuba ndizeleni kuwe? Yaye ngoku ndiza kubuya ndiye kulwa nenkosana yasePersi. Xa ndisimka kuya kuza nenkosana yaseGrisi.
21  Noko ke, ndiza kukuxelela izinto ezibhalwe phantsi embhalweni wenyaniso, yaye akukho namnye undixhasayo ekulweni nazo ngaphandle kukaMikayeli, inkosana yenu.
4  “UNebhukadenetsare ukumkani, kuzo zonke izizwana, namaqela eentlanga, neelwimi ezihlala kuwo wonke umhlaba: Ngamana uxolo lwenu lungakhula.
2  Imiqondiso nemimangaliso ayenzileyo kum Oyena Thixo Uphakamileyo, kubonakele kulungile kum ukuyivakalisa.
3  Hayi indlela ezuke ngayo imiqondiso yakhe, yaye hayi indlela enamandla ngayo imimangaliso yakhe! Ubukumkani bakhe bubukumkani ukusa kwixesha elingenammiselo, nolawulo lwakhe lukwizizukulwana ngezizukulwana.
4  “Mna, Nebhukadenetsare, ndandihleli ngokukhululeka endlwini yam yaye ndichumile ebhotweni lam.
5  Ndabona iphupha, landoyikisa. Ndathi ndisemandlalweni wam ndanemifanekiso-ngqondweni nemibono yentloko yam eyandothusayo.
6  Ndaza ndakhupha umyalelo wokuba kuziswe phambi kwam zonke izilumko zaseBhabhiloni, ukuze zindichazele intsingiselo yephupha elo.
7  “Bafika ke ababingeleli abaqhelisela imilingo, nabo banobugqi, namaKhaledi, nabavumisi ngeenkwenkwezi; ndabaxelela iphupha elo, kodwa abakwazanga kundichazela intsingiselo yalo.
8  Ekugqibeleni ke kwafika kum uDaniyeli, ogama lakhe linguBheleteshatsare ngokwegama lothixo wam nonomoya woothixo abangcwele; ndamchazela iphupha elo, ndathi:
9  “‘Owu Bheleteshatsare oyintloko yababingeleli abaqhelisela imilingo, ngenxa yokuba ndazi kakuhle ukuba wena unomoya woothixo abangcwele nokuba akukho mfihlelo konke konke ekukhathazayo, ndixelele imibono yephupha endilibonileyo nentsingiselo yalo.
10  “‘Ndathi ndisemandlalweni wam ndabona embonweni umthi usesazulwini somhlaba, ukuphakama kwawo kwakukukhulu kakhulu.
11  Umthi lowo wakhula waza womelela, ukuphakama kwawo kwafikelela emazulwini, yaye wawubonakala naseziphelweni zomhlaba.
12  Amahlamvu awo ayemahle, unentabalala yeziqhamo ezanela bonke abantu. Phantsi kwawo izilo zasendle zazifuna umthunzi, neentaka zamazulu zazihlala emasebeni awo, yaye wawusondla zonke iindidi zezidalwa.
13  “‘Kuthe kusenjalo, ndisesemandlalweni wam, ndabona umlindi, lowo ungcwele, esihla evela emazulwini.
14  Wadanduluka ngamandla wathi: “Wugawuleni umthi lowo, niwanqumle amasebe awo. Wavuthululeni amahlamvu awo, nizichithachithe iziqhamo zawo. Izilo mazisabe phantsi kwawo, neentaka emasebeni awo.
15  Kodwa sona isiphunzi sawo sishiyeni emhlabeni, nisibophe ngentsimbi nangobhedu, phakathi kwengca yasendle; yaye masibe manzi ngumbethe wezulu, size sahlulelane nezilo ngotyani bomhlaba.
16  Intliziyo yaso mayitshintshwe ingabi yeyabantu, sinikwe intliziyo yesilo, kude kudlule amaxesha asixhenxe phezu kwaso.
17  Lowo ke ngummiselo wabalindi, nesicelo sabangcwele, ukuze abantu abaphilayo bazi ukuba Oyena Uphakamileyo unguMlawuli ebukumkanini babantu yaye ubunika lowo athanda ukumnika, nkqu noyena uphantsi ebantwini.”
18  “‘Lilo ke elo iphupha mna, Kumkani Nebhukadenetsare, endalibonayo; ngoko ke, Bheleteshatsare, nceda undichazele intsingiselo yalo, kuba zonke ezinye izilumko ebukumkanini bam azikwazanga ukundichazela. Kodwa wena ungakwazi, kuba unomoya woothixo abangcwele.’
19  “Wasuka uDaniyeli, ogama linguBheleteshatsare, wakhwankqiswa okomzuzwana, neengcamango zakhe zamothusa. “Wathi ukumkani kuye, ‘Owu Bheleteshatsare, musa ukothuswa leli phupha nayintsingiselo yalo.’ “Waza ke uBheleteshatsare wathi, ‘Owu nkosi yam, akwaba eli phupha belibhekisela kwabo bakuthiyileyo, nakwiintshaba zakho.
20  “‘Umthi owubonileyo, owakhulayo, womelela, nokuphakama kwawo kwafikelela emazulwini, nowawubonakala kuwo wonke umhlaba,
21  nomahlamvu awo ayemahle, nesiqhamo sawo esasiyintabalala, nowawusondla zonke izidalwa; nezathi izilo zasendle zahlala phantsi kwawo, neentaka zezulu zahlala emasebeni awo,
22  nguwe lowo, kumkani, ngenxa yokuba uye wakhula waza womelela, ubukhulu bakho bafikelela emazulwini, nolawulo lwakho esiphelweni somhlaba.
23  “‘Yaye njengoko ukumkani wabona umlindi, lowo ungcwele, esihla evela emazulwini, wathi: “Wugawuleni umthi, nize niwonakalise. Noko ke, sishiyeni emhlabeni isiphunzi sawo, kodwa nisibophe ngentsimbi nangobhedu, phakathi kwengca yasendle, sibe manzi ngumbethe wamazulu, size isahlulo saso sibe kunye nezilo zasendle de kudlule amaxesha asixhenxe phezu kwaso,”
24  yiyo ke le intsingiselo yoko, kumkani, okuya kuthi kuyehlele inkosi yam ukumkani, ngokommiselo wOyena Uphakamileyo.
25  Uya kugxothwa ebantwini, uhlale nezilo zasendle, udliswe utyani njengeenkunzi zeenkomo; uya kuwa phezu kwakho umbethe wamazulu, kudlule amaxesha asixhenxe phezu kwakho, ude wazi ukuba Oyena Uphakamileyo unguMlawuli ebukumkanini babantu, yaye ubunika lowo athanda ukumnika.
26  “‘Njengoko bathi masishiywe isiphunzi somthi, ubukumkani bakho buya kuqiniseka kuwe emva kokuba wazile ukuba amazulu ayalawula.
27  Ngoko ke, kumkani, ngamana icebo lam lingabonakala lilungile kuwe, uze uzisuse izono zakho ngobulungisa, nobugwenxa bakho ngokubenzela inceba abo bangamahlwempu. Mhlawumbi iya kwandiswa impumelelo yakho.’”
28  Konke oku kwamehlela uNebhukadenetsare ukumkani.
29  Emva kweenyanga ezilishumi elinesibini wahambahamba phezu kwebhotwe lasebukhosini eBhabhiloni.
30  Wasuka ukumkani wathi: “Asiyiyo na le iBhabhiloni Enkulu, endizakhele yona ngamandla am amakhulu ukuba ibe yindlu yasebukhosini, ngenxa yesidima sobungangamsha bam?”
31  Uthe esathetha njalo ukumkani, kwavakala ilizwi emazulwini lisithi: “Kuthiwa kuwe, Nebhukadenetsare kumkani, ‘Ubukumkani bumkile kuwe,
32  uya kugxothwa ebantwini, uhlale nezilo zasendle. Uya kudliswa utyani kanye njengeenkunzi zeenkomo, kudlule phezu kwakho amaxesha asixhenxe, ude wazi ukuba Oyena Uphakamileyo unguMlawuli ebukumkanini babantu, yaye ubunika lowo athanda ukumnika.’”
33  Lazaliseka kwangawo loo mzuzu ilizwi elo kuNebhukadenetsare, wagxothwa ebantwini, wadla utyani njengeenkunzi zeenkomo, umzimba wakhe waba manzi ngumbethe wamazulu, iinwele zakhe zakhula zaba nde njengeentsiba zeenkozi, neenzipho zakhe zanjengezeentaka.
34  “Emva kwaloo mihla, mna Nebhukadenetsare, ndawaphakamisela emazulwini amehlo am, ndaza ndabuyela ezingqondweni; ndambonga Oyena Uphakamileyo, ndamdumisa Lowo uphilayo ukusa kwixesha elingenammiselo, ndamzukisa, ngenxa yokuba ulawulo lwakhe lulawulo lwexesha elingenammiselo nobukumkani bakhe bukwizizukulwana ngezizukulwana.
35  Bonke abemi bomhlaba abanto yanto xa bethelekiswa naye, yaye wenza ngokokuthanda kwakhe kwimikhosi yezulu nakubemi bomhlaba. Akukho namnye unokusithintela isandla sakhe okanye unokuthi kuye, ‘Yintoni le uyenzileyo?’
36  “Ndakuba ndibuyele ezingqondweni, satsho sabuya isidima sobukumkani bam nobungangamsha bam nokuqaqamba kwam; kwanamagosa am aphakamileyo asebukhosini nezihandiba zam zandifuna ngentumekelelo, ndaza ndamiselwa kwakhona ebukumkanini bam, kongezelelwa nobukhulu obungaqhelekanga kum.
37  “Ke kaloku, mna Nebhukadenetsare, ndiyamdumisa ndimphakamisa kwaye ndimzukisa uKumkani wamazulu, ngenxa yokuba yonke imisebenzi yakhe iyinyaniso neendlela zakhe zisesikweni, nangenxa yokuba abo bahamba ngekratshi unako ukubathoba.”
11  “Ngonyaka wokuqala kaDariyo umMedi, ndema njengomomelezi nanjengenqaba yakhe.
2  Ngoku ke ndiza kukuxelela inyaniso: “Khangela! Kuseza kubakho ookumkani abathathu abamela iPersi, yaye owesine uya kubodlula bonke abanye ngobutyebi. Uya kuthi ke akomelela ngobo butyebi bakhe, uya kuvusa yonk’ into ibe nxamnye nobukumkani baseGrisi.
3  “Kweso sithuba ke ukumkani oligorha uya kuma, alawule ngolawulo olukhulu, esenza unothanda.
4  Yaye akuba emile, ubukumkani bakhe buya kwaphulwa buze bahlulelwe emimoyeni yomine yamazulu, buncothulwe bube bobabanye, abangengabo abesizukulwana sakhe; yaye abayi kulawula ngendlela abelawula ngayo yena.
5  “Ke ukumkani wasemzantsi uya komelela, kwanenye yeenkosana zakhe; yaye uya koyiswa ngokuqinisekileyo ngulowo uya kuba nolawulo olukhulu kunolwakhe.
6  “Ekupheleni kweminyaka ethile baya kumanyana, ibe yona kanye intombi kakumkani wasemzantsi iya kuza kukumkani wasemntla ukuze badale imvisiswano. Kodwa ingalo yentombi ayiyi kuba namandla; naye akayi kuma, nengalo leyo yakhe; kwaye iya kunikezelwa intombi leyo, nabo bayizisayo, nowayizalayo, nowayomelezayo ngaloo maxesha.
7  Uya kusuka omnye ongowehlumelo leengcambu zayo eme esikhundleni sakhe, aye emkhosini wamajoni aze ahlasele inqaba yokumkani wasemntla, amoyise.
8  Uya kuthabatha bonke abathinjwa, noothixo babo, nemifanekiso yabo etyhidiweyo, nempahla yabo enqwenelekayo yesilivere neyegolide, aye nayo eYiputa. Kwaye uya kumela mgama kukumkani wasemntla kangangeminyaka ethile.
9  “Kodwa uya kusuka yena aye kuziphindezelela kukumkani wasemzantsi, aphinde abuyele emhlabeni wakhe.
10  “Ke kaloku bona oonyana bakhe, baya kuvuseleleka, baze bahlanganise umkhosi omkhulu wamajoni. Ekuzeni kwakhe uya kuvuthuza akhukulise adlule. Kodwa uya kubuya, aze afunzele enqabeni yakhe.
11  “Uya kuthi ke ukumkani wasemzantsi asukele phezulu ngomsindo, aye kulwa naye, oko kukuthi, ukumkani wasemntla; oya kusuka yena ngokuqinisekileyo ahlanganise isihlwele esikhulu, kodwa sona siya koyiswa.
12  Ngokuqinisekileyo siya kuthwalelwa kude eso sihlwele. Iya kuphakama intliziyo yakhe, awise amashumi amawaka; kodwa akayi kuwasebenzisa amandla akhe.
13  “Ukumkani wasemntla uya kubuya ahlanganise isihlwele esikhulu kunesokuqala; aze emva kweminyaka, ekupheleni kwamaxesha, abuye nehlokondiba lomkhosi wakhe wamajoni nempahla eninzi.
14  Kwaye ngelo thuba baya kuba baninzi abamvukelayo ukumkani wasemzantsi. “Baya kuba baninzi noonyana babaphangi besizwe sakowenu abaya kumvukela ngenjongo yokuzalisekisa amaphupha abo; kodwa baya kukhubeka.
15  “Ukumkani wasemntla uya kuza, akhe umsele wokungqinga aze asithimbe isixeko esineenqaba. Ke yena owasemzantsi uya kuphelelwa ngamandla, zingabi nakuma iingalo zakhe; bawe abakhethiweyo bakhe.
16  Ngoko lowo umhlaselayo uya kufika enze unothanda, ibe akuyi kubakho umayo phambi kwakhe. Yaye uya kuma elizweni Eliligugu, atshabalalise ngesandla sakhe.
17  Uya kuzimisela ukuphuma ngamandla obukumkani bakhe buphela, enze amalinge okudala imvisiswano; kwaye uya kuphumelela. Nangokubhekisele kwintombi yoluntu, uya kunikwa ukuba ayonakalise. Kwaye ayiyi kuma, ingayi kuqhubeka iyeyakhe.
18  Uya kwandula azimisele ukuya kuhlasela amazwe angaselunxwemeni aze okunene athimbe amaninzi. Kuya kuvela umphathi othile, ayiphelise ingcikivo yakhe. Uya kuyibuyisela kwakuye.
19  Uya kusuka ke ajike, abuyele kwiinqaba zelizwe lakhe, afike akhubeke, awe, kuphele ngaye.
20  “Oya kuma esikhundleni sakhe uya kumisela umqokeleli ngenjongo yokulondoloza ubungangamsha bobukumkani bakhe, kodwa ngeentsuku ezimbalwa naye uya kwaphulwa, phofu kungengangxabano namfazwe.
21  “Esikhundleni sakhe kuya kuma lowo udelekileyo onganikwanga sidima sobukumkani; uya kungena kungekho mntu ulindeleyo, abuthabathe ubukumkani ngobuqhophololo.
22  Nabo beza ngengalo eyomeleleyo nxamnye naye, uya kuyaphula ingalo leyo; abakhukulise, kwaneNkokeli yomnqophiso ngokunjalo.
23  Uya kubakhohlisa abo bazimanyanisa naye, anyuke, azuze amandla  ngohlanga oluncinane.
24  Uya kuhlasela amaphondo atyebileyo engalindelanga, abe nempumelelo egqwesa eyooyise nooyisemkhulu. Ke amaxhoba nako konke okuphangiweyo uya kukwabela abantu bakhe; aze acebe iindlela zokuhlasela iindawo ezinqatyisiweyo, kodwa oko kuya kuba kokwexeshana.
25  “Uya kuzithemba ngamandla ize intliziyo yakhe imxhokonxele ekubeni ahlasele ukumkani wasemzantsi enomkhosi omkhulu wamajoni; wothi ke naye ukumkani wasemzantsi axhobele imfazwe, amhlangabeze ngomkhosi omkhulu nonamandla ngokugqithiseleyo. Kodwa akayi kuma, kuba baya kumenzela iyelenqe.
26  Uya kuwiswa kanye ngabo badla naye esithebeni sakhe. “Umkhosi wakhe wamajoni uya kukhukuliswa uphele, kufe abaninzi.
27  “Abo kumkani babini baya kuhlala phantsi etafileni enye, babhunge, iintliziyo zabo zityekele ebubini, bekhohlisana. Kodwa abayi kuphumelela, kuba isiphelo sesexesha elimisiweyo.
28  “Wobuyela ke ezweni lakhe enempahla eninzi, kodwa intliziyo yakhe iya kuwuchasa umnqophiso ongcwele. Kwaye uya kuphumelela kuko oko, andule ke ukubuyela ezweni lakhe.
29  “Ke kaloku ngexesha elimisiweyo uya kubuya kwakhona ahlasele elasemzantsi; kodwa akasayi kuphumelela njengasekuqaleni.
30  Ziya kuza kuye iinqanawa zaseKitim zimxine, ade adakumbe. “Ekubuyeni kwakhe uya kuwuqalekisa umnqophiso ongcwele, kwaye uya kuphumelela; asuke azimanye nabo bawushiyileyo umnqophiso ongcwele.
31  Iingalo zakhe zosuka ziyihlambele ingcwele, inqaba, ziwuphelise umbingelelo owenziwa rhoqo. “Kwaye ngokuqinisekileyo ziya kubeka into elizothe lesiphanziso.
32  “Abo bawuphatha ngokungendawo umnqophiso, uya kubakhokelela kuwexuko ngamazwi agudileyo. Kodwa ke bona abantu abamaziyo uThixo wabo, baya koyisa, baphumelele.
33  Abo banengqiqo phakathi kwabantu, baya kunika abaninzi ukuqonda. Kodwa ke kangangeentsuku ezithile baya kuba zizisulu zekrele, namadangatye, nokuthinjwa, nokuphangwa.
34  Ngexesha laloo nkxwaleko baya kuzuza uncedo oluncinane; kodwa abaninzi baya kuzibandakanya nabo behanahanisa.
35  Bambi kwabo banengqiqo baya kukhubeka, kodwa olu iya kuba luvavanyo lokusulungekiswa nokuhlanjululwa kwabo, kude kube sisiphelo; esiya kufika ngexesha elimiselweyo.
36  “Ukumkani lowo ke uya kwenza unothanda, aziphakamise, azenze mkhulu kunabo bonke oothixo; athethe izinto ezinkulu nxamnye noTHIXO woothixo. Ngokuqinisekileyo uya kuphumelela side siphele isiqalekiso; ngenxa yokuba kumele kwenzeke oko kugqitywe kuko.
37  Akayi kumkhathalela uTHIXO wooyise; engayi kukukhathalela noko kulangazelelwa ngabafazi kwanabo bonke abanye oothixo, kodwa uya kuzenza mkhulu ngaphezu kwakhe wonk’ ubani.
38  Uya kuzukisa uthixo weenqaba, thixo lowo ababengamazi ooyise; amzukise ngegolide, nangesilivere, nangamatye anqabileyo, nangezinto ezinqwenelekayo.
39  Uya kuhlasela ngempumelelo nawona magwiba anqatyisiweyo, ekholose ngalo thixo wakhe wasemzini. Uya kubazukisa abo bamvumayo lo thixo, aze ababeke ezikhundleni eziphezulu; abavuze nangemihlaba.
40  “Ngexesha lesiphelo ukumkani wasemzantsi uya kusukuzana naye, aze ukumkani wasemntla agaleleke kuye njengesaqhwithi eneenqwelo, nabakhweli-mahashe, neenqanawa ezininzi; yaye ngokuqinisekileyo uya kungena emazweni akhukule adlule.
41  Okunene uya kungena nasezweni Eliligugu, akhubekise amazwe amaninzi. Ke wona amaEdom, namaMowabhi, nenxalenye eyintloko yoonyana baka-Amon, baya kusinda esandleni sakhe.
42  Yaye uya kusolula isandla sakhe emazweni; nelizwe laseYiputa aliyi kusinda.
43  Uya kubulawula ubuncwane obufihliweyo begolide, nobesilivere, nobazo  zonke izinto ezinqwenelekayo zaseYiputa. Aya kumlandela amaLibhiya namaTiyopiya.
44  “Kodwa kuya kubakho iingxelo eziya kumphazamisa, eziphuma empumalanga nasemntla, aze ke anduluke enomsindo omkhulu, ahambe ebhubhisa, etshabalalisa abaninzi.
45  Ke iintente zebhotwe lakhe uya kuzityala phakathi kolwandle olukhulu nentaba engcwele yelizwe Eliligugu; aze afikelwe sisiphelo sakhe, engenamncedi.
8  Ngonyaka wesithathu wobukumkani bukaBheleshatsare ukumkani, kwabonakala kum umbono, mna kanye, Daniyeli, emva kwalowo wabonakalayo kum ekuqaleni.
2  Kulo mbono ke ndazifumana ndikwinqaba iShushan, kwiphondo lase-Elam; yaye kulo mbono ndabona ndimi ngasemfuleni waseUlayi.
3  Ndaphakamisa amehlo am, ndabona inkunzi yegusha imi phambi komfula lowo, ineempondo ezimbini. Ezi mpondo zombini zazinde, kodwa olunye lwalulude kunolunye; olu lude lwavela mva.
4  Ndayibona le nkunzi yegusha ilekuza ibhekisa ngasentshona nangasemntla nangasemzantsi, yaye kwakungekho rhamncwa linako ukumelana nayo, kungekho nabani na uhlangulayo esandleni sayo. Yayisenza unothanda, izigwagwisa.
5  Ndathi ndisaqwalasele njalo, kwavela inkunzi yebhokhwe ngasentshonalanga ihamba phezu komhlaba uphela, ingawuchukumisi umhlaba. Le nkunzi yebhokhwe yayinophondo oluphawulekayo phakathi kwamehlo ayo.
6  Yasinga kulaa nkunzi yegusha ineempondo ezimbini ndandiyibone imi phambi komfula; yangqala kuyo ngamandla inomsindo omkhulu.
7  Ndayibona isondela kwinkunzi yegusha, yayihlasela ngoburhalarhume, yayihlaba yazaphula iimpondo zayo zombini, yaza inkunzi yegusha ayabi namandla okumelana nayo. Ngoko yayikhahlela phantsi inkunzi yegusha leyo, yayinyathela, ayabi namhlanguli emandleni ayo.
8  Yaza le nkunzi yebhokhwe yazigwagwisa ngokugqithileyo; kodwa kamsinya nje yakuba namandla, lwaphuka uphondo lwayo olukhulu, kwaza esikhundleni salo kwavela ezine eziphawulekayo, zibheke ngasemimoyeni yomine yamazulu.
9  Kolunye lwazo kwaphuma olunye uphondo oluncinane, lwaza lwaya lusiba lukhulu kakhulu lwabhekisa ngasemzantsi nangasempumalanga nangakwilizwe Eliligugu.
10  Lwakhula lwafikelela nakumkhosi wamazulu, lwayikhahlela phantsi emhlabeni inxalenye yomkhosi nenxalenye yeenkwenkwezi, lwayinyathela.
11  Lwazigwagwisa lwada lwafunza kuyo iNkosana yomkhosi, lwawuphelisa umbingelelo owenzelwa yona rhoqo, lwayikhahlela phantsi nendawo emisiweyo yengcwele yayo.
12  Wanikelwa kulo umkhosi, nombingelelo owenziwa rhoqo, ngenxa yokunxaxha; yaye lwayiphosa inyaniso emhlabeni, lwaza lwaba nempumelelo kuyo yonke into oluyenzayo.
13  Ndeva ongcwele ethetha, waza omnye ongcwele wathi kulowo wayethetha: “Uya kuzaliseka nini na lo mbono wokupheliswa kombingelelo owenziwa rhoqo, nowokunxaxha okuphanzisayo, nowokunyathelwa komkhosi kunye nendawo engcwele?”
14  Ngoko wathi kum: “Kumele kudlule iingokuhlwa neentsasa ezingamawaka amabini anamakhulu amathathu; yandule ukubuyiselwa ngokuqinisekileyo indawo engcwele kwimeko yayo elungileyo.”
15  Ndathi, mna Daniyeli, ndisawondele lo mbono, yaye ndifuna ukuqonda intsingiselo yawo, suka kwathi gqi phambi kwam uthile onembonakalo enjengeyendoda eyomeleleyo.
16  Ndaza ndeva ilizwi lomntu wasemhlabeni limemeza phakathi kweUlayi, lisithi: “Gabriyeli, chazela loo mntu akuqonde oko akubonileyo.”
17  Ngoko weza kweli cala ndandimi kulo, ndaza ndankwantya ndawa ngobuso. Wathi kum: “Qonda, nyana womntu, ukuba lo mbono ngowexesha lesiphelo.”
18  Ngelo xesha athethayo nam, ndandilele yoyi ngobuso emhlabeni. Ngoko wandichukumisa waza wandimisa apho ndandimi khona.
19  Waza wahlabela mgama wathi: “Yabona, ndiyakwazisa oko kuya kwenzeka ekupheleni kwesiqalekiso, ngokuba lo mbono ngowexesha elimisiweyo lesiphelo.
20  “Inkunzi yegusha oyibonileyo ineempondo ezimbini imela ookumkani bamaMedi namaPersi.
21  Yaye inkunzi yebhokhwe exhonti imela ukumkani waseGrisi; ke lona uphondo olukhulu olwaluphakathi kwamehlo ayo, lumela ukumkani wokuqala.
22  Njengoko lwaphulwe, kwaza kwema ezine esikhundleni salo, zona zimela izikumkani ezine kuhlanga lwakhe, kodwa amandla azo aya kuba nganeno kwawakhe.
23  “Yaye ekupheleni kobukumkani bazo, njengoko abanxaxhayo begqibezela, kuya kuma ukumkani onkangeleko indlongondlongo nowaqondayo amazwi antsonkothileyo.
24  Yena uya komelela kunene, kodwa kungabi ngokwamandla akhe. Uya kwenza umonakalo omkhulu, kwaye uya kuphumelela kuko konke akwenzayo. Okunene uya kubatshabalalisa abo banamandla, kwanabo bangcwele.
25  Ngenxa yobuqhokolo bakhe ngokuqinisekileyo iya kuba nempumelelo inkohliso yakhe. Kwaye uya kuzigwagwisa entliziyweni yakhe, abatshabalalise abaninzi bengalindelanga. Uya kusuka eme nxamnye neNkosana yeenkosana, kodwa uya kwaphulwa kungengasandla.
26  “Ke kaloku lo mbono uwutyhilelweyo malunga nokuhlwa nokusa, uyinyaniso. Uze uwugcine uyimfihlelo, kuba usengowemihla emininzi ezayo.”
27  Mna ke, Daniyeli, ndaphelelwa ngamandla ndaza ndagula kangangeentsuku ezithile. Ndandula ke ndavuka ndaza ndenza umsebenzi endandiwuphathiswe ngukumkani; kodwa ndaba ndindisholo ngenxa yaloo mbono, kwaye kungekho bani uwuqondayo.
9  Ngonyaka wokuqala kaDariyo unyana ka-Ahaswerosi wembewu yamaMedi, owaba ngukumkani phezu kobukumkani bamaKhaledi;
2  mna, Daniyeli, ndakufunda ezincwadini oko wakuthethayo uYehova kuYeremiya umprofeti, ndaza ndakuqonda ukuzaliseka kwenani leminyaka yokuphanziswa kweYerusalem, oko kukuthi, iminyaka engamashumi asixhenxe.
3  Ngoko ndabubhekisa ubuso bam kuYehova uTHIXO oyinyaniso, ukuze ndimfune ngomthandazo nangezibongozo, ngokuzila ukutya nangamarhonya nangothuthu.
4  Ndathandaza kuYehova uThixo wam, ndavuma ndathi: “Awu Yehova THIXO oyinyaniso, Lowo mkhulu naLowo woyikekayo, ogcina umnqophiso nobubele bothando kwabo bamthandayo nabagcina imiyalelo yakhe,
5  sonile, senza ububi, senza ngokungendawo saza savukela; yaye siphambukile kwimiyalelo yakho nakwimimiselo yakho.
6  Asibaphulaphulanga abakhonzi bakho abaprofeti, abathethe egameni lakho kookumkani bethu, iinkosana zethu nookhokho bethu nakubo bonke abantu belizwe.
7  Wena, Yehova, unobulungisa, kodwa thina sigutyungelwe lihlazo ngayo le mini, thina namadoda akwaYuda, nabemi baseYerusalem, nabo bonke abakwaSirayeli, abo bakufuphi nabo bakude kuwo onke amazwe obasasazele kuwo ngenxa yokungathembeki kwabo abenze ngako nxamnye nawe.
8  “Owu Yehova, sisehlazweni, thina nookumkani bethu, neenkosana zethu, nookhokho bethu, kuba sikonile.
9  Ngamana Yehova Thixo wethu ungaba nenceba kuthi, usixolele, ngokuba sikuvukele.
10  Asilithobelanga ilizwi lakho Yehova Thixo wethu ngokuhamba emithethweni yakho owayibeka phambi kwethu ngesandla sabakhonzi bakho abaprofeti.
11  Nabo bonke abakwaSirayeli bawugqithile umthetho wakho, baphambuka abalithobela ilizwi lakho, wada wathulula phezu kwethu isiqalekiso nesifungo esinzulu esibhalwe emthethweni kaMoses umkhonzi kaTHIXO oyinyaniso, kuba simonile Yena.
12  Uwaphumezile ke amazwi akho owawathethayo nxamnye nathi nabagwebi bethu abasigwebayo, ngokusizisela intlekele enkulu eYerusalem, ekungazange kubekho injengayo phantsi kwamazulu ephela.
13  Kanye njengoko kubhaliwe emthethweni kaMoses, yonke le ntlekele—isifikele, yaye asimbongozanga uYehova uThixo wethu ngokubuya kwisiphoso sethu, siqiqe ngenyaniso yakho.
14  “Wayiphaphela ke Yehova intlekele waza ekugqibeleni wayizisa phezu kwethu, kuba ulilungisa Yehova Thixo wethu kuyo yonke imisebenzi yakho oyenzileyo; thina ke asilithobelanga ilizwi lakho.
15  “Kaloku ke, Yehova Thixo wethu, wena owabakhuphayo abantu bakho elizweni laseYiputa ngesandla esomeleleyo waza wazenzela igama njengakule mini, sikonile, senza ngokungendawo.
16  Owu Yehova, ngokwezenzo zakho zonke zobulungisa, ngamana ungabuya umsindo wakho nobushushu bakho kwisixeko sakho iYerusalem, intaba yakho engcwele; kuba, ngenxa yezono zethu nangenxa yeziphoso zookhokho bethu, iYerusalem nabantu bakho basisingcikivo kubo bonke abo basijikelezileyo.
17  Owu Thixo wethu, khawuwuphulaphule umthandazo womkhonzi wakho nezibongozo zakhe, uze ukhanyise ubukho bakho phezu kwengcwele yakho ephanzileyo, ngenxa yegama lakho Yehova.
18  Khawubek’ indlebe, Thixo wam, uve. Khawuvule amehlo ukubone ukuphanza kwethu nesixeko esibizwa ngegama lakho; kuba akungenxa yezenzo zethu zobulungisa le nto sikubongozayo, kodwa kungenxa yenceba yakho enkulu.
19  Nceda usiphulaphule, Yehova. Nceda usixolele, Yehova. Nceda unikele ingqalelo kuthi Yehova, uze wenze. Nceda ungalibazisi, ngenxa yegama lakho, Thixo wam, kuba isixeko sakho nabantu bakho babizwa ngalo igama lakho.”
20  Ndathi ndisathetha, ndithandaza, ndivuma isono sam nesono sabantu bakowethu amaSirayeli, ndicela ubabalo kuYehova uThixo wam ngenxa yentaba engcwele kaThixo wam,
21  ewe, ndisathandaza njalo, gqi indoda enguGabriyeli, leyo ndandiyibone embonweni ekuqaleni, ndityhafiswe kukudinwa, yafika kum ngexesha lokwenziwa kweminikelo yangokuhlwa esisipho.
22  Yathetha nam ke indikhanyisela, yathi: “Daniyeli, ndilapha nje ndize kukuvula ingqiqo ukuze uqonde.
23  Uthe usaqala nje ukubongoza kwaphuma ilizwi, yaye mna ndize kukuchazela ngalo, kuba ungonqweneleka kakhulu. Ngoko nikela ingqalelo koku, uze uwuqonde lo mbono.
24  “Bamiselwe iiveki ezingamashumi asixhenxe abantu bakowenu nesixeko sakowenu esingcwele, zokuba kupheliswe ukunxaxha, ngokunjalo nesono sicinywe, sicanyagushelwe isiphoso, kubekho ubulungisa ukusa kwixesha elingenammiselo, kutywinwe umbono nomprofeti, neNgcwele yeeNgcwele ithanjiswe.
25  Yazi ke, uqonde ukuba, ukususela ekuphumeni kwelizwi lokuba ibuyiselwe ize yakhiwe kwakhona iYerusalem kude kuse kuMesiya iNkokeli, yoba ziiveki ezisixhenxe, neeveki ezingamashumi amathandathu anesibini. Iya kubuyiswa, yakhiwe kwakhona, ibe nendawo yembutho nomjelo wamanzi, kodwa ngamaxesha okubandezeleka.
26  “Emva kweeveki ezingamashumi amathandathu anesibini uMesiya uya kunqunyulwa, engenanto anayo. “Yaye isixeko nendawo engcwele ziya konakaliswa ngabantu benkokeli ezayo. Ukuphela kwayo kuya kuba ngomkhukula. Kuya kugquba imfazwe kuyo kude kube sekupheleni; ide iphanziswe, njengoko kumiselwe ukuba kube njalo.
27  “Inkokeli leyo iya kwenza umnqophiso nabaninzi, oya kusebenza kangangeveki enye; yaye ekupheleni kwesiqingatha saloo veki iya kuyiphelisa imibingelelo neminikelo esisipho. “Kumaphiko ezinto ezinezothe kuza kube kuhleli lowo uphanzisayo; yaye kuya kuzaliseka oko kugqitywe kuko ngalowo uphanzileyo, de kufike intshabalalo.”
7  Ngonyaka wokuqala kaBheleshatsare ukumkani waseBhabhiloni, uDaniyeli wabona iphupha nemibono yentloko yakhe esemandlalweni wakhe. Waza walibhala phantsi iphupha elo. Wachaza zonke iinkcukacha zalo.
2  Wathi ke uDaniyeli: “Ndabona emibonweni yam ebusuku imimoya yomine yamazulu izamazamisa ulwandle olukhulu.
3  Kwaza kwavela amarhamncwa amakhulu amane ephuma elwandle, ngalinye lahlukile kwamanye.
4  “Elokuqala lalinjengengonyama, yaye lalinamaphiko okhozi. Ndithe ndisabukele suka amaphiko alo ancothulwa, laphakanyiswa emhlabeni laza lamiswa ngeenyawo ezimbini njengomntu, lanikwa intliziyo yomntu.
5  “Ndabona elinye irhamncwa, elesibini, lona linjengebhere. Kwaye laphakanyiswa ngacala-nye, lineembambo ezintathu emlonyeni walo phakathi kwamazinyo alo; yaye kwathiwa kulo, ‘Suka, udle inyama eninzi.’
6  “Emva koko ndabona elinye irhamncwa, linjengehlosi, kodwa lalinamaphiko amane esidalwa esiphaphazelayo emhlana. Kwaye eli rhamncwa lalineentloko ezine, laza lanikwa igunya lokulawula.
7  “Kwakhona emibonweni yam yasebusuku ndabona irhamncwa lesine, eloyikekayo nelinkwantyisayo nelomelele ngokungaqhelekanga. Kwaye lalinamazinyo entsimbi, amakhulu. Laliqwenga lityumza, lize okuseleyo likunyathele ngeenyawo zalo. Lalahlukile kuwo onke amanye amarhamncwa awayephambi kwalo, yaye lalineempondo ezilishumi.
8  Ndaziqwalasela iimpondo zalo, ndabona kuvela olunye uphondo, oluncinane, phakathi kwazo, kwaza kwancothulwa ezintathu kwiimpondo zokuqala phambi kwalo. Yaye olu phondo lwalunamehlo anjengamehlo omntu, nomlomo othetha izinto ezinkulu.
9  “Ndathi ndisabukele njalo, ndabona kubekwa iitrone waza uNyangelemihla wahlala phantsi. Isinxibo sakhe sasimhlophe njengekhephu, neenwele zentloko yakhe zazinjengoboya obucocekileyo. Itrone yakhe yayingamadangatye omlilo; amavili ayo ayengumlilo ovuthayo.
10  Kwakuqukuqela umsinga womlilo uphuma phambi kwakhe. Kwakukho amawaka aliwaka awayelungiselela phambi kwakhe, neshumi lamawaka eliphindwe ngeshumi lamawaka elalimi kanye phambi kwakhe. Yahlala phantsi iNkundla, kwaza kwavulwa iincwadi.
11  “Kwavakala isandi samazwi amakhulu awayethethwa luphondo; ndaza ndaqhubeka ndibukele lada labulawa irhamncwa nomzimba walo watshiswa ngomlilo.
12  Ke wona amanye amarhamncwa, ahluthwa amagunya awo okulawula, aza andiselwa ubomi okwethutyana.
13  “Ndaqhubeka ndibona emibonweni yasebusuku, nanko kusiza ngamafu amazulu uthile onjengonyana womntu; waza wafikelela kuNyangelemihla, bamsondeza ke kanye phambi Kwakhe.
14  Wanikwa ulawulo nesidima nobukumkani, ukuze zonke izizwana neentlanga neelwimi zimkhonze. Ulawulo lwakhe lulawulo oluhlala ngokungenammiselo olungayi kudlula, nobukumkani bakhe bobungayi konakaliswa.
15  “Mna ke, Daniyeli, umoya wam wabandezeleka ngaphakathi ngenxa yoko, nemibono leyo yentloko yam yandothusa.
16  Ndasondela komnye wabo babemile, ukuze ndicele kuye inkcazelo enokuthenjwa ngako konke oku. Ke yena wandityhilela intsingiselo yoku, wathi kum,
17  “‘La marhamncwa makhulu mane, ngookumkani abane abaya kuvela emhlabeni.
18  Kodwa abangcwele baLowo uPhakamileyo baya kubuthabatha ubukumkani, buze ubukumkani babo buhlale buhleli ixesha elingenammiselo.’
19  “Ngoko ndanqwenela ukwazi ngerhamncwa lesine, elalahlukile kuwo onke amanye, lisoyikeka ngokungaqhelekanga, linamazinyo entsimbi, neenzipho zalo izezobhedu, elaliqwenga, lityumza, lize likunyathele ngeenyawo zalo okuseleyo;
20  ndandifuna ukwazi nangeempondo ezilishumi ezazisentlokweni yalo, nangolunye uphondo olwavelayo kwaza kwawa ezintathu phambi kwalo, lona kanye uphondo olwalunamehlo nomlomo othetha izinto ezinkulu, nolwalubonakala lulukhulu kunezinye.
21  “Ndalubona olo phondo lusilwa imfazwe nabangcwele, lwaboyisa,
22  kwada kwafika uNyangelemihla wabagwebela abangcwele baLowo uPhakamileyo, lafika nexesha eliqinisekileyo lokuba ubukumkani bube bobabo bangcwele.
23  “Waqhubeka ke endichazela esithi, ‘Eli rhamncwa lesine bubukumkani besine obuya kubakho emhlabeni, obuya kwahluka kuzo zonke ezinye izikumkani; bona buya kuwuqwenga wonke umhlaba, buwunyathelele phantsi, buwutyumze.
24  Zona ke iimpondo ezilishumi ngookumkani abalishumi abaya kuvela kobo bukumkani; yaye kuya kuvela omnye emva kwabo; yena uya kwahluka kwabo bokuqala, aze oyise ookumkani abathathu.
25  Uya kuthetha amazwi anxamnye nOyena Uphakamileyo, ababandezele abangcwele baLowo uPhakamileyo. Yaye uya kuzimisela ukutshintsha amaxesha nomthetho, bona ke baya kunikelwa kuye okwexesha, namaxesha nesiqingatha sexesha.
26  Kambe ke iNkundla ngokwayo iya kuhlala phantsi, imhluthe ulawulo lwakhe, abhujiswe, atshatyalaliswe ngokupheleleyo.
27  “‘Buya kwandula ke ubukumkani nolawulo nobukhulu bezikumkani phantsi kwamazulu onke bunikwe abangcwele baLowo uPhakamileyo. Ubukumkani babo bubukumkani obuhlala ngokungenammiselo, yaye bonke abalawuli baya kubakhonza baze babathobele.’
28  “Iphela apho ke le nkcazelo. Mna ke, Daniyeli, iingcamango zam zandothusa kakhulu, kangangokuba nebala lolusu lwam laguquka; kodwa yona le nkcazelo ndayigcina entliziyweni yam.”
6  Kwabonakala kulungile kuDariyo ukumisa phezu kobukumkani amabamba alikhulu elinamashumi amabini, awayeza kuba phezu kobukumkani buphela;
2  wamisa phezu kwawo amagosa aphakamileyo amathathu, uDaniyeli elelinye lawo, yaye wona ayefumana rhoqo ingxelo kumabamba lawo, ukuze ukumkani angalahlekelwa nto.
3  Wasuka uDaniyeli wongama ngaphezu kwamanye amagosa aphakamileyo namabamba, njengoko wayenomoya ongaqhelekanga; kangangokuba ukumkani wazimisela ukumphakamisa ongamele bonke ubukumkani.
4  Ngoko ke amagosa aphakamileyo namabamba azama ukufumana isizathu sokumbek’ ibala uDaniyeli ngokuphathelele ubukumkani; kodwa awafumananga nakunye ukunganyaniseki nokungakhathali kuye, kuba wayethembekile.
5  Aza loo madoda omeleleyo athi: “Asiyi kuze sifumane nto sinokumbek’ ibala ngayo konke konke lo Daniyeli, ngaphandle kokuba simmangalele ngomthetho kaThixo wakhe.”
6  Ngako oko la magosa aphakamileyo namabamba angena engumndilili kukumkani, athi kuye: “Phila ngonaphakade Dariyo kumkani.
7  Onke amagosa aphakamileyo ebukumkanini nabathetheli namabamba namagosa aphakamileyo asebukhosini neerhuluneli, acebe ukuba kumiselwe ummiselo wasebukhosini kubekwe nesalelo, sokuba wonk’ ubani obongoza nakuwuphi na uthixo okanye umntu ongenguwe, kumkani, kwiintsuku ezingamashumi amathathu, ufanele aphoswe emhadini weengonyama.
8  Ngoko ke, kumkani, wubhale lo mmiselo uze uwutyobele, ukuze ungabi nakutshintshwa, ngokomthetho wamaMedi namaPersi, ongatshitshiswayo.”
9  Ngokuvumelana noku, uKumkani uDariyo wawutyobela ummiselo lowo nesalelo.
10  Kodwa uDaniyeli, uthe nje akwazi ukuba kutyobelwe loo mbhalo, wasuka waya endlwini yakhe, yaye, iifestile zegumbi lakhe eliseluphahleni zazivulekele ngaseYerusalem, wafika waguqa ngamadolo izihlandlo ezithathu ngemini, wathandaza, edumisa uThixo wakhe, njengoko wayeqhele ukwenjenjalo.
11  Ahlanganisana ke la madoda omeleleyo aza amfumana uDaniyeli ebongoza, ecela ubabalo kuThixo wakhe.
12  Ngoko ke aya kukumkani aza athi ngokuphathelele isalelo sikakumkani: “Akukho salelo usityobeleyo na sokuba nabani na obongoza nawuphi na uthixo okanye umntu ongenguwe, kumkani, kwiintsuku ezingamashumi amathathu, ufanele aphoswe emhadini weengonyama?” Waphendula ukumkani wathi: “Lo mbandela umiselwe kakuhle ngokomthetho wamaMedi namaPersi, ongatshitshiswayo.”
13  Ngoko nangoko athi kukumkani: “UDaniyeli, wakubathinjwa bakwaYuda, akakunanzanga wena, kumkani, neso salelo usityobeleyo, kodwa izihlandlo ezithathu ngemini wenza isibongozo sakhe.”
14  Akukuva oku ukumkani, wakhathazeka, waza wazimisela ukumhlangula uDaniyeli; lada latshona ilanga ezama ukucinga indlela angamhlangula ngayo.
15  Ekugqibeleni la madoda omeleleyo angena engumndilili kukumkani, athi kuye: “Phawula, kumkani, umthetho wamaMedi namaPersi uthi nasiphi na isalelo okanye ummiselo ukumkani awumiselayo umele ungatshintshwa.”
16  Ngako oko ukumkani wayalela ukuba alandwe uDaniyeli baza bamphosa emhadini weengonyama. Ukumkani wathi kuDaniyeli: “Wanga uThixo wakho omkhonza rhoqo, angakuhlangula.”
17  Kwaziswa ilitye, labekwa emlonyeni womhadi, waza ukumkani walitywina ngomsesane wakhe wokutywina nangomsesane wokutywina wezihandiba zakhe, khon’ ukuze imeko kaDaniyeli ingabi nakuguqulwa.
18  Emva koko ukumkani waya ebhotweni lakhe waza wazila ukutya ngobo busuku, yaye akuzange kungeniswe zixhobo zamculo phambi kwakhe, waphelelwa nabubuthongo.
19  Wavuka ke ukumkani, ngesifingo, kwakusasa, waza wakhawuleza ukuya emhadini weengonyama.
20  Njengoko wayesondela emhadini, wadanduluka kabuhlungu ebiza uDaniyeli. Wathi ukumkani kuDaniyeli: “Owu Daniyeli, mkhonzi woThixo ophilayo, ube nako na uThixo wakho omkhonza rhoqo ukukuhlangula ezingonyameni?”
21  Ngoko nangoko uDaniyeli wathi kukumkani: “Phila ngonaphakade kumkani.
22  UThixo wam uthumele ingelosi yakhe, yayivala imilomo yeengonyama, azandenzakalisa, njengoko ndifumaniseke ndimsulwa phambi kwakhe; naphambi kwakho, kumkani, andonanga.”
23  Wachulumanca kakhulu ke ukumkani, waza wayalela ukuba uDaniyeli akhutshwe apho emhadini. Akukhutshwa ke uDaniyeli, wafumaniseka engenawo nomkrwelo lo, kuba wayekholose ngoThixo wakhe.
24  Waza ukumkani wayalela ukuba kuziswe la madoda omeleleyo ayemangalele uDaniyeli, baza bawaphosa emhadini weengonyama, wona noonyana bawo nabafazi bawo; yaye bathi bengekafiki nasezantsi emhadini, zabaganga iingonyama, zawanqwamza onke amathambo abo.
25  Ngoko ke uDariyo ukumkani wabhalela zonke izizwana, neentlanga, neelwimi emhlabeni wonke, wathi: “Ngamana uxolo lwenu lungaba lukhulu!
26  Ndiyalela ukuba bonke abaphantsi kolawulo lobukumkani bam, bamngcangcazelele, bamoyike uTHIXO kaDaniyeli. Kuba unguTHIXO ophilayo nohlala ukusa kumaxesha angenammiselo, yaye ubukumkani bakhe bobo bungayi konakaliswa, nolawulo lwakhe lolukanaphakade.
27  Uyahlangula yaye uyakhulula, wenza imiqondiso nemimangaliso emazulwini nasemhlabeni, kuba umhlangule uDaniyeli emathupheni eengonyama.”
28  Ke kaloku uDaniyeli lo, waba nempumelelo ebukumkanini bukaDariyo nasebukumkanini bukaKoreshi umPersi.
5  UBheleshatsare ukumkani wenzela iwaka lezihandiba zakhe itheko elikhulu, wasela iwayini phambi kwazo.
2  Ephenjelelwa yiwayini leyo, uBheleshatsare wathi makulandwe izitya zegolide nezesilivere ezathatyathwa nguNebhukadenetsare uyise etempileni eyayiseYerusalem, ukuze ukumkani, nezihandiba zakhe, namashweshwe akhe, nabafazi bakhe baseqadini basele ngazo.
3  Ngoko ke bazizisa izitya zegolide ababezithabathe etempileni yendlu kaThixo eyayiseYerusalem, wasela ngazo ukumkani nezihandiba zakhe namashweshwe akhe nabafazi bakhe baseqadini.
4  Basela iwayini, baza babadumisa oothixo begolide nabesilivere nabobhedu nabentsimbi nabomthi nabamatye.
5  Kuthe kusenjalo kwasuka kwavela iminwe yesandla somntu phambi kwesiphatho sezibane, yabhala emtyabekweni wodonga lwebhotwe lokumkani, wawubona ukumkani umva wesandla esasibhala.
6  Wothuka ukumkani, latsho laguquka nebala lolusu lwakhe, axengaxenga amalungu akhe kasikrotyana, namadolo abethabethana.
7  Ukumkani wadanduluka ngamandla wathi makuziswe abo banobugqi namaKhaledi nabavumisi ngeenkwenkwezi. Wathi ukumkani kwizilumko zaseBhabhiloni: “Umntu othe wanako ukuwufunda lo mbhalo, wayichaza nentsingiselo yawo, uya kwambeswa ngezimfusa, afakwe nentsimbi yomqala yegolide entanyeni yakhe, aze alawule njengowesithathu ebukumkanini.”
8  Zangena ke zonke izilumko zikakumkani, kodwa azaba nako ukuwufunda loo mbhalo nokumchazela ukumkani intsingiselo yawo.
9  Ngenxa yoko wothuka kakhulu uKumkani uBheleshatsare, laguquka nebala lolusu lwakhe; izihandiba zakhe nazo zazididekile.
10  Akuyiva ingxokozelo eyayisenziwa ngukumkani nezihandiba zakhe, ukumkanikazi wangena apho kuloo holo yokudlela. Wathi: “Phila ngonaphakade kumkani. Mazingakothusi iingcamango zakho, malingaguquki nebala lolusu lwakho.
11  Kukho indoda efanelekileyo ebukumkanini bakho enomoya woothixo abangcwele; yaye ngemihla kayihlo kwafunyanwa kuyo ukhanyiso nengqiqo nobulumko obunjengobulumko boothixo, waza uKumkani uNebhukadenetsare uyihlo wayimisa njengentloko yababingeleli abaqhelisela imilingo, nabanobugqi, namaKhaledi, nabavumisi ngeenkwenkwezi;
12  njengoko umoya ongaqhelekanga nolwazi nengqiqo yokuchaza amaphupha nokucacisa iintsonkotha nokukhulula amaqhina kwafunyanwayo kuyo, kuDaniyeli, lowo ukumkani ngokwakhe wambiza ngokuba nguBheleteshatsare. Ke kaloku makabizwe uDaniyeli lowo, ukuze achaze intsingiselo yoku.”
13  Ngoko wangeniswa uDaniyeli phambi kokumkani. Ukumkani wathetha wathi kuDaniyeli: “UnguDaniyeli na wakubathinjwa bakwaYuda, lowo ukumkani ubawo wamzisa ephuma kwaYuda?
14  Ndivile ngawe ukuba unomoya woothixo, nokuba kufunyenwe kuwe ukhanyiso nengqiqo nobulumko obungaqhelekanga.
15  Ndibize izilumko nabo banobugqi, ukuba bafunde lo mbhalo, bandichazele nentsingiselo yawo; kodwa abakwazanga.
16  Ndivile ke ngawe, ukuba uyakwazi ukutolika nokukhulula amaqhina. Ukuba ke unokundifundela lo mbhalo, undichazele nentsingiselo yawo, uya kwambeswa ngezimfusa, ufakwe nentsimbi yomqala yegolide entanyeni yakho, yaye uya kulawula njengowesithathu ebukumkanini.”
17  Wandula ke wathi uDaniyeli kukumkani: “Ungazidubi ngokundinika izipho, ungasuke uzinike abanye. Ke wona umbhalo lo, ndiza kumfundela ukumkani, ndimchazele nentsingiselo yawo.
18  Wena ke, kumkani, Oyena Thixo Uphakamileyo wanika uNebhukadenetsare uyihlo ubukumkani nobukhulu nesidima nobungangamsha.
19  Ngangobukhulu awayebunikiwe, wayesoyikwa, engcangcazelelwa zizo zonke izizwana, neentlanga, neelwimi. Wayembulala lowo athanda ukumbulala; ambethe lowo athanda ukumbetha; amphakamise lowo athanda ukumphakamisa; amthobe lowo athanda ukumthoba.
20  Kodwa wathi akuba nekratshi, yakhukhumala intliziyo yakhe kukuzidla, wahliswa etroneni yobukumkani bakhe, sahluthwa nesidima sakhe kuye.
21  Wagxothwa koonyana babantu, intliziyo yakhe yenziwa yaba njengeyesilo, wahlala namaesile asendle. Wayesidla utyani njengeenkunzi zeenkomo, nomzimba wakhe wawusiba manzi ngumbethe wamazulu, wada wazi ukuba Oyena Thixo Uphakamileyo unguMlawuli ebukumkanini babantu, yaye umisa nabani na kubo athanda ukummisa.
22  “Wena ke, nyana wakhe Bheleshatsare, akuyithobanga intliziyo yakho, nangona ubukwazi konke oku.
23  Usuke waziphakamisa nxamnye neNkosi yamazulu, wathi makulandwe kwanezitya zendlu yayo; nasela ngazo iwayini, wena, nezihandiba zakho, namashweshwe akho, nabafazi bakho baseqadini, kwaye udumise oothixo besilivere nabegolide, nabobhedu, nabentsimbi, nabomthi, nabamatye, abangaboniyo, nabangevayo, nabangazi nento le; kodwa akumzukisanga uTHIXO esesandleni sakhe impefumlo yakho nalowo zixhomekeke kuye zonke iindlela zakho.
24  Kungenxa yoko le nto ethumele isandla ukuba sibhale lo mbhalo.
25  Wona ke umbhalo lowo ubusithi: MENE, MENE, TEKEL, nelithi PARSIN.
26  “Yiyo le intsingiselo yala magama: elithi MENE, lithetha ukuba uThixo uzibalile iintsuku zobukumkani bakho waza wabuphelisa.
27  “Elithi TEKEL, lithetha ukuba ulinganiswe esikalini waza wafunyaniswa ulula.
28  “Elithi PERES, lithetha ukuba ubukumkani bakho bahluliwe baza banikelwa kumaMedi namaPersi.”
29  Ngoko nangoko uBheleshatsare wayalela ukuba bamambese uDaniyeli ngezimfusa, bafake nentsimbi yomqala yegolide entanyeni yakhe; baza bamemeza besithi uza kuba ngumlawuli wesithathu ebukumkanini.
30  Ngabo kanye obo busuku wabulawa uBheleshatsare ukumkani wamaKhaledi,
31  baza ubukumkani bathatyathwa nguDariyo umMedi, eneminyaka emalunga namashumi amathandathu anesibini ubudala.
1  Ngonyaka wesithathu wobukumkani bukaYehoyakim ukumkani wakwaYuda, kweza uNebhukadenetsare ukumkani waseBhabhiloni eYerusalem, wayingqinga.
2  Ekuhambeni kwexesha uYehova wanikela esandleni sakhe uYehoyakim ukumkani wakwaYuda nenxalenye yempahla yendlu kaTHIXO oyinyaniso, wayisa ezweni laseShinare endlwini yothixo wakhe; zona izitya wazisa endlwini yobuncwane bothixo wakhe.
3  Ngoko ukumkani wathi kuAshpenazi igosa lakhe eliyintloko lenkundla makazise abanye boonyana bakaSirayeli nabenzala yasebukhosini nabezidwangube,
4  abantwana ababengenasiphene konke konke, iinzwana ezilumkileyo nezikrelekrele, ezinolwazi nezikufaneleyo ukuma ebhotweni lokumkani; abafundise iincwadi nolwimi lwamaKhaledi.
5  Ngaphezu koko, ukumkani wayalela ukuba banikwe mihla le ekudleni okuluncuthu kokumkani nasewayinini yakhe, kwanokuba bondliwe iminyaka emithathu, baze ekupheleni kwayo baziswe phambi kokumkani.
6  Ke phakathi kwabo kwakukho abanye boonyana bakwaYuda, uDaniyeli, uHananiya, uMishayeli noAzariya.
7  Yaye igosa eliyintloko lenkundla labathiya amagama. UDaniyeli wabizwa ngokuba nguBheleteshatsare; uHananiya ngokuba nguShadraki; uMishayeli ngokuba nguMeshaki; uAzariya ngokuba nguAbhednego.
8  UDaniyeli wazimisela entliziyweni yakhe ukuba angazingcolisi ngokutya okuluncuthu kokumkani nangewayini yakhe. Wazingisa ecela kwigosa eliyintloko lenkundla ukuba angazingcolisi.
9  Ngoko uTHIXO oyinyaniso wenza ukuba igosa eliyintloko lenkundla libe nobubele bothando nenceba kuDaniyeli.
10  Lathi ke igosa eliyintloko lenkundla kuDaniyeli: “Ndiyayoyika inkosi yam ukumkani, ethe ngokwayo yayalela ngento emaniyitye nemaniyisele. Ndoba yintoni na ke xa inokububona ubuso benu bumatshekile, bungafani noboontanga benu; yini na ukuba niyizisele ityala elingaka intloko yam kukumkani?”
11  Kodwa uDaniyeli wathi kumlindi owayemiselwe ligosa eliyintloko lenkundla phezu koDaniyeli, uHananiya, uMishayeli noAzariya:
12  “Khawuncede ubavavanye abakhonzi bakho iintsuku ezilishumi, usityise imifuno kuphela, sisele namanzi;
13  uze uthelekise inkangeleko yethu naleyo yabantwana abatya ukutya okuluncuthu kokumkani, wandule ke wenze kubakhonzi bakho ngokokubona kwakho.”
14  Ekugqibeleni wabaphulaphula kulo mbandela waza wabavavanya iintsuku ezilishumi.
15  Ekupheleni kweentsuku ezilishumi babekhangeleka bebahle yaye bondlekile kunabo bonke abantwana ababesitya ukutya okuluncuthu kokumkani.
16  Ukususela ngoko umlindi wabanika imifuno endaweni yokutya kwabo okuluncuthu newayini yabo.
17  Aba bantwana bane ke, uTHIXO oyinyaniso wabanika ulwazi, nokuziqonda zonke iincwadi, nobulumko; yaye uDaniyeli yena wayeyiqonda yonke imibono namaphupha.
18  Kwathi ekupheleni kweentsuku ezo zazimiswe ngukumkani, igosa eliyintloko lenkundla labangenisa phambi kukaNebhukadenetsare.
19  Wathi akuthetha nabo ukumkani, wafumanisa ukuba akukho namnye kubo owayekumgangatho kaDaniyeli, uHananiya, uMishayeli noAzariya; baza bona baqhubeka besima phambi kokumkani.
20  Nangayo yonke imibandela yobulumko nokuqonda awababuza yona ukumkani, wafumanisa ukuba babebodlula izihlandlo ezilishumi bonke ababingeleli abaqhelisela imilingo nabanobugqi ababekuwo wonke ummandla wakhe wasebukhosini.
21  Yaye uDaniyeli waqhubeka kwade kwangunyaka wokuqala kaKoreshi ukumkani.
2  Ngonyaka wesibini wobukumkani bukaNebhukadenetsare, uNebhukadenetsare waphupha amaphupha; awamtsho waphazamiseka emoyeni, waphelelwa nabubuthongo.
2  Ngoko ukumkani wathi makubizwe ababingeleli abaqhelisela imilingo nabanobugqi nabakhafuli namaKhaledi ukuze bamxelele amaphupha akhe. Bangena ke bema phambi kokumkani.
3  Wandula ke ukumkani wathi kubo: “Ndiphuphe iphupha, yaye umoya wam uphazamisekile ufuna ukulazi iphupha elo.”
4  Athetha ke amaKhaledi kukumkani ngolwimi lwesiAram athi: “Phila ngonaphakade kumkani. Baxelele abakhonzi bakho iphupha elo, ukuze bakuchazele intsingiselo yalo.”
5  Waphendula ukumkani wathi kumaKhaledi: “Ndiwisa ilizwi lokuba: Ukuba anindazisi iphupha elo, nentsingiselo yalo, niya kuxhaxhwa, nezindlu zenu zenziwe iindawo zangasese zikawonke-wonke.
6  Kodwa ukuba niyandazisa iphupha elo nentsingiselo yalo, niya kwamkela kum izipho nomnikelo nembeko enkulu. Ngoko ke ndaziseni iphupha elo nentsingiselo yalo.”
7  Amphendula okwesibini athi: “Ukumkani makabachazele abakhonzi bakhe iphupha elo, thina ke sokuchazela intsingiselo yalo.”
8  Waphendula ukumkani wathi: “Eneneni, ndiyaqonda ngoku ukuba nifuna ukuhambisa ixesha, ngenxa yelizwi endiliwisileyo.
9  Ukuba anindazisi iphupha elo, isigwebo senu simi, asijiki. Kuba nigqibe ekubeni nindikhohlise ngamazwi obuxoki, ngethemba lokuba izinto ziza kuguquka ekuhambeni kwexesha. Ngoko ndixeleleni iphupha elo, yaye ndiya kwazi ukuba ninako ukubonisa ukutolikwa kwalo.”
10  Aphendula amaKhaledi phambi kokumkani, athi: “Akukho mntu kulo mhlaba womileyo unokukwazi ukwenza ngokomyalelo kakumkani, njengoko kungekho kumkani uzukileyo narhuluneli yakha yabuza into enjengale kuye nawuphi na umbingeleli oqhelisela umlingo okanye konobugqi okanye kumKhaledi.
11  Le nto ukumkani ayifunayo kuthi inzima, yaye akukho bani unokuyenza ngaphandle koothixo, abangengabo abokwenyama.”
12  Ngenxa yoko waqumba ukumkani, wavutha kakhulu ngumsindo, waza wathi mazitshatyalaliswe zonke izilumko zaseBhabhiloni.
13  Wathi wakuphuma loo myalelo, wokuba kubulawe izilumko; bamfuna uDaniyeli namaqabane akhe, ukuze babulawe.
14  Ke kaloku uDaniyeli wathetha ngobuchule nangengqiqo noAriyoki intloko yamafanankosi kakumkani, owayephumele ukubulala izilumko zaseBhabhiloni.
15  Wathi kuAriyoki igosa likakumkani: “Kungenxa yasiphi na isizathu le nto kuphume umyalelo oqatha ngolu hlobo kukumkani?” Waza uAriyoki wamchazela konke uDaniyeli.
16  Ngoko uDaniyeli waya kukumkani, wamcela ukuba amphe ixesha lokuba amchazele intsingiselo yalo.
17  Emva koko uDaniyeli waya endlwini yakhe; wafika wamazisa uHananiya noMishayeli noAzariya amaqabane akhe ngako oku,
18  ukuze nabo bacele inceba kuTHIXO wezulu ngokuphathelele le mfihlelo, ukuze bangamtshabalalisi uDaniyeli namaqabane akhe nezinye izilumko zaseBhabhiloni.
19  Wayityhilelwa ke uDaniyeli imfihlelo ngombono wasebusuku. Ngoko uDaniyeli wambonga uTHIXO wezulu.
20  Wathi: “Malibongwe igama likaThixo ukususela kwixesha elingenammiselo ukusa kwixesha elingenammiselo, kuba bobakhe ubulumko namandla.
21  Yena utshintsha amaxesha namathuba, ushenxisa ookumkani amisele ookumkani, unika izilumko ubulumko, anike iingqondi ulwazi.
22  Utyhila izinto ezinzulu nezinto ezifihlakeleyo, uyakwazi okusebumnyameni; nokukhanya kuhleli kuye.
23  Wena, Thixo wookhokho, ndiyakudumisa ndikuncoma, ngenxa yokuba undinike ubulumko namandla. Yaye undazisile oko besikucele kuwe, kuba usazisile lo mbandela kakumkani.”
24  Ngoko ke uDaniyeli waya kuAriyoki, lowo wayemiselwe ngukumkani ukuba atshabalalise izilumko zaseBhabhiloni. Wathi kuye: “Musa ukutshabalalisa naziphi na izilumko zaseBhabhiloni. Ndise kukumkani, ukuze ndimchazele ngephupha lakhe.”
25  Wakhawuleza ke uAriyoki, wamsa uDaniyeli phambi kokumkani, waza wathi kuye: “Ndifumene indoda eyomeleleyo kubathinjwa bakwaYuda enokumchazela ukumkani iphupha lakhe.”
26  Waphendula ukumkani wathi kuDaniyeli, ogama lakhe lalinguBheleteshatsare: “Uza kuba nako na ukundazisa iphupha endilibonileyo, nokundichazela intsingiselo yalo?”
27  Waphendula uDaniyeli wathi kukumkani: “Azikho izilumko, nabantu abanobugqi, nababingeleli abaqhelisela imilingo, nabavumisi ngeenkwenkwezi abanokukwazi ukuyityhila le mfihlelo kakumkani.
28  Noko ke, kukho uThixo emazulwini onguMtyhili weemfihlelo, yaye umazisile uKumkani uNebhukadenetsare okuya kwenzeka ekupheleni kwemihla. Iphupha lakho nemibono yentloko yakho emandlalweni wakho—nali:
29  “Uthe usemandlalweni wakho, kumkani, uMtyhili weemfihlelo wakwazisa oko kuya kwenzeka kwixesha elizayo.
30  Ke mna, le mfihlelo andiyityhilelwanga kuba ndilumkile kunabo bonke abanye abaphilayo, kuphela nje kungenxa yokuze kwaziswe ukumkani intsingiselo yayo nokuze uzazi iingcamango zentliziyo yakho.
31  “Wena, kumkani, ubone umfanekiso othile omkhulu kakhulu. Loo mfanekiso ubumi phambi kwakho, umkhulu kwaye uqaqambe ngokungaqhelekanga, nembonakalo yawo inkwantyisa.
32  Intloko yaloo mfanekiso ibiyigolide ecwengileyo, isifuba sawo neengalo zawo ziyisilivere, isisu sawo namathanga awo ilubhedu,
33  imilenze yawo iyintsimbi, iinyawo zawo ngokuyinxenye ziyintsimbi yaye ngokuyinxenye ziludongwe oluxonxiweyo.
34  Kuthe usabukele njalo kwaqephuka ilitye kungengazandla, lawubetha umfanekiso lowo ezinyaweni zawo zentsimbi nodongwe oluxonxiweyo, lazityumza.
35  Kwaza kwatyumka konke, intsimbi nodongwe oluxonxiweyo nobhedu nesilivere negolide, zaba njengomququ wesanda sasehlotyeni, kwafika umoya waziphephetha, awafunyanwa konke konke umkhondo wazo. Lasuka ilitye elabetha umfanekiso lowo, laba yintaba enkulu, lazalisa umhlaba uphela.
36  “Lilo elo iphupha lakho kumkani, nantsi ke intsingiselo yalo.
37  Wena, kumkani, kumkani wookumkani, wena onikwe nguTHIXO wezulu ubukumkani, ukomelela, namandla nesidima,
38  wena anikele esandleni sakhe elimiweyo liphela ukuze ulawule uluntu, nezilo zasendle, nezidalwa ezinamaphiko zamazulu, uyintloko yegolide.
39  “Yaye emva kwakho kuya kuvela obunye ubukumkani obungaphantsi kobakho; kulandele nobesithathu ubukumkani, obobhedu, obuya kulawula umhlaba uphela.
40  “Ke bona ubukumkani besine, buya komelela njengentsimbi. Njengoko intsimbi ityumza yaye isila yonke into, ngoko, njengentsimbi eqobayo, buya kuzityumza buze buziqobe zonke ezi.
41  “Njengoko uzibonile iinyawo neenzwane ukuba ngokuyinxenye ziludongwe oluxonxiweyo lombumbi yaye ngokuyinxenye ziyintsimbi, ngoko ke obo bukumkani buya kwahlulelana, kodwa kuya kubakho ubulukhuni bentsimbi kubo, njengoko wabona intsimbi ixubene nodongwe olumanzi.
42  Yaye njengokuba zona iinzwane zeenyawo ziyintsimbi ngokuyinxenye nodongwe oluxonxiweyo ngokuyinxenye, ubukumkani ngokuyinxenye buya komelela kwaye ngokuyinxenye buya kuba ethe-ethe.
43  Njengoko intsimbi ixubene nodongwe olumanzi, ngoko ke baya kuxubana nenzala yoluntu; kodwa abayi kunamathelana, kanye njengoko nentsimbi ingaxubani nodongwe oluxonxiweyo.
44  “Ngemihla yabo kumkani uTHIXO wezulu uya kumisa ubukumkani obungenakuze bonakaliswe. Yaye obo bukumkani abuyi kudluliselwa kubo nabaphi na abanye abantu. Buya kuzityumza buziphelise zonke ezi zikumkani, buze bona bume ukusa kwixesha elingenammiselo;
45  njengoko wabonayo ukuba entabeni kwaqephuka ilitye kungengazandla, laza latyumza intsimbi, ubhedu, udongwe oluxonxiweyo, isilivere negolide. UThixo Ozukileyo umazisile ukumkani okuya kwenzeka emva koku. Iphupha eli ke linokuthenjwa, nentsingiselo yalo inokuthenjwa.”
46  Wasuka uKumkani uNebhukadenetsare wawa phantsi ngobuso, waqubuda kuDaniyeli, waza wathi makanikwe isipho nesiqhumiso.
47  Ukumkani wamphendula uDaniyeli wathi: “Eneneni uTHIXO wenu unguThixo woothixo neNkosi yookumkani noMtyhili weemfihlelo, ngenxa yokuba ukwazile ukutyhila le mfihlelo.”
48  Ngenxa yoko ukumkani wamenza mkhulu uDaniyeli, wamnika izipho ezininzi ezikhulu, wamenza umlawuli walo lonke iphondo laseBhabhiloni nomthetheli oyintloko wazo zonke izilumko zaseBhabhiloni.
49  Ke uDaniyeli wenza isicelo kukumkani, waza wamisela uShadraki, uMeshaki noAbhednego ukuba balawule iphondo laseBhabhiloni, kodwa yena uDaniyeli wayesenkundleni kakumkani.
3  UNebhukadenetsare ukumkani wenza umfanekiso wegolide, ukuphakama kwawo kwakuziikubhite ezingamashumi amathandathu, ububanzi bawo buziikubhite ezintandathu. Wawumisa ethafeni laseDura kwiphondo laseBhabhiloni.
2  Waza uNebhukadenetsare wathumela ukuba kuhlanganiswe amabamba, nabathetheli, neerhuluneli, nabacebisi, noonondyebo, nabagwebi, nabaqondisi-mthetho, nabo bonke abalawuli bamaphondo, beze ekusungulweni komfanekiso abewumisile uNebhukadenetsare ukumkani.
3  Ahlanganisana ke amabamba, nabathetheli, neerhuluneli, nabacebisi, noonondyebo, nabagwebi, nabaqondisi-mthetho, nabo bonke abalawuli bamaphondo, ukuze kusungulwe umfanekiso abewumisile uNebhukadenetsare ukumkani, baza bema phambi komfanekiso abewumisile uNebhukadenetsare ukumkani.
4  Waza ummemezi wadanduluka kakhulu esithi: “Kuthiwa kuni zizwana, nani zintlanga, neelwimi,
5  xa nithe neva isandi sesigodlo, nesempempe, nesekitare, nesohadi olunxantathu, nesomrhubhe, nesempempe enengxowa, nesazo zonke iintlobo zezixhobo zomculo, yiwani phantsi ninqule umfanekiso wegolide awumisileyo uNebhukadenetsare ukumkani.
6  Nabani na ongawanga phantsi, anqule, uya kuphoswa ngawo loo mzuzu ezikweni elivutha umlilo.”
7  Ngoko ke, sathi sakuvakala isandi sesigodlo, nesempempe, nesekitare, nesohadi olunxantathu, nesomrhubhe, nesazo zonke iintlobo zezixhobo zomculo, zawa phantsi ngaxeshanye zonke izizwana, neentlanga, neelwimi, zanqula umfanekiso wegolide abewumisile uNebhukadenetsare ukumkani.
8  Kwathi kanye ngelo xesha, kwasondela amaKhaledi athile aza amangalela amaYuda.
9  Athi kuNebhukadenetsare ukumkani: “Phila ngonaphakade kumkani.
10  Wena ngokwakho, kumkani, uwise umyalelo wokuba wonke umntu ova isandi sesigodlo, nesempempe, nesekitare, nesohadi olunxantathu, nesomrhubhe, nesempempe enengxowa, nesazo zonke iintlobo zezixhobo zomculo, ufanele awe phantsi anqule umfanekiso wegolide;
11  nokuba nabani na ongawanga phantsi anqule ufanele aphoswe ezikweni elivutha umlilo.
12  Kukho maYuda athile owamiseleyo ukuba alawule iphondo laseBhabhiloni, uShadraki, uMeshaki noAbhednego; la madoda omeleleyo akakunanzanga wena, kumkani, akabakhonzi oothixo bakho, nomfanekiso wegolide owumisileyo akawunquli.”
13  Waqumba uNebhukadenetsare, wavutha ngumsindo, wathi mabaziswe ooShadraki, noMeshaki, noAbhednego. Aziswa ke la madoda omeleleyo phambi kokumkani.
14  Wathi uNebhukadenetsare kubo: “Kunjalo ngokwenene na, Shadraki, Meshaki nawe Abhednego, ukuthi anibakhonzi oothixo bam, nomfanekiso wegolide endiwumisileyo aniwunquli?
15  Ke ukuba nithe ngoku nalungela ukuthi xa nisiva isandi sesigodlo, nesempempe, nesekitare, nesohadi olunxantathu, nesomrhubhe, nesempempe enengxowa, nesazo zonke iintlobo zezixhobo zomculo, niwe phantsi ninqule umfanekiso endiwenzileyo, kolunga. Kodwa ukuba aninquli, ngawo lo mzuzu niya kuphoswa ezikweni elivutha umlilo. Yaye nguwuphi na uthixo onokunihlangula ezandleni zam?”
16  UShadraki, noMeshaki, noAbhednego baphendula bathi kukumkani: “Owu Nebhukadenetsare, akuyomfuneko ukuba sikuphendule koku.
17  Ukuba kumele kube njalo uThixo wethu esimkhonzayo, unako ukusihlangula. Uya kusihlangula ezikweni elivutha umlilo, nasesandleni sakho kumkani.
18  Kodwa ukuba akunjalo, makwazeke kuwe, kumkani, ukuba asiyi kubakhonza oothixo bakho, nomfanekiso wegolide owumisileyo asiyi kuwunqula.”
19  Ngoko wavutha ngumsindo uNebhukadenetsare, nembonakalo yobuso bakhe yatshintsha ngakuShadraki, noMeshaki, noAbhednego. Wathi iziko malenziwe shushu ngokuphindwe kasixhenxe kunesiqhelo.
20  Waza wayalela amadoda athile omeleleyo nanamandla emkhosini wakhe wamajoni ukuba abophe uShadraki, noMeshaki, noAbhednego, aze abaphose ezikweni elivutha umlilo.
21  Abotshwa ke la madoda omeleleyo eneengubo zawo zokwaleka, nezambatho zawo neminqwazi yawo nezinye izinxibo zawo aza aphoswa ezikweni elivutha umlilo.
22  Kwathi, ngenxa yokuba ilizwi lokumkani belingqongqo, lenziwa lashushu ngokugqithiseleyo iziko, kangangokuba loo madoda omeleleyo ayephosa uShadraki, noMeshaki, noAbhednego abulawa ngamadangatye omlilo.
23  Kodwa bona bobathathu uShadraki, noMeshaki, noAbhednego, bawela phakathi bebotshiwe ezikweni elivutha umlilo.
24  Wothuka uNebhukadenetsare ukumkani waza waphakama ngokukhawuleza. Wathi kumagosa akhe aphakamileyo asebukhosini: “Besingaphosanga amadoda omeleleyo amathathu ebotshiwe phakathi emlilweni?” Aphendula athi kukumkani: “Kunjalo, kumkani.”
25  Wathi: “Khangelani! Ndibona amadoda amane omeleleyo ehambahamba ekhululekile phakathi emlilweni, engenzakalanga, yaye le yesine yona ifana nonyana woothixo ngembonakalo.”
26  Wandula ke uNebhukadenetsare wasondela esangweni leziko elivutha umlilo. Wathi: “Shadraki, Meshaki, nawe Abhednego, bakhonzi bOyena Thixo Uphakamileyo, phumani nize apha!” Baphuma ke uShadraki, noMeshaki, noAbhednego emlilweni.
27  Ahlanganisana amabamba, nabathetheli, neerhuluneli, namagosa aphakamileyo kakumkani, aza abona ukuba umlilo awubanga namandla emizimbeni yala madoda omeleleyo, yaye kwakungarhawukanga nonwele olu lwentloko yawo, kwaneengubo zawo zokwaleka zazingatshintshanga, engenalo nevumba eli lomlilo.
28  Wasuka wadanduluka uNebhukadenetsare wathi: “Makabongwe uTHIXO kaShadraki, kaMeshaki noAbhednego, othumele ingelosi yakhe yaza yabahlangula abakhonzi bakhe abakholose ngaye, nabathe balitshitshisa ilizwi lokumkani, baxolela ukunikela ngemizimba yabo kunokuba  bakhonze okanye banqule nawuphi na uthixo ngaphandle koThixo wabo.
29  Yaye ndikhupha umyalelo wokuba zonke iintlanga, nezizwe, neelwimi ezithetha nantoni na ephosakeleyo ngoTHIXO kaShadraki, kaMeshaki noAbhednego, zifanele zixhaxhwe, nezindlu zazo zenziwe indawo yangasese kawonke-wonke; kuba akukho thixo wumbi unako ukuhlangula ngale ndlela.”
30  Ngoko ukumkani wabenza banempumelelo ooShadraki, noMeshaki, noAbhednego kwiphondo laseBhabhiloni.
12  “Ngelo xesha uya kusuka eme uMikayeli, inkosana enkulu emela oonyana babantu bakowenu. Kwaye ngokuqinisekileyo kuya kubakho ixesha lokubandezeleka ekungazange kubekho linjengalo ukususela oko lwabakhoyo uhlanga kude kube lelo xesha. Ngelo xesha ke abantu bakowenu baya kusinda, bonke abo bafunyenwe bebhaliwe encwadini.
2  Abaninzi kwabo balele eluthulini lomhlaba baya kuvuka, abanye baya kuvukela kubomi obuhlala ngokungenammiselo baze abanye bavukele kubomi behlazo nobenyanyekayo bexesha elingenammiselo.
3  “Abo ke banengqiqo baya kukhanya njengokuqaqamba kwesibhakabhaka; baze abo bakhokelele abaninzi ebulungiseni bakhazimle njengeenkwenkwezi ngonaphakade kanaphakade.
4  “Wena ke, Daniyeli, wagcine eyimfihlelo la mazwi, uyitywine incwadi leyo, kude kube lixesha lesiphelo. Abaninzi baya kuphengulula, yaye ulwazi lokwenyaniso luya kuba luninzi.”
5  Mna Daniyeli, ndabona amanye amadoda amabini emi elunxwemeni lomsinga ngapha nangapha.
6  Enye ke yathi kwindoda eyambethe ilinen, ebiphezu kwamanzi omsinga: “Kuya kude kube nini na ukuphela kwezi zinto zimangalisayo?”
7  Ndayiva indoda eyambethe ilinen, ebiphezu kwamanzi omsinga, njengoko yayiphakamisela isandla sayo sokunene nesasekhohlo emazulwini yaza yafunga Lowo uphila ixesha elingenammiselo, isithi: “Kuya kuba lixesha elimisiweyo, namaxesha amisiweyo anesiqingatha. Yaye kamsinya nje kwakuba kugqityiwe ukwaphulwa kwamandla abantu abangcwele, zonke ezi zinto ziya kuzaliseka.”
8  Ndakuva oko, kodwa andakuqonda; ngoko ke ndathi: “Owu nkosi yam, soba yintoni na isiphelo sayo yonke le nto?”
9  Yona yahlabela mgama yathi: “Hamba, Daniyeli, kuba la mazwi aya kugcinwa eyimfihlelo, atywinwe kude kube lixesha lesiphelo.
10  Abaninzi baya kuzihlambulula, bazenze mhlophe, baze basulungekiswe. Ke bona abangendawo ngokuqinisekileyo baya kwenza ngokungendawo, bangaqondi konke konke; kodwa bona abanengqiqo baya kuqonda.
11  “Ukususela kwixesha lokupheliswa kombingelelo owenziwa rhoqo kwaza kwabekwa into elizothe lesiphanziso, yoba ziintsuku eziliwaka elinamakhulu amabini anamashumi asithoba.
12  “Unoyolo lowo uhlala elindile kude kufike iintsuku eziliwaka elinamakhulu amathathu anamashumi mathathu anesihlanu!
13  “Wena ke, qhubeka kude kube sekupheleni; uya kuphumla, kodwa uya kubuya uvuke, wamkele isabelo selifa lakho ekupheleni kwemihla.”
