4  Okokugqibela, bazalwana, siyanicela sinibongoza ngeNkosi uYesu, ukuba, kanye njengoko saniyalelayo indlela enifanele nihambe ngayo ukuze nimkholise uThixo, njengoko nisenza, qhubekani nihamba ngayo ngokuphelele ngakumbi.
2  Kuba niyayazi imiyalelo esaninika yona ngeNkosi uYesu.
3  Kaloku kukuthanda kukaThixo, ukuba ningcwaliswe, nikhwebuke kuhenyuzo;
4  ukuze ngamnye wenu akwazi ukusizuza esakhe isitya ngobungcwalisa nembeko,
5  kungekhona ngenkanuko yesini njengeentlanga ezingamaziyo uThixo;
6  ukuze kungabikho nabani owona umzalwana wakhe kulo mbandela, kuba uYehova uya kubohlwaya abo benza izinto ezinjalo, kanye njengokuba sasinixelele ngaphambili, sakugxininisa oku.
7  Kaloku uThixo akasibizelanga ekungcoleni, kodwa ebungcwaliseni.
8  Ngoko ke, umntu okugatyayo oku, ugatya, kungekhona umntu, kodwa uThixo, oninika umoya wakhe oyingcwele.
9  Noko ke, ngokubhekisele kuthando lobuzalwana, akuyomfuneko ukuba sinibhalele, kuba nani ngokwenu nifundisiwe nguThixo ukuba nithandane;
10  yaye, enyanisweni, niyakwenza oko kubo bonke abazalwana kulo lonke elaseMakedoni. Kodwa siyanibongoza, bazalwana, ukuba niqhubeke nisenjenjalo ngokuphelele ngakumbi,
11  nibe nosukelo lokuhlala ngokuzolileyo, ningagxuphuleki kwimicimbi yabanye, nisebenze ngezandla zenu, kanye njengoko saniyalelayo;
12  khon’ ukuze nindiliseke kwabo bangaphandle yaye ningasweli nantoni na.
13  Ngaphezu koko, bazalwana, asifuni ukuba ningazi nto ngabo balele ekufeni; ukuze ningabi lusizi njengabo bangenathemba.
14  Kuba ukuba niyakholwa ukuba uYesu wafa waza wavuka kwakhona, ngokunjalo, nabo balele ekufeni uThixo uya kubabuyisa kunye noYesu.
15  Kuba kungokwelizwi likaYehova le nto sisithi kuni, thina baya kuba besaphila ebudeni bobukho beNkosi asiyi kubandulela konke konke abo balele ekufeni;
16  ngenxa yokuba iNkosi ngokwayo iya kuhla ivela ezulwini, idanduluke ngezwi lesiphatha-zingelosi nangexilongo likaThixo, yaye abo bafe bemanyene noKristu baya kuvuka kuqala.
17  Emva koko thina baphilayo, basaseleyo, siya kuthatyathelwa emafini, ndawonye nabo, ukuze sihlangabeze iNkosi esibhakabhakeni; size ke sisoloko sikunye neNkosi.
18  Ngoko ke thuthuzelanani ngala mazwi.
5  Ke kaloku, bazalwana, akukho mfuneko yakuba ndinibhalele mayela namaxesha namathuba.
2  Kuba nazi kakuhle ukuba imini kaYehova iza kanye njengesela ebusuku.
3  Xa besithi: “Luxolo nonqabiseko!” iya kwandula ke intshabalalo yequbuliso ibafikele ngephanyazo kanye njengenimba kumfazi omithiyo; yaye abasayi kuze basinde.
4  Kodwa nina, bazalwana, anikho bumnyameni, ukuba ingade loo mini iniqubule njengamasela,
5  kuba nonke nina ningoonyana bokukhanya noonyana bemini. Asingabobusuku okanye abobumnyama.
6  Ngoko ke, masingalali njengoko abanye besenza, kodwa masihlale siphaphile, sithe qwa.
7  Kuba abo balalayo baqhele ukulala ebusuku, nabo banxilayo ngokuqhelekileyo banxila ebusuku.
8  Kodwa thina ke bangabemini, masithi qwa, sinxibe isigcina-sifuba sokholo nothando nesigcina-ntloko esilithemba losindiso;
9  ngenxa yokuba uThixo wasabela, kungekhona ingqumbo, kodwa ukuzuza usindiso ngeNkosi yethu uYesu Kristu.
10  Wasifela, ukuze, enoba sihlala siphaphile okanye silele, siphile ndawonye naye.
11  Ngoko ke hlalani nithuthuzelana yaye nisakhana, kanye njengokuba enyanisweni nisenza.
12  Ke kaloku siyanicela, bazalwana, ukuba nibahlonele abo basebenza nzima phakathi kwenu, abanongamelayo eNkosini, abanilulekayo;
13  nikelani ingqalelo engakumbi ngokugqithiseleyo kubo ngothando ngenxa yomsebenzi wabo. Yibani noxolo omnye nomnye.
14  Kwelinye icala, siyanibongoza, bazalwana, balulekeni abangalungelelananga, yithuthuzeleni imiphefumlo edandathekileyo, baxhaseni ababuthathaka, nizeke kade umsindo kubo bonke.
15  Qinisekani ukuba akukho namnye ubuyisela ububi ngobubi nakubani na, kodwa hlalani niphuthuma okulungileyo omnye komnye nakubo bonke abanye.
16  Hlalani ninemihlali.
17  Thandazani ngokungapheziyo.
18  Ezintweni zonke bulelani. Kuba kukuthanda kukaThixo oko ngani njengoko nimanyene noKristu Yesu.
19  Musani ukuwucima umlilo womoya.
20  Musani ukukudelela ukuprofeta.
21  Qinisekani ngezinto zonke; nibambelele nkqi koko kuhle.
22  Khwebukani kulo lonke uhlobo lobungendawo.
23  Wanga ke uThixo woxolo anganingcwalisa ngokupheleleyo. Wanga angawugcina uphilile umoya nomphefumlo nomzimba wenu bazalwana kuzo zonke iinkalo ukuze nibe ngabangenakusoleka ebudeni bobukho beNkosi yethu uYesu Kristu.
24  Uthembekile lowo unibizayo, yaye uya kukwenza oku.
25  Bazalwana, qhubekani nisithandazela.
26  Babuliseni abazalwana bonke ngolwango olungcwele.
27  Ndiniyala ngokwaseNkosini ukuba le ncwadi niyifundele bonke abazalwana.
28  Ububele obungasifanelanga beNkosi yethu uYesu Kristu mabube nani.
1  UPawulos noSilvano noTimoti babhalela ibandla labaseTesalonika elimanyene noThixo uBawo neNkosi uYesu Kristu: Ngamana ningaba nobubele obungasifanelanga noxolo.
2  Sisoloko simbulela uThixo xa sinikhankanya nonke emithandazweni yethu,
3  kuba asiwulibali umsebenzi wenu wokuthembeka, nokubulaleka kwenu niqhutywa luthando, nokunyamezela kwenu ngenxa yethemba eninalo eNkosini yethu uYesu Kristu phambi koThixo uBawo wethu.
4  Kuba siyakwazi, bazalwana abathandwayo nguThixo, ukunyulwa kwenu,
5  ngenxa yokuba iindaba ezilungileyo esizishumayelayo azibangakho kuni ngantetho yodwa kodwa kwanangamandla nomoya oyingcwele nolweyiseko olunamandla, kanye njengoko nisazi ukuba sasiluhlobo olunjani na lwabantu phakathi kwenu ngenxa yenu;
6  yaye nani naxelisa thina neNkosi, ekubeni nalamkelayo ilizwi phantsi kwembandezelo enkulu ngovuyo lomoya oyingcwele,
7  kangangokuba naba ngumzekelo kuwo onke amakholwa eMakedoni naseAkhaya.
8  Inyaniso ikukuba, ilizwi likaYehova elivela kuni alivakalanga eMakedoni naseAkhaya kuphela, kodwa kuyo yonke indawo ukholo lwenu kuThixo luye lwasasazeka ngokubanzi, kangangokuba akusekho mfuneko yakuba sichaze nto thina.
9  Kuba seyingabo abahamba bechaza ngotyelelo lwethu lokuqala phakathi kwenu nokulahla kwenu izithixo niguqukela kuThixo, ukuze nibe ngamakhoboka oThixo ophilayo noyinyaniso,
10  nilindele uNyana wakhe ovela emazulwini, awamvusayo kwabafileyo, uYesu, osihlangulayo kwingqumbo ezayo.
2  Ngokuqinisekileyo, niyazi, bazalwana, ukuba ukunityelela kwethu akubanga lilize konke konke,
2  kodwa, emva kokuba siqale ngokubandezeleka saza saphathwa ngokusa eFilipi (kanye njengokuba nisazi), uThixo wethu wasomeleza ukuze senze umzamo omkhulu wokuzithetha kuni iindaba ezilungileyo zikaThixo.
3  Kambe ke ukunibongoza kwethu akusekelwanga ebuxokini okanye ekungahlambulukini okanye kwinkohliso,
4  kodwa sithetha kanye njengabo uThixo abangqine bekufanelekele ukuphathiswa iindaba ezilungileyo, sinenjongo yokukholisa, kungekhona abantu, kodwa uThixo, ocikida iintliziyo zethu.
5  Enyanisweni, (niyazi nani ukuba) asizanga kuni ngentetho yokunkwalambisa, okanye ngembonakalo yobuxoki yenkanuko, uThixo ulingqina!
6  Besingafuni kuzukiswa ngabantu, nokuba nini okanye abanye, nakuba ke kambe besinako ukuba luxanduva oluziindleko njengoko singabapostile bakaKristu.
7  Kunoko, siye saba ngabathantamisayo phakathi kwenu, njengaxa umama oncancisayo ebaphatha ngononophelo abakhe abantwana.
8  Ngokunjalo, ngenxa yokuba sinomsa ngani, kuye kwakholeka kuthi ukuba sininike, kungekuphela nje iindaba ezilungileyo zikaThixo, kodwa kwanemiphefumlo yethu, ngenxa yokuba naba ziintanda kuthi.
9  Ngokuqinisekileyo niyakukhumbula, bazalwana, ukusebenza nokubulaleka kwethu. Sasisebenza ubusuku nemini, ukuze singabi luxanduva oluziindleko kuye nabani na wenu, lo gama sasinishumayeza iindaba ezilungileyo zikaThixo.
10  Ningasingqinela ngokwenu, kanti noThixo ngenkqu ukwalingqina, lendlela esahlala ngayo sinyanisekile, singamalungisa yaye singabangasolekiyo phakathi kwenu makholwa.
11  Njengoko nisazi, besixelisa ubawo kubantwana bakhe, sibongoza ngamnye wenu, sinithuthuzela yaye sinikela ubungqina kuni,
12  ukuze niqhubeke nihamba ngokumfaneleyo uThixo onibizela ebukumkanini nakuzuko lwakhe.
13  Eneneni, kungenxa yoko le nto singayeki ukumbulela uThixo, kuba xa nalamkelayo ilizwi likaThixo, enaliva kuthi, nalamkela, kungekhona njengelizwi labantu, kodwa, kanye njengokuba kunjalo enyanisweni, njengelizwi likaThixo, elisebenzayo kuni makholwa.
14  Yaye nina, bazalwana, niye naxelisa amabandla kaThixo akwelakwaYuda amanyene noKristu uYesu, kuba nani nabandezeleka ezandleni zabantu belizwe lenu kanye ngendlela awabandezeleka ngayo nawo ezandleni zamaYuda,
15  lawo ayibulalayo iNkosi uYesu nabaprofeti aza asitshutshisa nathi. Ngapha koko, akamkholisi uThixo, kodwa anxamnye nezilangazelelo zabantu bonke,
16  njengoko ezama ukusithintela ukuba singathethi nabantu beentlanga ukuze basindiswe, nto leyo ephumela ekubeni uzale ngokupheleleyo umlinganiselo wezono zawo. Kungokunje ingqumbo yakhe iphezu kwawo.
17  Thina ke, bazalwana, sithe sakuba silahlekelwe nini okomzuzwana, phofu ngembonakalo kungekhona ngeentliziyo, sazabalaza ngakumbi kunesiqhelo ukubona ubuso benu ngomnqweno omkhulu.
18  Ngoko siye sazama ukuza kuni, nditsho mna Pawulos lo, ndizame kwada kwakabini, kodwa uSathana uxabe endleleni.
19  Kuba liyintoni na ithemba lethu novuyo lwethu nesithsaba sokugcoba kwethu phambi kweNkosi yethu uYesu ebudeni bobukho bayo? Asinini yini na?
20  Ngokuqinisekileyo nini uzuko novuyo lwethu.
3  Ngoko ke, sithe sakuqonda ukuba akunyamezeleki, sabona kulungile ukuba sisale sedwa eAthene;
2  saza sathumela uTimoti, umzalwana wethu nomlungiseleli kaThixo kwiindaba ezilungileyo ezingoKristu, ukuba aniqinise aze anithuthuzele ngenxa yokholo lwenu,
3  ukuze kungabikho nabani na onokuhexiswa zezi mbandezelo. Kuba niyazi ngokwenu ukuba simiselwe yona kanye le nto.
4  Enyanisweni, naxa sasinani, sasiye sinixelele kwangaphambili ukuba sasimiselwe ukubandezeleka, kanye njengokuba kuye kwenzeka nanjengokuba nisazi.
5  Kungenxa yoko le nto, eneneni, xa ndandingasenakunyamezela, ndathumelayo ukuze ndazi ngokuthembeka kwenu, njengokuba mhlawumbi ngandlela ithile uMhendi ebesenokunihenda, kuze ukusebenza kwethu kube lilize.
6  Ngoku uTimoti usandul’ ukufika kuthi evela kuni, esiza neendaba ezimnandi ezingokuthembeka kwenu nothando, nokuba nisoloko niqhubeka ninenkumbulo entle ngathi, nilangazelela ukusibona njengoko kukwanjalo nakuthi ngani.
7  Ngenxa yoko, sitsho sathuthuzeleka bazalwana, kuyo yonke intswelo nembandezelo yethu, sisakuva ngokuthembeka enikubonisayo,
8  kuba kuyasiphilisa ukuma kwenu niqinile eNkosini.
9  Ndingambulela ndithini na uThixo ngenxa yalo lonke uvuyo nemihlali endinayo ngani phambi koThixo wethu,
10  ngoxa ubusuku nemini sikhunga ngokugqithiseleyo ukuba sibubone ubuso benu ukuze sinincede apho nisilela khona elukholweni?
11  Wanga ke uThixo uBawo wethu neNkosi yethu uYesu bangayenza mhlophe indlela yethu eza kuni.
12  Ngaphezu koko, yanga iNkosi ingalukhulisa luphuphume uthando eninalo omnye ngomnye nangabo bonke abanye, kwanjengokuba sisenza nathi kuni;
13  ize iziqinise iintliziyo zenu, ukuze ningabi nakusoleka ebungcweleni phambi koThixo uBawo wethu ebudeni bobukho beNkosi yethu uYesu nabo bonke abangcwele bayo.
