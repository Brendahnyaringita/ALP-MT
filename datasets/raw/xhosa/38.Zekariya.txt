10  “Celani imvula kuYehova ngexesha lemvula yasentwasahlobo, kuYehova kanye owenza amafu esiphango, nobanika imvula, ngamnye utyani emhlabeni wakhe.
2  Kuba imilonde-khaya ithethe okungaqhelekanga; nabo bavumisayo babone ubuxoki, bathetha amaphupha angenaxabiso, bathuthuzelela ilize. Kungenxa yoko le nto ngokuqinisekileyo beya kumka njengomhlambi; baya kuxhwaleka, ngenxa yokuba akukho malusi.
3  “Umsindo wam uvuthile kubalusi, neenkokeli ezinjengeebhokhwe ndiya kuziphendulisa; kuba uYehova wemikhosi uphethulele ingqalelo yakhe emhlambini wakhe, kwindlu kaYuda, ubenze banjengehashe lakhe lesidima edabini.
4  Indoda eyintloko iphuma kuye, umlawuli oxhasayo uphuma kuye, isaphetha sedabi siphuma kuye; iinduna ziphuma kuye, xa zizonke.
5  Kwaye bamele babe njengamadoda anamandla anyathela eludakeni kwizitrato zedabi. Bamele babandakanyeke edabini, kuba uYehova unabo; nabakhweli bamahashe kuya kufuneka badane.
6  Ndiza kuyenza eyongamileyo indlu kaYuda, nendlu kaYosefu ndiya kuyisindisa. Ndiza kubahlalisa, kuba ndiza kubenzela inceba; bamele babe njengabo ndingazange ndibalahle; kuba ndinguYehova uThixo wabo, kwaye ndiya kubaphendula.
7  Abo bakwaEfrayim bamele babe njengendoda enamandla, nentliziyo yabo imele ibe nemihlali ngokungathi kungewayini. Noonyana babo baya kubona baze ngokuqinisekileyo bagcobe; intliziyo yabo iya kuvuya kuYehova.
8  “‘Ndiza kubabethela umlozi ndize ndibaqokelele ndawonye; kuba ngokuqinisekileyo ndiya kubakhulula, yaye bamele babe baninzi, kanye njengabo baye baba baninzi.
9  Ndiya kubachithachitha njengembewu phakathi kwezizwana, nakwiindawo ezikude baya kundikhumbula; kwaye bamele baphile kunye noonyana babo baze babuye.
10  Ndimele ndibabuyise elizweni laseYiputa; naseAsiriya ndiya kubaqokelela ndawonye; ndiya kubazisa kwilizwe laseGiliyadi neLebhanon, yaye abayi kufunyanelwa ndawo.
11  Umele adlule elwandle ngokubandezeleka; naselwandle umele abethe amaza, nazo zonke iinzulu zomNayile zimele zome. Neqhayiya laseAsiriya limele lehliswe, nayo kanye intonga yobukhosi yaseYiputa iya kumka.
12  Ndiza kubenza abongamileyo kuYehova, baya kuhambahamba egameni lakhe,’ utsho uYehova.”
4  Yabuya ke ingelosi eyayithetha nam yaza yandivusa, njengomntu ovuswa ebuthongweni.
2  Yandula ke yathi kum: “Ubona ntoni na?” Ndathi ke: “Ndiye ndabona, yaye, khangela! isiphatho sezibane, sonke siyigolide, sinesitya phezu kwaso. Nezibane zaso ezisixhenxe zikuso, zisixhenxe; kwaye izibane eziphezu kwaso zinemibhobho esixhenxe.
3  Yaye ecaleni kwaso kukho iminquma emibini, omnye ungasekunene kwesitya omnye ungasekhohlo.”
4  Ngoko ndaphendula ndaza ndatsho kwingelosi eyayithetha nam, ukuthi: “Zithetha ntoni na ezi zinto, nkosi yam?”
5  Ngoko ingelosi eyayithetha nam yaphendula yaza yathi kum: “Ngaba ngokwenene akwazi na ukuba zithetha ntoni ezi zinto?” Nam ke ndathi: “Hayi, nkosi yam.”
6  Ngako oko yaphendula yaza yathi kum: “Lilo eli ilizwi likaYehova kuZerubhabheli, lisithi, ‘“Akungamkhosi wamajoni, kungengamandla, kodwa kungomoya wam,” utsho uYehova wemikhosi.
7  Ungubani na wena, ntabandini inkulu? Phambi koZerubhabheli uya kuba ngumhlaba othe tyaba. Yaye ngokuqinisekileyo uya kuvelisa ilitye eliyintloko. Kuya kukhwazwa kulo kuthiwe: “Hayi indlela elinomtsalane ngayo! Hayi indlela elinomtsalane ngayo!”’”
8  Laqhubeka lifika kum ilizwi likaYehova, lisithi:
9  “Zona kanye izandla zikaZerubhabheli zibeke isiseko sale ndlu, yaye izandla zakhe ziya kuyigqiba. Kuya kufuneka ke wazi ukuba uYehova wemikhosi undithumile kuni.
10  Kuba ngubani na oyideleleyo imini yezinto ezincinane? Kwaye ngokuqinisekileyo baya kuba nemihlali baze bayibone ilothe yokulinganisa esandleni sikaZerubhabheli. Ezi zisixhenxe ngamehlo kaYehova. Asingasinga emhlabeni wonke.”
11  Ndaphendula ke ndaza ndathi kuyo: “Ithetha ntoni na le minquma mibini kwicala lasekunene lesiphatho sezibane nakwicala laso elingasekhohlo?”
12  Ndaphendula ke isihlandlo sesibini ndaza ndathi kuyo: “Zithetha ntoni na ezi nyanda zimbini zamasetyana eminquma ezo, ngemibhobho emibini yegolide, zithulula ngaphakathi kwazo ulwelo lwegolide?”
13  Ngoko yathi kum: “Ngaba ngokwenene akwazi na ukuba zithetha ntoni ezi zinto?” Ndaza ke mna ndathi: “Hayi, nkosi yam.”
14  Ngako oko yathi: “Aba ngababini abathanjisiweyo abema ecaleni kweNkosi yomhlaba uphela.”
11  “Vula iingcango zakho, wena Lebhanon, ukuze umlilo uqwenge phakathi kwemisedare yakho.
2  Bhomboloza, wena mjunipha, kuba umsedare uwile; ngenxa yokuba iingangamsha ziphangiwe! Bhombolozani, nina mithi exandileyo yaseBhashan, kuba ihlathi elingangenekiyo liwile!
3  Phulaphulani! Ukubhomboloza kwabalusi, kuba ubungangamsha babo buphangiwe. Phulaphulani! Ukugquma kweengonyama ezintsha ezinesingci, kuba iintshinyela ezishinyeneyo ezingaseYordan ziphangiwe.
4  “Utsho uYehova uThixo wam ukuthi, ‘Yalusa umhlambi wezibulawayo,
5  obathengi bawo bawubulalayo nangona bengazange bagqalwe benetyala. Nabo bawuthengisayo bathi: “Ngamana angabongwa uYehova, ngoxa ndiya kuzuza ubutyebi.” Nabalusi bawo ababonisi mfesane kuwo.’
6  “Kuba andiyi kuba sabonisa mfesane kubemi belizwe,’ utsho uYehova. ‘Ngoko yabona, ndiyalunikela uluntu, ngamnye esandleni seqabane lakhe nasesandleni sokumkani wakhe; kwaye ngokuqinisekileyo baya kulityumza ilizwe, yaye andiyi kuhlangula esandleni sabo.’”
7  Ndawalusa ke umhlambi wezibulawayo, ngenxa yenu, nina baxhwalekileyo bomhlambi. Ngoko ndazithabathela imisimelelo emibini. Omnye ndawubiza ngokuba nguThandeka, omnye ke ndawubiza ngokuba nguManyano, ndaza ndaya kwalusa umhlambi.
8  Ekugqibeleni ndabatshayela abalusi abathathu ngenyanga enye, njengoko umphefumlo wam waphelelwa ngumonde kubo, nam ndanezothe emphefumlweni wabo.
9  Ekugqibeleni ndathi: “Andiyi kuqhubeka ndinalusa. Ofayo, makafe. Otshayelwayo, makatshayelwe. Abo ke baseleyo, mabaqwenge, ngamnye inyama yeqabane lakhe.”
10  Ngoko ndathabatha umsimelelo wam onguThandeka ndaza ndawaphula, ukuze ndiwaphule umnqophiso wam endandiwenze nazo zonke izizwana.
11  Waphulwa ke ngaloo mini, yaye abaxhwalekileyo bomhlambi owawundibukele bazi ngale ndlela ukuba yayililizwi likaYehova.
12  Ndandula ke ndathi kuwo: “Ukuba kulungile emehlweni enu, ndinikeni umvuzo wam; kodwa ukuba akunjalo, yekani.” Yaye wandihlawula umvuzo wam, amaqhosha esilivere angamashumi amathathu.
13  UYehova wathi kum: “Waphose kwindawo yokugcina ubuncwane—ixabiso elikhulu endixatyiswe lona ngokwembono yabo.” Ngako oko ndawathabatha amaqhosha esilivere angamashumi amathathu ndaza ndawaphosa kwindawo yokugcina ubuncwane endlwini kaYehova.
14  Ndandula ke ndawaphula umsimelelo wam wesibini, uManyano, ukuze ndaphule ubuzalwana phakathi koYuda noSirayeli.
15  UYehova wahlabela mgama wathi kum: “Zithabathele izixhobo zomalusi ongeloncedo nganto.
16  Kuba yabona, ndivusa umalusi elizweni. Akayi kunikela ngqalelo kwizimvu ezitshayelwayo. Itakane akayi kulifuna, engayi kuziphilisa nezimvu ezaphukileyo. Nemileyo akayi kuyibonelela ngokutya, nenyama yetyebileyo uya kuyidla, izimvu ezo uya kuziqhawula iimpuphu.
17  Yeha ke umalusi wam ongenaxabiso, owushiyayo umhlambi! Ikrele liya kuba sengalweni yakhe nakwiliso lakhe lasekunene. Nakanjani na ingalo yakhe iya koma, neliso lakhe lasekunene nakanjani na liya kuba norhatyazo.”
8  Laqhubeka lifika ilizwi likaYehova wemikhosi, lisithi:
2  “Utsho uYehova wemikhosi ukuthi, ‘Ndiza kuba nekhwele ngeZiyon, ikhwele elikhulu, yaye ndiza kuba nekhwele ngayo ngomsindo omkhulu.’”
3  “Utsho uYehova ukuthi, ‘Ndiza kubuyela eZiyon ndize ndihlale phakathi kweYerusalem; yaye ngokuqinisekileyo iYerusalem iya kubizwa ngokuba sisixeko senyaniso, nentaba kaYehova wemikhosi ngokuba yintaba engcwele.’”
4  “Utsho uYehova wemikhosi ukuthi, ‘Kusaya kuhlala amaxhego namaxhegokazi kwiindawo zembutho zaseYerusalem, ngalinye linomsimelelo walo esandleni salo ngenxa yobuninzi bemihla yalo.
5  Iindawo zembutho zesixeko ziya kuzaliswa ngamakhwenkwe namantombazana edlala kwiindawo zembutho zaso.’”
6  “Utsho uYehova wemikhosi ukuthi, ‘Nangona kufanele kubonakale kunzima kakhulu emehlweni abo baseleyo kwesi sizwana ngaloo mihla, kufanele kubonakale kunzima kakhulu na nasemehlweni am?’ utsho uYehova wemikhosi.”
7  “Utsho uYehova wemikhosi ukuthi, ‘Yabonani, ndiyabasindisa abantu bam kwilizwe lasempumalanga nakwilizwe lasentshonalanga.
8  Ngokuqinisekileyo ndiya kubazisa, yaye bamele bahlale phakathi kweYerusalem; kwaye bamele babe ngabantu bam, nam ndiya kuba nguThixo wabo ngenyaniso nangobulungisa.’”
9  “Utsho uYehova wemikhosi ukuthi, ‘Izandla zenu mazomelele, nina bawevayo la mazwi ngale mihla ephuma emlonyeni wabaprofeti, ngomhla wokubekwa kwesiseko sendlu kaYehova wemikhosi, ukuze kwakhiwe itempile.
10  Ngaphambi kwaloo mihla kwakungekho mvuzo woluntu; yaye wona ke umvuzo wezilwanyana zasekhaya, wawungekho; nophumayo nongenayo wayengenaluxolo ngenxa yotshaba, njengoko ndandisenza lonke uluntu ukuba omnye achasane nomnye.’
11  “‘Ke kaloku andiyi kuba njengakwimihla yangaphambili kwabo baseleyo kwesi sizwana,’ utsho uYehova wemikhosi.
12  ‘Kuba kuya kubakho imbewu yoxolo; umdiliya uya kunika isiqhamo sawo, nomhlaba uya kunika imveliso yawo, namazulu aya kunika umbethe wawo; yaye ngokuqinisekileyo ndiya kubabangela abaseleyo kwesi sizwana bazidle ilifa zonke ezi zinto.
13  Kuya kuthi ke kanye njengoko naba sisiqalekiso phakathi kweentlanga, nina ndlu kaYuda nendlu kaSirayeli, ndiya kunisindisa, kwaye nimele nibe yintsikelelo. Musani ukoyika. Ngamana zingomelela izandla zenu.’
14  “Kuba utsho uYehova wemikhosi ukuthi, ‘“Kanye njengoko ndandicinge ukwenza oko kuyintlekele kuni ngenxa yokuba ookhokho benu bandicaphukisayo,” utsho uYehova wemikhosi, “ndaza andazisola,
15  ngoko kwakhona ndiza kucinga ukuqhubana kakuhle neYerusalem nendlu kaYuda ngale mihla. Musani ukoyika.”’
16  “‘Nazi izinto enifanele nizenze: Thethani inyaniso omnye nomnye. Gwebani emasangweni enu ngenyaniso nomgwebo woxolo.
17  Musani ukuceba intlekele omnye komnye ezintliziyweni zenu, ningathandi nasiphi na isifungo sobuxoki; kuba ezi zizinto zonke endizithiyileyo,’ utsho uYehova.”
18  Laqhubeka lifika ilizwi likaYehova wemikhosi kum, lisithi:
19  “Utsho uYehova wemikhosi ukuthi, ‘Ukuzila ukutya ngenyanga yesine, nokuzila ukutya ngenyanga yesihlanu, nokuzila ukutya ngenyanga yesixhenxe, nokuzila ukutya ngenyanga yeshumi kuya kuba kukugcoba nemihlali namaxesha emisitho elungileyo kwindlu kaYuda. Ngoko thandani inyaniso noxolo.’
20  “Utsho uYehova wemikhosi ukuthi, ‘Kusaya kuza izizwana nabemi bezixeko ezininzi;
21  yaye ngokuqinisekileyo abemi besinye isixeko baya kuya kwabo besinye, besithi: “Masihambe ngenyameko ukuya kubongoza uYehova nokuya kufuna uYehova wemikhosi. Nam ndiza kuhamba.”
22  Kwaye okunene izizwana ezininzi neentlanga ezinamandla ziya kuza zifuna uYehova wemikhosi eYerusalem zize zibongoze uYehova.’
23  “Utsho uYehova wemikhosi ukuthi, ‘Ngezo mini ke amadoda alishumi aphuma kuzo zonke iilwimi zeentlanga aya kubamba, ewe, okunene aya kubamba isondo lendoda engumYuda, esithi: “Siza kuhamba nani, kuba sivile ukuba uThixo unani.”’”
9  Isibhengezo: “Ilizwi likaYehova lichasene nelizwe laseHadraki, naseDamasko liyahlala; kuba iliso likaYehova lisemntwini wasemhlabeni nakuzo zonke izizwe zakwaSirayeli.
2  NeHamati iya kuba ngumda wayo; iTire neSidon, kuba ilumke kakhulu.
3  ITire yazakhela ungqameko, yazifumbela isilivere njengothuli negolide njengodaka olusezitratweni.
4  Khangela! UYehova uya kuyihlutha, yaye ngokuqinisekileyo umkhosi wayo wamajoni uya kuwuxabela elwandle; yona iya kuqwengwa ngumlilo.
5  IAshkelon iya kubona ize yoyike; yona ke iGaza, iya kuva iintlungu eziqatha; ne-Ekron, ngenxa yokuba ithemba ekhangele kulo liya kudana. Nokumkani ngokuqinisekileyo uya kutshabalala eGaza, neAshkelon ayiyi kumiwa.
6  EAshdode okunene kuya kuhlala unyana ongumgqakhwe, yaye ngokuqinisekileyo ndiya kulinqumla iqhayiya lomFilisti.
7  Ndiza kuzishenxisa izinto zakhe ezidyojwe ligazi emlonyeni wakhe nezinto ezilizothe phakathi kwamazinyo akhe, yaye yena ngokuqinisekileyo uya kusalela uThixo wethu; kwaye umele abe yinkosana kwaYuda, ne-Ekron ibe njengomYebhusi.
8  Ndiza kumisa inkampu ngasendlwini yam, ukuze kungabikho bani udlulayo nobuyayo; kungabi sadlula induna kubo, kuba ngoku ndikubonile oku ngamehlo am.
9  “Vuya kakhulu, wena ntombi yaseZiyon. Duma ngoloyiso, wena ntombi yaseYerusalem. Khangela! Ukumkani wakho uza kuwe. Ulilungisa, ewe, usindisiwe; uthobekile, yaye ukhwele e-esileni, sona kanye isilwanyana esikhule ngokupheleleyo esizalwa yimazi ye-esile.
10  Ngokuqinisekileyo ndiya kuyinqumla inqwelo yokulwa kwaEfrayim nehashe eYerusalem. Nesaphetha sedabi simele sinqunyulwe. Okunene uya kuthetha uxolo ezintlangeni; nolawulo lwakhe luya kususela elwandle luse elwandle, lususele kuwo uMlambo luse kwiziphelo zomhlaba.
11  “Wena, mfazindini, ngegazi lomnqophiso wakho ndiza kuthumela amabanjwa akho ndiwakhupha emhadini ekungekho manzi kuwo.
12  “Buyelani kwigwiba, nina mabanjwa anethemba. “Namhlanje ndiyanixelela ukuthi, ‘Ndiza kukubuyekeza, mfazindini, ngokuphindiweyo.
13  Kuba ndiza kumgoba uYuda njengesaphetha sam. Isaphetha ndiza kusizalisa ngoEfrayim, kwaye ndiza kubavusa oonyana bakho, Ziyon, nxamnye noonyana bakho, Grisi, yaye ndiza kukwenza ikrele lendoda enamandla.’
14  UYehova uya kubonakala phezu kwabo, notolo lwakhe ngokuqinisekileyo luya kuphuma kanye njengombane. INkosi enguMongami uYehova iya kuvuthela isigodlo, kwaye ngokuqinisekileyo iya kuphuma ngezaqhwithi zomoya wasemzantsi.
15  UYehova wemikhosi uya kubakhusela, yaye okunene baya kuqwenga baze boyise amatye okusawula. Ngokuqinisekileyo baya kusela—baxokozele—ngokungathi bekukho iwayini; okunene baya kuzala njengesitya, njengeembombo zesibingelelo.
16  “Ngokuqinisekileyo uYehova uThixo wabo uya kubasindisa ngaloo mini njengomhlambi wabantu bakhe; kuba baya kuba njengamatye esithsaba amenyezelayo phezu komhlaba wakhe.
17  Kuba hayi indlela okukhulu ngayo ukulunga kwakhe, yaye hayi indlela ayinzwana ngayo! Ukudla okuziinkozo kuya kubenza bachume abafana, newayini entsha ichumise iintombi ezinyulu.”
7  Ngapha koko, kwathi ngonyaka wesine kaDariyo ukumkani ilizwi likaYehova lafika kuZekariya, ngomhla wesine kwinyanga yesithoba, oko kukuthi, enguKislevu.
2  IBheteli ke yathuma uSharezere noRegem-meleki namadoda abo ukuya kubongoza uYehova,
3  bathethe kubabingeleli bendlu kaYehova wemikhosi, nakubo abaprofeti, batsho nokuthi: “Ndilile na ngenyanga yesihlanu, ndizile na, ngendlela endenze ngayo le minyaka mininzi kangaka na?”
4  Laqhubeka lifika ilizwi likaYehova wemikhosi kum, lisithi:
5  “Thetha kubo bonke abantu belizwe nakubo ababingeleli uthi, ‘Ekuzileni kwenu ukutya nasekulileni ngenyanga yesihlanu nangenyanga yesixhenxe, le minyaka ingamashumi asixhenxe, ngaba ngokwenene nanizilela mna na, mna kanye na?
6  Xa benisidla naxa benisela, bekungadli nina na, bekungaseli nina na?
7  Anifanele nithobele amazwi uYehova awawamemeza ngabaprofeti bangaphambili na, ngoxa iYerusalem yayisenabemi, yaye ihleli ngokukhululeka, nezixeko zayo macala onke, nangoxa iNegebhi neShefela zazisenabemi na?’”
8  Laqhubeka lifika ilizwi likaYehova kuZekariya, lisithi:
9  “Utsho uYehova wemikhosi ukuthi, ‘Gwebani ngokusesikweni; nize nibe nobubele bothando nenceba omnye nomnye;
10  ningaqhathi mhlolokazi okanye inkwenkwe engenayise, namphambukeli okanye oxhwalekileyo, ningacebi nto imbi elowo nxamnye nomnye ezintliziyweni zenu.’
11  Kodwa babesala ukunikela ingqalelo, baba neenkani, neendlebe zabo bazenza zathi nkqi azeva.
12  Nentliziyo yabo bayenza ilitye elilukhuni ukuze bangawuthobeli umthetho namazwi uYehova wemikhosi awawathumela ngomoya wakhe, ngabaprofeti bangaphambili; kangangokuba wacaphuka kakhulu uYehova wemikhosi.”
13  “‘Kuya kuthi ke, kanye njengoko wayebizile baza abaphulaphula, nabo babize ndize mna ndingaphulaphuli,’ utsho uYehova wemikhosi.
14  ‘Ndaza ngesivuthuvuthu ndabaphosa phakathi kwazo zonke iintlanga ababengazazi; nelizwe lishiywe liphanzile emva kwabo, akukho bani udlulayo kulo, kungekho nabani ubuyela kulo; kwaye ilizwe elinqwenelekayo balenza into yokukhwankqiswa.’”
6  Ndandula ke ndawaphakamisa kwakhona amehlo am ndaza ndabona; yaye, khangela! kwavela iinqwelo ezine phakathi kweentaba ezimbini, iintaba ezo yayiziintaba zobhedu.
2  Enqwelweni yokuqala ibingamahashe abomvu; nasenqwelweni yesibini, ingamahashe amnyama.
3  Nasenqwelweni yesithathu ingamahashe amhlophe; nasenqwelweni yesine, ingamahashe anamachokoza, emibala-bala.
4  Ndaphendula ndaza ndathi kwingelosi eyayithetha nam: “Zintoni na ezi, nkosi yam?”
5  Ngoko ingelosi yaphendula yaza yathi kum: “Aba ngoomoya abane bamazulu abaphumayo emva kokuma kwabo endaweni yabo phambi kweNkosi yomhlaba uphela.
6  Yona ke leyo inamahashe amnyama, aphuma aye kwilizwe lasemntla; wona ke lawo amhlophe, amele aye emva kolwandle; lawo ke anamachokoza, amele aye kwilizwe lasemzantsi.
7  Wona ke lawo amibala-bala, amele aphume aze aqhubeke efuna indawo amakaye kuyo, ukuze ahambahambe emhlabeni.” Yandula ke yathi: “Yiyani, nihambahambe emhlabeni.” Kwaye ahambahamba emhlabeni.
8  Yadanduluka kum yaza yathetha kum, isithi: “Khawubone, lawo aphuma aye kwilizwe lasemntla ngalawo abangele ukuba umoya kaYehova uhlale kwilizwe lasemntla.”
9  Nelizwi likaYehova laqhubeka lifika kum, lisithi:
10  “Makuthatyathwe okuthile ebantwini abathinjiweyo, kuHeldayi nakuTobhiya nakuYedaya; umele uze ke ngaloo mini, yaye umele ungene endlwini kaYosiya unyana kaZefaniya kunye naba bavela eBhabhiloni.
11  Uze ke uthabathe isilivere negolide wenze isithsaba esizukileyo uze usibeke entlokweni kaYoshuwa unyana kaYehotsadaki umbingeleli omkhulu.
12  Uze uthi ke kuye, “‘Utsho uYehova wemikhosi ukuthi: “Nantsi indoda egama layo linguHlumelo. Kwaye uya kuhluma endaweni yakhe, ibe ngokuqinisekileyo uya kuyakha itempile kaYehova.
13  Uya kuyakha itempile kaYehova, yaye yena uya kusithwala isidima; ibe umele ahlale phantsi aze alawule etroneni yakhe, umele abe ngumbingelei etroneni yakhe, lona kanye icebo loxolo liya kuba phakathi kwabo bobabini.
14  Isithsaba esizukileyo siya kuba sesikaHelem noTobhiya noYedaya noHen unyana kaZefaniya njengesikhumbuzo etempileni kaYehova.
15  Yaye abo bakude baya kuza baze okunene bayakhe itempile kaYehova.” Kuya kufuneka ke nina nazi ukuba uYehova wemikhosi undithumile kuni. Kumele ke kwenzeke—ukuba nakanjani na nithe naliphulaphula ilizwi likaYehova uThixo wenu.’”
13  “Ngaloo mini kuya kubakho iqula elivulelwe indlu kaDavide nabemi baseYerusalem ngenxa yesono nangenxa yento eyenyanyekayo.
2  “Kuya kuthi ke ngaloo mini,” utsho uYehova wemikhosi, “ndiwanqumle amagama ezithixo elizweni, zingabi sakhunjulwa kwakhona; kwanabaprofeti nomoya wokungcola ndiya kuwudlulisa ungabikho elizweni.
3  Kuya kuthi ukuba kunokwenzeka kwakhona umntu aprofete, uyise nonina, abo bamzalayo, bathi kuye, ‘Akuyi kuphila, ngenxa yokuba uthethe ubuxoki egameni likaYehova.’ Kwaye uyise nonina, abo bamzalayo, bamele bamhlabe ngenxa yokuprofeta kwakhe.
4  “Kuya kuthi ngaloo mini abaprofeti babe neentloni, ngamnye ngombono wakhe xa eprofeta; yaye abayi kunxiba mnweba woboya ngenjongo yokukhohlisa.
5  Ngokuqinisekileyo uya kuthi, ‘Andingomprofeti. Ndingumntu olima umhlaba, ngenxa yokuba wandizuza umntu wasemhlabeni ukususela ebutsheni kuse phambili.’
6  Ubani umele athi kuye, ‘Ayintoni na la manxeba asezandleni zakho?’ Kuya kufuneka ke athi, ‘Ngalawo ndabethwa wona endlwini yabo ndibathanda kakhulu.’”
7  “Krelendini, vuka nxamnye nomalusi wam, nxamnye nendoda eyomeleleyo esisinxulumani sam,” utsho uYehova wemikhosi. “Xabela umalusi, uze uchithachitheke umhlambi; yaye ngokuqinisekileyo isandla sam ndiya kusibuyisela kwezo zingabalulekanga.”
8  “Kuya kuthi kulo lonke ilizwe,” utsho uYehova, “iinxalenye ezimbini kulo zinqunyulwe zize zibhubhe; ke yona inxalenye yesithathu, iya kusala kulo.
9  Ngokuqinisekileyo ndiya kuyizisa emlilweni inxalenye yesithathu; okunene ndiya kusulungekisa njengokusulungekiswa kwesilivere, ndibahlolisise njengokuhlolisiswa kwegolide. Yona iya kubiza egameni lam, nam ke ndiza kuyiphendula. Ndiza kuthi, ‘Ingabantu bam,’ nayo ke, iya kuthi, ‘UYehova nguThixo wam.’”
14  “Khangela! Iyeza imini, kaYehova, yaye ngokuqinisekileyo amaxhoba akho aya kwahlulwa phakathi kwakho.
2  Ngokuqinisekileyo ndiya kuzihlanganisela emfazweni zonke iintlanga nxamnye neYerusalem; isixeko okunene siya kuthinjwa nezindlu ziphangwe, abafazi bona baya kudlwengulwa. Nesiqingatha sesixeko simele siye ekuthinjweni; kodwa ke bona abantu abaseleyo, abayi kunqunyulwa esixekweni.
3  “UYehova ngokuqinisekileyo uya kuphuma aye kulwa imfazwe nezo ntlanga njengakwimini yokwenza kwakhe imfazwe, ngemini yokulwa.
4  Iinyawo zakhe okunene ziya kuma ngaloo mini entabeni yeminquma, leyo iphambi kweYerusalem, ngasempuma; intaba yeminquma imele yahlukane phakathi, ukususela empumalanga kuse entshona. Kuya kubakho intlambo enkulu; kwaye isiqingatha sentaba okunene siya kushenxiselwa emntla, nesiqingatha sayo ngasemzantsi.
5  Ngokuqinisekileyo nina niya kusabela entlanjeni yeentaba zam; ngenxa yokuba intlambo yeentaba iya kufikelela eAzeli. Yaye kuya kufuneka nisabe, kanye njengoko nasabayo ngenxa yenyikima yomhlaba ngemihla kaUziya ukumkani wakwaYuda. Ngokuqinisekileyo uYehova uThixo wam uya kuza, bonke abangcwele bekunye naye.
6  “Kuya kuthi ke ngaloo mini kungabikho kukhanya kuxabisekileyo—izinto ziya kujiya.
7  Imele ibe yimini enye eyaziwa ngokuba yekaYehova. Akuyi kubakho mini, kungayi kubakho busuku; kuthi ke ngexesha langokuhlwa kukhanye.
8  Kuya kuthi ngaloo mini kuphume amanzi aphilayo eYerusalem, isiqingatha sawo siye kulwandle lwasempuma nesiqingatha sawo siye kulwandle lwasentshona. Oku kuya kubakho ehlotyeni nasebusika.
9  UYehova umele abe ngukumkani phezu komhlaba wonke. Ngaloo mini uYehova uya kuba mnye, negama lakhe libe linye.
10  “Ilizwe liphela liya kutshintsha libe njengeArabha, ukususela eGebha kuse eRimon kumzantsi weYerusalem; limele liphakame lize limiwe endaweni yalo, ukususela kwiSango lakwaBhenjamin ukuya kutsho kwindawo yeSango Lokuqala, ukuya kutsho kwiSango leMbombo, nokususela kwiNqaba kaHananeli ukuya kutsho kwiifatyi zesixovulelo zakwakumkani.
11  Nabantu ngokuqinisekileyo baya kuba ngabemi kulo; kungabi sabakho nakuphi na ukwahlulelwa intshabalalo, kwaye iYerusalem imele imiwe ngonqabiseko.
12  “Esi iya kuba sisibetho uYehova aya kubetha ngaso zonke izizwana okunene eziya kuthi zilwe neYerusalem: Inyama kabani iya kubola, ngoxa ubani esemi ngeenyawo; namehlo kabani aya kubolela emakrolomeni awo, nolwimi lukabani luya kubolela emlonyeni kabani.
13  “Kuya kuthi ngaloo mini sibe sikhulu phakathi kwabo isiphithiphithi esivela kuYehova; yaye okunene baya kubamba, ngamnye isandla seqabane lakhe, ibe isandla sakhe okunene siya kuphakamela isandla seqabane lakhe.
14  NoYuda uya kube esilwa eYerusalem; ubutyebi beentlanga zonke ezijikelezileyo ngokuqinisekileyo buya kuhlanganiswa, igolide nesilivere nezambatho ezininzi ngokugqithiseleyo.
15  “Siya kuba njalo isibetho sehashe, imeyile, inkamela, ne-esile eliliduna, nalo lonke uhlobo lwesilwanyana sasekhaya esikwezo nkampu, sibe njengesi sibetho.
16  “Kuya kuthi ke, ngokubhekisele kuye wonk’ ubani oseleyo kuzo zonke iintlanga ezingenela iYerusalem, anyuke iminyaka ngeminyaka aye kuqubuda kuKumkani, uYehova wemikhosi, nokuya kubhiyozela umthendeleko weminquba.
17  Kuya kuthi ke, ngokubhekisele kuye nabani na ongenyukiyo kwiintsapho zomhlaba esiza eYerusalem ukuza kuqubuda kuKumkani, uYehova wemikhosi, kungabikho mvula phezu kwakhe.
18  Ukuba intsapho yaseYiputa ayinyuki ize okunene ingangeni, naphezu kwayo akuyi kubakho mvula. Kuya kubakho isibetho eso uYehova abetha ngaso iintlanga ezinganyukiyo ukuya kubhiyozela umthendeleko weminquba.
19  Oku kuya kuba sisohlwayo ngenxa yesono seYiputa nesono seentlanga zonke ezinganyukiyo ukuya kubhiyozela umthendeleko weminquba.
20  “Ngaloo mini kuya kubhalwa kwiintsimbi zehashe ukuba ‘uBungcwele bobukaYehova!’ Neembiza zokupheka ezinemilomo ebanzi endlwini kaYehova zimele zibe njengezitya eziphambi kwesibingelelo.
21  Zonke iimbiza zokupheka ezinemilomo ebanzi eYerusalem nakwaYuda zimele zibe yinto engcwele kaYehova wemikhosi, nabo bonke ababingelelayo bamele bafike baze bathabathe kuzo, bapheke ngazo. Akuyi kuba sabakho mKanan endlwini kaYehova wemikhosi ngaloo mini.”
5  Ndandula ke ndawaphakamisa amehlo am kwakhona ndaza ndabona; yaye, khangela! umsongo uyaphaphazela.
2  Ngoko yathi kum: “Ubona ntoni na?” Ndathi ke mna: “Ndibona umsongo ophaphazelayo, ubude bawo ziikubhite ezingamashumi amabini, nobubanzi bawo iziikubhite ezilishumi.”
3  Yandula ke yathi kum: “Siso esi isiqalekiso esiphuma siye phezu komhlaba wonke, ngenxa yokuba wonk’ ubani obayo, ngokutsho kwawo kweli cala, uye akohlwaywa; naye wonk’ ubani owenza isifungo esinzulu, ngokutsho kwawo kweliya icala, uye akohlwaywa.
4  ‘Ukhutshwe ndim,’ utsho uYehova wemikhosi, ‘yaye umele ungene endlwini yesela nasendlwini yalowo wenza isifungo esinzulu egameni lam exoka; kwaye umele uhlale phakathi endlwini yakhe uze uyitshabalalise yona namaplanga ayo namatye ayo.’”
5  Yandula ke ingelosi eyayithetha nam yaphuma yaza yathi kum: “Khawuncede, uphakamise amehlo akho, ubone ukuba yintoni na le iphumayo.”
6  Ndathi ke: “Yintoni na?” Yathi yona: “Lo ngumlinganiselo we-efa ephumayo.” Yaza yahlabela mgama yathi: “Yiyo le inkangeleko yabo emhlabeni wonke.”
7  Kwaye, khangela! isiciko selothe esisisazinge saphakanyiswa; kuhleli mfazi uthile phakathi kwe-efa leyo.
8  Ngoko yathi: “BuBungendawo obu.” Yamphosa ke phakathi kwe-efa leyo, emva koko yaphosa ubunzima belothe emlonyeni wayo.
9  Ngoko ndaphakamisa amehlo am ndaza ndabona, yaye kwaphuma abafazi ababini, emaphikweni abo kukho umoya. Babenamaphiko anjengeempiko zengwamza. Bayiphakamisa iefa phakathi komhlaba namazulu.
10  Ngoko ndathi kwingelosi eyayithetha nam: “Bayisa phi na iefa leyo?”
11  Yona yathi kum: “Ukuze bamakhele indlu kwilizwe laseShinare; yaye imele imiselwe ngokuqinileyo, kwaye umele abekwe apho kwindawo yakhe efanelekileyo.”
1  Ngenyanga yesibhozo ngonyaka wesibini kaDariyo ilizwi likaYehova lafika kuZekariya unyana kaBherekiya unyana kaIdo umprofeti, lisithi:
2  “UYehova wacaphuka ngenxa yooyihlo—kakhulu.
3  “Uze uthi kubo, ‘Utsho uYehova wemikhosi ukuthi: “‘Buyelani kum,’ utsho uYehova wemikhosi, ‘nam ndiya kubuyela kuni,’ utsho uYehova wemikhosi.”’
4  “‘Musani ukuba njengooyihlo abamemezayo kubaprofeti bangaphambili, besithi: “Utsho uYehova wemikhosi ukuthi, ‘Khanincede, nibuye ezindleleni zenu ezimbi nakwizenzo zenu ezibi.’”’ “‘Kodwa abazange baphulaphule, yaye abazange banikele ngqalelo kum,’ utsho uYehova.
5  “‘Bona ke ooyihlo, baphi na? Yaye bona ke abaprofeti abo, ngaba baqhubeka bephila ukusa kwixesha elingenammiselo?
6  Noko ke, ngokubhekisele kumazwi am nemimiselo yam endayiyalela abakhonzi bam, abaprofeti, ayizange ibafumane na ooyihlo?’ Ngoko babuya baza bathi: ‘Kanye njengoko uYehova wemikhosi wayecinge ukwenza kuthi, wenze kuthi ngokweendlela zethu nangokwezenzo zethu.’”
7  Ngomhla wamashumi amabini anesine kwinyanga yeshumi elinanye, oko kukuthi, inyanga enguShebhati, ngonyaka wesibini kaDariyo, ilizwi likaYehova lafika kuZekariya unyana kaBherekiya unyana kaIdo umprofeti, lisithi:
8  “Ndabona ebusuku, yaye, khangela! indoda ikhwele ihashe elibomvu, yaye yayimi ngxi phakathi kwemithi yommirtile eyayikwindawo enzulu; kwaye emva kwayo kwakukho amahashe abomvu, abomvu ngokuqaqambileyo, namhlophe.”
9  Ngoko ke ndathi: “Ngoobani na aba, nkosi yam?” Yathi ke kum ingelosi eyayithetha nam: “Mna ndiya kukubonisa ukuba ngoobani na aba.”
10  Ngoko indoda eyayimi ngxi phakathi kwemithi yommirtile yaphendula yaza yathi: “Aba ngabo bathunywe nguYehova ukuba bahambahambe emhlabeni.”
11  Kwaye bayiphendula ingelosi kaYehova eyayimi ngxi phakathi kwemithi yommirtile baza bathi: “Sihambahambile emhlabeni, yaye, khangela! umhlaba uphela uzolile kwaye awunasiphazamiso.”
12  Ngoko yaphendula ingelosi kaYehova yaza yathi: “Owu Yehova wemikhosi, kuya kude kube nini na ungayenzeli nceba iYerusalem nezixeko zakwaYuda, ezo uziqalekisileyo le minyaka imashumi asixhenxe?”
13  Wayiphendula uYehova ingelosi eyayithetha nam, ngamazwi alungileyo, ngamazwi athuthuzelayo;
14  kwaye ingelosi leyo yayithetha nam yahlabela mgama yathi kum: “Memeza, uthi, ‘Utsho uYehova wemikhosi ukuthi: “Ndinekhwele, ikhwele elikhulu, ngeYerusalem nangeZiyon.
15  Ngokucaphuka okukhulu ndiyazicaphukela iintlanga ezihleli ngokukhululeka; ngenxa yokuba mna ndacaphuka kancinane, kodwa zona zancedisa kwintlekele leyo.”’
16  “Ngoko ke utsho uYehova wemikhosi ukuthi, ‘“Ngokuqinisekileyo ndiya kubuyela eYerusalem ngenceba. Indlu yam iya kwakhelwa khona,” utsho uYehova wemikhosi, “nolutya lokulinganisa luya kolulwa phezu kweYerusalem.”’
17  “Memeza ngokubhekele phaya, uthi, ‘Utsho uYehova wemikhosi ukuthi: “Izixeko zakowethu zisaya kuphuphuma ukulunga; ibe ngokuqinisekileyo uYehova usaya kuzisola ngeZiyon yaye okunene usaya kukhetha iYerusalem.”’”
18  Ndaphakamisa amehlo am ndaza ndabona; yaye, khangela! nazo iimpondo ezine.
19  Ngoko ndathi kwingelosi eyayithetha nam: “Ziyintoni na ezi?” Yathi ke yona kum: “Ezi ziimpondo ezasasaza uYuda, uSirayeli neYerusalem.”
20  Ngapha koko, uYehova wandibonisa iingcibi ezine.
21  Ndathi ke: “Ziza kwenza ntoni na zona?” Yona yahlabela mgama yathi: “Ezi ziimpondo ezasasaza uYuda ngokomkhamo wokuba kungabikho bani konke konke uphakamisa intloko yakhe; yaye abanye aba baza kuza ukuze bazingcangcazelise, bawise phantsi iimpondo zeentlanga eziphakamisa uphondo kwilizwe lakwaYuda, ukuze lisasazwe.”
2  Ndaphakamisa amehlo am, ndabona; yaye, khangela! nanko umntu, kwaye esandleni sakhe wayenentsontelo yokulinganisa.
2  Ngoko ndathi: “Uya phi na?” Wathi ke yena kum: “Ndiya kulinganisa iYerusalem, ukuze ndibone ukuba bungakanani ububanzi bayo nobude bayo.”
3  Yaye khangela! yaphuma ke ingelosi eyayithetha nam, kwakuphuma nenye ingelosi isiya kuyihlangabeza.
4  Yandula ke yathi kuyo: “Baleka, uthethe kulaa mfana uphaya, uthi, ‘“IYerusalem iya kumiwa njengelizwe elivulekileyo lasemaphandleni, ngenxa yobuninzi babantu nezilwanyana zasekhaya phakathi kwayo.
5  Yaye mna kuyo,” utsho uYehova, “ndiya kuba ludonga lomlilo macala onke, kwaye ndiya kuba luzuko phakathi kwayo.”’”
6  “Wenani! Wenani! Sabani, ngoko, kwilizwe lasemntla,” utsho uYehova. “Kuba ndinisasaze ngokubanzi naya kwimimoya yomine yamazulu,” utsho uYehova.
7  “Wa, Ziyon! Baleka, wena uhlala nentombi yaseBhabhiloni.
8  Kuba utsho uYehova wemikhosi ukuthi, ‘Emva kozuko olo undithumele ezintlangeni ezaziniphanga; kuba ochukumisa nina uchukumisa ukhozo lweliso lam.
9  Kuba yabona, ndiya kuzilingisa ngesandla sam, yaye kuya kufuneka zibe lixhoba lamakhoboka azo.’ Kwaye ngokuqinisekileyo nina niya kwazi ukuba uYehova wemikhosi undithumile.
10  “Danduluka kakhulu ube nemihlali, ntombi yaseZiyon; kuba yabona, ndiyeza, kwaye ndiza kuhlala phakathi kwakho,” utsho uYehova.
11  “Iintlanga ezininzi ngokuqinisekileyo ziya kuzihlanganisa noYehova ngaloo mini, yaye okunene ziya kuba ngabantu bam; nam ndiza kuhlala phakathi kwakho.” Kuya kufuneka ke wazi ukuba uYehova wemikosi undithumile kuwe.
12  Ngokuqinisekileyo uYehova uya kumdla ilifa uYuda njengesahlulo sakhe emhlabeni ongcwele, kwaye usamele akhethe iYerusalem.
13  Yonke inyama mayithi cwaka phambi koYehova, kuba uvukile endaweni yakhe yokuhlala engcwele.
3  Wandibonisa uYoshuwa umbingeleli omkhulu emi phambi kwengelosi kaYehova, noSathana emi ngasekunene kwakhe ukuze amchase.
2  Yandula ke [ingelosi] kaYehova yathi kuSathana: “UYehova uyakukhalimela, wena Sathana, ewe, uYehova uyakukhalimela, lowo ukhetha iYerusalem! Lo akasosikhuni esixhwilwe emlilweni na?”
3  Ke kaloku uYoshuwa lo, wayembethe izambatho ezingcolileyo kwaye eme phambi kwengelosi.
4  Ngoko yaphendula yaza yathi kwabo babemi phambi kwakhe: “Zishenxiseni izambatho ezingcolileyo kuye.” Yaza yahlabela mgama yathi kuye: “Yabona, ndisidlulisile kuwe isiphoso sakho, ndakwambesa ngemiwunduzo yobuhandiba.”
5  Ndathi ke mna: “Mabambeke unkontsho oluhlambulukileyo entloko.” Kwaye bambeka unkontsho oluhlambulukileyo baza bamambesa ngezambatho; yaye ingelosi kaYehova yayimi bucala.
6  Ingelosi kaYehova yanikela ubungqina kuYoshuwa, isithi:
7  “Utsho uYehova wemikhosi ukuthi, ‘Ukuba uya kuhamba ezindleleni zam, kwaye ukuba uya kuyigcina imfanelo yam, ngoko iya kuba nguwe oya kuba ngumgwebi endlwini yam nogcina iintendelezo zam; yaye ngokuqinisekileyo ndiya kukunika ukufikelela ngokukhululekileyo phakathi kwabo bemi bucala.’
8  “‘Khawuncede, uve, Yoshuwa mbingeleli omkhulu, wena namaqabane akho ahlala phambi kwakho, kuba angabantu abanjengemihlola; kuba yabona, ndizisa umkhonzi wam uHlumelo!
9  Kuba, khangela! ilitye endilibeke phambi koYoshuwa! Phezu kwelitye kukho amehlo asixhenxe. Yabona, ndikrola ukrolo lwalo,’ utsho uYehova wemikhosi, ‘yaye ndiza kusisusa isiphoso selizwe ngamini-nye.’
10  “‘Ngaloo mini,’ utsho uYehova wemikhosi, ‘niya kubiza, ngamnye komnye, ngoxa niphantsi komdiliya nangoxa niphantsi komkhiwane.’”
12  Isibhengezo: “Ilizwi likaYehova ngokuphathelele uSirayeli,” utsho uYehova, Lowo waneka amazulu nobeka isiseko somhlaba noyila umoya womntu ngaphakathi kwakhe.
2  “Yabona, iYerusalem ndiyenza isitya esibangela ukuba zihexe zonke izizwana eziyijikelezileyo; noYuda uya kungqingwa, neYerusalem kanye.
3  Kuya kuthi ke ngaloo mini iYerusalem ndiyenze ilitye elinzima kuzo zonke izizwana. Bonke abo baliphakamisayo nakanjani na baya kukrweleka ngokuqatha; yaye ngokuqinisekileyo zonke iintlanga zomhlaba ziya kuyihlanganyela.
4  Ngaloo mini,” utsho uYehova, “ndiya kuwabetha onke amahashe ngokudubadubeka nabakhweli bawo ngempambano; naphezu kwendlu kaYuda ndiya kuwavula amehlo am, yaye onke amahashe ezizwana ndiya kuwabetha ngobumfama.
5  Iinkosana zakwaYuda kuya kufuneka zithi entliziyweni yazo, ‘Abemi baseYerusalem bangamandla am ngoYehova wemikhosi uThixo wabo.’
6  Ngaloo mini ndiya kuzenza iinkosana zakwaYuda zibe njengembiza yomlilo phakathi kwemithi nanjengesikhuni somlilo kwizithungu ezisandul’ ukusikwa, kwaye zimele ziziqwenge ngasekunene nangasekhohlo zonke izizwana ezizijikelezileyo; iYerusalem imele ibe nabemi endaweni yayo, eYerusalem.
7  “UYehova ngokuqinisekileyo uya kuzisindisa iintente zakwaYuda kuqala, ukuze ubuhle bendlu kaDavide nobuhle babemi baseYerusalem bungabi bukhulu kakhulu phezu koYuda.
8  Ngaloo mini uYehova uya kubakhusela abemi baseYerusalem; nalowo ukhubekayo phakathi kwabo umele ngaloo mini abe njengoDavide, nendlu kaDavide njengoThixo, njengengelosi kaYehova phambi kwabo.
9  Kuya kuthi ke ngaloo mini ndifune ukuzibhubhisa zonke iintlanga ezingenela iYerusalem.
10  “Ndiza kuthululela phezu kwendlu kaDavide naphezu kwabemi baseYerusalem umoya wobabalo nezibongozo, kwaye ngokuqinisekileyo baya kukhangela kuLowo bamhlabayo, yaye ngokuqinisekileyo baya kumenzela isijwili njengokwenzelwa isijwili konyana okuphela kwakhe; kuya kubakho isijwili esikrakra ngenxa yakhe njengaxa kukho isijwili esikrakra ngenxa yonyana olizibulo.
11  Ngaloo mini siya kuba sikhulu isijwili eYerusalem, njengesijwili saseHadadrimon ethafeni lentlambo yaseMegido.
12  Ngokuqinisekileyo ilizwe liya kwenza isijwili, intsapho nganye iyodwa; intsapho yendlu kaDavide iyodwa, nabafazi babo bebodwa; intsapho yendlu kaNatan iyodwa, nabafazi babo bebodwa;
13  intsapho yendlu kaLevi iyodwa, nabafazi babo bebodwa; intsapho yakwaShimeyi iyodwa, nabafazi babo bebodwa;
14  zonke iintsapho eziseleyo, intsapho nganye iyodwa, nabafazi bayo bebodwa.
