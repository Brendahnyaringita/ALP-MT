4  Ngenxa yoko, bazalwana bam abaziintanda nendibalangazelelayo, nina eniluvuyo nesithsaba sam, yimani niqinile eNkosini, zintanda.
2  UWodiya ndiyambongoza noSintike ndiyambongoza ukuba bacinge nto-nye beseNkosini.
3  Ewe, ndiyakucela nawe, dlelane lokwenene edyokhweni, hlala ubanceda aba bafazi abaye bazama kunye nam kwiindaba ezilungileyo ndawonye noKlemente kwakunye nabanye abasebenzi abangamadlelane, abamagama abo akwincwadi yobomi.
4  Hlalani ninemihlali eNkosini. Ndiyaphinda ndithi, Yibani nemihlali!
5  Ukuba nengqiqo kwenu makwazeke ebantwini bonke. INkosi ikufuphi.
6  Musani ukuxhalela nantoni na, kodwa ezintweni zonke zaziseni izibongozo zenu kuThixo ngomthandazo nesikhungo nombulelo;
7  yaye uxolo lukaThixo olungaphaya kokuqonda luya kuzilinda iintliziyo zenu namandla enu engqondo ngoKristu Yesu.
8  Okokugqibela, bazalwana, hlalani nicinga ngezinto eziyinyaniso, nezizezenkxalabo enzulu, nezibubulungisa, nezinyulu, nezithandekayo, nekuthethwa kakuhle ngazo, nezinesidima, nezincomekayo.
9  Ziqheliseleni izinto enazifundayo naza nazamkela, naziva, nazibona kum; yaye uTHIXO woxolo uya kuba nani.
10  Ndinemihlali kakhulu eNkosini ngenxa yokuba ngoku ekugqibeleni niye nakuvuselela ukucinga kwenu ngam, enanihleli nicinga ngako, kodwa naswela ithuba.
11  Andithethi kuba ndiswele nto, kuba ndiye ndafunda ukwaneliseka, phantsi kwazo naziphi na iimeko.
12  Eneneni ndiyazi ukuba kunjani ukuhlwempuzeka, ndiyazi ukuba kunjani ukuba nentabalala. Kuzo zonke izinto nakuzo zonke iimeko ndiye ndayifunda imfihlelo yokuba kunjani ukuhlutha nokulamba, neyokuba kunjani ukuba nentabalala nokuswela.
13  Ezintweni zonke ndinamandla ngenxa yalowo undomelezayo.
14  Noko ke, nenza kakuhle ngokwabelana nam kwimbandezelo yam.
15  Enyanisweni, nina maFilipi, niyazi ukuba ekuqaleni kokuvakaliswa kweendaba ezilungileyo, ekumkeni kwam eMakedoni, akubangakho bandla labelana nam ekupheni nasekwamkeleni, ngaphandle kwenu nedwa;
16  kuba, naxa ndandiswele eTesalonika, nandithumelela okuthile okokuqala nokwesibini.
17  Asikuko ukuba ndifuna ukuphiwa, kodwa eyona nto ndiyifunayo sisiqhamo esizisa udumo kuni.
18  Noko ke, ndinazo zonke izinto ngokwaneleyo yaye ndinentabalala. Akukho nto ndingenayo, ekubeni uEpafrodito endinike izinto ezivela kuni, ezilivumba elimnandi, umbingelelo owamkelekileyo, okholekileyo kuThixo.
19  Ke yena uThixo wam wonibonelela kuzo zonke iintswelo zenu ngokobutyebi bakhe bozuko ngaye uKristu Yesu.
20  Makazukiswe uThixo uBawo wethu ngonaphakade kanaphakade. Amen.
21  Ndibulisa kuye ngamnye ongcwele omanyene noKristu Yesu. Bayanibulisa abazalwana abakunye nam.
22  Bayanibulisa bonke abangcwele, ngokukodwa abendlu kaKesare.
23  Ububele obungasifanelanga beNkosi uYesu Kristu mabube nomoya eniwubonisayo.
1  UPawulos noTimoti, amakhoboka kaKristu Yesu, babhalela bonke abo bangcwele abaseFilipi abamanyene noKristu Yesu, kunye nabaveleli nezicaka zolungiselelo:
2  Ngamana ningaba nobubele obungasifanelanga noxolo oluvela kuThixo uBawo wethu neNkosi uYesu Kristu.
3  Ndisoloko ndimbulela uThixo wam ngalo lonke ixesha ndinikhumbula
4  nangalo lonke ixesha ndikhunga ngenxa yenu nonke, njengoko ndikhunga ngovuyo,
5  ngenxa yegalelo enibe nalo kwiindaba ezilungileyo ukususela kwimini yokuqala de kube ngawo lo mzuzu.
6  Ndinethemba lokuva, lowo waqala umsebenzi omhle kuni uya kuqhubeka nawo awugqibe de kube yimini kaYesu Kristu.
7  Kufanelekile ngam ukucinga ngolu hlobo ngani nonke, ngenxa yokuba nisentliziyweni yam, ekubeni nonke ninesabelo kunye nam kubo ububele obungasifanelanga, kwimixokelelwane yam yentolongo kwanasekuthethelelweni nasekumiselweni ngokusemthethweni kweendaba ezilungileyo.
8  UThixo ulingqina lam lokuba ndinilangazelela nonke ngomsa onjengalowo uKristu Yesu anawo.
9  Yaye ndiqhubeka ndithandazela ukuba uthando lwenu luphuphume ngakumbi nangakumbi lulwazi oluchanileyo nokuqonda okupheleleyo;
10  ukuze niqiniseke ngezinto ezibaluleke ngakumbi, khon’ ukuze ningabi nasiphako yaye ningakhubekisi abanye kude kuse kwimini kaKristu,
11  nokuze nizaliswe sisiqhamo sobulungisa, esingoYesu Kristu, kuse kuzuko nendumiso kuye uThixo.
12  Ke kaloku ndinqwenela ukuba nazi, bazalwana, okokuba izinto ezandihlelayo ziye zaphumela ekuhanjiselweni phambili kweendaba ezilungileyo kunangenye indlela,
13  kangangokuba imixokelelwane yam iye yaziwa esidlangalaleni ngokunxulumene noKristu phakathi kwalo lonke iQela Labalindi Bakomkhulu nabo bonke abanye;
14  yaye inkoliso yabazalwana eNkosini, ekubeni iziva inentembelo ngenxa yemixokelelwane yam yentolongo, ibonisa isibindi ngokungakumbi ekulithetheni ilizwi likaThixo ngokungenaloyiko.
15  Enyanisweni, bambi bamshumayela uKRISTU ngomona nangokusukuzana, kodwa abanye nangenkoleko.
16  Aba bamva bamvakalisa uKRISTU ngenxa yothando, kuba bayazi ukuba ndimiselwe ukuba ndithethelele iindaba ezilungileyo;
17  kodwa abo bokuqala bakwenza oko ngenxa yokusukuzana, kungekhona ngentshukumisa esulungekileyo, besiba baya kundizisela imbandezelo engakumbi kwimixokelelwane yam yentolongo.
18  Kuthiweni ke? Akukhathaliseki nokuba bakwenza oko ngenkwalambisa okanye ngokunyanisekileyo, oko nje uKristu evakaliswa, ndinemihlali. Enyanisweni, ndisaza kuqhubeka ndinemihlali,
19  kuba ndiyazi ukuba oku kuya kuphumela ekusindisweni kwam ngenxa yesikhungo senu nokubonelelwa ngomoya kaYesu Kristu,
20  njengoko ndinolindelo lwentumekelelo nethemba lokuba andisayi kuba nazintloni konke konke, kodwa ndiya kusuka ngayo yonke inkululeko yokuthetha, njengoko bendisoloko ndisenza ngaphambili, ndimenze mkhulu uKristu ngawo umzimba wam, enoba ndiyaphila okanye ndifile.
21  Kum ukuphila nguKristu, yaye ukufa, yinzuzo.
22  Ke kaloku ukuba ndiqhubeka ndiphila enyameni, oku kusisiqhamo somsebenzi wam—ukanti ukuba yiyiphi na into endiyikhethayo andikwenzi kwaziwe.
23  Ndikwingcinezelo ngezi zinto zimbini; kodwa ndinqwenela ukukhululeka ndize ndibe kunye noKristu, kuba oko, ngokuqinisekileyo, kulunge ngakumbi.
24  Noko ke, ngenxa yenu, kuyimfuneko ngakumbi ukuba ndihlale ndisenyameni.
25  Ngoko ke, ndinentembelo yokuba ndiya kuhlala nani nonke ukuze nihambele phambili, nivuyiswe lukholo lwenu,
26  khon’ ukuze ukugcoba kwenu kuphuphume kuKristu Yesu ngenxa yam ngokubakho kwam kwakhona kunye nani.
27  Ngoko ke, ukuziphatha kwenu makube kokuzifaneleyo iindaba ezilungileyo ezingoKRISTU, ukuze, enoba ndizile ukuza kunibona okanye andizanga, ndive ngokuphathelele nina, ukuba nimi niqinile moyeni mnye, nizama kunye ngamphefumlo mnye ngenxa yokholo kwiindaba ezilungileyo,
28  yaye ningothuswa ngabo bamelene nani. Oku kububungqina bentshabalalo kubo, kodwa obosindiso kuni; yaye nguThixo omisele ukuba kube njalo,
29  ngenxa yokuba nina nanikwa ilungelo ngenxa kaKristu, kungekuphela nje lokuba nikholwe kuye, kodwa nelokuba nibandezeleke ngenxa yakhe.
30  Kuba nani nikumzabalazo ofanayo nalowo niwubonileyo kum nanjengoko nisiva ukuba ndikuwo.
2  Ukuba, ngoko, kukho ukhuthazo kuKristu, ukuba kukho intuthuzelo yothando, ukuba kukho ukwabelana komoya, ukuba kukho umsa nemfesane,
2  luzaliseni uvuyo lwam ngokuthi nibe nengqondo efanayo yaye nibe nothando olufanayo, nibandakanywe ndawonye emphefumlweni, ninengcamango enye engqondweni,
3  ningenzi nanye into ngokusukuzana okanye ngokuzigwagwisa, kodwa ngokuthobeka kwengqondo, nibagqala abanye njengabongamileyo kunani,
4  ninyamekela, kungekuphela nje izilangazelelo zobuqu, kodwa kwanezilangazelelo zabanye.
5  Hlalani ninesi simo sengqondo wayenaso noKristu Yesu,
6  owathi, nangona wayekubume bukaThixo, akacinga ngokurhwaphiliza, ukuze azenze alingane noThixo.
7  Hayi khona, kodwa waziqongqotha waza wathabatha ubume bekhoboka, wafana nabantu.
8  Ngaphezu koko, xa wayekwimo yomntu, wazithoba kwada kwasa ekufeni, ewe, ukufa kwisibonda sentuthumbo.
9  Ngenxa kanye yesi sizathu uThixo wamphakamisela kwisigxina esongamileyo waza ngobubele wamnika igama elingaphezu kwawo onke amanye amagama,
10  ukuze egameni likaYesu agobe onke amadolo abo basezulwini nawabo basemhlabeni nawabo baphantsi komhlaba,
11  zize zonke iilwimi zivume ekuhleni ukuba uYesu Kristu uyiNkosi nto leyo eluzuko kuThixo uYise.
12  Ngenxa yoko, zintanda, njengoko benisoloko nithobela, kungekuphela nje xa ndikho, kodwa kwanangakumbi xa ndingekho, hlalani nilufezekisa usindiso lwenu ngoloyiko nangokungcangcazela;
13  kuba uThixo nguye osebenzayo kuni ngaphakathi, aninike amandla okunqwenela nawokwenza, ngokokuthanda kwakhe.
14  Hlalani nisenza zonke izinto ngaphandle kokumbombozela nengxoxo,
15  ukuze nibe ngabangenakusoleka nabamsulwa, abantwana bakaThixo abangenasiphako phakathi kwesizukulwana esigwenxa nesijijekileyo, enikhanyayo phakathi kwaso njengezikhanyiso ehlabathini,
16  nihleli nibambelele ngokuqinileyo kwilizwi lobomi, ukuze ndibe nesizathu sokugcoba ngemini kaKristu, ngokuba ndingabalekelanga ilize okanye ndasebenza nzima ngokulilize.
17  Kwangokunjalo ke, nokuba ndinokugalelwa njengomnikelo othululwayo esibingelelweni nakwinkonzo kawonke-wonke oluthe ukholo lwanikhokelela kuyo, ndichulumancile yaye ndivuyisana nani nonke.
18  Ngokunjalo ke nani chulumancani nize nivuyisane nam.
19  Ke kaloku ndithembele eNkosini uYesu ukuba ndonithumela uTimoti kwakamsinya, ukuze ndichwayite emphefumlweni ndakuva iindava ezivela kuni.
20  Kuba andinamntu wumbi onokuninyamekela ngokwenene njengaye.
21  Kuba bonke abanye bafuna izilangazelelo zabo, kungekhona ezikaKristu Yesu.
22  Kodwa niyabazi ubungqina awabunikelayo ngaye siqu, bokuba waba likhoboka kunye nam ekuhambiseleni phambili iindaba ezilungileyo, kanye njengomntwana okunye noyise.
23  Nguye ke endinethemba lokunithumela yena kamsinya nje ndakuba ndibonile indlela izinto ezindihambela ngayo.
24  Eneneni, ndithembele eNkosini ukuba nam ngokwam ndiya kuza kwakamsinya.
25  Noko ke, ndikugqala kuyimfuneko ukunithumelela uEpafrodito, umzalwana wam nomsebénzi olidlelane nejoni elilidlelane, kodwa ongumthunywa wenu nesicaka seemfuno zam zobuqu,
26  ekubeni elangazelela ukunibona nonke kwaye edandathekile ngenxa yokuba nevayo ukuba wayegula.
27  Eneneni, wayegulela ukufa; kodwa uThixo waba nenceba kuye, enyanisweni, kungekuphela nje kuye, kodwa nakum, ukuze ndingabi buhlungu ngaphezu kokuba ndibuhlungu kakade.
28  Ngoko ke ndiza kumthumela ngokukhawuleza, ukuze nakumbona nibe nemihlali kwakhona ndize nam ndikhululeke ngakumbi entlungwini.
29  Ngoko ke mamkeleni ngovuyo ngokwaseNkosini; yaye hlalani nibaphatha ngembeko abantu abanjalo,
30  kuba ngenxa yomsebenzi weNkosi wajika ekufeni, ewubeka esichengeni umphefumlo wakhe, khon’ ukuze akwenzelele ngokupheleleyo ukungabikho kwenu apha ukuze ninikele inkonzo yobuqu kum.
3  Okokugqibela, bazalwana bam, qhubekani ninemihlali eNkosini. Ukunibhalela into efanayo akundikhathazi mna, kodwa kuyinkuselo kuni.
2  Zilumkeleni izinja, balumkeleni abenzi bobubi, balumkeleni abo basika inyama.
3  Kuba abolwaluko lokwenene sithi, thina banikela inkonzo engcwele ngomoya kaThixo nabaqhayisa ngoKristu Yesu yaye asinantembelo enyameni,
4  nakuba mna, ndinezizathu zokuba nentembelo nasenyameni, ngaphezu kwabo bonke. Ukuba kukho nawuphi na omnye umntu ocinga ukuba unezizathu zokuba nentembelo enyameni, mna ndinazo ngakumbi:
5  ndaluka ngomhla wesibhozo, ndiphuma kumnombo wentsapho yakwaSirayeli, kwisizwe sakwaBhenjamin, ndingumHebhere ozelwe kumaHebhere; ngokomthetho ndingumFarisi;
6  ngokwenzondelelo ndilitshutshisa ibandla; ngokobulungisa bomthetho ndazingqina ndingenakusoleka.
7  Kodwa izinto ebeziyinzuzo kum, ndazigqala ziyilahleko ngenxa kaKRISTU.
8  Ngako oko, ndikwazigqala zonke izinto ziyilahleko ngenxa yexabiso eligqwesileyo lolwazi olungoKristu Yesu iNkosi yam. Ngenxa yakhe ndiye ndalahlekelwa zizinto zonke yaye ndizigqala njengenkunkuma eninzi, ukuze ndimzuze uKristu
9  ndize ndifunyanwe ndimanyene naye, ndingenabulungisa bubobam, buphuma emthethweni, kodwa ndinobo bungokokholo kuKristu, bulungisa obo obuphuma kuThixo ngokholo,
10  khon’ ukuze ndimazi yena namandla ovuko lwakhe nokuze ndabelane naye kwiimbandezelo zakhe, ndizithobela ekufeni okunjengokwakhe,
11  ndinethemba lokufumana uvuko lokuqala lwabafileyo.
12  Asikuko nokuba sele ndilufumene okanye sele ndenziwe ndagqibelela, kodwa ndinosukelo lokuzuza oko nam ndizuzelwe kona nguKristu Yesu.
13  Bazalwana, andizigqali njengosele ekuzuzile; kodwa kukho into enye ngako: Ndiyazilibala izinto ezingasemva ndize ndolulele kwizinto ezingaphambili,
14  ndisukela umvuzo wobizo lwaphezulu lukaThixo ngoKristu Yesu.
15  Ngoko ke, sonke thina baqolileyo, masibe nesi simo sengqondo; yaye ukuba ninolunye utyekelo lwengqondo, uThixo uya kunityhilela esi simo sengqondo singasentla.
16  Noko ke, ngokwenqanaba esiye senza inkqubela ukusa kulo, masiqhubeke sihamba ngokulungeleleneyo kulo mzila mnye.
17  Yibani ngabaxelisa mna ngokumanyeneyo, bazalwana, nize nibanyamekele abo bahamba ngokuvumelana nomzekelo esinimisele wona.
18  Kuba baninzi, endandidla ngokubakhankanya ngokufuthi kodwa ngoku ndibakhankanya ndilila, abaziintshaba zesibonda sentuthumbo sikaKRISTU,
19  yaye isiphelo sabo yintshabalalo, uthixo wabo sisisu sabo, uzuko lwabo lukwihlazo labo, neengqondo zabo zikwizinto zasemhlabeni.
20  Thina ke, singabemi basemazulwini, apho silindele ngentumekelelo ukuba kuya kuvela khona umsindisi, iNkosi uYesu Kristu,
21  oya kuwumilisa ngokutsha umzimba wethu othotyiweyo ukuze uvisisaniswe nomzimba wakhe ozukileyo ngokokusebenza kwamandla anawo, kwanawokuthobela zonke izinto kuye.
