1  Ngonyaka wesibini kaDariyo ukumkani, ngenyanga yesithandathu, ngomhla wokuqala enyangeni, lafika ilizwi likaYehova ngoHagayi umprofeti lisiza kuZerubhabheli unyana kaShelatiyeli, irhuluneli yakwaYuda, nakuYoshuwa unyana kaYehotsadaki umbingeleli omkhulu, lisithi:
2  “Utsho uYehova wemikhosi ukuthi, ‘Ngokuphathelele esi sizwana, bathe: “Alikafiki ixesha, ixesha lendlu kaYehova, lokuba yakhiwe.”’”
3  Laqhubeka lifika ilizwi likaYehova ngoHagayi umprofeti, lisithi:
4  “Ngaba lixesha lokuba nina nihlale ezindlwini zenu ezifulelwe ngamaplanga, ngoxa le ndlu ichithakele?
5  Ngoku ke utsho uYehova wemikhosi ukuthi, ‘Bekani intliziyo yenu ezindleleni zenu.
6  Nihlwayele imbewu eninzi, kodwa ingeniso incinane. Kuyadliwa, kodwa akukho kwaneliseka. Kuyaselwa, kodwa akufikwa kwinqanaba lokuyotywa. Kwambathwa iimpahla, kodwa akukho nabani na ofudumalayo; yaye lowo uziqeshisayo uziqeshisa ngengxowa enemingxuma.’”
7  Utsho uYehova wemikhosi ukuthi, ‘Bekani intliziyo yenu ezindleleni zenu.’
8  “‘Nyukani niye entabeni, nize nizise imithi. Nakhe indlu, ukuze ndikholiswe yiyo ndize ndizukiswe,’ utsho uYehova.”
9  “‘Kwakulindelwe okuninzi, kodwa kwabakho okuncinane; yaye nikuzise endlwini, ndaza ndakuvuthela—ngenxa yasiphi isizathu?’ utsho uYehova wemikhosi. ‘Ngenxa yendlu yam echithakeleyo, ngoxa nibaleka, elowo ngenxa yendlu yakhe.
10  Ngoko ke ngenxa yenu amazulu akawukhuphanga umbethe wawo, waza nomhlaba awayikhupha imveliso yawo.
11  Ndaza ndaqhubeka ndibiza ukoma emhlabeni, nasezintabeni, nasekudleni okuziinkozo, nakwiwayini entsha, nakwioli, nakoko umhlaba ubuza kukuvelisa, nakumntu wasemhlabeni, nakwisilwanyana sasekhaya, nakuko konke ukubulaleka kwezandla.’”
12  Waza uZerubhabheli unyana kaShelatiyeli, noYoshuwa unyana kaYehotsadaki umbingeleli omkhulu, nabo bonke abaseleyo ebantwini baqalisa ukuliphulaphula ilizwi likaYehova uThixo wabo, namazwi kaHagayi umprofeti, njengoko uYehova uThixo wabo wayemthumele; baza abantu baqalisa ukoyika ngenxa kaYehova.
13  Kwaye uHagayi umthunywa kaYehova wahlabela mgama wathetha ebantwini ngokothumo lomthunywa ovela kuYehova, esithi: “‘Ndinani,’ utsho uYehova.”
14  Waza uYehova wawuvuselela umoya kaZerubhabheli unyana kaShelatiyeli, irhuluneli yakwaYuda, nomoya kaYoshuwa unyana kaYehotsadaki umbingeleli omkhulu, nomoya wabo bonke abaseleyo ebantwini; baza baqalisa ukungena nokwenza umsebenzi wendlu kaYehova wemikhosi uThixo wabo.
15  Kwakungomhla wamashumi amabini anesine wenyanga yesithandathu ngonyaka wesibini kaDariyo ukumkani.
2  Ngenyanga yesixhenxe, ngomhla wamashumi amabini ananye wenyanga leyo, kwafika ilizwi likaYehova ngoHagayi umprofeti, lisithi:
2  “Nceda, uthethe kuZerubhabheli unyana kaShelatiyeli, irhuluneli yakwaYuda, nakuYoshuwa unyana kaYehotsadaki umbingeleli omkhulu, nakwabo baseleyo ebantwini, uthi,
3  ‘Ngubani na okhoyo phakathi kwenu oseleyo owayibonayo le ndlu kuzuko lwayo lwangaphambili? Yaye niyibona injani ngoku nina? Ngaba, xa niyithelekisa noko, ayinto engento na emehlweni enu?’
4  “‘Yomelela ke ngoku, Zerubhabheli,’ utsho uYehova, ‘Womelele nawe, Yoshuwa nyana kaYehotsadaki umbingeleli omkhulu.’ “‘Nomelele, nani nonke bantu beli lizwe,’ utsho uYehova, ‘nize nisebenze.’ “‘Kuba ndinani,’ utsho uYehova wemikhosi.
5  ‘Khumbulani oko ndanqophisana ngako nani xa naphumayo eYiputa, naxa umoya wam wawumi phakathi kwenu. Musani ukoyika.’”
6  “Kuba utsho uYehova wemikhosi ukuthi, ‘Kukanye nje—lithutyana—ndiwanyikimise amazulu nomhlaba nolwandle nomhlaba owomileyo.’
7  “‘Yaye ndiya kuzinyikimisa zonke iintlanga, zize izinto ezinqwenelekayo zazo zonke iintlanga zingene; yaye ndiya kuyizalisa ngozuko le ndlu,’ utsho uYehova wemikhosi.
8  “‘Yeyam isilivere, negolide yeyam,’ utsho uYehova wemikhosi.
9  “‘Luya kuba lukhulu ngakumbi uzuko lwale ndlu yamva kunolo lweyangaphambili,’ utsho uYehova wemikhosi. “‘Yaye ndiya kunikela uxolo kule ndawo,’ utsho uYehova wemikhosi.”
10  Ngomhla wamashumi amabini anesine wenyanga yesithoba, ngonyaka wesibini kaDariyo, lafika ilizwi likaYehova kuHagayi umprofeti, lisithi:
11  “Utsho uYehova wemikhosi ukuthi, ‘Khanincede, nibuze ababingeleli umthetho, nithi:
12  “Ukuba indoda ithwele inyama engcwele embhinqweni wesambatho sayo, ize ichukumise ngombhinqo wayo isonka okanye isityu okanye iwayini okanye ioli okanye naluphi na uhlobo lokutya, ngaba luya kuba ngcwele?”’” Baza ababingeleli baphendula bathi: “Hayi!”
13  Waza uHagayi wahlabela mgama wathi: “Ukuba umntu ongahlambulukanga ngenxa yomphefumlo ofileyo uchukumisa nayiphi na kwezi zinto, ngaba iya kuba yengahlambulukanga?” Baphendula ke bona ababingeleli bathi: “Iya kuba yengahlambulukanga.”
14  Waza ke uHagayi waphendula wathi: “‘Sinjalo ke esi sizwana, yaye lunjalo ke olu hlanga phambi kwam,’ utsho uYehova wemikhosi, ‘unjalo ke wonke umsebenzi wezandla zabo, nayo nantoni na abayinikelayo apho. Ayihlambulukanga.’
15  “‘Khanincede, ke ngoku, nibeke intliziyo yenu koku ukususela kulo mhla kuse phambili, ngaphambi kokuba kubekwe ilitye phezu kwelitye etempileni kaYehova,
16  ukususela ekwenzekeni kwezo zinto—mntu uthile wafika kwimfumba yemilinganiselo engamashumi amabini, kwaye yangqineka ilishumi; mntu uthile weza kwifatyi yesixovulelo ukuze akhe imilinganiselo engamashumi amahlanu yomkhumbi wewayini, kwaye yangqineka ingamashumi amabini;
17  ndanibetha ngembalela nangesihumba nangesichotho, nawo wonke umsebenzi wezandla zenu, kwaye kwakungekho namnye wenu obuyela kum,’ utsho uYehova—
18  “‘Khanincede, nibeke intliziyo yenu koku ukususela namhlanje kuse phambili, ukususela kumhla wamashumi amabini anesine wenyanga yesithoba, ukususela kumhla isiseko setempile kaYehova esabekwa ngawo; bekani intliziyo yenu koku:
19  Ngaba sele ikho imbewu yokudla okuziinkozo esiseleni? Kwaye ngoku, umdiliya nomkhiwane nomthi werharnati nomthi womnquma—awukaxakathi, akunjalo? Ukususela kulo mhla ndiya kujizeka iintsikelelo.’”
20  Laza lafika okwesihlandlo sesibini ilizwi likaYehova kuHagayi ngomhla wamashumi amabini anesine wenyanga leyo, lisithi:
21  “Yithi kuZerubhabheli irhuluneli yakwaYuda, ‘Ndiyawanyikimisa amazulu nomhlaba.
22  Ngokuqinisekileyo ndiya kuyibhukuqa itrone yezikumkani ndize ndiwabhangise amandla ezikumkani zeentlanga; yaye ndiya kuzibhukuqa iinqwelo nabakhweli bazo, namahashe nabakhweli bawo baya kwehla ngokuqinisekileyo, ngamnye ngekrele lomzalwana wakhe.’”
23  “‘Ngaloo mini,’ utsho uYehova wemikhosi, ‘Ndiya kukuthabatha, Zerubhabheli nyana kaShelatiyeli, mkhonzi wam,’ utsho uYehova; ‘yaye ngokuqinisekileyo ndiya kukubeka ube njengomsesane wokutywina, ngenxa yokuba ungulowo ndimnyulileyo,’ utsho uYehova wemikhosi.”
