10  Ukusuka apho waya kwimida yelakwaYuda naphesheya kweYordan, yaye kwakhona izihlwele zabuthelana kuye, kwaye njengoko wayeqhele ukwenza waqhubeka ezifundisa kwakhona.
2  Bafika abaFarisi, baza bemvavanya, bambuza enoba kwakusemthethweni kusini na ngendoda ukuqhawula umtshato nomfazi.
3  Wabaphendula wathi: “Waniyalela ntoni uMoses?”
4  Bathi: “UMoses wakuvumela ukubhalwa kwesiqinisekiso sokumndulula nokuqhawula umtshato naye.”
5  Kodwa uYesu wathi kubo: “Ngenxa yobuntliziyo-lukhuni benu wanibhalela lo myalelo.
6  Noko ke, ukususela ekuqaleni kwendalo ‘Wabenza baba yindoda nebhinqa.
7  Ngenxa yoku indoda iya kumshiya uyise nonina,
8  yaye aba babini baya kuba nyama-nye’; ukuze bangabi saba babini, kodwa babe nyama-nye.
9  Ngoko ke oko uThixo akubophelele ngedyokhwe ndawonye makungahlukaniswa mntu.”
10  Xa besendlwini kwakhona abafundi bakhe bambuza ngokuphathelele oku.
11  Yaye wathi kubo: “Nabani na oqhawula umtshato nomfazi wakhe aze atshate nomnye uyakrexeza ngokunxamnye naye,
12  yaye ukuba umfazi, emva kokuqhawula umtshato nendoda yakhe, utshata nenye, uyakrexeza.”
13  Abantu bazisa kuye abantwana abaselula ukuze abachukumise; kodwa abafundi babakhalimela.
14  Akukubona oku uYesu wacaphuka waza wathi kubo: “Bayekeni abantwana abaselula beze kum; ningabaleli, kuba ubukumkani bukaThixo bobabo banjalo.
15  Inene ndithi kuni, Nabani na ongabamkeliyo ubukumkani bukaThixo njengomntwana oselula akasayi kuze angene kubo.”
16  Yaye wabawola aba bantwana waza wabasikelela, ebabeka izandla.
17  Yaye njengoko wayephuma ehamba, umntu othile wabaleka waza wawa ngamadolo phambi kwakhe yaye wambuza umbuzo esithi: “Mfundisi Olungileyo, ndenze ntoni na ukuze ndibudle ilifa ubomi obungunaphakade?”
18  UYesu wathi kuye: “Kutheni undibiza ngokuthi olungileyo? Akukho bani ulungileyo, ngaphandle komnye, uThixo.
19  Uyayazi imiyalelo, ‘Uze ungabulali, Uze ungakrexezi, Uze ungebi, Uze ungangqini ubuxoki, Uze ungaqhathi, Beka uyihlo nonyoko.’”
20  Lo mntu wathi kuye: “Mfundisi, zonke ezi zinto ndiye ndazigcina ukususela ebutsheni bam.”
21  UYesu wamjonga yaye waziva emthanda waza wathi kuye: “Kukho nto inye uyiphosayo: Hamba, uye kuthengisa izinto onazo, unike amahlwempu, yaye uya kuba nobuncwane ezulwini, uze ube ngumlandeli wam.”
22  Kodwa wathi khunubembe lelo lizwi waza wahamba ebuhlungu, kuba wayenezinto ezininzi.
23  Emva kokusingasinga uYesu wathi kubafundi bakhe: “Hayi indlela ekuya kuba nzima ngayo ngabo banemali ukungena ebukumkanini bukaThixo!”
24  Kodwa abafundi basuka bamangaliswa ngamazwi akhe. Kwakhona uYesu wasabela ngokuthi kubo: “Bantwana, hayi indlela ekunzima ngayo ukungena ebukumkanini bukaThixo!
25  Kulula ngakumbi ngenkamela ukuphumela kwintunja yenaliti kunokuba isityebi singene ebukumkanini bukaThixo.”
26  Bathi khamnqa kwanangakumbi yaye bathi kuye: “Ngubani na ke onokusindiswa?”
27  Ekhangele ngqo kubo uYesu wathi: “Kubantu akunakwenzeka, kodwa akunjalo kuThixo, kuba zonke izinto zinokwenzeka kuThixo.”
28  Waza uPetros wathi kuye: “Khangela! Sishiye zonke izinto sakulandela.”
29  UYesu wathi: “Inene ndithi kuni, Akukho bani ushiye indlu okanye abantakwabo okanye oodade wabo okanye unina okanye uyise okanye abantwana okanye amasimi ngenxa yam nangenxa yeendaba ezilungileyo
30  ongayi kufumana ngokuphindwe kalikhulu ngoku kwesi sihlandlo sexesha, izindlu nabantakwabo noodade wabo noonina nabantwana namasimi, kunye neentshutshiso, nakwinkqubo yezinto ezayo ubomi obungunaphakade.
31  Noko ke, abaninzi abangabokuqala baya kuba ngabokugqibela, baze abokugqibela babe ngabokuqala.”
32  Ke kaloku babenyuka ngendlela besiya eYerusalem, yaye uYesu wayehamba phambi kwabo, kwaye bathi manga; kodwa bamlandela besoyika. Kwakhona wathabathela bucala abalishumi elinesibini waza waqala ukubaxelela ezi zinto zazimiselwe ukumhlela:
33  “Niyabona, siyenyuka siya eYerusalem, yaye uNyana womntu uya kunikelwa kubabingeleli abaziintloko nakubabhali, bamgwebele isohlwayo sokufa baze bamnikele kubantu beentlanga,
34  yaye baya kuhlekisa ngaye, bamtshicele, bamtyakatye baze bambulale, kodwa kwiintsuku ezintathu kamva uya kuvuka.”
35  UYakobi noYohane, oonyana ababini bakaZebhedi, baya kuye baza bathi kuye: “Mfundisi, sifuna ukuba usenzele nakuphi na esikucelayo kuwe.”
36  Wathi kubo: “Nifuna ndinenzele ntoni na?”
37  Bathi kuye: “Sinike ukuba sihlale, omnye ngasekunene kwakho nomnye ngasekhohlo kwakho, ebuqaqawulini bakho.”
38  Kodwa uYesu wathi kubo: “Anikwazi oko nikucelayo. Niyakwazi na ukusela indebe endiyiselayo, okanye ukubhaptizwa ngobhaptizo endibhaptizwa ngalo?”
39  Bathi kuye: “Siyakwazi.” Ngako oko uYesu wathi kubo: “Indebe endiyiselayo niya kuyisela, nobhaptizo endibhaptizwa ngalo niya kubhaptizwa ngalo.
40  Noko ke, kona ukuhlala ngasekunene kwam okanye ngasekhohlo kwam asikokwam ukunikisa ngako, kodwa kokwabo kulungiselelwe bona.”
41  Ngoko, bakukuva oku abanye abalishumi, bakucaphukela oko kwenziwa nguYakobi noYohane.
42  Kodwa uYesu, emva kokubabizela kuye, wathi kubo: “Niyazi ukuba abo babonakala belawula iintlanga baba ziinkosi phezu kwazo nabo bakhulu kuzo basebenzisa igunya phezu kwazo.
43  Makungabi njalo phakathi kwenu; kodwa nabani na ofuna ukuba mkhulu phakathi kwenu makabe ngumlungiseleli wenu,
44  yaye nabani na ofuna ukuba ngowokuqala phakathi kwenu makabe likhoboka lenu nonke.
45  Kuba kwanoNyana womntu weza, kungekhona ukuze alungiselelwe, kodwa ukuze alungiselele nokuze anikele ngomphefumlo wakhe ube yintlawulelo ngenxa yabaninzi.”
46  Yaye bafika eYeriko. Kodwa njengoko yena nabafundi bakhe nesihlwele esikhulu babephuma eYeriko, uBhartimeyu (unyana kaTimeyu), umngqibi oyimfama, wayehleli ecaleni kwendlela.
47  Wathi akuva ukuba yayinguYesu umNazarete, wakhwaza wathi: “Yesu, Nyana kaDavide, yiba nenceba kum!”
48  Ngako oko abaninzi bamxelela kabukhali ukuba athi cwaka; kodwa waqhubeka ekhwaza kakhulu ngakumbi esithi: “Nyana kaDavide, yiba nenceba kum!”
49  Ngoko uYesu wema waza wathi: “Mbizeni.” Yaye bambiza umntu oyimfama, besithi kuye: “Yomelela, sukuma, uyakubiza.”
50  Esithi xibilili isambatho sakhe sangaphezulu, waxhuma wema ngeenyawo waza waya kuYesu.
51  Yaye ekumphenduleni uYesu wathi: “Ufuna ukuba ndikwenzele ntoni na?” Umntu oyimfama wathi kuye: “Rabhoni, ndenze ndiphinde ndibone.”
52  Yaye uYesu wathi kuye: “Hamba, ukholo lwakho lukuphilisile.” Ngoko nangoko wabuya wabona, waza wamlandela.
4  Wandula ke kwakhona waqala ukufundisa ngaselwandle. Yaye isihlwele esikhulu kakhulu sahlanganisana kufuphi naye, kangangokuba wakhwela isikhephe waza wahlala elwandle, kodwa sonke isihlwele esasingaselwandle sasiselunxwemeni.
2  Ngoko wasifundisa izinto ezininzi ngemizekeliso nokuthi kuso ekufundiseni kwakhe:
3  “Phulaphulani. Khangelani! Umhlwayeli waphuma waya kuhlwayela.
4  Yaye njengoko wayehlwayela, yimbi imbewu yawela ecaleni kwendlela, zeza iintaka zayidla zayigqiba.
5  Enye imbewu yawela kwindawo elulwalwa apho, kambe ke, ingazange ibe nomhlaba omninzi, yaye ngoko nangoko yantshula ngenxa yokungabi nabunzulu bamhlaba.
6  Kodwa lakuphuma ilanga, yagqatswa, yaye ngenxa yokungabi nangcambu yabuna.
7  Enye imbewu yawela phakathi kwameva, akhula ameva aza ayiminxa, yaza ayavelisa siqhamo.
8  Kodwa enye yawela kumhlaba omhle, yakhula, yanda, yavelisa isiqhamo, yathwala ngokuphindwe kangangamashumi amathathu, namashumi amathandathu nekhulu.”
9  Ngoko wongezelela eli lizwi: “Lowo uneendlebe zokuphulaphula makaphulaphule.”
10  Akuba eyedwa, abo babemjikelezile kunye nabalishumi elinesibini bambuza ngemizekeliso leyo.
11  Waqhubeka wathi kubo: “Nina niyinikiwe imfihlelo engcwele yobukumkani bukaThixo, kodwa kwabo bangaphandle zonke izinto zibakho ngemizekeliso,
12  ukuze, nakuba bekhangele, bakhangele ukanti bangaboni, yaye, nangona besiva, beve ukanti bangaqondi, nokuze bangaze babuye, baxolelwe.”
13  Ngokubhekele phaya, wathi kubo: “Aniwazi lo mzekeliso, yaye ngoko niya kuyiqonda njani yonke eminye imizekeliso?
14  “Umhlwayeli uhlwayela ilizwi.
15  Le, ngoko, ngabo basecaleni kwendlela apho ilizwi lihlwayelwa khona; kodwa kamsinya nje bakuba belivile uSathana uyafika aze alithabathe ilizwi elalihlwayelwe kubo.
16  Yaye ngokunjalo le ngabo baye bahlwayelwa kwiindawo ezilulwalwa: kamsinya nje bakuba belivile ilizwi, balamkela ngovuyo.
17  Kanti abanangcambu kubo ngokwabo, kodwa bayaqhubeka okwexeshana; bandule ke kamsinya nje kwakuvela imbandezelo okanye intshutshiso ngenxa yelizwi, bakhubeke.
18  Ukanti kukho nenye ehlwayelwa phakathi kwameva; le ngabo baye baliva ilizwi,
19  kodwa amaxhala ale nkqubo yezinto namandla akhohlisayo obutyebi neminqweno yezinye izinto iyangenela ize iliminxe ilizwi, yaye alibi nasiqhamo.
20  Ekugqibeleni, leyo ihlwayelwe kumhlaba omhle ngabo baphulaphula ilizwi baze balamkele kakuhle yaye bathwale isiqhamo ngokuphindwe kangangamashumi amathathu namashumi amathandathu nekhulu.”
21  Yaye waqhubeka wathi kubo: “Isibane asiziswa ukuze sibekwe phantsi kwengobozi yokulinganisa okanye phantsi komandlalo, andibi kunjalo? Siziswa ukuze sibekwe phezu kwesiphatho sezibane, akunjalo?
22  Kuba akukho nto ifihlakeleyo ngaphandle kokuba kungenjongo yokuba ibhencwe; akukho nto ifihlwe ngenyameko ngaphandle kokuba kungenjongo yokuba iziswe ekuhleni.
23  Nabani na oneendlebe zokuphulaphula, makaphulaphule.”
24  Ngokubhekele phaya wathi kubo: “Nikelani ingqalelo koko nikuvayo. Umlinganiselo enilinganisela ngawo, niya kulinganiselwa kwangawo nani, ewe, kuya kongezwa okungakumbi kuni.
25  Kuba lowo unako uya kunikwa okungakumbi; kodwa lowo ungenako, kwanoko anako kuya kuthatyathwa kuye.”
26  Ngoko waqhubeka wathi: “Ubukumkani bukaThixo bunjengaxa umntu ephosa imbewu emhlabeni,
27  aze alale ebusuku avuke emini, ihlume imbewu ize ikhule ibe nde, engayazi indlela okwenzeka ngayo.
28  Kuba umhlaba uvelisa isiqhamo ngokwawo, kuqala iba likhaba, kwandule ke kube yimpontshane, ekugqibeleni kuzale ukudla okuziinkozo kwisikhwebu.
29  Kodwa kamsinya nje sakuba isiqhamo sikuvumela oko, ufaka irhengqa, ngenxa yokuba ixesha lokuvuna lifikile.”
30  Waqhubeka wathi: “Singabufanisa nantoni na ubukumkani bukaThixo, okanye siya kubuchaza ngomzekeliso othini?
31  Bunjengokhozo lwemostade, olulolona luncinane kunazo zonke iimbewu ezikhoyo emhlabeni ngexesha lokuhlwayelwa kwalo emhlabeni—
32  kodwa xa sele luhlwayelwe, luyakhula luze lube lukhulu ngakumbi kunayo yonke eminye imifuno yaye luvelisa amasebe amakhulu, kangangokuba iintaka zezulu ziyakwazi ukufumana indawo yokuhlala phantsi komthunzi walo.”
33  Ngoko wayelithetha ngemizekeliso emininzi elolo hlobo ilizwi kubo, kangangoko babekwazi ukuphulaphula.
34  Eneneni, wayengathethi kubo ngaphandle kwangomzekeliso, kodwa ngasese kubafundi bakhe wayecacisa zonke izinto.
35  Yaye ngaloo mini, kwakuhlwa, wathi kubo: “Masiwelele kolunye unxweme.”
36  Ngoko, emva kokuba besindulule isihlwele, bamthabatha ngesikhephe, kanye njengoko wayekuso, yaye kwakukho nezinye izikhephe kunye naye.
37  Kwaqhambuka isaqhwithi somoya omkhulu, yaye amaza ayentlaleka esikhepheni, kangangokuba isikhephe saphantse sazala ngamanzi.
38  Kodwa wayesemva, elele phezu komqamelo. Ngoko bamvusa baza bathi kuye: “Mfundisi, akukhathali na siza kutshabalala nje?”
39  Ngako oko wavuka wawukhalimela umoya waza wathi kulwandle: “Yithi tu! Uzole!” Wadamba umoya, kwabakho ukuzola okukhulu.
40  Ngoko wathi kubo: “Kutheni ninedyudyu nje? Anikabi nalukholo na?”
41  Kodwa baziva benoloyiko olungaqhelekanga, yaye babesithi omnye komnye: “Ngubani ngokwenene lo, le nto ade athotyelwe ngumoya nalulwandle?”
11  Ke kaloku bakusondela eYerusalem, eBhethefage naseBhethani kwiNtaba yemiNquma, wathumela ababini kubafundi bakhe
2  waza wabaxelela oku: “Yiyani kwidolophana ephambi kwenu, kwaye kamsinya nje nakungena kuyo niya kufumana inkonyana le-esile libotshelelwe, ekungazange kukhwele mntu kulo; likhululeni nilizise.
3  Yaye ukuba nabani na uthi kuni, ‘Kutheni nisenza oku?’ yithini, ‘Liyafuneka eNkosini, yaye iza kulindulula kwaoko libuyele apha.’”
4  Ngoko baya balifumana inkonyana le-esile libotshelelwe emnyango, ngaphandle kwisitrato esisecaleni, baza balikhulula.
5  Kodwa bambi babo babemi apho bathi kubo: “Nenzani nikhulula inkonyana le-esile nje?”
6  Batsho kubo aba kanye njengoko uYesu wayetshilo; yaye babayeka bahamba.
7  Balizisa inkonyana le-esile kuYesu, baza babeka izambatho zabo zangaphezulu phezu kwalo, wahlala phezu kwalo.
8  Abaninzi bandlala izambatho zabo zangaphezulu endleleni, kodwa abanye bagawula amahlamvu emasimini.
9  Abo babehamba phambili nabo babesiza ngasemva babemana bedanduluka besithi: “Sindisa, siyathandaza! Usikelelwe lowo uza egameni likaYehova!
10  Busikelelwe ubukumkani obuzayo bukabawo wethu uDavide! Siyathandaza, sindisa kwiindawo eziphakamileyo phezulu!”
11  Kwaye wangena eYerusalem, etempileni; waza wasingasinga zonke izinto, yaye, njengoko ilixa lalisele lihambile, waphuma waya eBhethani nabalishumi elinesibini.
12  Ngemini elandelayo, bakuba bephumile eBhethani, walamba.
13  Yaye wabona mgama umkhiwane owawunamagqabi, waya ukuze abone enoba mhlawumbi wayeya kufumana okuthile kusini na kuwo. Kodwa, akufika kuwo, akazange afumane nto ngaphandle kwamagqabi, kuba yayingeloxesha lamakhiwane.
14  Ngoko wathi kuwo: “Makungabikho nabani na udla isiqhamo kuwe kwakhona ngonaphakade.” Yaye abafundi bakhe babephulaphule.
15  Bafika eYerusalem. Apho wangena etempileni waza waqala ukubaphosa ngaphandle abo babethengisa nababethenga etempileni, kwaye wazibhukuqa iitafile zabatshintshi bemali nezihlalo ezide zabo babethengisa amahobe;
16  yaye wayengavumeli nabani na athwale impahla adlule phakathi etempileni,
17  kodwa wayefundisa esithi: “Akubhalwanga na kwathiwa, ‘Indlu yam iya kubizwa ngokuba yindlu yomthandazo yazo zonke iintlanga’? Kodwa niyenze umqolomba wabaphangi.”
18  Yaye ababingeleli abaziintloko nababhali bakuva oko, baza bafuna indlela yokumtshabalalisa; ngokuba babemoyika, kuba sonke isihlwele sasithe khamnqa yimfundiso yakhe.
19  Xa imini sele ihambile, babephuma esixekweni.
20  Kodwa ekudluleni kwabo ngonyezi, bawubona umkhiwane sele ubunile ukususela ezingcanjini.
21  Ngoko uPetros, ewukhumbula, wathi kuye: “Rabhi, khangela! umkhiwane owuqalekisileyo ubunile.”
22  Ekuphenduleni uYesu wathi kubo: “Yibani nokholo kuThixo.
23  Inene ndithi kuni nabani na othi kule ntaba, ‘Funquka uze uphoseke elwandle,’ yaye engathandabuzi entliziyweni yakhe kodwa enokholo lokuba oko akutshoyo kuza kwenzeka, kuya kuba njalo kanye.
24  Kungenxa yoko le nto ndinixelelayo ukuba, Zonke izinto enizithandazelayo nizicele yibani nokholo lokuba sele nizamkele ngokoqobo, yaye niya kuba nazo.
25  Xa nimile nithandaza, xolelani nakuphi na eninako nxamnye naye nabani na; ukuze noYihlo osemazulwini anixolele izigqitho zenu.”
26  ——
27  Yaye beza kwakhona eYerusalem. Kwaye njengoko wayehamba etempileni, kweza kuye ababingeleli abaziintloko nababhali namadoda amakhulu
28  baza bathi kuye: “Uzenza ngagunya liphi na ezi zinto? okanye ngubani okunike eli gunya lokwenza ezi zinto?”
29  UYesu wathi kubo: “Ndiza kunibuza umbuzo omnye. Ze nindiphendule, yaye nam ndiza kunixelela ukuba ndizenza ngaliphi igunya ezi zinto.
30  Ubhaptizo lukaYohane lwaluvela ezulwini na okanye lwaluvela ebantwini? Ndiphenduleni.”
31  Ngoko baqiqa ngelithi: “Ukuba sithi, ‘Lwaluvela ezulwini,’ uya kuthi, ‘Bekutheni, ke ngoko, ukuze ningamkholelwa?’
32  Kodwa singanabo na ubuganga bokuthi, ‘Lwaluvela ebantwini’?”—Babesoyika isihlwele, kuba bonke aba babebambe ukuthi uYohane wayengumprofeti ngokwenene.
33  Ngoko, bamphendula uYesu bathi: “Asazi.” Waza uYesu wathi kubo: “Nam andinixeleli ukuba ndizenza ngagunya liphi na ezi zinto.”
8  Ngaloo mihla, xa kwakukho isihlwele esikhulu kwakhona yaye singenanto yakudla, wabiza abafundi waza wathi kubo:
2  “Ndiyasisizela isihlwele, ngenxa yokuba sele iziintsuku ezintathu sihleli kufuphi nam yaye asinanto yakudla;
3  kwaye ukuba ndiyasindulula sigoduke singatyanga, siya kutyhafa endleleni. Eneneni, abathile kuso basuka kude.”
4  Kodwa abafundi bakhe bamphendula besithi: “Ziya kuvela phi na apha kwindawo ekwanti izonka ezinokwanela aba bantu?”
5  Waza wababuza wathi: “Zingaphi izonka eninazo?” Bathi: “Zisixhenxe.”
6  Wayalela isihlwele ukuba singqendeve emhlabeni, yaye wathabatha izonka ezisixhenxe, wabulela, waziqhekeza, waza wazinika abafundi bakhe ukuba bazidlulise, yaye bazidlulisela esihlweleni.
7  Babekwanazo neentlanzana ezimbalwa; yaye, akuba ezisikelele, wathi nazo mabazidlulise.
8  Ngako oko badla banela, kwaza kwakuqokelelwa amaqhekeza aseleyo, azalisa iingobozi zomphako ezisixhenxe.
9  Kanti kwakukho malunga namawaka amane abantu. Ekugqibeleni wabandulula.
10  Yaye ngoko nangoko wakhwela isikhephe kunye nabafundi bakhe waya kwimimandla yaseDalmanutha.
11  Kwaphuma abaFarisi baza baphikisana naye, befuna kuye umqondiso ovela ezulwini, ukuze bamvavanye.
12  Ngoko wagcuma ngokunzulu ngomoya wakhe, waza wathi: “Kutheni esi sizukulwana sifuna umqondiso? Inene ndithi, Akukho mqondiso siya kuwunikwa esi sizukulwana.”
13  Ngako oko wabashiya, wakhwela kwakhona, waza waya kunxweme olungaphesheya.
14  Balibala ukuthabatha izonka, yaye ngaphandle kwesonka esinye babengenanto esikhepheni.
15  Yaye wabayalela ngokucace gca esithi: “Amehlo enu mawahlale evulekile, lilumkeleni igwele labaFarisi negwele likaHerode.”
16  Ngoko baxoxisana ngesibakala sokuba babengenazonka.
17  Ephawula oku, wathi kubo: “Kutheni nixoxisana ngokungabi nazonka? Anikaqondi nize nifumane intsingiselo? Nineentliziyo ezibuthuntu ekuqondeni?
18  ‘Nakuba ninamehlo, aniboni na; yaye nakuba nineendlebe, aniva na?’ Kwaye anikhumbuli na,
19  xa ndaqhekezela amawaka amahlanu abantu izonka ezihlanu, zingaphi iingobozi ezazizele ngamaqhekeza enazithabathayo?” Bathi kuye: “Zazilishumi elinesibini.”
20  “Xa ndaqhekezela amawaka amane abantu ezisixhenxe, zingaphi iingobozi zomphako ezizele ngamaqhekeza enazithabathayo?” Yaye bathi kuye: “Zazisixhenxe.”
21  Ngako oko wathi kubo: “Anikayifumani na intsingiselo?”
22  Bemisa eBhethesayida. Apho abantu bamzisela umntu oyimfama, baza bambongoza ukuba amchukumise.
23  Yaye wamthabatha umntu oyimfama ngesandla, wamsa ngaphandle kwedolophana, waza, akuba etshicele emehlweni akhe, wambeka izandla wambuza wathi: “Ngaba kukho nantoni na oyibonayo?”
24  Umntu lowo wakhangela phezulu waza wathi: “Ndibona abantu, kuba ndibona, okungathi yimithi kodwa kuyahambahamba.”
25  Wandula ke wabeka izandla zakhe kwakhona emehlweni omntu lowo, waza umntu wabona ngokucacileyo, waphiliswa, wabona yonk’ into kakuhle.
26  Ngoko wamndulula ukuba agoduke, esithi: “Kodwa uze ungangeni kwidolophana.”
27  UYesu nabafundi bakhe bemka baya kwiidolophana zaseKesareya Filipi, yaye endleleni wababuza abafundi bakhe, esithi kubo: “Abantu bathi ndingubani na?”
28  Bathi kuye: “UnguYohane umBhaptizi, yaye abanye bathi, unguEliya, ukanti abanye bathi, Ungomnye wabaprofeti.”
29  Yaye wawubuza kubo umbuzo othi: “Ke nina nithi ndingubani na?” Ekuphenduleni uPetros wathi kuye: “UnguKRISTU.”
30  Ngako oko wabayala ngokungqongqo ukuba bangaxeleli nabani na ngaye.
31  Waqala ukubafundisa ukuba uNyana womntu umele eve iimbandezelo ezininzi aze agatywe ngamadoda amakhulu nababingeleli abaziintloko nababhali, abulawe, aze avuke kwiintsuku ezintathu kamva.
32  Wakuthetha ngokuphandle oku. Kodwa uPetros wamthabathela bucala waza wamkhalimela.
33  Wajika, wakhangela kubafundi bakhe waza wakhalimela uPetros, wathi: “Suka uye emva kwam, Sathana, ngenxa yokuba ucinga, kungekhona iingcamango zikaThixo, kodwa ezabantu.”
34  Wabizela isihlwele kuye kunye nabafundi bakhe waza wathi kubo: “Ukuba nabani na ufuna ukundilandela, makazincame, athabathe isibonda sakhe sentuthumbo aze aqhubeke endilandela.
35  Kuba nabani na ofuna ukuwusindisa umphefumlo wakhe uya kulahlekelwa nguwo; kodwa nabani na olahlekelwa ngumphefumlo wakhe ngenxa yam neendaba ezilungileyo uya kuwusindisa.
36  Ngokwenene, kunayiphi na ingenelo ngomntu ukuzuza ihlabathi liphela aze aphulukane nomphefumlo wakhe?
37  Eneneni, anganikela ngantoni na umntu esikhundleni somphefumlo wakhe?
38  Kuba nabani na oba neentloni ngam nangamazwi am kwesi sizukulwana sikrexezayo nesinesono, noNyana womntu uya kuba neentloni ngaye xa efika esebuqaqawulini bukaYise kunye neengelosi ezingcwele.”
16  Ngoko ukudlula kwesabatha, uMariya Magadala, noMariya unina kaYakobi, noSalome bathenga iziqholo ukuze bamthambise.
2  Yaye ekuseni kakhulu ngosuku lokuqala lweveki beza kwingcwaba lenkumbulo, lakuba ilanga liphumile.
3  Kwaye babesithi omnye komnye: “Ngubani na oya kusiqengqela ilitye lisuke kumnyango wengcwaba lenkumbulo?”
4  Kodwa bakukhangela, babona ukuba ilitye laliqengqiwe lesuka, nangona lalilikhulu kakhulu.
5  Xa bangenayo kwingcwaba lenkumbulo, babona umfana ehleli kwicala langasekunene ambethe umwunduzo omhlophe, yaye baqhiphuka umbilini.
6  Wathi kubo: “Musani ukuqhiphuka umbilini. Nifuna uYesu umNazarete, obebethelelwe. Uvusiwe, akakho apha. Khangelani! Indawo abebembeke kuyo.
7  Kodwa hambani, niye kuxelela abafundi bakhe noPetros ukuthi, ‘Uhamba phambi kwenu ukuya eGalili; niya kumbona apho, kanye njengoko wayenixelele.’”
8  Ngoko ekuphumeni kwabo basaba kwingcwaba lenkumbulo, kuba babengcangcazela yaye besoyika kakhulu. Abazange baxelele bani nantoni na, kuba babesoyika. UMQUKUMBELO OMFUTSHANE Imibhalo-ngqangi neenguqulelo ezithile zamva zinomqukumbelo omfutshane emva koMarko 16:8, ngokulandelayo: Kodwa zonke izinto ezaziyalelwe bazibalisa ngokufutshane kwabo babejikeleze uPetros. Ngokubhekele phaya, emva kwezi zinto, uYesu ngokwakhe wathumela ngabo ukusuka empuma ukusa entshona isibhengezo esingcwele nesingenakonakala sosindiso olungunaphakade.
9  Emva kokuba evukile ekuseni ngosuku lokuqala lweveki wabonakala okokuqala kuMariya Magadala, awayekhuphe kuye iidemon ezisixhenxe.
10  Wahamba waya kuxela kwabo babenaye, njengoko babezilile yaye belila.
11  Kodwa bona, bakuva ukuba ubuyele ebomini yaye ukhe wabonwa nguye, abazange bakholwe.
12  Ngaphezu koko, emva kwezi zinto wabonakala ngolunye uhlobo kwababini babo ababehamba kunye, njengoko babesiya emaphandleni;
13  yaye babuya baza baxela kwabanye. Nabo abazange babakholelwe.
14  Kodwa kamva wabonakala kwabalishumi elinanye ngokwabo njengoko babengqendeve etafileni, kwaye wakungcikiva ukuswela kwabo ukholo nobuntliziyo-lukhuni babo, ngenxa yokuba abazange babakholelwe abo babembonile evusiwe ekufeni.
15  Yaye wathi kubo: “Yiyani ehlabathini lonke nize nishumayele iindaba ezilungileyo kuyo yonke indalo.
16  Lowo ukholwayo aze abhaptizwe uya kusindiswa, kodwa lowo ungakholwayo uya kugwetyelwa isohlwayo.
17  Ngapha koko, le miqondiso iya kubapheleka abo bakholwayo: Ngokusebenzisa igama lam baya kukhupha iidemon, baya kuthetha ngeelwimi,
18  ngezandla zabo baya kuphatha iinyoka, yaye ukuba basela nantoni na ebulalayo ayiyi kubenzakalisa konke konke. Baya kubabeka izandla abantu abagulayo, baphile.”
19  Ke, ngoko, iNkosi uYesu, emva kokuba ithethe nabo, yathatyathelwa ezulwini yaza yahlala ngasekunene kukaThixo.
20  Ngako oko, bona baphuma baya kushumayela kuyo yonk’ indawo, ngoxa iNkosi yayisebenza kunye nabo yaye isixhasa isigidimi ngemiqondiso esiphelekayo.
9  Ngapha koko, wahlabela mgama wathi kubo: “Inene ndithi kuni, Kukho abathile kwabo bemi apha abangayi kungcamla kufa konke konke de kuqala babubone ubukumkani bukaThixo sele bufikile busemandleni.”
2  Ngako oko kwiintsuku ezintandathu kamva uYesu wathabatha uPetros noYakobi noYohane, waza wabanyusa intaba ephakamileyo bebodwa. Yaye wenziwa kumila kumbi phambi kwabo,
3  nezambatho zakhe zangaphezulu zabengezela, zamhlophe qhwa kunokuba nawuphi na umcoci wempahla emhlabeni ebenokuzenza mhlophe.
4  Kanjalo, kwabonakala kubo uEliya noMoses, bencokola noYesu.
5  Waza uPetros wathi kuYesu: “Rabhi, kuhle ngathi ukuba sibe lapha, ngoko masimise iintente ezintathu, enye ibe yeyakho, enye ibe yekaMoses ize enye ibe yekaEliya.”
6  Enyanisweni, wayengazi ukuba makasabele njani, kuba babesoyika gqitha.
7  Yaye kwayileka ilifu, labasibekela, kwaza kwaphuma ilizwi efini lisithi: “Lo nguNyana wam, oyintanda; mphulaphuleni yena.”
8  Noko ke, ngequbuliso, basingasinga baza ababona mntu wumbi, ngaphandle kukaYesu.
9  Njengoko babesihla entabeni, wabayalela ngokucace gca ukuba bangakubaliseli nabani na oko bakubonileyo, kude kube semva kokuba uNyana womntu evukile kwabafileyo.
10  Yaye balithabathela entliziyweni eli lizwi, kodwa baxubusha okuthethwa koku kuvuka kwabafileyo.
11  Yaye bambuza, besithi: “Kutheni ababhali besithi uEliya umele afike kuqala?”
12  Wathi kubo: “UEliya ufika kuqala, abuyisele zonke izinto; kodwa kwenzeka njani ukuba kubhalwe ngokuphathelele uNyana womntu ukuba umele eve iimbandezelo ezininzi aze aphathwe njengongabalelwa ntweni?
13  Kodwa ndithi kuni, uEliya, enyanisweni, ufikile, yaye benza kuye izinto ezininzi kangangoko babefuna, kanye njengoko kubhaliwe ngaye.”
14  Bakufika kwabanye abafundi, baphawula isihlwele esikhulu singakubo yaye ababhali bephikisana kunye nabo.
15  Kodwa kamsinya nje sakuba sonke isihlwele simbonile saqhiphuka umbilini, sabaleka saya kuye, sambulisa.
16  Yaye wababuza esithi: “Niphikisana ngantoni kunye nabo?”
17  Omnye wesihlwele wamphendula wathi: “Mfundisi, ndizise unyana wam kuwe ngenxa yokuba unomoya ongathethiyo;
18  yaye naphi na apho umbamba khona umntlala emhlabeni, kwaye ulephuza amagwebu, atshixize amazinyo aze aphelelwe ngamandla. Ndixelele abafundi bakho ukuba bawukhuphe, kodwa abakwazanga.”
19  Wasabela ngokuthi kubo: “Owu sizukulwanandini singenalukholo, koda kube nini na ndinani? Koda kube nini na ndininyamezele? Mziseni kum.”
20  Ngoko bamzisa kuye. Kodwa wathi umoya wakumbona wamxhuzulisa umntwana lowo, yaye emva kokuwela emhlabeni waqika-qikeka, elephuza amagwebu.
21  Yaye wabuza kuyise esithi: “Kudala kangakanani oku kusenzeka kuye?” Wathi: “Ukususela ebuntwaneni;
22  yaye amaxesha amaninzi ubumphosa emlilweni nasemanzini ukuze umtshabalalise. Kodwa ukuba unako ukwenza nantoni na, yiba nosizi ngathi uze usincede.”
23  UYesu wathi kuye: “Loo mazwi, ‘Ukuba unako’! Kaloku, zonke izinto zinako ukwenzeka kubani ukuba ubani unokholo.”
24  Ngoko nangoko edanduluka, uyise womntwana oselula wathi: “Ndinalo ukholo! Ndincede apho kufuneka khona ukholo kum!”
25  UYesu, ephawula ke ukuba isihlwele sasibalekela kubo sonke, wawukhalimela umoya ongahlambulukanga, esithi kuwo: “Moyandini ungathethiyo nosisithulu, ndiyakuyalela, phuma kuye uze ungaphindi ungene kuye.”
26  Emva kokudanduluka nokuxhuzu-xhuzula kaninzi waphuma; yaye waba njengofileyo, kangangokuba abaninzi kubo babesithi: “Ufile!”
27  Kodwa uYesu wambamba ngesandla, wamphakamisa, waza wavuka.
28  Ngoko emva kokuba engene endlwini abafundi bakhe bambuza ngasese besithi: “Kutheni singabanga nako ukuwukhupha?”
29  Yaye wathi kubo: “Olu hlobo alunako ukuphuma nangantoni na ngaphandle komthandazo.”
30  Ukusuka apho bemka baza badlula eGalili, kodwa akazange afune kubekho nabani na ukwaziyo oko.
31  Kuba wayefundisa abafundi bakhe yaye ebaxelela ukuthi: “UNyana womntu uza kunikelwa ezandleni zabantu, yaye baya kumbulala, kodwa, nakuba ebulewe, uya kuvuka kwiintsuku ezintathu kamva.”
32  Noko ke, babengaliqondi eli lizwi, yaye babesoyika ukumbuza.
33  Yaye bafika eKapernahum. Xa wayengaphakathi endlwini wababuza wathi: “Benixoxisana ngantoni endleleni?”
34  Bathi cwaka, kuba endleleni babexoxisana ngokuba ngubani omkhulu.
35  Ngoko wahlala phantsi, wabiza abalishumi elinesibini waza wathi kubo: “Ukuba nabani na ufuna ukuba ngowokuqala, umele abe ngowokugqibela kubo bonke nomlungiseleli wabo bonke.”
36  Wathabatha umntwana oselula, wammisa phakathi kwabo, wamgona waza wathi kubo:
37  “Nabani na owamkela omnye wabantwana abaselula abanje egameni lam, wamkela mna; yaye nabani na owamkela mna, wamkela, kungekuphela mna, kodwa kwanalowo wandithumayo.”
38  UYohane wathi kuye: “Mfundisi, sibone mntu uthile ekhupha iidemon esebenzisa igama lakho saza sazama ukumthintela, ngenxa yokuba ebengapheleki thina.”
39  Kodwa uYesu wathi: “Musani ukuzama ukumthintela, kuba akukho bani uya kwenza umsebenzi wamandla egameni lam aze abuye anditshabhise ngokukhawuleza;
40  kuba lowo ungekho nxamnye nathi ungakuthi.
41  Kuba nabani na oninika indebe yamanzi okusela ngesizathu sokuba ningabakaKristu, inene ndithi kuni, akasayi kuze alahlekelwe ngumvuzo wakhe.
42  Kodwa nabani na okhubekisa omnye waba bancinane bakholwayo, ngekumlungele kanye ukuba ubegangxwe ilitye lokusila entanyeni yakhe njengelo lijikeleziswa nge-esile waza okunene waphoswa elwandle.
43  “Yaye ukuba isandla sakho siyakukhubekisa, sinqumle; kulunge kanye ukuba ungene ebomini usisilima kunokuba uthi unezandla zozibini uye eGehena, emlilweni ongenakucimeka.
44  ——
45  Yaye ukuba unyawo lwakho luyakukhubekisa, lunqumle; kulunge kanye ukuba ungene ebomini usisiqhwala kunokuba uthi uneenyawo zombini uphoswe eGehena.
46  ——
47  Yaye ukuba iliso lakho liyakukhubekisa, lilahle; kulunge kanye ukuba ungene ebukumkanini bukaThixo uneliso elinye kunokuba uthi unamehlo omabini uphoswe eGehena,
48  apho impethu yabo ingafiyo nomlilo ungacinywayo.
49  “Kuba wonk’ ubani umele afefwe ngetyuwa engumlilo.
50  Ityuwa isulungekile; kodwa ukuba ityuwa iphelelwa sisongo sayo, niya kuyinonga ngantoni na yona ngokwayo? Yibani netyuwa kuni, yaye hlalani ninoxolo phakathi kwenu.”
7  Kwahlanganisana kuye abaFarisi nabathile kubabhali ababevela eYerusalem.
2  Yaye bakubona abathile kubafundi bakhe besidla isidlo sabo ngezandla ezidyobhekileyo, oko kukuthi, ezingahlanjwanga—
3  kuba abaFarisi nawo onke amaYuda abadli ngaphandle kokuba bahlambe izandla zabo ukusa engqinibeni, bebambelele nkqi kwisithethe sabantu bamaxesha angaphambili,
4  yaye, xa bevela emarikeni, abadli ngaphandle kokuba bazihlambulule ngokuzifefa; kukho nezinye izithethe ezininzi abaye bazamkela ukuze babambelele nkqi kuzo, ubhaptizo lweendebe nemiphanda nezitya zobhedu;—
5  ngoko aba baFarisi nababhali bambuza besithi: “Kutheni abafundi bakho bengaziphathi ngokuvumelana nesithethe sabantu bamaxesha angaphambili, kodwa besitya ngezandla ezidyobhekileyo?”
6  Wathi kubo: “UIsaya watyapha ukuprofeta ngani bahanahanisindini, njengoko kubhaliwe kwathiwa, ‘Esi sizwana sindibeka ngemilebe yaso, kodwa iintliziyo zaso zikude lee kum.
7  Sindinqulela ilize, kuba sifundisa iimfundiso eziyimiyalelo yabantu.’
8  Kaloku niwuyekile umyalelo kaThixo, nabambelela nkqi kwisithethe sabantu.”
9  Ngokubhekele phaya, waqhubeka wathi kubo: “Ninobuchule bokuwubekela bucala umyalelo kaThixo ukuze nigcine isithethe senu.
10  Ngokomzekelo, uMoses wathi, ‘Beka uyihlo nonyoko,’ yaye, ‘Lowo utshabhisa uyise okanye unina makafe.’
11  Kodwa nina nithi, ‘Ukuba umntu uthi kuyise okanye kunina: “Nakuphi na endinako obunokuthi ngako ufumane ingenelo kum kuyikorbhane, (oko kukuthi, isipho esinikelwe kuThixo,)”’—
12  anibi samvumela enzele uyise okanye unina nanye into,
13  yaye ngaloo ndlela niyalitshitshisa ilizwi likaThixo ngesithethe senu eniye nasinikela. Yaye nenza izinto ezininzi ezifana nale.”
14  Ngoko, wasibizela kuye kwakhona isihlwele, waqhubeka wathi kuso: “Phulaphulani kum, nonke, nize nifumane intsingiselo.
15  Akukho nto esuka ngaphandle emntwini engena kuye enokumdyobha; kodwa zizinto eziphuma emntwini ezimdyobhayo umntu.”
16  ——
17  Akungena endlwini ekude nesihlwele, abafundi bakhe bambuza ngokuphathelele umzekeliso lowo.
18  Ngoko wathi kubo: “Nikwanje nani ukungaqondi njengabo? Aniqondi na ukuba akukho nto esuka ngaphandle engena emntwini enokumdyobha,
19  ekubeni ingena, kungekhona entliziyweni yakhe, kodwa emathunjini akhe, yaye iphuma kumjelo ogutyulayo?” Ngaloo ndlela wakuvakalisa kuhlambulukile konke ukutya.
20  Ngokubhekele phaya, wathi: “Oko kuphuma emntwini kuko okumdyobhayo umntu;
21  kuba ngaphakathi, entliziyweni yabantu, kuphuma iingcinga ezimbi: uhenyuzo, ubusela, ukubulala,
22  ukukrexeza, iinkanuko, izenzo zobungendawo, inkohliso, ihambo evakalala, iliso elinomona, ukunyelisa, ikratshi, ukungabikho ngqiqweni.
23  Zonke ezi zinto zingendawo ziphuma ngaphakathi yaye ziyamdyobha umntu.”
24  Ukusuka apho wasukuma waya kwimimandla yaseTire naseSidon. Wangena endlwini yaye akazange afune kubekho nabani na ukwaziyo oko. Kodwa waphawuleka;
25  ngoko nangoko umfazi owayenentombi encinane eyayinomoya ongahlambulukanga weva ngaye waza weza wandula ke waqubuda ezinyaweni zakhe.
26  Lo mfazi wayengowaseGrisi, engowohlanga lwamaSirofenike; yaye wayemcela ukuba ayikhuphe idemon entombini yakhe.
27  Kodwa wathi kuye: “Kuqala yeka abantwana banele, kuba akulungile ukuthabatha isonka sabantwana uze usiphose ezinjaneni.”
28  Noko ke, ekuphenduleni, wathi kuye: “Ewe, mnumzana, kodwa noko iinjana phantsi kwetafile zidla iimvuthuluka zabantwana abancinane.”
29  Ngako oko wathi kuye: “Ngenxa yoko ukuthethileyo, hamba; idemon iphumile entombini yakho.”
30  Ngoko wagoduka waza wafika umntwana oselula ebekwe emandlalweni yaye idemon iphumile.
31  Ekubuyeni kwakhe ephuma kwimimandla yaseTire wadlula eSidon waya kulwandle lwaseGalili watyhutyha phakathi kwimimandla yaseDekapoli.
32  Apho bamzisela isithulu esithintithayo, bambongoza ukuba asibeke isandla.
33  Wasisusa esihlweleni wasisa ngasese, wafaka iminwe yakhe ezindlebeni zaso waza, emva kokutshica, wachukumisa ulwimi lwaso.
34  Wakhangela phezulu ezulwini wancwina ngamandla waza wathi kuso: “Efatha,” oko kukuthi, “Vuleka.”
35  Ngoko, avuleka amandla aso okuva, nokuqhobosheka kolwimi lwaso kwakhululeka, saza sathetha ngokuqhelekileyo.
36  Ngako oko wabayala ukuba bangaxeleli nabani na; kodwa okukhona wayebayala, kokukhona babekubhengeza ngakumbi.
37  Eneneni, babesithi khamnqa ngeyona ndlela ingaqhelekanga besithi: “Wenze kakuhle zonke izinto. Wenza kwanezithulu zive nabangathethiyo bathethe.”
6  Kwaye wemka apho waya kummandla wakowabo, yaye abafundi bakhe bamlandela.
2  Kwakuba yisabatha, waqala ukufundisa kwindlu yesikhungu; yaye inani elikhulu ngakumbi labo babephulaphule lathi khamnqa laza lathi: “Lo mntu uzifumene phi ezi zinto? Yaye kutheni obu bulumko buye banikwa lo mntu, yaza nale misebenzi yamandla yenziwa ngezandla zakhe?
3  Lo ngumchweli unyana kaMariya nomntakwabo Yakobi noYosefu noYudas noSimon, akunjalo? Yaye oodade wabo balapha kunye nathi, akunjalo?” Ngoko bakhubeka kuye.
4  Kodwa uYesu waqhubeka wathi kubo: “Umprofeti akaphathwa ngokungenambeko ngaphandle kwakummandla wakowabo naphakathi kwezalamane zakhe nasendlwini yakhe.”
5  Ngoko akazange akwazi ukwenza msebenzi wamandla apho ngaphandle kokubeka izandla kwabambalwa abayimilwelwe aze abaphilise.
6  Eneneni, wamangaliswa kukuswela kwabo ukholo. Yaye wahambahamba kwiidolophana ezijikeleza, efundisa.
7  Wabiza abalishumi elinesibini, wabathuma ngababini, waza wabanika igunya phezu koomoya abangahlambulukanga.
8  Kanjalo, wabanika imiyalelo yokuba bangaphathi nto kolo hambo ngaphandle komsimelelo wodwa, kungabikho sonka, kungabikho ngxowa yakutya, kungabikho mali yobhedu kwiinxili zemibhinqo yabo,
9  kodwa babophe iimbadada, yaye banganxibi zambatho zangaphantsi ezibini.
10  Ngokubhekele phaya, wathi kubo: “Naphi na apho ningena khona ekhayeni, hlalani apho nide niphume kuloo ndawo.
11  Yaye nayiphi na indawo engayi kunamkela okanye inive, ekuphumeni apho vuthululani ukungcola okungaphantsi kweenyawo zenu ukuze kube bubungqina kubo.”
12  Ngoko banduluka baza bashumayela ukuze abantu baguquke;
13  yaye babekhupha iidemon ezininzi, bethambisa abantu abaninzi abayimilwelwe ngeoli baze babaphilise.
14  Oku kwafikelela ezindlebeni zikaKumkani uHerode, kuba igama likaYesu laba sesidlangalaleni, yaye abantu babesithi: “UYohane umbhaptizi uvusiwe kwabafileyo, yiyo le nto enamandla okwenza ezi zinto.”
15  Kodwa abanye babesithi: “NguEliya.” Ukanti abanye babesithi: “Ngumprofeti onjengomnye wabaprofeti.”
16  Kodwa akukuva oko uHerode wathi: “UYohane endamnqumla intloko uvusiwe.”
17  Kuba uHerode ngokwakhe wathumela waza wambamba uYohane wamfaka entolongweni ngenxa kaHerodiya umfazi kaFilipu umntakwabo, kuba wayemtshatile.
18  Kuba uYohane ngokuphindaphindiweyo wathi kuHerode: “Akukho semthethweni ngawe ukuba ube nomfazi womntakwenu.”
19  Kodwa uHerodiya wayenenqala ngakuye yaye wayefuna ukumbulala, kodwa engenako.
20  Kuba uHerode wayemoyika uYohane, emazi ngokuba yindoda elilungisa nengcwele; yaye wayemgcina ekhuselekile. Kwaye emva kokuba emvile wayexakiwe yinto amakayenze, ukanti waqhubeka emphulaphula ngochulumanco.
21  Kodwa imini efanelekileyo yafika xa uHerode wenza isidlo sangokuhlwa ngemini yokuzalwa kwakhe esenzela abantu bakhe abakuluhlu oluphezulu nabaphathi-mkhosi nabo babalaseleyo eGalili.
22  Kwangena intombi kaHerodiya lowo yaza yangqungqa, yamkholisa uHerode nabo babengqendeve kunye naye. Ukumkani wathi entombini: “Cela kum nakuphi na okufunayo, yaye ndiza kukunika.”
23  Ewe, wafunga kuyo wathi: “Nakuphi na okucelayo, ndiza kukunika, ukusa kwisiqingatha sobukumkani bam.”
24  Yaphuma yaza yathi kunina: “Ndicele ntoni?” Wathi: “Intloko kaYohane umbhaptizi.”
25  Ngoko nangoko yangena ngokungxama yaya kukumkani yaza yacela isithi: “Ndifuna undinike kanye ngoku ngesitya esimcaba intloko kaYohane umBhaptizi.”
26  Nangona waba buhlungu ngokunzulu, sekunjalo ukumkani akazange afune ukumgatya, ngenxa yezifungo nabo babengqendeve etafileni.
27  Ke ukumkani ngoko nangoko wathumela ifa-nankosi waza waliyalela ukuba lizise intloko yakhe. Laya lamnqumla intloko entolongweni
28  laza layizisa intloko yakhe ngesitya esimcaba, layinika intombi, yaza intombi yayinika unina.
29  Bakukuva oko abafundi bakhe beza basithabatha isidumbu sakhe, basibeka kwingcwaba lenkumbulo.
30  Bahlanganisana abapostile phambi koYesu baza bamxelela zonke izinto ababezenzile nababezifundisile.
31  Wathi kubo: “Yizani, nedwa kwindawo engasese, niphumle kancinane.” Kuba babebaninzi ababesiza nababehamba, yaye babengenalo ixesha lokuphola kwanelokudla isidlo.
32  Ngoko bemka ngesikhephe baya kwindawo engasese bebodwa.
33  Kodwa abantu bababona behamba yaye abaninzi bakwazi oko, baza besuka kuzo zonke izixeko babalekela apho bonke ngeenyawo, bafika ngaphambi kwabo.
34  Ngoko, akuphuma, wabona isihlwele esikhulu, kodwa wasisizela, ngenxa yokuba sasinjengezimvu ezingenamalusi. Yaye wasifundisa izinto ezininzi.
35  Kungoku nje ilixa lalihambile, yaye abafundi bakhe beza kuye baza bathi: “Le ndawo ikwanti, nelixa sele lihambile.
36  Bandulule, ukuze baye kwiindawo ezisemaphandleni nakwiidolophana ezijikelezileyo baze bazithengele into yokutya.”
37  Ekuphenduleni wathi kubo: “Banikeni nina into yokutya.” Ngako oku bathi kuye: “Ngaba sifanele simke siye kuthenga izonka ezixabisa amakhulu amabini eedenariyo size sizinike abantu batye?”
38  Wathi kubo: “Zingaphi izonka eninazo? Hambani niye kubona!” Bakuba bekuqinisekisile oko, bathi: “Zihlanu, kunye neentlanzi ezimbini.”
39  Yaye wayalela bonke abantu ukuba bangqendeve beziziqhu ngeziqhu engceni eluhlaza.
40  Yaye bangqengqa phantsi ngamaqela ekhulu nawamashumi amahlanu.
41  Wazithabatha izonka ezihlanu neentlanzi ezimbini wakhangela phezulu ezulwini waza wacela intsikelelo, waziqhekeza izonka waza wazinika abafundi, ukuze bona bazibeke phambi kwabantu; wabahlulela bonke iintlanzi ezimbini.
42  Ngoko bonke badla banela;
43  yaye baqokelela amaqhekeza, iingobozi ezilishumi elinesibini zazala, ngaphandle kweentlanzi.
44  Ngapha koko, abo badla izonka babengamawaka amahlanu amadoda.
45  Yaye, ngaphandle kokulibazisa, wabanyanzela abafundi bakhe ukuba bakhwele isikhephe baze bahambe phambili baye kunxweme olungaphesheya ngaseBhethesayida, ngoxa yena ngokwakhe wayendulula isihlwele.
46  Kodwa emva kokuthi ndlela-ntle kuso waya entabeni ukuze athandaze.
47  Ke kaloku kwakuhlwa, isikhephe sasiphakathi elwandle, kodwa yena wayeyedwa emhlabeni.
48  Yaye xa wababona betsala nzima ekusibheqeni, kuba babejongene nomoya, malunga nomlindo wesine ebusuku weza ngakubo, ehamba phezu kolwandle; kodwa wayetyekele ekubadluleni.
49  Bakumbona ehamba phezu kolwandle bacinga oku: “Ngumbono!” yaye badanduluka kakhulu.
50  Kuba bonke bambona yaye bakhathazeka. Kodwa ngoko nangoko wathetha nabo, yaye wathi kubo: “Yomelelani, ndim; musani ukoyika.”
51  Wakhwela esikhepheni kunye nabo, waza wadamba umoya. Yaye bamangaliswa kakhulu,
52  kuba babengacacelwanga yintsingiselo yezonka, kodwa iintliziyo zabo zaqhubeka zibuthuntu ekuqondeni.
53  Bakuwelela ngaphesheya emhlabeni, bafika eGenesarete baza bemisa ngeankile inqanawa kufuphi.
54  Kodwa kamsinya nje bakuba bephumile esikhepheni, abantu bamqonda,
55  yaye babaleka bewujikeleza wonke loo mmandla baza baqala ukuhamba bethwele ngeenkukho abo babegula bebasa apho babeve ukuba ukhona.
56  Naphi na apho wayengena khona kwiidolophana okanye ezixekweni okanye kwiindawo ezisemaphandleni babebeka abo bagulayo kwiindawo zemarike, baze bambongoze ukuba bachukumise oku nje komphetho wesambatho sakhe sangaphezulu. Baphiliswa ke bonke abo bawuchukumisayo.
13  Njengoko wayephuma etempileni omnye wabafundi bakhe wathi kuye: “Mfundisi, khangela! olunjani lona uhlobo lwamatye yaye olunjani lona uhlobo lwezakhiwo!”
2  Noko ke, uYesu wathi kuye: “Uyazibona na ezi zakhiwo zikhulu? Akuyi kusala litye phezu kwelitye apha elingayi kudilizwa.”
3  Yaye njengoko wayehleli kwiNtaba yemiNquma ekhangelene netempile, uPetros noYakobi noYohane noAndreya bambuza ngasese besithi:
4  “Sixelele, Ziya kubakho nini na ezi zinto, kwaye uya kuba yintoni na umqondiso xa zonke ezi zinto zimiselwe ukufikelela esiphelweni?”
5  Ngoko uYesu wathi kubo: “Lumkani kungabikho bani unilahlekisayo.
6  Baninzi abaya kuza egameni lam, besithi, ‘Ndinguye,’ yaye baya kulahlekisa abaninzi.
7  Ngaphezu koko, xa nisiva ngeemfazwe neengxelo zeemfazwe, ningankwantyi; ezi zinto zimele zenzeke, kodwa isiphelo asikabikho.
8  “Kuba uhlanga luya kuvukelana nohlanga nobukumkani buvukelane nobukumkani, kuya kubakho iinyikima zomhlaba kwiindawo ngeendawo, kuya kubakho ukunqongophala kokutya. Oku kukuqala kwenimba.
9  “Nina ke, zilumkeleni; abantu baya kuninikela kwiinkundla zasekuhlaleni, yaye niya kubethwa kwizindlu zesikhungu nize nimiswe phambi kweerhuluneli nookumkani ngenxa yam, ukuze kube bubungqina kubo.
10  Kumele kushunyayelwe iindaba ezilungileyo kuzo zonke iintlanga kuqala.
11  Xa ke besiya kuninikela, musani ukuyixhalela kwangaphambili into eniya kuyithetha; kodwa nakuphi na enikunikwayo ngelo lixa, thethani kona, kuba asinini abo bathethayo, kodwa ngumoya oyingcwele.
12  Ngapha koko, umzalwana uya kunikela umzalwana ekufeni, aze uyise anikele umntwana, nabantwana baya kuvukela abazali baze bababulalise;
13  yaye niya kuthiywa ngabantu bonke ngenxa yegama lam. Kodwa lowo unyamezele kwada kwasekupheleni uya kusindiswa.
14  “Noko ke, xa nibona into elizothe ebangela isiphanziso imi apho ingafanele ime khona (ofundayo makaqiqe), mabandule abo bakwelakwaYuda basabele ezintabeni.
15  Umntu ophezu kwendlu makangehli, okanye angene ngaphakathi ukuze athabathe nantoni na endlwini yakhe;
16  umntu osentsimini makangabuyeli kwizinto ezisemva ukuze athabathe isambatho sakhe sangaphezulu.
17  Yeha abafazi abamithiyo nabanyisa iintsana ngaloo mihla!
18  Hlalani nithandazela ukuba kungabi sebusika;
19  kuba loo mihla iya kuba yimihla yembandezelo ekungazange kubekho injengayo ukususela ekuqaleni kwendalo awayidalayo uThixo de kwalelo xesha, kwaye ayisayi kubakho kwakhona.
20  Enyanisweni, ngaphandle kokuba uYehova ayinqumle loo mihla, bekungayi kubakho nyama isindayo. Kodwa ngenxa yabanyuliweyo abo aye wabanyula uyinqumle loo mihla.
21  “Kwakhona, ngoko, ukuba nabani na uthi kuni, ‘Yabonani! Nanku uKRISTU,’ ‘Yabonani! Nankuya,’ ningakukholelwa oko.
22  Kuba kuya kuvela ooKristu bobuxoki nabaprofeti bobuxoki yaye baya kunikela imiqondiso nemimangaliso ukuze balahlekise, ukuba kunokwenzeka, abo banyuliweyo.
23  Ngoko ke, nina, phaphani; ndinixelele zonke izinto kwangaphambili.
24  “Kodwa ngaloo mihla, emva kwaloo mbandezelo, ilanga liya kwenziwa mnyama, nenyanga ayiyi kunika ukukhanya kwayo,
25  neenkwenkwezi ziya kube zisiwa ezulwini, namandla asemazulwini aya kugungqiswa.
26  Baya kwandula ke bambone uNyana womntu esiza emafini enamandla nobuqaqawuli obukhulu.
27  Uya kwandula ke athumele iingelosi aze abahlanisele ndawonye abo banyuliweyo bakhe bevela koomoya abane, ukusuka kwisiphelo somhlaba ukusa kwisiphelo sezulu.
28  “Ke kaloku fundani umzekeliso kuwo umkhiwane: Kwakamsinya nje lakuba isetyana lawo lithamba lize livelise amagqabi alo, niyazi ukuba ihlobo likufuphi.
29  Ngokunjalo nani, xa nibona ezi zinto zisenzeka, yazini ukuba ukufuphi, eminyango.
30  Inene ndithi kuni asisayi kudlula esi sizukulwana zingadanga zenzeke zonke ezi zinto.
31  Liya kudlula izulu nomhlaba, kodwa amazwi am akayi kudlula.
32  “Akukho bani uwaziyo loo mhla okanye elo lixa, azazi neengelosi ezisezulwini engazi noNyana, ngaphandle koBawo.
33  Hlalani nikhangele, hlalani niphaphile, kuba anazi ukuba ixesha elimisiweyo linini na.
34  Kufana nomntu owahambela kwenye indawo washiya indlu yakhe waza wanika amakhoboka akhe igunya, ngalinye umsebenzi walo, waza wayalela umgcini-mnyango ukuba ahlale elindile.
35  Ngoko ke hlalani nilindile, kuba anazi ukuba inkosi yendlu iza kufika nini, enoba xa sele imini ihambile okanye ezinzulwini zobusuku okanye ekulileni kweenkuku okanye ngonyezi;
36  ukuze xa ifika ngequbuliso, inganifumani nilele.
37  Kodwa oko ndikutsho kuni ndikutsho kubo bonke, Hlalani nilindile.”
14  Ke kaloku ipasika nomthendeleko wamaqebengwana angenagwele wawuza kuba kwiintsuku ezimbini kamva. Yaye ababingeleli abaziintloko nababhali babefuna indlela yokumbamba ngecebo lobuqhophololo baze bambulale;
2  kuba babesithi ngokuphindaphindiweyo: “Kungekhona emthendelekweni; mhlawumbi kusenokubakho isaqunge sabantu.”
3  Kwaye ngoxa wayeseBhethani endlwini kaSimon owayeneqhenqa, njengoko wayengqendevile esidlweni, umfazi weza neqhaga lealabhasta lineoli yobulawu, inadusi yokwenene, eziindleko ezinkulu. Waliqhekeza lavuleka iqhaga lealabhasta,  wamgalela ngayo entloko.
4  Ngako oko kwakukho abathile ababecaphuka besithi: “Kutheni kusenziwa le nkcitho kwioli yobulawu?
5  Kuba le oli yobulawu ibinokuthengiswa ngaphezu kweedenariyo ezingamakhulu amathathu zize zinikwe amahlwempu!” Yaye babengakholiswanga kakhulu nguye.
6  Kodwa uYesu wathi: “Myekeni. Kutheni nizama ukumenzela inkathazo nje? Undenzele into entle.
7  Kuba amahlwempu nisoloko nikunye nawo, yaye xa sukuba nifuna ninako ukusoloko niwenzela okulungileyo, kodwa mna anisoloko ninam.
8  Wenze oko abenako; uwuqhole kwangaphambili umzimba wam ngeoli yobulawu elungiselela ukungcwatywa kwawo.
9  Inene ndithi kuni, Naphi na apho iindaba ezilungileyo zishunyayelwa khona kulo lonke ihlabathi, oko lo mfazi akwenzileyo kuya kuba yinto aya kukhunjulwa ngayo.”
10  Waza uYudas Skariyoti, omnye wabalishumi elinesibini, waya kubabingeleli abaziintloko ukuze amngcatshe kubo.
11  Bakukuva oko, baba nemihlali yaye bathembisa ukumnika imali yesilivere. Ngoko waqalisa ukufuna indlela yokumngcatsha ngethuba elilungileyo.
12  Ngomhla wokuqala wamaqebengwana angenagwele, xa babebingelela ngokwesiko ixhoba lepasika, abafundi bakhe bathi kuye: “Ufuna siye phi na size sikulungiselele khona ukuba udle ipasika?”
13  Ngako oko wathumela ababini kubafundi bakhe waza wathi kubo: “Yiyani esixekweni, yaye niya kuqubisana nendoda ethwele isitya sodongwe esinamanzi. Yilandeleni,
14  yaye naphi na apho ingena khona ngaphakathi yithini kumnini-ndlu, ‘UMfundisi uthi: “Liphi na igumbi leendwendwe elilelam apho ndinokuyidlela khona ipasika nabafundi bam?”’
15  Kwaye uya kunibonisa igumbi elikhulu eliphezulu, linempahla yokulungisa; nize nisilungiselele apho.”
16  Ngoko abafundi baphuma, bangena esixekweni, bakufumana kanye kunjengokuba wayetshilo kubo; baza balungiselela ipasika.
17  Kwakuhlwa weza nabalishumi elinesibini.
18  Kwaye njengoko babengqendeve etafileni besidla, uYesu wathi: “Inene ndithi kuni, Omnye wenu, odla kunye nam, uya kundingcatsha.”
19  Baba buhlungu baza bathi kuye ngamnye ngamnye: “Asindim, andibi kunjalo?”
20  Wathi kubo: “Ngomnye wabalishumi elinesibini, othi nkxu kunye nam kwisitya esinye.
21  Enyanisweni, uNyana womntu uyemka, kanye njengokuba kubhaliwe ngaye, kodwa yeha loo mntu angcatshwa ngaye uNyana womntu! Ngekumlungele loo mntu ukuba wayengazange azalwe.”
22  Kwaye njengoko babeqhubeka besidla, wathabatha isonka, wacela intsikelelo, wasiqhekeza, wabanika sona, waza wathi: “Sithabatheni, oku kuthetha umzimba wam.”
23  Wathabatha indebe, wabulela waza wabanika yona, basela kuyo bonke.
24  Wathi kubo: “Oku kuthetha ‘igazi lam lomnqophiso,’ eliza kuphalala ngenxa yabaninzi.
25  Inene ndithi kuni, andisayi kuyisela imveliso yomdiliya kwakhona kude kube yiloo mini ndiyisela nani intsha ebukumkanini bukaThixo.”
26  Ekugqibeleni, emva kokuvuma iindumiso, baphuma baya kwiNtaba yemiNquma.
27  Kwaye uYesu wathi kubo: “Niya kukhubeka nonke, ngenxa yokuba kubhaliwe kwathiwa, ‘Ndiza kubetha umalusi, yaye izimvu ziya kuchithachithwa.’
28  Kodwa emva kokuba ndivusiwe ndiza kuhamba phambi kwenu ndiye eGalili.”
29  Kodwa uPetros wathi kuye: “Kwanokuba bonke abanye bayakhubeka, kodwa andisayi kukhubeka.”
30  Ngako oko uYesu wathi kuye: “Inene ndithi kuwe, Wena namhlanje, ewe, ngobu busuku, ngaphambi kokuba umqhagi ukhonye kabini, kwawena lo uya kundikhanyela kathathu.”
31  Kodwa wathi ngokuzingisileyo: “Nokuba kuya kufuneka ndife nawe, andisayi kuze ndikukhanyele.” Bonke abanye batsho into efanayo.
32  Ngoko bafika kwindawo egama liyiGetsemane, yaye wathi kubafundi bakhe: “Hlalani phantsi apha ngoxa ndithandaza.”
33  Kwaye wathabatha uPetros noYakobi noYohane, yaye waqhiphuka umbilini waza wakhathazeka gqitha.
34  Wathi kubo: “Umphefumlo wam ubuhlungu ngokunzulu, de kuse ekufeni. Hlalani apha, nihlale nilindile.”
35  Waya ngaphambili umganyana wawa emhlabeni waza wathandazela ukuba, ukuba kunokwenzeka, ilixa elo lidlule kuye.
36  Yaye waqhubeka wathi: “Abha, Bawo, zonke izinto zinokwenzeka kuwe; yishenxise le ndebe kum. Noko ke makungabi kokuthandwa ndim, makube kukuthanda kwakho.”
37  Yaye weza, wabafumana belele, waza wathi kuPetros: “Simon, ulele na? Akubanga namandla okuhlala ulindile nelixa elinye na?
38  Madoda, hlalani nilindile yaye nithandaza, ukuze ningangeni ekuhendweni. Umoya, kambe ke, unentumekelelo, kodwa inyama ibuthathaka.”
39  Yaye wemka kwakhona waza wathandaza, esitsho ilizwi elifanayo.
40  Weza kwakhona wabafumana belele, kuba amehlo abo ayesindwa, yaye ngoko abazange bakwazi ukumphendula.
41  Weza isihlandlo sesithathu waza wathi kubo: “Ngeli xesha nilele yaye niphumle! Kwanele! Ilixa lifikile! Khangelani! UNyana womntu uyangcatshwa kwizandla zaboni.
42  Vukani, sihambe. Khangelani! Umngcatshi wam usondele.”
43  Kwaye ngoko nangoko, ngoxa wayesathetha, uYudas, omnye wabalishumi elinesibini, wafika kunye nesihlwele esinamakrele namagqudu sivela kubabingeleli abaziintloko nababhali namadoda amakhulu.
44  Ke kaloku umngcatshi wakhe wayebanike umqondiso ekuvunyelwene ngawo, othi: “Nabani na endithe ndamanga, nguye lowo; mthabatheni nimse eluvalelweni nize nimqhube nimnqabisile.”
45  Yaye weza ngqo kuye, wasondela wathi: “Rabhi!” waza wamanga.
46  Ngoko bambamba bamsa eluvalelweni.
47  Noko ke, uthile kwabo babemi khona apho wathi rhuthu ikrele lakhe, waxabela ikhoboka lombingeleli omkhulu waza wayisusa indlebe yalo.
48  Kodwa uYesu wathi kubo: “Niphumele ukuza kubamba mna na, ninamakrele namagqudu nje, ngokungathi niphumele umphangi?
49  Imihla ngemihla bendinani etempileni ndifundisa, ukanti anikhange nindise eluvalelweni. Noko ke, oku kukuze iZibhalo zizaliseke.”
50  Bamshiya bonke, basaba.
51  Kodwa umfana othile onxibe isambatho selinen ecikizekileyo phezu komzimba wakhe oze wamlandela ekufutshane; yaye bazama ukumbamba,
52  kodwa washiya isambatho sakhe selinen ngasemva waza wabaleka eze.
53  Bamqhubela uYesu kumbingeleli omkhulu, yaye bonke ababingeleli abaziintloko namadoda amakhulu nababhali badibana.
54  Kodwa uPetros, ekumgama othe qelele, wamlandela ukuya kufikelela kwintendelezo yombingeleli omkhulu; yaye wayehleli ndawonye nabalindi bendlu esotha umlilo oqaqambileyo.
55  Ngelo xesha ababingeleli abaziintloko neSanhedrin iphela babefuna ubungqina obunxamnye noYesu ukuze bambulale, kodwa babengafumani nabuphi na.
56  Abaninzi, eneneni, babenikela ubungqina bobuxoki nxamnye naye, kodwa ubungqina babo babungavumelani.
57  Kanjalo, abathile babephakama baze banikele ubungqina bobuxoki nxamnye naye, besithi:
58  “Samva esithi, ‘Ndiza kuyidiliza le tempile eyayenziwe ngezandla ndize ngeentsuku ezintathu ndakhe enye engenziwanga ngazandla.’”
59  Kodwa nakwezi zizathu ubungqina babo babungavumelani.
60  Ekugqibeleni umbingeleli omkhulu wasukuma phakathi kwabo waza wabuza uYesu, esithi: “Akukho nto uyithethayo na ukuphendula? Yintoni na le bayingqinayo aba nxamnye nawe?”
61  Kodwa wathi cwaka waza akaphendula konke konke. Kwakhona umbingeleli omkhulu wambuza wathi kuye: “Unguye na uKRISTU uNyana waLowo Ungowokubongwa?”
62  Wandula ke uYesu wathi: “Ndinguye; yaye niya kumbona uNyana womntu ehleli ngakwisandla sasekunene samandla, esiza namafu ezulu.”
63  Ngako oko umbingeleli omkhulu wakrazula izambatho zakhe zangaphantsi waza wathi: “Sisawafunelani na amangqina?
64  Nikuvile ukunyelisa. Kubonakala njani oku kuni?” Bonke bamgwebela isohlwayo sokuba ufanelwe kukufa.
65  Kwaye bambi baqala ukumtshicela nokugqubuthela ubuso bakhe buphela baza bambetha ngamanqindi bathi kuye: “Profeta!” Yaye, bemmpakaza ebusweni, abalindi basenkundleni bamthabatha.
66  Ngoxa uPetros wayesezantsi entendelezweni, kweza esinye sezicakazana zombingeleli omkhulu,
67  yaye, sibona uPetros esotha, sakhangela ngqo kuye saza sathi: “Nawe, ubukunye nomNazarete, lo Yesu.”
68  Kodwa wakukhanyela oko, esithi: “Andimazi ndingakuqondi noko ukutshoyo,” waza waphuma phandle waya kwigumbi elisesangweni.
69  Apho isicakazana, sakumbona, saqala kwakhona sathi kwabo babemi khona apho: “Lo ngomnye wabo.”
70  Kwakhona wayekukhanyela oko. Yaye baphinda emva kwethutyana abo babemi khona apho bathi kuPetros: “Ngokuqinisekileyo ungomnye wabo, kuba, enyanisweni, ungumGalili.”
71  Kodwa waqala ukuqalekisa nokufunga esithi: “Andimazi lo mntu nithetha ngaye.”
72  Kwaye ngoko nangoko umqhagi wakhonya isihlandlo sesibini; yaye uPetros walikhumbula ilizwi awayelithethile uYesu kuye esithi: “Ngaphambi kokuba umqhagi ukhonye kabini, uya kundikhanyela kathathu.” Yaye woyisakala wasuka walila.
5  Ngoko, bafika ngaphesheya kolwandle kwilizwe lamaGerasa.
2  Yaye ngoko nangoko emva kokuba ephumile esikhepheni wahlangatyezwa yindoda enomoya ongahlambulukanga iphuma phakathi kwamangcwaba enkumbulo.
3  Yayihlala phakathi kwamangcwaba; yaye ukuya kuthi ga ngelo xesha akukho bani kwaphela wayekwazi ukuyibopha nkqi kwanangomxokelelwane,
4  ngenxa yokuba yayibotshwa ngokufuthi ngamakhamandela nemixokelelwane, kodwa imixokelelwane yayiyiqhawuqhawula namakhamandela yayiwakroboza; yaye akukho bani wayenamandla okuyoyisa.
5  Ubusuku nemini, yayidanduluka emangcwabeni nasezintabeni kwaye yayizijeca ngamatye.
6  Kodwa yakubona uYesu emgama yabaleka yaza yaqubuda kuye,
7  yaye, yakuba idanduluke ngezwi elikhulu, yathi: “Ndinantoni yakwenza nawe, Yesu, Nyana wOyena Thixo Uphakamileyo? Ndiyakufungisa ngoThixo ukuba ungandithuthumbisi.”
8  Kuba wayewuxelela esithi: “Phuma kulo mntu, moyandini ungahlambulukanga.”
9  Kodwa wayibuza wathi: “Ungubani igama lakho?” Yathi kuye: “Igama lam ndinguMkhosi, ngenxa yokuba sibaninzi.”
10  Yaza yambongoza izihlandlo ezininzi ukuba angabathumeli ngaphandle kwelizwe oomoya.
11  Ke kaloku ugxuba olukhulu lweehagu lwalulapho entabeni lusidla.
12  Ngoko bambongoza, besithi: “Sithumele ezihagwini, ukuze singene kuzo.”
13  Yaye wabavumela. Ngako oko oomoya abangahlambulukanga baphuma baza bangena ezihagwini; yaye olo gxuba lwagxalathelana phezu kwengxondorha lwaya kweyela elwandle, malunga namawaka amabini azo, yaye zarhaxwa enye emva kwenye elwandle.
14  Kodwa abalusi bazo basaba baza bakuxela oko esixekweni nakwiindawo ezisemaphandleni; yaye abantu beza kubona oko kwakwenzekile.
15  Ngoko beza kuYesu, bayibona indoda ebineedemon ihleli yambethe yaye isezingqondweni, yona le ndoda ibinomkhosi; baza bafikelwa luloyiko.
16  Kanjalo, abo babebonile bababalisela indlela okwenzeke ngayo oku kule ndoda ibineedemon nangeehagu.
17  Yaye ngoko bambongoza ukuba emke kwizithili zabo.
18  Ngoko njengoko wayekhwela isikhephe, indoda ebineedemon yambongoza ukuba aqhubeke ekunye nayo.
19  Noko ke, akazange ayivumele, kodwa wathi kuyo: “Yiya ekhaya kwizalamane zakho, uzixelele zonke izinto uYehova akwenzele zona nenceba aye wanayo kuwe.”
20  Yemka yaza yaqala ukubhengeza eDekapoli zonke izinto uYesu awayenzela zona, yaye bonke abantu bamangaliswa.
21  Emva kokuba uYesu ewelile kwakhona ngesikhephe waya kunxweme olungaphesheya isihlwele esikhulu sahlanganisana ndawonye kuye; yaye wayengaselwandle.
22  Kweza elinye lamagosa ongamelayo kwindlu yesikhungu, eligama linguYayiro, laza lakumbona, lawa ezinyaweni zakhe
23   lambongoza izihlandlo ezininzi, lisithi: “Intombi yam encinane ikwimeko emandundu. Unganceda uze uyibeke izandla ukuze ichache ize iphile.”
24  Ngako oko wemka nalo. Yaye wayelandelwa sisihlwele esikhulu, simxina.
25  Kwakukho umfazi owayenethombo legazi iminyaka elishumi elinesibini,
26  yaye wayeviswe iintlungu ngoogqirha abaninzi, kwaye wachitha bonke ubuncwane bakhe kodwa engangenelwa, kunoko, imeko yakhe yayisiba mbi ngakumbi.
27  Wathi akuva izinto ezingoYesu, weza ngasemva kwisihlwele waza wachukumisa isambatho sakhe sangaphezulu;
28  kuba wayemana esithi: “Ukuba ndichukumisa nje izambatho zakhe zangaphezulu ndiya kuphila.”
29  Yaye ngoko nangoko umthombo wakhe wegazi woma, weva emzimbeni wakhe ukuba uphilisiwe kwisifo esibuhlungu.
30  Ngoko nangoko, uYesu waqonda ngaphakathi kuye ukuba amandla aphumile kuye, yaye waphethukela kwisihlwele waza wathi: “Ngubani ochukumise izambatho zam zangaphezulu?”
31  Kodwa bathi abafundi bakhe kuye: “Uyabona ukuba isihlwele sikuxinile, yaye uthi, ‘Ngubani ondichukumisileyo?’”
32  Noko ke, wayesingasinga ukuze abone lowo wayenze oku.
33  Kodwa umfazi, othukile yaye engcangcazela, ekwazi oko kwakwenzekile kuye, weza wawa phantsi phambi kwakhe yaye wamxelela yonke inyaniso.
34  Wathi yena kuye: “Ntombi, ukholo lwakho lukuphilisile. Hamba ngoxolo, uze uphile kwisifo sakho esibuhlungu.”
35  Ngoxa wayesathetha, kwafika amadoda athile evela kwikhaya legosa elongamelayo kwindlu yesikhungu aza athi: “Intombi yakho ifile! Usamkhathazelani na umfundisi?”
36  Kodwa uYesu, elivela elo lizwi lithethwayo, wathi kwigosa elongamelayo kwindlu yesikhungu: “Musa ukuba noloyiko, kuphela bonisa ukholo.”
37  Ke kaloku akazange avumele nabani na amlandele ngaphandle koPetros noYakobi noYohane umntakwabo Yakobi.
38  Ngoko beza endlwini yegosa elongamelayo kwindlu yesikhungu, yaye wabona isiphithiphithi esinengxolo nabo balilayo nabenza isijwili esikhulu,
39  yaye, bakuba bengenile, wathi kubo: “Kutheni nibangela isiphithiphithi esinengxolo nokulila? Umntwana oselula akafanga, kodwa ulele.”
40  Bamhleka ngokugculelayo. Kodwa, akuba ebakhuphele phandle bonke, wathabatha uyise nonina womntwana oselula nabo babekunye naye, waza wangena apho umntwana oselula wayekhona.
41  Yaye, ebamba isandla somntwana oselula, wathi kuye: “Talitha kumi,” xa kuguqulelwe, okuthetha ukuthi: “Ntombazana, ndithi kuwe, Vuka!”
42  Yavuka ngoko nangoko intombi yaza yahambahamba, kuba yayineshumi elinesibini leminyaka ubudala. Yaye bathi phithi kwaoko bethabatheke ngokugqithiseleyo.
43  Kodwa wabayalela kaninzi-ninzi ukuba bangakwazisi nabani na oku, yaye wathi mayinikwe into yokudla.
15  Kwaye ngoko nangoko ngesifingo ababingeleli abaziintloko kunye namadoda amakhulu nababhali, kwaneSanhedrin iphela, babhunga, yaye bambopha uYesu bamqhuba baza bamnikela kuPilato.
2  Ngoko uPilato wambuza umbuzo esithi: “Unguye na ukumkani wamaYuda?” Ekumphenduleni wathi: “Nawe ngokwakho utsho njalo.”
3  Kodwa ababingeleli abaziintloko bammangalela ngezinto ezininzi.
4  Ke kaloku uPilato wambuza kwakhona, esithi: “Akunayo na impendulo? Uyabona ukuba zininzi kangakanani na izinto abakumangalela ngazo.”
5  Kodwa uYesu akaphendulanga, ngokokude amangaliswe uPilato.
6  Kaloku, umthendeleko ngomthendeleko wayeqhele ukubakhululela ibanjwa elinye, abalicelileyo.
7  Ngeli xesha kwakukho ekuthiwa nguBharabhas esemixokelelwaneni kunye nabaphembeleli besiphendu, abathi babulala kweso siphendu.
8  Ngoko isihlwele senyuka saza sambongoza ukuba enze ngokwesiqhelo.
9  UPilato wasabela wathi: “Ngaba nifuna ndinikhululele ukumkani wamaYuda na?”
10  Kuba wayeqonda ukuba ababingeleli abaziintloko babemnikele ngenxa yomona.
11  Kodwa ababingeleli abaziintloko baxhokonxa isihlwele ukuba simenze abakhululele uBharabhas, esikhundleni soko.
12  Kwakhona ekuphenduleni uPilato wathi kubo: “Ngoko, ndenze ntoni ngalowo nimbiza ngokuthi ngukumkani wamaYuda?”
13  Baphinda badanduluka bathi: “Mbethelele!”
14  Kodwa uPilato wahlabela mgama wathi kubo: “Ngoba, yintoni embi ayenzileyo?” Ukanti badanduluka ngakumbi besithi: “Mbethelele!”
15  Ngako oko uPilato, enqwenela ukwanelisa isihlwele, wabakhululela uBharabhas, yaye, emva kokuba uYesu etywatyushiwe, wamnikela ukuba abethelelwe.
16  Ke kaloku amajoni amqhubela entendelezweni, oko kukuthi, kwibhotwe lerhuluneli; yaye abizela ndawonye iqela labaphumi-mkhosi liphela,
17  kwaye amvathisa ngesimfusa aza aluka isithsaba sameva asibeka kuye.
18  Yaye ambulisa athi: “Bhota, wena Kumkani wamaYuda!”
19  Ayembetha entloko ngengcongolo aze amtshicele yaye, ayeguqa ngamadolo, aqubude kuye.
20  Akugqiba ukuhlekisa ngaye, amhluba esimfusa aza amthi wambu ngezambatho zakhe zangaphezulu. Yaye amkhokelela ngaphandle ukuze ambethelele.
21  Kanjalo, akhonzisa ngesinyanzelo owayedlula, uSimon othile waseKirene, owayevela emaphandleni, uyise ka-Alesandire noRufo, ukuba aphakamise isibonda sakhe sentuthumbo.
22  Ngoko amzisa kwindawo eyiGolgotha, xa iguqulelwe ethetha, iNdawo YoKakayi.
23  Apho azama ukumnika iwayini ephithikezwe ngesiyobisi imore, kodwa akazange ayithabathe.
24  Kwaye ambethelela aza abelana ngezambatho zakhe zangaphezulu ngokwenza amaqashiso ngazo mayela nokuba ngubani othabatha ntoni.
25  Ke kaloku kwakulilixa lesithathu, yaye ambethelela.
26  Umbhalo wesimangalo ngokunxamnye naye wawubhalwe ngaphezulu usithi, “UKumkani wamaYuda.”
27  Ngaphezu koko, abethelela abaphangi ababini kunye naye, omnye ngasekunene kwakhe yaye omnye ngasekhohlo kwakhe.
28  ——
29  Abo babedlula bamtshabhisa, behlunguzela iintloko zabo besithi: “Tshotsho! Wena obuza kuba ngumdilizi wetempile nomakhi wayo ngexesha elingangeentsuku ezintathu,
30  zisindise ngokuhla esibondeni sentuthumbo.”
31  Ngokukwanjalo nababingeleli abaziintloko kwanababhali babehlekisa ngaye besithi: “Abanye wabasindisa; yena akanako ukuzisindisa!
32  Makehle kaloku ngoku uKRISTU uKumkani wakwaSirayeli kwisibonda sentuthumbo, ukuze sibone size sikholwe.” Kwanabo babebethelelwe naye babemngcikiva.
33  Ngelixa lesithandathu kwabakho ubumnyama elizweni liphela de kwalilixa lesithoba.
34  Yaye ngelixa lesithoba uYesu wamemeza ngelizwi elikhulu esithi: “Eli, Eli, lama sabhaktani?” okuthetha ukuthi, xa kuguqulelwe: “Thixo wam, Thixo wam, undishiyeleni na?”
35  Abathile kwabo babemi kufuphi, bakukuva oko, bathi: “Yabonani! Ubiza uEliya.”
36  Kodwa uthile wabaleka, wazalisa imfunxa ngewayini emuncu, wayibeka engcongolweni, waza wamseza, esithi: “Myekeni njalo! Makhe sibone enoba uEliya uza kumthula kusini na.”
37  Kodwa uYesu wadanduluka kakhulu waza wabhubha.
38  Kwaye ikhuselo lengcwele lakrazuka kubini ukusuka phezulu ukusa ezantsi.
39  Ke kaloku, xa igosa lomkhosi elalimi malunga naye layibonayo indlela abhubhe ngayo, lathi: “Ngokuqinisekileyo lo mntu ebenguNyana kaThixo.”
40  Kwakukho nabafazi ababebona bemgama, phakathi kwabo yayinguMariya Magadala kwakunye noMariya unina kaYakobi omNcinane nokaYose, noSalome,
41  ababedla ngokumpheleka baze bamlungiselele xa wayeseGalili, nabanye abafazi abaninzi ababenyuke kunye naye ukuya eYerusalem.
42  Ke kaloku njengoko kwakusele kungorhatya, yaye ekubeni yayiyimini yokuLungiselela, oko kukuthi, umhla ophambi kwesabatha,
43  kweza uYosefu waseArimathiya, ilungu elidumileyo leBhunga, naye ngokwakhe owayelindele ubukumkani bukaThixo. Waba nesibindi sokungena aye phambi koPilato aze acele umzimba kaYesu.
44  Kodwa uPilato wayezibuza enoba wayesele efile kusini na, yaye, wabiza igosa lomkhosi, walibuza enoba wayesele efile kusini na.
45  Ngoko emva kokuqinisekisa kwigosa lomkhosi, wasinikezela kuYosefu isidumbu.
46  Ngako oko wathenga ilinen ecikizekileyo waza wamthula, wamsongela ngelinen leyo ecikizekileyo, wambeka engcwabeni elalimbiwe eliweni; kwaye waqengqela ilitye emnyangweni wengcwaba lenkumbulo.
47  Kodwa uMariya Magadala noMariya unina kaYose baqhubeka bekhangele apho wayebekwe khona.
1  Ukuqala kweendaba ezilungileyo ezingoYesu Kristu:
2  Kanye njengoko kubhaliwe kuIsaya umprofeti kwathiwa: “(Khangela! Ndithumela umthunywa wam phambi kobuso bakho, oya kulungisa indlela yakho;)
3  phulaphula! uthile udanduluka entlango esithi, ‘Lungisani indlela kaYehova, yenzani iindlela zakhe zithi tye,’”
4  uYohane umbhaptizi wavela entlango, eshumayela ubhaptizo olufuzisela inguquko ukuze kuxolelwe izono.
5  Ngenxa yoko wonke ummandla welakwaYuda nabo bonke abemi baseYerusalem baphuma besiya kuye, yaye wababhaptiza kuMlambo iYordan, bezivuma ekuhleni izono zabo.
6  UYohane wayambethe uboya benkamela kwaye enombhinqo wethwathwa esinqeni sakhe, yaye wayesidla iinkumbi nobusi basendle.
7  Wayedla ngokushumayela, esithi: “Emva kwam kuza uthile owomelele ngakumbi kunam; andikufanelekelanga ukugoba ndize ndikhulule imitya yeembadada zakhe.
8  Mna ndanibhaptiza ngamanzi, kodwa yena uya kunibhaptiza ngomoya oyingcwele.”
9  Ebudeni baloo mihla uYesu weza evela eNazarete yaseGalili waza wabhaptizwa eYordan nguYohane.
10  Yaye ngoko nangoko akunyuka ephuma emanzini wabona amazulu esahlukaniswa, nomoya usihla phezu kwakhe njengehobe;
11  kwaza kwaphuma ilizwi emazulwini lisithi: “UnguNyana wam, oyintanda; ndikholisiwe nguwe.”
12  Yaye ngoko nangoko umoya wamqhubela ukuba ahambe aye entlango.
13  Waqhubeka esentlango iintsuku ezingamashumi amane, ehendwa nguSathana, yaye wayekunye namarhamncwa, kodwa iingelosi zazimlungiselela.
14  Emva kokuba uYohane ebanjiwe uYesu waya eGalili, eshumayela iindaba ezilungileyo zikaThixo
15  esithi: “Lizalisekile ixesha elimisiweyo, yaye ubukumkani bukaThixo busondele. Guqukani, nikholwe kwiindaba ezilungileyo.”
16  Ngoxa wayehamba ecaleni kolwandle lwaseGalili wabona uSimon noAndreya umntakwabo Simon bephosa iminatha yabo elwandle, kuba babengabalobi.
17  Ngoko uYesu wathi kubo: “Ndilandeleni, yaye ndiya kunenza nibe ngabalobi babantu.”
18  Kwaoko bayishiya iminatha yabo baza bamlandela.
19  Yaye akuba ehambe umganyana wabona uYakobi unyana kaZebhedi noYohane umntakwabo, besesikhepheni sabo belungisa iminatha yabo;
20  waza ngaphandle kokulibazisa wababiza. Bona ke bamshiya uyise uZebhedi esikhepheni nabaqeshwa baza bamlandela.
21  Kwaye bahamba baya eKapernahum. Kamsinya nje kwakuba yisabatha wangena kwindlu yesikhungu waza waqalisa ukufundisa.
22  Yaye bathi khamnqa yindlela yakhe yokufundisa, kuba apho wayebafundisa njengonegunya, kungekhona njengababhali.
23  Kwangalo kanye elo xesha kwindlu yabo yesikhungu kwakukho umntu owayenomoya ongahlambulukanga, yaye wakhwaza,
24  esithi: “Sinantoni na yakwenza nawe, Yesu wena mNazarete? Uze kusitshabalalisa na? Ndikwazi kakuhle ukuba ungubani na, unguLowo Ungcwele kaThixo.”
25  Kodwa uYesu wawukhalimela, esithi: “Yithi cwaka, uze uphume kuye!”
26  Yaye umoya ongahlambulukanga, emva kokumxhuzulisa yaye udanduluka ngelizwi eliphezulu, waphuma kuye.
27  Ngoko, abantu bonke bakhwankqiswa kangangokuba baxubusha, besithi: “Yintoni na le? Yimfundiso entsha! Uyalela ngegunya kwanoomoya abangahlambulukanga, yaye bayamthobela.”
28  Ngoko ingxelo engaye yasasazeka ngoko nangoko kulo lonke ilizwe elijikeleze iGalili.
29  Yaye ngoko nangoko baphuma kwindlu yesikhungu baza baya ekhayeni likaSimon noAndreya bekunye noYakobi noYohane.
30  Ke kaloku umkhwekazi kaSimon wayelele phantsi egula ngumkhuhlane, baza kwaoko bamxelela ngaye.
31  Waya kuye wambamba ngesandla, wamphakamisa; waphela umkhuhlane, waza wabalungiselela.
32  Kwathi ke ngokuhlwa, selitshonile ilanga, abantu bamzisela bonke abo babegula nabo babeneedemon;
33  saza isixeko siphela sahlanganisana kanye emnyango.
34  Ngoko waphilisa abaninzi ababegula zizifo ezahlukahlukeneyo, waza wakhupha iidemon ezininzi, kodwa wayengazivumeli iidemon zithethe, ngenxa yokuba zazimazi ukuba unguKristu.
35  Kwathi ngonyezi, ngoxa kwakusemnyama, wavuka waphuma phandle waza wemka waya kwindawo engasese, wathandaza khona apho.
36  Noko ke, uSimon nabo babekunye naye bamzingela
37  baza bamfumana, yaye bathi kuye: “Bonke bayakufuna.”
38  Kodwa wathi kubo: “Masiye kwenye indawo, kwiidolophu ezikufuphi, ukuze ndishumayele kwanalapho, kuba ndiphumele oko.”
39  Yaye wahamba, eshumayela kwizindlu zabo zesikhungu kulo lonke elaseGalili, ekhupha iidemon.
40  Kweza oneqhenqa kuye, embongoza ede waguqa ngedolo, esithi kuye: “Ukuba nje uyathanda, unako ukundenza ndihlambuluke.”
41  Ngako oko waba nosizi, waza wasolula isandla sakhe wamchukumisa, wathi kuye: “Ndiyathanda. Hlambuluka.”
42  Lathi shwaka ngoko nangoko iqhenqa kuye, wahlambuluka.
43  Ngapha koko, wamnika imiyalelo engqongqo waza kwaoko wamndulula,
44  wathi kuye: “Uze uqiniseke ukuba akuxeli nto nakubani na, kodwa hamba uye kuzibonakalisa kumbingeleli uze unikele ngenxa yokuhlanjululwa kwakho izinto uMoses awazalathisayo, ukuze kube bubungqina kubo.”
45  Kodwa emva kokuba emkile lo mntu waqala ukubhengeza kakhulu nokusasaza ingxelo ngokubanzi, kangangokuba uYesu wayengasakwazi ukungena ekuhleni esixekweni, kodwa waqhubeka ngaphandle kwiindawo ezingasese. Kanti baqhubeka besiza kuye bevela macala onke.
2  Noko ke, emva kweentsuku ezithile wangena kwakhona eKapernahum yaye kwabakho ingxelo yokuba usekhaya.
2  Ngenxa yoko abaninzi bahlanganisana, kangangokuba kwakungasekho ndawo, ingekho kwanangasemnyango, waza waqalisa ukuthetha ilizwi kubo.
3  Yaye kwafika abantu bemzisele ofe umzimba ethwelwe ngabane.
4  Kodwa bengakwazi ukumzisa kanye kuYesu ngenxa yesihlwele, bashenxisa uphahla apho wayekhona, baza bakuba begqobhozile baluhlisa ukhuko awayelele kulo lowo ufe umzimba.
5  Yaye xa uYesu wabona ukholo lwabo wathi kofe umzimba: “Mntwana, izono zakho zixolelwe.”
6  Ke kaloku kwakukho abathile bababhali apho, behleli yaye beqiqa ezintliziyweni zabo ngelithi:
7  “Kutheni lo mntu ethetha ngolu hlobo? Uyanyelisa. Ngubani onokuxolela izono ngaphandle komnye, uThixo?”
8  Kodwa uYesu, eqondile ngoko nangoko ngomoya wakhe ukuba babeqiqa ngaloo ndlela, wathi kubo: “Kutheni niqiqa ezi zinto ezintliziyweni zenu?
9  Kukuphi okulula ngakumbi, ukuthi kofe umzimba, ‘Izono zakho zixolelwe,’ okanye ukuthi, ‘Sukuma uthabathe ukhuko lwakho uhambe’?
10  Kodwa ukuze nazi ukuba uNyana womntu unegunya lokuxolela izono phezu komhlaba,”—wathi kofe umzimba:
11  “Ndithi kuwe, Sukuma, thabatha ukhuko lwakho, uhambe ugoduke.”
12  Ngako oko wasukuma, yaye ngoko nangoko wathabatha ukhuko lwakhe waza waphuma phambi kwabo bonke, kangangokuba basuka nje bathabatheka bonke, baza bamzukisa uThixo, besithi: “Asizange siyibone into enjengale.”
13  Kwakhona waya ngaselwandle; yaye sonke isihlwele saqhubeka sisiza kuye, waqalisa ukusifundisa.
14  Kodwa njengoko wayedlula, wabona uLevi unyana ka-Alfeyu ehleli kwiofisi yerhafu, waza wathi kuye: “Yiba ngumlandeli wam.” Waphakama wamlandela.
15  Kamva wangqendeva etafileni endlwini yakhe, yaye abaqokeleli berhafu naboni abaninzi babengqendeve noYesu nabafundi bakhe, kuba kwakukho abaninzi babo yaye baqalisa ukumlandela.
16  Kodwa ababhali babaFarisi, bakubona ukuba wayesidla naboni nabaqokeleli berhafu, bathi kubafundi bakhe: “Ngaba udla nabaqokeleli berhafu naboni?”
17  Akukuva oku uYesu wathi kubo: “Kwabo bomeleleyo akufuneki gqirha, kodwa kwabo bagulayo uyafuneka. Ndize kubiza, kungekhona abantu abangamalungisa, kodwa aboni.”
18  Ke kaloku abafundi bakaYohane nabaFarisi babezila ukutya. Ngoko beza kuye baza bathi: “Kutheni abafundi bakaYohane nabafundi babaFarisi bezila ukutya, kodwa abakho abafundi bengakuzili ukutya?”
19  Waza uYesu wathi kubo: “Ngoxa umyeni ekunye nabo abahlobo bomyeni abanako ukuzila ukutya, andibi kunjalo? Lo gama umyeni ekunye nabo abanako ukuzila ukutya.
20  Kodwa iya kufika imihla yaxa umyeni eya kususwa kubo, yaye baya kwandula ke bazile ukutya ngaloo mhla.
21  Akukho bani uthungela isiziba selaphu elingarhwaqelanga phezu kwesambatho sangaphezulu esidala; ukuba wenjenjalo, amandla aso apheleleyo asitsala sisuke, esitsha kwesidala, yaye ukukrazuka kuba kubi ngakumbi.
22  Kanjalo, akukho bani ufaka iwayini entsha kwiintsuba zewayini ezindala; ukuba wenjenjalo, iwayini iyazigqabhuza iintsuba, kuze kulahleke iwayini kwakunye neentsuba. Kodwa abantu bafaka iwayini entsha kwiintsuba zewayini ezintsha.”
23  Wathi edlula kumasimi okudla okuziinkozo ngesabatha, abafundi bakhe baqala ukukha izikhwebu zokudla okuziinkozo.
24  Ngoko abaFarisi basuka bathi kuye: “Khangela apha! Kutheni besenza okungekho mthethweni ngesabatha?”
25  Kodwa wathi kubo: “Anizange nakanye na nifunde oko kwenziwa nguDavide xa wayeswele,  elambile, yena nabantu ababekunye naye?
26  Indlela awangena ngayo endlwini kaThixo, kwingxelo ephathelele uAbhiyatare umbingeleli oyintloko, waza wadla izonka ezingumboniso, ekungekho mthethweni ngaye nabani na ukuzidla ngaphandle kwababingeleli, yaye zimbi wazinika kwanabantu ababekunye naye?”
27  Ngoko wahambisa wathi kubo: “Isabatha yabakho ngenxa yomntu, kungekhona umntu ngenxa yesabatha;
28  ngoko ke uNyana womntu uyiNkosi yayo nesabatha.”
3  Kwakhona wangena kwindlu yesikhungu, yaye apho kwakukho umntu owayenesandla esomileyo.
2  Ngoko babemlalele ukubona enoba wayeza kumphilisa kusini na loo mntu ngesabatha, ukuze bammangalele.
3  Wathi kumntu owayenesandla esomileyo: “Sukuma [uze] esazulwini.”
4  Waza wathi kubo: “Kusemthethweni na ukwenza okulungileyo okanye ukwenza okubi ngesabatha, ukusindisa okanye ukubulala umphefumlo?” Kodwa bathi cwaka.
5  Waza emva kokubasingasinga ecaphuka, ebuhlungu kakhulu kukuqaqadeka kweentliziyo zabo, wathi kulo mntu: “Yolula isandla sakho.” Yaye wasolula, saza isandla sakhe saphiliswa.
6  Ngako oko abaFarisi baphuma baza ngoko nangoko benza ibhunga neqela labalandeli bakaHerode nxamnye naye, ukuze bamtshabalalise.
7  Kodwa uYesu nabafundi bakhe bemka baya elwandle; yaza inkitha enkulu evela eGalili nakwelakwaYuda yamlandela.
8  KwanaseYerusalem naseIdumeya naphesheya kweYordan nangaseTire naseSidon, inkitha enkulu, yakuva ukuba zininzi kwezinto awayezenza, yeza kuye.
9  Wathi kubafundi bakhe mabamlungiselele isikhephe esincinane, hleze axinwe sisihlwele.
10  Kuba waphilisa abaninzi, kwaza oko kwaphumela ekubeni bonke abo babenezifo ezibuhlungu bawele kuye ukuze bamchukumise.
11  Kwanoomoya abangahlambulukanga, xa sukuba bembona, babequbuda phambi kwakhe baze badanduluke, besithi: “Wena unguNyana kaThixo.”
12  Kodwa izihlandlo ezininzi wabayala kabukhali ukuba bangamenzi aziwe.
13  Yaye wenyuka intaba waza wabiza abo wayebafuna, baya kuye.
14  Wandula ke wayila iqela labalishumi elinesibini, awakwalithiya ngokuthi “abapostile,” ukuze baqhubeke kunye naye nokuze abathume baye kushumayela
15  nokuba babe negunya lokukhupha iidemon.
16  Yaye iqela labalishumi elinesibini awaliyilayo yayinguSimon, lowo wakwamnika ifani enguPetros,
17  noYakobi unyana kaZebhedi noYohane umntakwabo Yakobi (wakwabanika ifani enguBhowanerges, ethetha ooNyana beNdudumo),
18  noAndreya noFilipu noBhartolomeyu noMateyu noTomas noYakobi unyana ka-Alfeyu noTadeyu noSimon umKananayi
19  noYudas Skariyoti, owathi kamva wamngcatsha. Wandula ke waya endlwini.
20  Saphinda isihlwele sahlanganisana, kangangokuba abazange bakwazi kwanokudla isidlo.
21  Kodwa xa izalamane zakhe zeva ngako oko, zaphuma zisiya kumbamba, kuba zazisithi: “Ushiywe ziingqondo.”
22  Bona ababhali ababehle bevela eYerusalem babesithi: “UnoBhelezebhubhe, yaye ukhupha iidemon ngomlawuli weedemon.”
23  Ngoko, emva kokuba ebabizele kuye, wathi kubo ngemizekeliso: “USathana angamkhupha njani uSathana?
24  Kaloku, ukuba ubukumkani bahlulelana bodwa, obo bukumkani abunako ukuma;
25  yaye ukuba indlu yahlulelana yodwa, loo ndlu ayinako ukuma.
26  Kanjalo, ukuba uSathana uye wazivukela ngokwakhe waza wahlulelana, akanako ukuma, kodwa ufikelela esiphelweni.
27  Enyanisweni, akukho bani ungene endlwini yomntu owomeleleyo ukwaziyo ukuphanga iimpahla zakhe ezinokuthabatheka ngaphandle kokuba kuqala uyambopha umntu owomeleleyo, aze andule ke ukuphanga indlu yakhe.
28  Inene ndithi kuni zonke izinto bozixolelwa oonyana babantu, kungakhathaliseki ukuba ziziphi na izono nezinyeliso abazenza ngokunyelisa.
29  Noko ke, nabani na onyelisa umoya oyingcwele akanakuxolelwa naphakade, kodwa unetyala lesono sikanaphakade.”
30  Oku, kungenxa yokuba babesithi: “Unomoya ongahlambulukanga.”
31  Kwafika unina nabantakwabo, baza njengoko babemi ngaphandle, bathumela kuye ukuba abizwe.
32  Ngokunjalo, isihlwele sasihleli simjikelezile, ngoko bathi kuye: “Khangela! Unyoko nabantakwenu ngaphandle bayakufuna.”
33  Kodwa ekuphenduleni wathi kubo: “Ngubani na uma nabantakwethu?”
34  Yaye akuba ekhangakhangele kwabo babehleli bemjikelezile benze isangqa, wathi: “Khanibone, uma nabantakwethu!
35  Nabani na owenza ukuthanda kukaThixo, lo ngumntakwethu nodade wethu noma.”
12  Waqala ukuthetha kubo ngemizekeliso esithi: “Umntu watyala isidiliya, wasibiyela ngothango, wemba isixovulelo sewayini, wamisa inqaba, waqeshisa ngaso kubalimi, waza wahambela kwenye indawo.
2  Ngexesha elililo wathumela ikhoboka kubalimi, ukuze afumane ezithile kwiziqhamo zesidiliya kubalimi.
3  Kodwa balithabatha, balibetha kanobom baza balindulula lilambatha.
4  Yaye kwakhona wathumela kubo elinye ikhoboka; lona balixabela entloko baza balihlazisa.
5  Yaye wathumela elinye, lona balibulala; namanye amaninzi, athile kuwo bawabetha kanobom yaye athile kuwo bawabulala.
6  Wayesenaye omnye, unyana oyintanda. Wathumela yena okokugqibela kubo, esithi, ‘Baya kumhlonela unyana wam.’
7  Kodwa abo balimi bathi, ‘Yindlalifa le. Yizani, siyibulale, yaye ilifa liya kuba lelethu.’
8  Ngoko bamthabatha baza bambulala, bamphosela ngaphandle kwesidiliya.
9  Yintoni aya kuyenza umnini-sidiliya? Uya kufika abatshabalalise abo balimi, aze isidiliya asinikele kwabanye.
10  Anizange nisifunde na esi sibhalo sithi, ‘Ilitye abaligatyayo abakhi, liye laba lilitye lembombo eliyintloko.
11  Oku kuvela kuYehova, yaye kuyamangalisa emehlweni ethu’?”
12  Ngako oko baqalisa ukufuna indlela yokumbamba, kodwa boyika isihlwele, kuba baphawula ukuba wawuthetha umzekeliso lowo enabo engqondweni. Ngoko bamshiya baza bemka.
13  Bathumela kuye abathile babaFarisi nabeqela labalandeli bakaHerode, ukuze bambambise ngentetho yakhe.
14  Bakufika bathi kuye: “Mfundisi, siyazi ukuba unenyaniso yaye akukhathalele nabani na, kuba akukhangeli mbonakalo yangaphandle yabantu, kodwa ufundisa indlela kaThixo ngokuvumelana nenyaniso: Kusemthethweni na ukuhlawula irhafu yentloko kuKesare okanye akunjalo?
15  Sifanele sihlawule, okanye sifanele singahlawuli kusini na?” Efumanisa uhanahaniso lwabo, wathi kubo: “Kutheni nindivavanya nje? Ndiziseleni idenariyo ukuze ndiyikhangele.”
16  Beza nayo. Yaye wathi kubo: “Ngumfanekiso nombhalo kabani na lo?” Bathi kuye: “NgokaKesare.”
17  Wandula ke uYesu wathi: “Buyiselani izinto zikaKesare kuKesare, kodwa izinto zikaThixo kuThixo.” Kwaye bamangaliswa nguye.
18  Kweza kuye nabaSadusi, abathi akukho luvuko, bambuza umbuzo:
19  “Mfundisi, uMoses wasibhalela wathi ukuba uthile ufelwa ngumntakwabo aze ashiye umfazi ngasemva kodwa engashiyi mntwana, umntakwabo ufanele amthabathe loo mfazi aze avelisele umntakwabo inzala kuye.
20  Kwakukho abantwana bomntu omnye abasixhenxe; owokuqala wathabatha umfazi, kodwa ekufeni kwakhe akazange ashiye nzala.
21  Nowesibini wamthabatha, kodwa wafa engashiyanga nzala; nowesithathu ngendlela efanayo.
22  Bosixhenxe abazange bashiye nzala. Ekugqibeleni kubo bonke nomfazi wafa.
23  Eluvukweni uya kuba ngumfazi wawuphi kubo? Kuba bosixhenxe bamfumana njengomfazi.”
24  UYesu wathi kubo: “Akungenxa yoku na le nto niphazamayo, ukungazi kwenu iZibhalo okanye amandla kaThixo?
25  Kuba xa bevuka kwabafileyo, amadoda akatshati namabhinqa awatshatiswa, kodwa banjengeengelosi ezisemazulwini.
26  Kodwa ngokuphathelele ukuvuswa kwabafileyo, anizange nifunde na kwincwadi kaMoses, kwingxelo ephathelele ityholo elinameva, okokuba uThixo wathi kuye, ‘NdinguTHIXO ka-Abraham noThixo kaIsake noThixo kaYakobi’?
27  AkangoThixo wabafileyo, kodwa ngowabaphilayo. Niyaphazama kakhulu.”
28  Kwafika omnye wababhali, wabeva bephikisana, waza esazi ukuba ubaphendule kakuhle, wambuza esithi: “Nguwuphi umyalelo wokuqala kuyo yonke?”
29  UYesu waphendula wathi: “Owokuqala ngulo, ‘Yiva, Sirayeli, uYehova uThixo wethu nguYehova mnye,
30  uze umthande uYehova uThixo wakho ngentliziyo yakho iphela nangomphefumlo wakho uphela nangengqondo yakho iphela nangamandla akho ephela.’
31  Owesibini ngulo, ‘Uze umthande ummelwane wakho njengawe siqu.’ Awukho omnye umyalelo omkhulu kunale.”
32  Umbhali wathi kuye: “Mfundisi, utsho kakuhle ngokuvumelana nenyaniso ukuthi, ‘Mnye, yaye akakho omnye ngaphandle Kwakhe’;
33  yaye oku kumthanda ngentliziyo kabani iphela nangokuqonda kukabani kuphela nangamandla kabani ephela noku kuthanda ummelwane kabani njengaye kuxabiseke ngaphezulu lee kunayo yonke iminikelo etshiswa kuphele nemibingelelo.”
34  Ngako oko uYesu, eqonda ukuba uphendule ngokunengqiqo, wathi kuye: “Akukho kude nobukumkani bukaThixo.” Kodwa akukho bani waba nesibindi sokumbuza kwakhona.
35  Noko ke, ekuphenduleni, uYesu njengoko wayefundisa etempileni wathi: “Kwenzeka njani na ukuba ababhali bathi uKRISTU ngunyana kaDavide?
36  Ngomoya oyingcwele uDavide ngokwakhe wathi, ‘UYehova wathi eNkosini yam: “Hlala ngasekunene kwam ndide ndizibeke iintshaba zakho ngaphantsi kweenyawo zakho.”’
37  UDavide ngokwakhe umbiza ngokuthi ‘Nkosi,’ kodwa kwenzeka njani ukuba abe ngunyana wakhe?” Isihlwele esikhulu sasimphulaphule ngenkoliseko.
38  Yaye kwimfundiso yakhe waqhubeka wathi: “Balumkeleni ababhali abafuna ukuhambahamba ngemiwunduzo nabafuna imibuliso kwiindawo zemarike
39  nezihlalo eziphambili kwizindlu zesikhungu nezona ndawo ziphambili kwizidlo zangokuhlwa.
40  Ngabo abaqwenga izindlu zabahlolokazi baze ngokunyhwalaza benze imithandazo emide; baya kufumana umgwebo oqatha ngakumbi.”
41  Wahlala phantsi ekhangelene nezikhongozelo zobuncwane waza wabona indlela isihlwele esasiphosa ngayo imali kwizikhongozelo zobuncwane; kwaye izityebi ezininzi zaziphosa iingqekembe ezininzi.
42  Kweza umhlolokazi olihlwempu waphosa iingqekembe ezimbini ezincinane, ezinexabiso elincinane kakhulu.
43  Ngoko wabizela kuye abafundi bakhe waza wathi kubo: “Inene ndithi kuni lo mhlolokazi ulihlwempu uphose ngaphezu kwabo bonke abo baphose imali kwizikhongozelo zobuncwane;
44  kuba bonke baphose okuphuma kwintsalela yabo, kodwa yena, ekusweleni kwakhe, uphose konke abenako, ukuphila kwakhe kuphela.”
