1  Nyie Vaulo, ngombo ya Ngai na mũtũmwa wa Yesũ Klĩsto kwosana na mũĩkĩĩo wa anyuve ma Ngai na ũmanyi wa w’o ĩũlũ wa ũla w’o na kwosana na kĩkĩo kya Ngai
2  na mũsingi waw’o nĩ wĩkwatyo wa thayũ wa tene na tene ũla Ngai wathanie kuma tene, nake ndatonya kũneena ũvũngũ;
3  ĩndĩ ĩvinda yake yĩla yaĩlĩte yavika nĩwamanyĩthanisye ndeto yake kwĩsĩla wĩa wa kũtavany’a ũvoo mũseo ũla nanengiwe na wosanĩte na mwĩao wa Ngai, Mũtangĩĩi waitũ;
4  kwa Tito, mwana wakwa wa w’o kwosana na mũĩkĩĩo ũla twĩ naw’o: Ĩthĩwa na ũseo mwingĩ na mũuo kuma kwa Ngai, ũla nĩwe Asa, na kuma kwa Klĩsto Yesũ Mũtangĩĩi waitũ.
5  Nakũtiie Kilete nĩ kana ũlũnge maũndũ ala maaĩle kũlũngwa na ũinyuva atumĩa kĩla ndũa, o tondũ nakwĩaĩe:
6  ethĩwa ve mũndũ o na wĩva ũtaweteka ũthũku, mũũme wa kĩveti kĩmwe, wĩ na syana mbĩtĩkĩli itawetanĩaw’a na mĩkwa na mbĩwi.
7  Nũndũ ethĩwa mũndũ nũnyuvĩtwe nĩ Ngai ethĩwe mũũngamĩi wa nyũmba, kana mũsyaĩĩsya, no nginya ethĩwe mũndũ ũtaweteka ũthũku, ũte wa mĩtavyo, ũtathataa mĩtũkĩ, ũte mũnywi, ũte wa ithokoo, na ũtamanthaa na ĩtomo nzĩa sya kwĩyĩuna mwene,
8  mũndũ mũlau, wendete ũseo, wĩ na kĩlĩko kĩanĩu, mũlũngalu, mũĩkĩĩku, wĩsiĩĩaa,
9  ũlũmasya vyũ ĩla ndeto ya kũĩkĩĩka ũtũĩkanĩ wake wa kũmanyĩsya, nĩ kana ethĩwe atonya kũthangaasya angĩ kwa momanyĩsyo ala maseo na kũmakany’a ala meũleana namo.
10  Nũndũ kwĩ andũ aingĩ mate ewi, maneenaa ndeto itatethya, na akengani, na mũno mũno ala malũmanasya na nzaĩko.
11  Nĩ ũndũ wa vata mavindĩthw’e, nũndũ andũ asu maendeeaa kwasya nyũmba nima kwa kũmanyĩsya maũndũ mataĩle kũmanyĩsya, maimantha nzĩa sya kwĩyĩuna mo ene.
12  Mwathani ũmwe woo aisye: “Akilete nĩ aneeni ma ũvũngũ mavinda onthe na nĩ nyamũ nthũku sya kĩthekanĩ, ayi matatethasya wĩa.”
13  Ũkũsĩ ũsu nĩ wa w’o. Na nũndũ wa kĩtumi kĩu endeea kũmakany’a kwa ũito nĩ kana methĩwe me alũmu mũĩkĩĩonĩ,
14  mate kwĩthukĩĩsya mbano sya Ayuti na mĩao ya andũ ala matiĩte ũla w’o.
15  Syĩndũ syonthe nĩ ntheu kwa andũ ala atheu; ĩndĩ kwa ala avuku na mate na mũĩkĩĩo, vaiĩ kĩndũ kĩtheu, nũndũ wasya woo wa ngoo na ilĩko syoo nĩ mbuku.
16  Mawetaa ũtheinĩ kana nĩmamwĩsĩ Ngai, ĩndĩ mekonĩ moo nĩmamũkaĩaa, nũndũ mo nĩ andũ matesa kwendeka na mate ewi na matetĩkĩlĩka wĩanĩ mũseo o na wĩva.
2  Ĩndĩ we endeea kũneena maũndũ ala mosanĩte na momanyĩsyo ala maseo.
2  Atumĩa akũũ nĩmethĩwe na wĩting’o maũndũnĩ onthe, mayosa maũndũ kwa ũito, me kĩlĩko kĩanĩu, me alũmu mũĩkĩĩonĩ, wendonĩ, na wũmĩĩsyonĩ.
3  O ta ũu, iveti ngũũ nĩsyĩthĩwe na kĩkĩo mwĩkalĩlenĩ wasyo, ite nzukani, ite ngombo sya mbinyu mbingĩ, na iyĩthĩwa amanyĩsya ma maũndũ ala maseo,
4  nĩ kana syĩthĩwe itonya kũtaa aka ma mũika mende aũme moo, mende syana syoo,
5  methĩwe na kĩlĩko kĩanĩu, atheu, matethasya wĩa mĩsyĩ kwoo, aseo, menyivĩsye aũme moo, nĩ kana ndeto ya Ngai ndĩkese kũneenewa naĩ.
6  O na ĩngĩ, endeea kũtaa aũme ma mũika methĩwe na kĩlĩko kĩanĩu,
7  na kwa kĩla nzĩa ũyĩthĩwa wĩ ngelekany’o nzeo mekonĩ ala maseo. Manyĩsya maũndũ ala matheu kwa ũito w’onthe,
8  ũitũmĩa ndeto nzeo ila itatonya kumanw’a, nĩ kana ala mavĩngaa mekĩĩthw’e nthoni, nũndũ mai na ũndũ mũthũku o na ũmwe matonya kũneena ĩũlũ witũ.
9  Ngombo nĩsyĩnyivĩsye mavwana masyo maũndũnĩ onthe, na iitata kũmendeesya, ite kũmasũngĩla,
10  iteũmoyĩa, na syĩ ndĩkĩĩku vyũ, nĩ kana kwa nzĩa syonthe syanakavye momanyĩsyo ma Ngai, Mũtangĩĩi waitũ.
11  Nĩkwĩthĩwa ũseo mwingĩ wa Ngai nĩwonanĩtw’e, na ũkatuma andũ ma mĩthemba yonthe makwata ũtangĩĩo.
12  Ũseo ũsu nũtũmanyĩasya kũlea maũndũ ala matamwendeeasya Ngai na mawendi ma nthĩ na kwĩkala twĩ na kĩlĩko kĩanĩu na twĩ alũngalu na twĩ na kĩkĩo kya Ngai ĩvindanĩ yĩĩ,
13  tweteele wĩkwatyo mũseo na kumĩla kwa Ngai waitũ mũnene e na ũtheu mũtisu na kwa Mũtangĩĩi waitũ, Yesũ Klĩsto,
14  ũla weenenganie kwondũ witũ nĩ kana atũthasye kumana na mĩthemba yonthe ya ũtũli wa mĩao na kwĩtheesya andũ methĩwe malĩ yake ya mwanya, na me na kĩthito mekonĩ maseo.
15  Endeea kũneena maũndũ asu na kũtaa na kũkany’a wĩ na ũkũmũ w’onthe. Ndũketĩkĩlye mũndũ o na wĩva aũvũthye.
3  Endeea kũmalilikany’a methĩwe menyivĩtye na me ewi kwa silikalĩ na ala me na ũkũmũ, na meyũmbanĩtye kũtethya kĩla wĩa mũseo,
2  matekũneena naĩ ĩũlũ wa mũndũ o na wĩva, mate na ĩteta, ĩndĩ methĩwe mateũkwatĩĩa mũno woni woo, na mavinda onthe mayĩthĩwa me auu kwa andũ onthe.
3  Nũndũ o naitũ mbeenĩ tũyaĩ na ũmanyi, tũyaĩ ewi, nĩtweelelũkĩtw’e, na twaĩ ngombo sya mawendi na motanu me kĩvathũkany’o, na nĩtweekaa maũndũ mathũku na kwĩw’anĩa kĩwĩu, twaĩ andũ matesa kwendeka, na twaĩ na kĩmena katĩ witũ.
4  Ĩndĩ yĩla ũseo wa Ngai, ũla nĩ Mũtangĩĩi waitũ, na wendo wake kwelekela andũ woonaniw’e
5  (ti kwondũ wa maũndũ o na meva malũngalu tweekĩte, ĩndĩ nũndũ wa tei wake), nĩwatũtangĩĩie kwa kũtũthambya, ũndũ ũla watumie twĩthĩwa thayũ, na nĩwatũtw’ĩkĩthisye eũ kwĩsĩla veva mũtheu.
6  Na kwĩsĩla Yesũ Klĩsto, Mũtangĩĩi waitũ, nĩwatũtulũĩle veva ũũ kwa ũlau,
7  nĩ kana ĩtina wa kũtalĩlwa ũlũngalu kwĩsĩla ũseo wake mwingĩ, tũtonye kwĩthĩwa atiĩwa kwosana na wĩkwatyo wa thayũ wa tene na tene.
8  Ndeto isu nĩ sya kũĩkĩĩka, na nĩenda ũendeee kũkindĩlĩĩla maũndũ asu, nĩ kana ala mamũĩkĩĩie Ngai maendeee kũsũanĩa ĩũlũ wa kwĩthĩwa na meko maseo. Maũndũ asu nĩ maseo na nĩmatethasya andũ.
9  Na ndũkelikye ngananĩonĩ sya ũtumanu na kwĩka ũkunĩkĩli ĩũlũ wa mosyaanĩo na ngusanĩsyo na kaũ ĩũlũ wa ĩla Mĩao, nũndũ maũndũ asu nĩ ma mana na maitethya.
10  Lea mũndũ ũla ũetae mũtilĩkangano, ĩtina wa kũmũkany’a ya mbee na ya kelĩ,
11  ũimanya kana mũndũ ta ũsu nĩwelelũkĩte kuma ĩla nzĩanĩ na aendeee kwĩka naĩ na nĩwĩsilĩle.
12  Yĩla nĩtũma Alitema kana Tikiko kũla ũĩ, wĩtata ũndũ ũtonya wũke Nikovoli kũla nĩĩ, nũndũ kũu nĩkw’o nĩtw’ĩte kwĩkala ĩvindanĩ ya mbevo.
13  Ĩka kyonthe kĩla ũtonya ũtetheesye Nzena, ũla wĩsĩ Mĩao nesa, vamwe na Avolo nĩ kana maikaĩwe nĩ kĩndũ me kyalonĩ.
14  Ĩndĩ eka andũ maitũ memanyĩsye kwĩkaa maũndũ ala maseo nĩ kana matetheesye ala me na vata wa kũtetheew’a na mĩtũkĩ, nĩ kenda maikethĩwe mate na ũsyao.
15  Onthe ala nĩ namo nĩmaũkethya. Ngethesye ala matwendete nthĩnĩ wa mũĩkĩĩo. Ũseo mwingĩ nĩwĩthĩwe nenyu inyw’onthe.
