10  Yu, ana-a-asa, nĩenda mũmanye kana aa-ũmae maitũ maĩ ungu wa yĩla ĩtu na onthe nĩmesĩile ũkanganĩ
2  na onthe nĩmavatisiwe na ĩtu na ũkanga nĩ kana methĩwe aatĩĩi ma Mose,
3  na onthe maĩe lĩu ũmwe wa kĩ-veva
4  na onthe manywie kyaũnyw’a kĩmwe kya kĩ-veva. Nũndũ manyusaa kuma ĩvianĩ ya kĩ-veva yĩla yamaatĩĩe, na ĩvia yĩu yaĩ Klĩsto.
5  Ĩndĩ Ngai ndaaendeew’a nĩ aingĩ moo, nĩkwĩthĩwa nĩmooaĩwe weũnĩ.
6  Na yu maũndũ asu matw’ĩkie ngelekany’o kwitũ, nĩ kana tũikethĩwe na wendi wa maũndũ mathũku, o tondũ mo mamendie.
7  Na tũikathaithe mĩvw’anano tondũ amwe moo meekie; o tondũ kũandĩkĩtwe: “Na andũ mekala nthĩ maye na kũnyw’a. Na mookĩla nĩ kana metanĩthye.”
8  Na tũikeke ũlaalai, o tondũ amwe moo meekie ũlaalai na makw’a andũ 23,000 mũthenya ũmwe.
9  Na tũikamũtate Yeova o tondũ amwe moo mamũtatie, na maũmwa nĩ nzoka makw’a.
10  O na tũikethĩwe andũ ma kũnyungunyĩsya o tondũ amwe meekie na mooawa nĩ mwanangi.
11  Maũndũ asu meekĩkie nĩ kana methĩwe ngelekany’o kwitũ, na maandĩkiwe kwondũ wa kũtũkany’a ithyĩ ala tũvikĩwe nĩ mũminũkĩlyo wa nthĩ ĩno.
12  Kwoou ekai ũla ũkũsũanĩa ta ũũngamĩte, ethĩwe e metho ndakese kũvalũka.
13  Vaiĩ ĩtatwa yaamũkwata eka ala makwataa andũ. Ĩndĩ Ngai nĩ mũĩkĩĩku na ndakaeka mũtatwe kũvĩtũka ũndũ mũtonya kũmĩĩsya, ĩndĩ o vamwe na ĩtatwa yĩu, akaumĩlya nzĩa nĩ kana mũtonye kũyũmĩĩsya.
14  Kwoou endwa makwa, kĩai ũthaithi wa mĩvw’anano.
15  Nĩneena ta ngũneena na andũ me na ũmanyi; kwoou tw’ai inyw’ĩ ene ethĩwa nĩneena w’o kana ndiũneena w’o.
16  Kĩkombe kya ũathimo kĩla tũathimaa, kw’o ku ti kwĩthĩwa na mũamba nthĩnĩ wa nthakame ya Klĩsto? Na mũkate ũla tũtilaa, kw’o ku ti kwĩthĩwa na mũamba nthĩnĩ wa mwĩĩ wa Klĩsto?
17  Nũndũ ve mũkate ũmwe, o na kau twĩ aingĩ, twĩ mwĩĩ ũmwe, nũndũ ithyonthe tũĩsaa mũkate o ũsu ũmwe.
18  Sũanĩai ĩũlũ wa Aisilaeli: Mo ala maĩsaa nthembo mayĩthĩawa me mũamba na kĩthembeo?
19  Yu nĩasya ata? Kyo kĩla kĩthembewe mũvw’anano nĩ kĩndũ, kana w’o mũvw’anano nĩ kĩndũ?
20  Aiee; ĩndĩ nĩasya kana syĩndũ ila andũ ma mbaĩ ingĩ mathembaa mathembeaa ndaimoni ĩndĩ ti Ngai; na ndikwenda inyw’ĩ mwĩthĩwe na mũamba na ndaimoni.
21  Mũitonya kũnyw’a kĩkombe kya Yeova na kĩkombe kya ndaimoni; mũitonya kũya “mesanĩ ya Yeova” na mesanĩ ya ndaimoni.
22  Kana ‘twĩenda Yeova ethĩwe na kĩwĩu’? Ithyĩ tũi vinya kũte we, kana twĩ naw’o?
23  Maũndũ onthe nĩmosanĩte na mĩao, ĩndĩ ti maũndũ onthe matethasya. Maũndũ onthe nĩmosanĩte na mĩao, ĩndĩ ti onthe makaa.
24  Ekai kĩla ũmwe ndakamanthe kwĩyĩuna mwene, ĩndĩ amanthe kũuna ũla ũngĩ.
25  Yai kĩndũ o na kĩva kĩla kĩũthoow’a sokonĩ ya nyama, mũteũkũlĩĩlya nũndũ wa wasya wenyu wa ngoo,
26  nĩkwĩthĩwa “nthĩ na syĩndũ ila syĩ nthĩnĩ wayo nĩ sya Yeova.”
27  Ethĩwa mũndũ ũte mwĩtĩkĩli nĩwamũthokya na nĩmũkwenda kũthi, yai kĩla mwanengwa, mũteũkũlĩĩlya nũndũ wa wasya wenyu wa ngoo.
28  Ĩndĩ ethĩwa mũndũ o na wĩva akamwĩa, “Kĩĩ nĩ kĩndũ kyumĩtw’e nthembo,” mũikaye nũndũ wa ũla wamũtavya na nũndũ wa wasya wa ngoo.
29  Ndiũneenea wasya wenyu wa ngoo, ĩndĩ wa mũndũ ũla ũngĩ. Nũndũ ve vata mwaũ nĩtũmĩe ũthasyo wakwa na ngĩsilĩlwa nĩ wasya wa ngoo wa mũndũ ũngĩ?
30  Ethĩwa yĩla ngũya nĩngũtũnga mũvea, nyie nĩnaĩle kũya ethĩwa nĩngũneenewa naĩ ĩũlũ wa kĩla ngũtũngĩa mũvea?
31  Kwoou ethĩwa nĩmũũya kana nĩmũũnyw’a kana mwĩĩka ũndũ ũngĩ o na wĩva, ĩkai maũndũ onthe kwondũ wa kũmũtaĩa Ngai.
32  Mũikethĩwe kĩndũ kya kũlulutĩkya Ayuti vamwe na Akiliki na kĩkundi kya Ngai,
33  o tondũ ndataa kwendeesya andũ onthe maũndũnĩ onthe, ndekwenda kwĩyĩuna mwene, ĩndĩ ndyenda kũuna aingĩ, nĩ kana matangĩĩwe.
4  Mũndũ aĩle kũtwona ta athũkũmi me ungu wa Klĩsto, na ta aũngamĩi ma nyũmba ma kĩmbithĩ kĩtheu kya Ngai.
2  Ũndũnĩ ũsu, kĩla kyendekaa kwa aũngamĩi ma nyũmba nĩ kwĩthĩawa me aĩkĩĩku.
3  Ĩndĩ ti ũndũ kwakwa kũsilĩlwa ninyw’ĩ kana kũsilĩlwa nĩ asili ma andũ. O nakwa nditonya kwĩsilĩla.
4  Nũndũ ndyĩsĩ ũndũ o na ũmwe mũthũku ĩũlũ wakwa. Ĩndĩ ũu ti kwasya kana nĩ mũlũngalu; ũla ũnzilĩlaa nĩ Yeova.
5  Kwoou mũikasilĩle ũndũ o na wĩva ĩvinda yaw’o yĩte ĩviku, nginya yĩla Mwĩaĩi wĩũka. Nake akaete kyeninĩ maũndũ ala mavithe ma kĩvindu na aituma mosũanĩo ma ngoo mamanyĩka, na ĩndĩ kĩla ũmwe aikwata ũtaĩo wake kuma kwa Ngai.
6  Yu ana-a-asa, maũndũ aa naneena nĩtũmĩĩte ngelekany’o yakwa na Avolo nĩ kana mũunĩke, na kwĩsĩla kwitũ mũyĩmanyĩsya mwĩao ũũ: “Mũikavĩtũke maũndũ ala maandĩke,” nĩ kana mũikethĩwe na mĩtũlyo mũyendeesya ũmwe mbee wa ũla ũngĩ.
7  Nũũ ũla ũtumĩte wĩthĩwa wĩ kĩvathũkany’o na ala angĩ? Kwa w’o, nĩ kyaũ wĩ nakyo ũtaanengwa? Na yu ethĩwa weekie kũnengwa, wĩĩkathĩĩa nĩkĩ ta ũtaanengwa?
8  Yu mwĩ eanĩe? Yu mwĩ athwii? Kana nĩmwambĩĩie kũsumbĩka ta asumbĩ mũte naitũ? Wendi wakwa nĩ ta kethĩwa nĩmwambĩĩie kũsumbĩka ta asumbĩ, nĩ kana o naitũ tũsumbĩke vamwe nenyu.
9  Nũndũ nĩona Ngai ta ũtwiĩte ithyĩ atũmwa ĩtina wa andũ onthe twĩloelwe, ta andũ masilĩlwe kũawa, nũndũ tũtw’ĩkĩte ta andũ me kĩwanzanĩ mekwĩloelwa nĩ nthĩ yonthe, na alaĩka na andũ.
10  Ithyĩ twĩ atumanu nũndũ wa Klĩsto, ĩndĩ inyw’ĩ mwĩ oĩ nũndũ wa Klĩsto; ithyĩ twĩ onzu, ĩndĩ inyw’ĩ mwĩ na vinya; inyw’ĩ nĩmũnengetwe ndaĩa ĩndĩ ithyĩ tũinengetwe ndaĩa.
11  Kũvika saanĩ ũũ, tũendeee kwĩthĩwa na nzaa na waũni na kũtw’ĩkĩwa na kũvũwa na kwĩthĩwa tũte na wĩkalo
12  na kũthũkũma wĩa mũmũ, tũitethya wĩa na moko maitũ ene. Twaumangwa nĩtũathimaa, twathĩnw’a nĩtũmĩĩasya;
13  yĩla twaneenewa naĩ tũsũngĩaa na ũuu; na nginya yu tũtw’ĩkĩte ta mavuti ma nthĩ, ta kĩko kĩkũlũtĩtwe syĩndũnĩ syonthe.
14  Ndiũmũandĩkĩa maũndũ aa nĩ kana mwĩw’e nthoni, ĩndĩ nĩ kana nĩmũtae ta syana syakwa ila nendete.
15  Nũndũ o na kau nĩmũtonya kwĩthĩwa na asũvĩi 10,000 nthĩnĩ wa Klĩsto, mũi na aa-ĩthe aingĩ; nĩkwĩthĩwa nthĩnĩ wa Klĩsto Yesũ nĩnĩtw’ĩkĩte ĩthe wenyu kwĩsĩla ũvoo mũseo.
16  Kwoou, nĩmwĩsũva mũatĩĩe ngelekany’o yakwa.
17  Nĩkyo kĩtumi ngũmũtũma Timotheo kũla mũĩ, nũndũ nĩ mwana wakwa mwendwa na mũĩkĩĩku nthĩnĩ wa Mwĩaĩi. Nake akamũlilikany’a nzĩa syakwa syonthe sya kwĩka maũndũ nthĩnĩ wa Klĩsto Yesũ, o tondũ nĩmanyĩasya kĩla vandũ ikundinĩ syonthe.
18  Amwe menyu me na mĩtũlyo mayona ta ndeũka kũla mũĩ.
19  Ĩndĩ nĩngũka kũla mũĩ o mĩtũkĩ, Yeova enda, na ndikethĩwa nũkĩte kũmanya ũneeni wa asu me na mĩtũlyo, ĩndĩ vala maumĩtye vinya woo.
20  Nũndũ Ũsumbĩ wa Ngai ti ũneeni ĩndĩ nĩ vinya.
21  Mwĩenda ata? Mwĩenda nũke kwenyu na ndata kana mwĩenda nũke na wendo na nĩ mũuu vevanĩ?
11  Atĩĩai ngelekany’o yakwa o tondũ nyie nĩatĩĩaa ngelekany’o ya Klĩsto.
2  Nĩngũmũkatha nũndũ maũndũnĩ onthe nĩmũndilikanaa na nĩmũlũmĩtye vyũ ila syĩthĩo o tondũ namũmanyĩisye syo.
3  Ĩndĩ nĩenda mũmanye kana mũtwe wa kĩla mũndũũme nĩ Klĩsto, naw’o mũtwe wa mũndũ mũka nĩ mũndũũme; naw’o mũtwe wa Klĩsto nĩ Ngai.
4  Mũndũũme o na wĩva ũla ũvoyaa kana akaumya wathani avw’ĩkĩte mũtwe wake nĩwũũsonokasya;
5  na mũndũ mũka o na wĩva ũla ũvoyaa kana akathana atavw’ĩkĩte mũtwe wake nĩwũũsonokasya, nũndũ no ũndũ ũmwe na mũndũ mũka wĩ na mũtwe mwenze.
6  Nũndũ ethĩwa mũndũ mũka ndeũvw’ĩka mũtwe wake aĩlĩte kũtila nzw’ĩĩ yake; ĩndĩ ethĩwa nĩ nthoni kwa mũndũ mũka kũtila nzw’ĩĩ yake kana kwenza, aĩlĩte kũvw’ĩka mũtwe wake.
7  Nũndũ mũndũũme ndaĩlĩte kũvw’ĩka mũtwe wake, nĩkwĩthĩwa we nĩ mũvw’ano wa Ngai na onanasya ũnene wake, ĩndĩ mũndũ mũka onanasya ũnene wa mũndũũme.
8  Nũndũ mũndũũme ndaauma kwa mũndũ mũka, ĩndĩ mũndũ mũka aumie mũndũũmenĩ.
9  Na eka ũu, mũndũũme ndaaũmbwa kwondũ wa mũndũ mũka, ĩndĩ mũndũ mũka kwondũ wa mũndũũme.
10  Nĩkyo kĩtumi mũndũ mũka waĩle kwĩthĩwa na wonany’o wa ũkũmũ mũtwenĩ wake, nũndũ wa alaĩka.
11  Ũndũ ũngĩ nĩ kana, nthĩnĩ wa Mwĩaĩi, mũndũ mũka ndethĩwa vate mũndũũme, na mũndũũme ndethĩwa vate mũndũ mũka.
12  Nũndũ o tondũ mũndũ mũka waumie mũndũũmenĩ, o ta ũu, mũndũũme asyaawa nĩ mũndũ mũka; ĩndĩ syĩndũ syonthe syaumie kwa Ngai.
13  Tw’ai inyw’ĩ ene: Nĩ ũndũ waĩle mũndũ mũka kũvoya kwa Ngai atavw’ĩkĩte mũtwe wake?
14  W’o mũmbĩle wa mũndũ ndwonanasya nesa kana ti ũndũ wa ndaĩa kwa mũndũũme kwĩthĩwa na nzw’ĩĩ ndaasa,
15  na ethĩwa mũndũ mũka e na nzw’ĩĩ ndaasa nĩ ndaĩa kwake? Nũndũ nũnengetwe nzw’ĩĩ vandũ va kĩndũ kya kũvw’ĩka mũtwe.
16  Ĩndĩ ethĩwa mũndũ eenda kũleana na ũndũ ũsu nũndũ wa kĩthĩo kĩngĩ, ithyĩ tũi na kĩthĩo kĩngĩ, o na ikundi sya Ngai ii na kĩngĩ.
17  Ĩndĩ ngĩmũnenga motao aa ndiũmũkatha, nũndũ mũyũmbanaa kwondũ wa ũseo ĩndĩ mũmbanaa kwondũ wa ũthũku.
18  Ũndũ wa mbee, nĩĩw’a kana yĩla mwoombana kĩkundinĩ, nĩkwĩthĩawa na mũaanĩko katĩ wenyu; na no nĩĩkĩĩe ũndũ ũsu.
19  Nũndũ vate nzika vakeethĩwa mũtilĩkangano katĩ wenyu, nĩ kana ala metĩkĩlĩkĩte katĩ wenyu mamanyĩke.
20  Yĩla mwoombana vamwe, kwa w’o mũyĩthĩawa mũiya Kyaũya kya Wĩoo kya Mwĩaĩi.
21  Nũndũ mũtanamba kũkĩya, kĩla ũmwe wenyu ambaa kũya kyaũya kyake kya wĩoo, na ũyĩthĩa ũmwe e na nzaa ĩndĩ ũngĩ nĩ mũmile.
22  No mwĩthĩawa na nyũmba mũtonya kũĩĩa na kũnyw’ĩĩa? Kana mũvũthasya kĩkundi kya Ngai, na mũituma ala mate na kĩndũ mew’a nthoni? Yu ndonya kwasya ata? Nĩnaĩle kũmũkatha? Ndyamba kũmũkatha ũndũnĩ ũsu.
23  Nũndũ kĩla noosie kuma kwa Mwĩaĩi nĩnamũmanyĩisye, kana ũtukũ ũla Mwĩaĩi Yesũ waĩ avũnyanĩwe oosie mũkate,
24  na ĩtina wa kũtũnga mũvea aũtilanga, na asya: “Ũũ wĩonany’a mwĩĩ wakwa, ũla wĩnenganwe kwondũ wenyu. Ĩkaai ũu kwondũ wa kũndilikana.”
25  Na ũu now’o weekanie na kĩkombe, ĩtina wa kũya kyaũya kya wĩoo, akyasya: “Kĩkombe kĩĩ kĩonany’a ũtianĩo mweũ kwĩsĩla nthakame yakwa. Ĩkaai ũu yĩla mũũkĩnyw’a kwondũ wa kũndilikana.”
26  Nũndũ o yĩla mũũya mũkate ũũ na mũũnyw’a kĩkombe kĩĩ, mũendeeaa kũtangaasa kĩkw’ũ kya Mwĩaĩi nginya yĩla wĩũka.
27  Kwoou ũla ũĩsaa mũkate kana akanyw’a kĩkombe kya Mwĩaĩi ũndũ vataĩle, ethĩawa aivĩtĩsya mwĩĩ na nthakame ya Mwĩaĩi.
28  Mbee eka kĩla mũndũ eyĩosye we mwene asisye kana nĩwaĩle, na amina kwĩka ũu aiya mũkate na ainyw’a kĩkombe.
29  Nũndũ ũla ũĩsaa na ũnyusaa ate kũmanya vata wa mwĩĩ, aĩsaa na ainyw’a ũsilĩlo ĩũlũ wake.
30  Kĩu nĩkyo kĩtumi aingĩ katĩ wenyu nĩ onzu na nĩ awau na aingĩ nĩmakwie.
31  Ĩndĩ tũkeyĩosya nesa ũndũ tũilye, tũitonya kũsilĩlwa.
32  Ĩndĩ yĩla twasilĩlwa, twĩthĩawa twakanw’a nĩ Yeova, nĩ kana tũikese kwosewa ĩtambya vamwe na nthĩ.
33  Kwoou ana-a-asa, yĩla mwoombana vamwe nĩ kana mũye kyaũya kĩu, eteelanaai.
34  Ethĩwa mũndũ o na wĩva e na nzaa, nĩ aye mũsyĩ, nĩ kana yĩla mwoombana vamwe mũikethĩwe mwoombana kwondũ wa ũsilĩlo. Maũndũ ala matiala ngamalũngalya nooka.
8  Na yu ĩũlũ wa lĩu ũla ũthembewe mĩvw’anano: Nĩtwĩsĩ kana ithyonthe twĩ na ũmanyi. Ũmanyi nũetae ngathĩĩo ĩndĩ wendo nĩwakaa.
2  Ethĩwa mũndũ o na wĩva esũanĩa nĩwĩsĩ ũndũ, ndanamba kũũmanya ũndũ waĩle kwĩthĩwa awĩsĩ.
3  Ĩndĩ ethĩwa mũndũ o na wĩva nũmwendete Ngai, ũsu nĩwĩsĩkĩe nĩwe.
4  Na yu ĩũlũ wa malĩu ala mathembewe mĩvw’anano, nĩtwĩsĩ kana mĩvw’anano ti kĩndũ ĩũlũ wa nthĩ na kana Ngai no ũmwe.
5  Nũndũ o na ethĩwa kwĩ ila syĩtawa ngai, syĩthĩwe syĩ ĩtunĩ kana syĩ kũũ nthĩ, o tondũ kwĩ “ngai” mbingĩ na “eaĩi” aingĩ,
6  ithyĩ twĩ na Ngai ũmwe, ũla nĩwe Asa, na ũla syĩndũ syonthe syumĩte kwake, naitũ twĩ make; na twĩ na Mwĩaĩi ũmwe, Yesũ Klĩsto, ũla kwĩsĩla kwake syĩndũ syonthe syeethĩiwe, o naitũ tweethĩiwe kwĩsĩla kwake.
7  Ĩndĩ ti onthe me na ũmanyi ũsu. Vandũ va ũu, amwe ala mbeenĩ mathaithaa mĩvw’anano, yĩla meũya lĩu mawonaa ta ũthembewe mĩvw’anano, na wasya woo wa ngoo nũvukaa nũndũ nĩ mwonzu.
8  Ĩndĩ lĩu ndwĩsa kũtũthengeanĩsya na Ngai; ti atĩ twĩ athũku twalea kũya, o na twaya ti atĩ nĩw’o twĩthĩawa twĩ aseo.
9  Ĩndĩ endeeai kwĩthĩwa mwĩ metho nĩ kana ũthasyo wenyu wa kwĩnyuvĩa ndũkatw’ĩke kĩndũ kya kũlulutĩkya ala onzu.
10  Nũndũ ethĩwa mũndũ akakwona we wĩ na ũmanyi ũiya lĩu ĩkalũnĩ ya mĩvw’anano, w’o wasya wa ngoo wa mũndũ ũsu mwonzu ndũkamũnenga ũkũmbaũ nginya wĩthĩe no aye lĩu wumĩw’e mĩvw’anano?
11  Kwoou nũndũ wa ũmanyi waku nũkwananga mũndũ ũla mwonzu, nake nĩ mwana-a-asa waku ũla Klĩsto wakwie kwondũ wake.
12  Yĩla mwavĩtĩsya ana-a-asa kwa nzĩa ĩsu na kũũmĩsya wasya woo wa ngoo mwonzu, mwĩthĩawa mũimũvĩtĩsya Klĩsto.
13  Kĩu nĩkyo kĩtumi ethĩwa lĩu nũũtuma mwana-a-asa alulutĩka, ndikaya nyama ĩngĩ ndikese kũtuma mwana-a-asa alulutĩka.
16  Na ĩũlũ wa kumya mĩvothi kwondũ wa atheu, no mwĩke kwosana na ũndũ neeaĩe ikundi sya Kalatia.
2  Mũthenya wa mbee wa kĩla kyumwa, kĩla ũmwe wenyu nĩwaĩle kwia kĩndũ ũtee kwosana na ũkwati wake, nĩ kana mĩvothi ndĩkaumw’e navika.
3  Ĩndĩ navika kũu, ngatũma aũme ala mũnyuvĩte kwĩsĩla valũa syenyu nĩ kana matwae mũthĩnzĩo wenyu Yelusaleme.
4  Ĩndĩ ethĩwa o nakwa nĩnaĩlĩte kũthi kw’o, ngathi namo.
5  Ĩndĩ ngooka kwenyu ĩtina wa kwĩsĩla Masetonia, nũndũ ngesĩla Masetonia;
6  na nĩvatonyeka ngekala nenyu kwa kavinda, kana o ngekala nenyu ĩvinda yonthe ya mbevo, nĩ kana mũmbumaasye nĩthi kũla nĩĩthĩwa nĩendete.
7  Nũndũ ndienda kũmwona oyu nĩvĩtĩte, nũndũ nĩĩkwatya kwĩkalanga nenyu ĩvinda yĩana ũna, Yeova enda.
8  Ĩndĩ nĩĩkala Eveso nginya ĩvinda ya Mboka ya Vendekosito,
9  nũndũ nĩnĩvingũĩwe mũomo mũnene kwondũ wa ũthũkũmi, ĩndĩ avĩnganĩsya nĩ aingĩ.
10  Ethĩwa Timotheo nũkũka, sisyai ndakethĩwe atonya kũkĩa e katĩ wenyu, nũndũ etethya wĩa wa Yeova o takwa.
11  Kwoou, mũndũ o na wĩva ndakamũvũthye. Mũekei athi na mũuo, nĩ kana oke kũla nĩĩ, nũndũ nyie nĩnĩmweteele o vamwe na ana-a-asa.
12  Na ĩũlũ wa mwana-a-asa waitũ Avolo, nĩnamwĩsũvie mũno oke kũla mũĩ vamwe na ana-a-asa. Ndanaĩ na kĩeleelo kya kũka ĩvinda yĩĩ, ĩndĩ akooka akwata mwanya.
13  Endeeai kũsyaĩĩsya, ũngamai mwĩ alũmu mũĩkĩĩonĩ, ĩthĩwai na ũkũmbaũ, na mũyĩthĩwa na vinya.
14  Maũndũ onthe ala mũkwĩka mekei mwĩ na wendo.
15  Yu nĩngũmwĩsũva ana-a-asa: Nĩmwĩsĩ kana andũ ma nyũmba ya Sitevana nĩmo ũsyao wa mbee wa Akaia na kana nĩmeeyumisye kũmathũkũma atheu.
16  Endeeai kũmenyivĩsya andũ ma mũthemba ũsu na onthe ala matethasya wĩa ũsu na kũũthũkũma na kĩthito.
17  Ĩndĩ nĩngũtana nũndũ Sitevana e vaa o vamwe na Volitunato na Akaiko, nĩkwĩthĩwa nĩmeanĩĩsye kĩla mũkwĩsaa kwĩanĩsya ta kethĩwa mwĩ vaa.
18  Nũndũ nĩmanthangaaisye na mamũthangaasya. Kwoou, nengai ndaĩa andũ ma mũthemba ũsu.
19  Ikundi sya Asia nĩsyamũkethya. Akwila na Vilisika vamwe na kĩkundi kĩla kĩ nyũmba kwoo nĩmamũkethya mũno nthĩnĩ wa Mwĩaĩi.
20  Ana-a-asa onthe nĩmamũkethya. Kethany’ai na ngethi ya wendo.
21  Nyie Vaulo nĩnamũkethya nĩandĩkĩte na kw’oko kwakwa mwene.
22  Ethĩwa mũndũ o na wĩva ndamwendete Mwĩaĩi, nĩmũumanĩe. Mwĩaĩi waitũ, ũka nĩtũũkwĩsũva!
23  Ũseo mwingĩ wa Mwĩaĩi Yesũ nĩwĩthĩwe nenyu.
24  Nĩnĩmwendete inyw’onthe ala mwĩ ngwatanĩo vamwe na Klĩsto Yesũ.
9  Nyie ndi mũthasye? Nyie ndi mũtũmwa? Nyie ndyaaona Yesũ Mwĩaĩi waitũ? Inyw’ĩ mũi wĩa wakwa nthĩnĩ wa Mwĩaĩi?
2  O na ethĩwa ndi mũtũmwa kwa ala angĩ, kwa w’o ki nyie nĩ mũtũmwa kwenyu! Nũndũ mwĩ ũsiĩlo wa kũĩkĩĩthya kana nyie nĩ mũtũmwa nthĩnĩ wa Mwĩaĩi.
3  Ũũ nĩw’o ngwĩtetea kwa ala manzilĩlaa:
4  Twĩ na ũthasyo wa kũya na kũnyw’a, kana tũi naw’o?
5  Twĩ na ũthasyo wa kĩla ũmwe witũ kũendanasya na mũka wake mwĩtĩkĩli, o ta atũmwa ala angĩ na ana-a-asa ma Mwĩaĩi na Keva, kana tũi naw’o?
6  Kana no Valanava nakwa tũte na ũthasyo wa kũeka kũtethya wĩa nĩ kana tũkwate kya kwĩtethya nakyo?
7  Nĩ mũsikalĩ wĩva wĩyĩũngamĩaa ngalama syake sya wĩanĩ? Nũũ ũvandaa mĩsavivũ mũũndanĩ wake na ũyĩthĩa ndaya matunda mayo? Kana nũũ ũĩthasya na ndesa kũnyw’a ĩia ya indo isu?
8  Nĩneena maũndũ aa kwosana na ũndũ andũ monaa maũndũ? Kana Mĩao ndĩneenete ĩũlũ wa maũndũ aa?
9  Nũndũ nĩkũandĩkĩtwe ũũ Mĩaonĩ ya Mose: “Ndũkove nzaũ kanyw’a ĩvinda yĩla ĩendeee kũvũa ngetha.” We Ngai ethĩawa aithĩnĩkĩa nzaũ?
10  Kana ndeto isu ndaineenie kwondũ witũ? Ndeto isu syaandĩkiwe kwondũ witũ, nũndũ mũndũ ũla ũĩmaa na ũla ũvũaa kĩla kyakethwa mekaa ũu me na wĩkwatyo kana makakwata kĩndũ.
11  Ethĩwa nĩtwavandie syĩndũ sya kĩ-veva katĩ wenyu, nĩ ũndũ mũnene kwitũ kũketha syĩndũ sya kĩ-mwĩĩ sya kwĩtethya nasyo kuma kwenyu?
12  Ethĩwa andũ angĩ me na ũthasyo wa kwĩtya syĩndũ isu, yo ti ithyĩ twĩ na ũthasyo mwingĩ wa kwĩka ũu? Ĩndĩ o na ũu wĩ o vo, tũyaatũmĩa ũthasyo ũsu, ĩndĩ tũendeee kũmĩĩsya maũndũ onthe nĩ kana tũikese kũsiĩĩa ũvoo mũseo ĩũlũ wa Klĩsto kwa nzĩa o na yĩva.
13  No mwĩsĩ kana aũme ala matethasya wĩa mũtheu maĩsaa syĩndũ ila syĩ ĩkalũnĩ, na ala matethasya wĩa kĩla ĩvinda kĩthembeonĩ nĩmakwataa kĩlungu kyoo kuma kĩthembeonĩ?
14  O ta ũu, Mwĩaĩi nĩwaumisye mwĩao kwondũ wa ala matavanasya ũvoo mũseo makwatae syĩndũ sya kwĩtethya kumana na ũvoo mũseo.
15  Ĩndĩ ndyaatũmĩa o na ũmwe katĩ wa maũndũ asu. Ndinaandĩka ũu nĩ kana nĩkwe maũndũ asu, nũndũ kavaa nyie ngakw’a kũte kwĩka ũu. Vai mũndũ ũtonya kũveta kĩtumi kyakwa kya kwĩkathĩĩa!
16  Ethĩwa nĩngũtavany’a ũvoo mũseo, kĩu ti kĩtumi kya kwĩkathĩĩa, nũndũ ũu nĩw’o naĩle kwĩka. Kwa w’o kyeva nĩ kwakwa ethĩwa ndiũtavany’a ũvoo mũseo!
17  Ethĩwa ngatethya wĩa ũũ na ngenda, ve ĩtuvi; ĩndĩ o na ethĩwa ngaũtethya ndekwenda, nĩ o na ũthũkũmi nĩnengetwe.
18  Kwoou, ĩtuvi yakwa nĩ yĩva? Nĩ yĩla ngũtavany’a ũvoo mũseo nĩke ũu vate ndĩvi, nĩ kana ndikese kũtũmĩa naĩ ũkũmũ ũla nĩ naw’o nthĩnĩ wa ũvoo mũseo.
19  Nũndũ o na kau nĩ mũthasye kumana na andũ onthe, nĩnĩtw’ĩkĩthĩtye ngombo kwa onthe, nĩ kana nĩkwate andũ aingĩ ũndũ vatonyeka.
20  Kwa Ayuti natw’ĩkie ta Mũyuti nĩ kana nĩkwate Ayuti; kwa ala me ungu wa mĩao nakwa neethĩiwe ta nĩ ungu wa mĩao, o na kau nyie mwene ndi ungu wa mĩao, nĩ kana nĩkwate ala me ungu wa mĩao.
21  Kwa ala mate na mĩao natw’ĩkie ta nde na mĩao, o na kau ti atĩ ndi na mĩao ya Ngai ĩndĩ nĩ ungu wa mĩao ya Klĩsto, nĩ kana nĩkwate ala mate na mĩao.
22  Kwa ala onzu natw’ĩkie ta nĩ mwonzu, nĩ kana nĩkwate ala onzu. Nĩtw’ĩkĩte maũndũ onthe kwa andũ ma mĩthemba yonthe, nĩ kana kwa nzĩa syonthe nĩtonye kũtangĩĩa amwe.
23  Ĩndĩ nĩkaa maũndũ onthe kwondũ wa ũvoo mũseo, nĩ kana nĩũtavye angĩ.
24  No mwĩsĩ kana nthĩnĩ wa mathaũ ma kũsemba asembi onthe nĩmasembaa, ĩndĩ no ũmwe ũkwataa mũthĩnzĩo? Sembai kwa nzĩa mũtonya kũsinda mũthĩnzĩo.
25  Athaũki onthe ala me masindanonĩ nĩmesiĩĩaa maũndũnĩ onthe. Vate nzika, mekaa ũu nĩ kana makwate ngovia ĩtonya kwanangĩka, ĩndĩ ithyĩ twĩkaa ũu nĩ kana tũkwate ngovia ĩtanangĩkaa.
26  Kwoou, ndisembaa nde na kĩeleelo; na ũndũ nĩkasya ngundi syakwa nĩsyĩkasya nĩ kana ndikakũne nzeve;
27  ĩndĩ nĩkũnaa mwĩĩ wakwa na kũũtongoesya ta ngombo, nĩ kana ĩtina wa kũtavya angĩ ũvoo mũseo nyie mwene ndikese kwĩthĩwa na ũndũ ũtonya kũtuma nĩlewa.
7  Yu ĩũlũ wa maũndũ ala mũnaandĩkĩte, nĩ ũseo mũndũũme ndakakiite mũndũ mũka;
2  ĩndĩ nũndũ wa kwongeleka kwa ũlaalai, eka kĩla mũndũũme ethĩwe na mũka wake na kĩla mũndũ mũka ethĩwe na mũũme wake.
3  Eka mũndũũme anenge mũka wake kĩla kĩmwaĩle, na mũka o nake eke oou kwelekela mũũme wake.
4  Mũndũ mũka nde na ũkũmũ ĩũlũ wa mwĩĩ wake mwene, ĩndĩ mũũme wake e naw’o; o ta ũu mũndũũme nde na ũkũmũ ĩũlũ wa mwĩĩ wake mwene, ĩndĩ mũka wake e naw’o.
5  Mũikethĩwe mũivatana ene kwa ene ate o yĩla inyw’elĩ mweetĩkĩlana kũeka kwa kavinda, nĩ kana mũkwate ĩvinda ya kũvoya na kũka vamwe ĩngĩ, nĩ kana Satani ndakaendeee kũmũtata nũndũ wa kwĩthĩwa mũte kwĩsiĩĩa.
6  No mũatĩĩe kĩla naweta, o na kau ti mwĩao.
7  Ĩndĩ wendi wakwa nĩ ta kethĩwa kĩla mũndũ no wĩkala o takwa. Ĩndĩ kĩla mũndũ e na mũthĩnzĩo wake kuma kwa Ngai, ũmwe mũthĩnzĩo wa mũthemba mũna na ũngĩ mũthĩnzĩo wa mũthemba ũngĩ.
8  Yu kwa ala matatwaanĩte na ala ndiwa nĩmea nĩ kavaa makekala ũndũ nyie nĩilye.
9  Ĩndĩ ethĩwa maitonya kwĩsiĩĩa, eka matwaane, nũndũ nĩ kavaa kũtwaana kwĩ kwakana mwaki.
10  Kwa ala matwaanĩte nĩngũmanenga ũtao, ĩndĩ tinyie nĩ Mwĩaĩi, kana mũndũ mũka ndaĩle kũtaanĩsya na mũũme wake.
11  Ĩndĩ ethĩwa nũkũtaanĩsya na mũũme wake, nĩekale ate mũtwae kana ethĩwa ti ũu ew’ane na mũũme wake; na mũndũũme o nake ndaĩle kũtia mũka wake.
12  Namo ala angĩ nĩmea, ĩĩ nyie, ĩndĩ ti Mwĩaĩi: Ethĩwa mwana-a-asa atwaĩte mũndũ mũka ũte mwĩtĩkĩli na mũndũ mũka ũsu nũkwenda kwĩkala nake, ndakamũtie;
13  na ethĩwa mũndũ mũka atwaĩtwe nĩ mũndũũme ũte mwĩtĩkĩli na mũndũũme ũsu nũkwenda kwĩkala nake, ndakatie mũũme wake.
14  Nũndũ mũndũũme ũla ũte mwĩtĩkĩli nũtheetw’e nũndũ wa mũka wake, na mũndũ mũka ũla ũte mwĩtĩkĩli nũtheetw’e nũndũ wa mwana-a-asa; ta kethĩwa ti ũu, syana syenyu syĩthĩwa ite ntheu, ĩndĩ yu nĩ ntheu.
15  Ĩndĩ ethĩwa ũla ũte mwĩtĩkĩli nĩwatw’a kũthi, eka athi, mwana-a-asa kana mwĩĩtu-a-asa ndovetwe ũndũnĩ ũsu, ĩndĩ Ngai amwĩtie inyw’ĩ mwĩthĩwe na mũuo.
16  We kĩveti, wĩsĩ ata kana ndũkatangĩĩa mũemeu? Naku we mũndũũme, wĩsĩ ata kana ndũkatangĩĩa kĩveti kyaku?
17  O na ũu wĩ o vo, o tondũ Yeova wanengie kĩla ũmwe wenyu kĩanda, ekai kĩla ũmwe wenyu akinyae o ũndũ Ngai wamwĩtie ailye. Na ũu nĩw’o ngwĩaĩa ikundi syonthe.
18  Ve ũmwe wenyu weetiwe e mwaĩke? Eka ekale e mwaĩke. Ve ũmwe wenyu weetiwe ate mwaĩke? Ndakaĩkwe.
19  Kwaĩkwa ti kĩndũ, na kũlea kwaĩkwa ti kĩndũ; kĩla kya vata nĩ kũkwataa mĩao ya Ngai.
20  O ũndũ kĩla ũmwe weetiwe ailye, aendeee kwĩkala ailye oou.
21  Weetiwe wĩ ngombo? Ũndũ ũsu ndũkaũthĩny’e; ĩndĩ ethĩwa nĩvatonyeka ũkathaw’a, tũmĩa mwanya ũsu nesa.
22  Nũndũ mũndũ o na wĩva ũla weetiwe nthĩnĩ wa Mwĩaĩi e ngombo ethĩawa e mũndũ ũthaĩtw’e wa Mwĩaĩi; na o ta ũu ethĩwa mũndũ o na wĩva eetiwe e mũthasye, nĩ ngombo ya Klĩsto.
23  Mwathooiwe na thooa mũnene; ekai kwĩthĩwa mwĩ ngombo sya andũ.
24  O ũndũ kĩla ũmwe wenyu weetiwe ailye, ana-a-asa, aendeee kwĩkala ailye ũu mbee wa Ngai.
25  Na yu ĩũlũ wa eĩtu ala matesĩ mũndũũme, ndi na mwĩao kuma kwa Mwĩaĩi, ĩndĩ nĩngumya woni wakwa ta ũmwe ũla wonetw’e tei nĩ Mwĩaĩi nĩthĩwe nĩ mũĩkĩĩku.
26  Kwoou, nĩona nũseo mũndũũme aendeee kwĩkala o ũndũ ũilye nũndũ wa mawũmũ ala me kw’o.
27  We wĩ mwove kwa mũka waku? Eka kũmantha kũthaw’a. Nĩwĩthĩwa ũte na kĩveti? Eka kũmantha kĩveti.
28  Ĩndĩ o na ethĩwa nũũtwaana, ndũkwĩka naĩ. Na ethĩwa mwĩĩtu ũtesĩ mũndũũme nũkũtwawa, ndekwĩka naĩ. Ĩndĩ ala mekwĩka ũu makeethĩwa na thĩna mwĩĩnĩ woo. Ĩndĩ kĩeleelo kyakwa nĩ kũmũtethya.
29  O na ĩngĩ, ana-a-asa, nĩngũmwĩa kana ĩvinda yĩla yĩtiele nĩ ĩnini. Kuma yu ekai ala me na iveti mekale ta mate nasyo,
30  na ala mekũĩa ta ala mate kũĩa, na ala meũtana ta ala mateũtana, na ala meũthooa ta ala mate na kĩndũ,
31  na ala meũtũmĩa nthĩ ta ala mateũmĩtũmĩa vyũ; nũndũ maũndũ ala me ĩũlũ wa nthĩ maendeee kũalyũka.
32  Vate nzika, nĩenda mwĩthĩwe mũte na mawĩmakĩo. Mũndũũme ũla ũtatwaanĩte athĩnĩkĩaa maũndũ ma Mwĩaĩi, ũndũ ũtonya kũmwendeesya Mwĩaĩi.
33  Ĩndĩ mũndũũme ũla ũtwaanĩte athĩnĩkĩaa maũndũ ma nthĩ ĩno, ũndũ ũtonya kwendeesya kĩveti kyake,
34  na ethĩawa aaanĩkĩte. O na ĩngĩ, mũndũ mũka ũla ũte mũtwae, na mwĩĩtu ũla ũtesĩ mũndũũme, athĩnĩkĩaa maũndũ ma Mwĩaĩi, nĩ kana ethĩwe e mũtheu mwĩĩnĩ na vevanĩ wake. Ĩndĩ mũndũ mũka ũla mũtwae athĩnĩkĩaa maũndũ ma nthĩ, ũndũ ũtonya kũmwendeesya mũũme wake.
35  Ĩndĩ nĩneena maũndũ asu nĩ kana nĩmũtethye, na ti kwondũ wa kũmũsiĩĩa, ĩndĩ nĩ kana nĩmwony’e maũndũ ala ma vata na ũndũ mũtonya kũendeea kũmwĩyumĩsya Mwĩaĩi vyũ mũte na kĩndũ kĩũmũvĩngĩĩsa.
36  Ĩndĩ ethĩwa mũndũ o na wĩva nũkwona ta wĩ na mwĩkalĩle mũthũku nũndũ wa kwĩkala atatwaanĩte, na ethĩwa nũvĩtũkĩte myaka ya ũika, ũũ nĩw’o waĩle kwĩka: Nĩeke ũndũ ũkwenda; ndekwĩka naĩ. Eka atwaane.
37  Ĩndĩ ethĩwa mũndũ o na wĩva nĩ mwĩanĩe ngoonĩ yake na nde na vata, na e na ũkũmũ ĩũlũ wa wendi wake na nũtw’ĩte ngoonĩ yake kwĩkala atatwaanĩte, eĩka nesa.
38  Kwoou, mũndũ o na wĩva ũla watwaana ethĩawa eeka nesa, ĩndĩ mũndũ o na wĩva ũla wekala atatwaanĩte ethĩawa eeka nesanga.
39  Mũndũ mũka ethĩawa e mwove ĩvinda yonthe yĩla mũũme wĩ thayũ. Ĩndĩ ethĩwa mũũme nĩwakw’a, nĩ mũthasye kũtwawa nĩ ũla ũkwenda, ĩndĩ o nthĩnĩ wa Mwĩaĩi.
40  Ĩndĩ kwosana na woni wakwa, ethĩawa e mũtanu aendeea kwĩkala ũndũ ũilye; na nyie nĩona vate nzika o nakwa nĩ na veva wa Ngai.
6  Ethĩwa ve ũmwe wenyu wĩ na ĩkoani na ũngĩ, nĩkĩ we ũendaa kotinĩ kwa andũ mate alũngalu vandũ va kũthi kwa ala atheu?
2  No mwĩsĩ kana atheu makasilĩla nthĩ? Na yu ethĩwa ninyw’ĩ mwĩsilĩla nthĩ, no mwĩ na ũtonyi wa kũtw’a sila ĩũlũ wa maũndũ asu manini?
3  No mwĩsĩ kana tũkasilĩla alaĩka? Na yu nĩkĩ mũtatonya kũtw’a sila ĩũlũ wa maũndũ ma thayũ ũũ?
4  Na yu ethĩwa mwĩ na makoani ma mũthemba ũsu maĩle kũsilwa, nĩkĩ mũũmatwaĩa andũ matetĩkĩlĩtwe nĩ kĩkundi matw’ĩke asili menyu?
5  Nĩneena maũndũ asu nĩ kana mwĩw’e nthoni. No ve mũndũ mũĩ katĩ wenyu ũla ũtonya kũtw’a sila katĩ wa ana-a-asa make?
6  Vandũ va ũu, mwana-a-asa etwaa mwana-a-asa kotinĩ, na eka ũu kwa andũ mate etĩkĩli!
7  Vate nzika, ũu wĩonany’a kana nĩmũemetwe vyũ yĩla mũũtwaana kotinĩ inyw’ĩ kwa inyw’ĩ. Nĩkĩ mũte kũeka mũvĩtĩw’e? Kana nĩkĩ mũte kũeka mũvenwe?
8  Vandũ va ũu, o na nĩmũũmavĩtĩsya na kũmavena ana-a-asa menyu!
9  No mwĩsĩ kana andũ mate alũngalu maikatiĩwa Ũsumbĩ wa Ngai? Mũikakengeke. Andũ ala ilaalai, athaithi ma mĩvw’anano, mathaaa, aũme ala metusaa aka, aũme ala makomaa na aũme,
10  ing’ei, andũ me ĩtomo, anywi, aumani, na avenani maikatiĩwa Ũsumbĩ wa Ngai.
11  Na amwe menyu tene mailye ũu. Ĩndĩ nĩmwathambiw’e; nĩmwatheiw’e, na nĩmũtalĩlwe ũlũngalu ĩsyĩtwanĩ ya Mwĩaĩi Yesũ Klĩsto na nthĩnĩ wa veva mũtheu wa Ngai.
12  Maũndũ onthe kwakwa nĩmetĩkĩlanĩte na mĩao, ĩndĩ ti maũndũ onthe matethasya. Maũndũ onthe kwakwa nĩmosanĩte na mĩao, ĩndĩ ndikaeka nĩsumbĩkwe nĩ ũndũ o na wĩva.
13  Lĩu nĩ kwondũ wa ĩvu na ĩvu kwondũ wa lĩu, ĩndĩ Ngai akaitw’ĩkĩthya syonthe vathei. Mwĩĩ ti kwondũ wa ũlaalai ĩndĩ nĩ kwondũ wa Mwĩaĩi, nake Mwĩaĩi nĩ kwondũ wa mwĩĩ.
14  Ĩndĩ Ngai nĩwamũthayũũkisye Mwĩaĩi na o naitũ akatũthayũũkya kwĩsĩla vinya wake.
15  Mũyĩsĩ kana mĩĩ yenyu nĩ mamutha ma Klĩsto? Kwoou, nĩnaĩle kwosa mamutha ma Klĩsto nĩmakwatany’e na ĩlwaya? Vaitonyeka!
16  Inyw’ĩ mũyĩsĩ kana ũla wakoma na ĩlwaya ethĩawa mwĩĩ ũmwe nayo? Nũndũ aĩtye “me elĩ makeethĩwa mwĩĩ ũmwe.”
17  Ĩndĩ mũndũ o na wĩva ũla ũkwatanĩtw’e na Mwĩaĩi nĩ mwĩĩ ũmwe vamwe nake nthĩnĩ wa veva.
18  Kĩai ũlaalai! Naĩ o na yĩva ĩla mũndũ ũtonya kwĩka yĩ nza wa mwĩĩ wake, ĩndĩ mũndũ o na wĩva ũla wĩkaa ũlaalai ethĩawa aiwĩka naĩ mwĩĩ wake mwene.
19  No mwĩsĩ kana mwĩĩ wenyu nĩ ĩkalũ ya veva mũtheu ũla wĩ nthĩnĩ wenyu, ũla Ngai ũmũnengete? O na ĩngĩ mũi menyu ene,
20  nũndũ nĩmwathooiwe na thooa mũnene. Maũndũnĩ onthe mũtaĩei Ngai mĩĩnĩ yenyu.
13  O na nganeena na ithyomo sya andũ na sya alaĩka na ũyĩthĩa ndi na wendo, nĩthĩwa nĩilye kyũma kĩkumya wasya kana ĩsaya yĩũkaya.
2  Na ethĩwa nĩ na mũthĩnzĩo wa kwathana na nĩnĩeleawa syĩmbithĩ syonthe ntheu na nĩ na ũmanyi w’onthe, na ethĩwa nĩ na mũĩkĩĩo ũtonya kũthamya iĩma na ũyĩthĩa ndi na wendo, nyie nĩ vathei.
3  O na ethĩwa nĩngũnengane syĩndũ syakwa syonthe iĩthye ala angĩ, o na ethĩwa nĩngũnengane mwĩĩ wakwa nĩ kana nĩthĩwe ndonya kwĩkathĩĩa, ĩndĩ ndi na wendo, ndyĩsa kũtetheka o na vanini.
4  Wendo nĩweteelaa na nĩwĩkaa ũseo. Wendo ndwĩ kĩwĩu. Wendo ndwĩkathĩĩaa, ndwĩ mĩtũlyo,
5  ndwĩkaa ũndũ ũtaĩle, ndũmanthaa kwĩyĩuna, ndũthataa mĩtũkĩ. Ndũtalaa mavĩtyo.
6  Ndũtanĩaa ũndũ ũte ũlũngalu, ĩndĩ ũtanaa nthĩnĩ wa ũla w’o.
7  Nũvw’ĩkaa maũndũ onthe, nũĩkĩĩaa maũndũ onthe, nĩwĩkwatasya maũndũ onthe, na nĩwũmĩĩasya maũndũ onthe.
8  Wendo ndũsindawa. Ĩndĩ ethĩwa ve mĩthĩnzĩo ya wathani, ĩkavetwa, ethĩwa ve kũneena na ithyomo, kũkathela, ethĩwa ve ũmanyi, ũkavetwa.
9  Nũndũ ũmanyi witũ ti mwĩanĩu na wathani witũ ti mwĩanĩu,
10  ĩndĩ yĩla kĩla kĩanĩu kĩkoka, kĩla kĩte kĩanĩu kĩkavetwa.
11  Yĩla naĩ kana, naneenaa ta kana, neesilasya ta kana, nasũanĩaa ta kana; ĩndĩ yu nũndũ nĩndw’ĩkĩte mũndũ mũima, nĩndiĩte mwĩkalĩle wa kana.
12  Nũndũ yu twene na menyenyi ta tũũtũmĩa kĩoo kya kyũma, ĩndĩ ĩvinda yĩu ũkeethĩa nĩ ũthyũ kwa ũthyũ. Ĩvindanĩ yĩĩ ndyĩsĩ maũndũ onthe, ĩndĩ ĩvinda yĩu ngamanya maũndũ nesa o tondũ nyie nĩsĩkĩe nesa.
13  Yu vatiele syĩndũ ii itatũ: mũĩkĩĩo, wĩkwatyo, na wendo; ĩndĩ kĩla kĩnene katĩ wasyo nĩ wendo.
14  Atĩĩai wendo, na mũiendeea kwĩkĩa kĩthito nĩ kana mũkwate mĩthĩnzĩo ya veva, ĩndĩ wĩthĩwa wĩ ũseo mũkathana.
2  Nũndũ ũla ũneenaa na kĩthyomo ndethĩawa aineena na andũ, ĩndĩ ethĩawa aineena na Ngai, nĩkwĩthĩwa vaiĩ ũmwe wĩthukĩĩasya, ĩndĩ aneenaa syĩmbithĩ ntheu kwĩsĩla veva.
3  Ĩndĩ ũla wathanaa ethĩawa ayaka andũ, aimathangaasya, na kũmakiakisya kwĩsĩla ũneeni wake.
4  Ũla ũneenaa na kĩthyomo ethĩawa ayĩyaka we mwene, ĩndĩ ũla wathanaa ethĩawa ayaka kĩkundi.
5  Yu nyie nenda inyw’onthe mũneene na ithyomo, ĩndĩ nĩ kavaa mũkathana. Kwa w’o, ũla wathanaa nĩ mũnene kwĩ ũla ũneenaa na ithyomo, ethĩwa ndekũalyũla ithyomo isu, nĩ kana kĩkundi kĩtonye kwakwa.
6  Ĩndĩ ethĩwa ĩvindanĩ yĩĩ ana-a-asa, nĩũka kwenyu ngĩneena na ithyomo, nĩthĩwa ngĩmwĩka ũseo mwaũ ethĩwa ndiũneena nenyu ngĩtũmĩa ũvuany’o, kana ũmanyi, kana wathani, kana ũmanyĩsyo?
7  No ũndũ ũmwe na syĩndũ ite thayũ ila syumasya wasya, syĩthĩwe nĩ syĩndũ ta mũtũlilũ kana mbeve. Syalea kumya mawasya me kĩvathũkany’o, wasya wa mũtũlilũ ũla ũkũvuvwa kana wa mbeve ĩla ĩkũingwa ũkamanyĩka ata?
8  Nũndũ ethĩwa soo wĩumya wasya ũte kũeleeka nesa, nũũ ũtonya kwĩyũmbany’a kwondũ wa kaũ?
9  O ta ũu, mwalea kũneena ndeto syĩ kũeleeka laisi, mũndũ atonya kũmanya ata kĩla kĩũneenwa? Vate nzika mwĩthĩwa mũineena na kĩseve.
10  Nĩkũtonya kwĩthĩwa ithyomo sya mĩthemba mingĩ ĩũlũ wa nthĩ, ĩndĩ vaiĩ kĩmwe kĩthĩawa kĩte ũndũ kĩũweta.
11  Nũndũ ethĩwa ndikũelewa kĩthyomo kya ũla ũkũneena, ngeethĩwa nĩ mũeni kwa ũla ũkũneena, nake ũla ũkũneena akeethĩwa e mũeni kwakwa.
12  O ta ũu o nenyu, nũndũ nĩmũkwenda mũno mĩthĩnzĩo ya veva, manthai kwĩthĩwa na mĩthĩnzĩo mingĩ ĩla ĩtonya kwaka kĩkundi.
13  Kwoou, ekai ũla ũkũneena na kĩthyomo avoye nĩ kana ethĩwe atonya kũalyũla.
14  Nũndũ ethĩwa nĩvoya na kĩthyomo kĩeni, mũthĩnzĩo wakwa wa veva nĩw’o ũũvoya, ĩndĩ kĩlĩko kyakwa kĩi wĩanĩ.
15  Yu nata waĩle kwĩkwa? Nĩngũvoya ngĩtũmĩa mũthĩnzĩo wa veva na ngĩsyoka nĩvoye ngĩtũmĩa kĩlĩko kyakwa. Nĩngwina mbathi sya kũmũkumya Ngai ngĩtũmĩa mũthĩnzĩo wa veva, na ngĩsyoka nine mbathi sya kũmũkumya Ngai ngĩtũmĩa kĩlĩko kyakwa.
16  Nũndũ ethĩwa wĩmũkumya Ngai ũitũmĩa mũthĩnzĩo wa veva, we mũndũ ũla ũte mũmanyĩsye wĩ vau katĩ wenyu atonya ata kwasya “Ameni” yĩla watũnga mũvea, na ndesĩ ũndũ ũkwasya?
17  Kwa w’o, we nũũtũnga mũvea nesa ĩndĩ mũndũ ũla ũngĩ ndekwakwa.
18  Nĩngũtũngĩa Ngai mũvea nĩkwĩthĩwa nĩneenaa na ithyomo mbingĩ kwĩ inyw’ĩ inyw’onthe.
19  Ĩndĩ kĩkundinĩ, nĩ kavaa nganeena ndeto itano ngĩtũmĩa kĩlĩko kyakwa nĩ kana nĩthĩwe ndonya kũmanyĩsya ala angĩ, kwĩ kũneena ndeto ngili ĩkũmi na kĩthyomo.
20  Ana-a-asa, mũikethĩwe ta syana nini nthĩnĩ wa kũelewa kwenyu, ĩndĩ ĩthĩwai ta syana nini maũndũnĩ ala mathũku; na mũyĩthĩwa mwĩ andũ aima nthĩnĩ wa kũelewa kwenyu.
21  Mĩaonĩ kũandĩkĩtwe atĩĩ: “‘Ngatũmĩa andũ meũneena ithyomo syĩ kĩvathũkany’o na andũ aeni kũneena na andũ aa, ĩndĩ o na neeka ũu maikambĩthukĩĩsya,’ easya ũu Yeova.”
22  Kwoou, kũneena na ithyomo nĩ wonany’o kwondũ wa ala mate etĩkĩli ĩndĩ ti kwondũ wa ala etĩkĩli, naw’o wathani nĩ kwondũ wa ala etĩkĩli ĩndĩ ti kwondũ wa ala mate etĩkĩli.
23  Kwondũ wa ũu ethĩwa kĩkundi kyonthe nĩkyoombana vandũ vamwe na onthe maineena na ithyomo, ĩndĩ andũ mate amanyĩsye kana mate etĩkĩli mayũka vo, mo tyo masye mwĩ na ndũũka?
24  Ĩndĩ ethĩwa inyw’onthe nĩmũkwathana na mũndũ ũte mwĩtĩkĩli kana ũte mũmanyĩsye ayũka vala mũĩ, akakanw’a na kũthianwa nĩ onthe.
25  Na nũndũ wa ũu kĩmbithĩ kya ngoo yake kĩimanyĩka, na ũu ũituma avalũka nthĩ na ũthyũ na kũmũthaitha Ngai, akyasya: “Vate nzika, Ngai e vamwe nenyu.”
26  Yu nata waĩle kwĩkwa ana-a-asa? Yĩla mwoombana vamwe na ũmwe e na savuli, na ũngĩ e na ũmanyĩsyo, na ũngĩ e na ũvuany’o, na ũngĩ e na kĩthyomo, na ũngĩ nũkũalyũla, ekai maũndũ onthe mekwe kwondũ wa kwakana.
27  Na ethĩwa mũndũ nũkũneena na kĩthyomo, nĩvethĩwe elĩ kana mayingĩva atatũ, na maineena ũmwe ĩtina wa ũla ũngĩ, na no nginya vethĩwe mũndũ wa kũalyũla.
28  Ĩndĩ ethĩwa vaiĩ mũndũ wa kũalyũla, ũla ũkũneena no nginya avindye kĩkundinĩ na aineena na Ngai ngoonĩ yake.
29  Eka athani elĩ kana atatũ maneene, na andũ ala angĩ maitata maelewe nesa kĩla asu meũneena.
30  Ĩndĩ ethĩwa mũndũ ũngĩ ũilyĩ vau nĩwavuanĩw’a ũndũ, mũneeni ũla wa mbee navindye.
31  Nũndũ inyw’onthe no mwathane ũmwe ĩtina wa ũla ũngĩ, nĩ kana onthe matonye kwĩmanyĩsya na onthe matonye kũthangaaw’a.
32  Na mĩthĩnzĩo ya veva ya athani yaĩle kũtongoew’a nĩ athani.
33  Nũndũ Ngai ti Ngai wa kĩthokoany’o ĩndĩ nĩ Ngai wa mũuo. O tondũ kũilye ikundinĩ syonthe sya ala atheu,
34  aka nĩmekale mavindĩtye ikundinĩ, nũndũ mayĩtĩkĩlĩtw’e kũneena. Vandũ va ũu, nĩmethĩwe menyivĩtye, o tondũ Mĩao o nayo ĩkwasya.
35  Ethĩwa nĩmekwenda kwĩmanyĩsya ũndũ, nĩmakũlye aũme moo ene me mũsyĩ, nũndũ nĩ ũndũ wĩ nthoni kwa mũndũ mũka kũneena kĩkundinĩ.
36  Yo ndeto ya Ngai yaumie kwenyu, kana yavikie o kwenyu mwĩ inyw’oka?
37  Ethĩwa mũndũ o na wĩva esũanĩa kana we nĩ mwathani kana e na mũthĩnzĩo wa veva, no nginya etĩkĩle kana maũndũ ala ngũmũandĩkĩa nĩ mwĩao wa Mwĩaĩi.
38  Ĩndĩ ethĩwa mũndũ o na wĩva ndekwĩtĩkĩlana na maũndũ asu, o nake ndaketĩkĩlwa.
39  Kwoou ana-a-asa, endeeai kwĩkĩa kĩthito nthĩnĩ wa kwathana, o na ũu wĩ o vo, mũikavate angĩ kũneena na ithyomo.
40  Ĩndĩ ekai maũndũ onthe mekĩke kwa nzĩa nzeo na kwa mũvango.
5  Nĩ w’o kana ũlaalai nũũwetwa katĩ wenyu, na ũlaalai ta ũsu ndwĩ vo o na katĩ wa andũ ma mbaĩ ingĩ, wa mũndũ kwĩkala na mũka wa ĩthe.
2  Na no mũkwĩkathĩĩa nũndũ wa ũndũ ũsu? Mũyaĩle kwĩthĩwa na kyeva nĩ kana mũndũ ũla wĩkĩte ũndũ ũsu avetwe katĩ wenyu?
3  O na kau ndi vau mũĩ, nĩ vau kĩ-veva, na nyie nĩnĩmũsilĩle mũndũ ũsu wĩkĩte ũndũ ũsu, ta nĩ vau nenyu.
4  Yĩla mũmbanĩte vamwe ĩsyĩtwanĩ ya Mwĩaĩi Yesũ, na nĩmwĩsĩ nĩ vamwe nenyu vevanĩ vamwe na vinya wa Mwĩaĩi waitũ Yesũ,
5  no nginya mũmũnengane mũndũ ũsu kwa Satani nĩ kana mwĩĩ wanangwe, na nĩ kana veva wĩtangĩĩwa mũthenyanĩ wa Mwĩaĩi.
6  Kwĩkathĩĩa kwenyu ti kũseo. Nũndũ mũtesĩ kana ĩlawa ĩnini nĩyĩkaatasya ngũmbwa yonthe ya mũtu?
7  Vetai ĩlawa ya tene nĩ kana mwĩthĩwe ngũmbwa nzaũ ya mũtu, o tondũ yu mũilye mũte na ĩlawa. Nũndũ vate nzika, Klĩsto, kalondu kaitũ ka Vasaka, nĩ mũthembe.
8  Kwoou ekai tũendeee kwĩthĩwa na mboka, na ti na ĩlawa ya tene, kana ĩlawa ya naĩ na ũthũku, ĩndĩ na mũkate ũte ĩlawa wa ũtheu wa ngoo na ũw’o.
9  Nthĩnĩ wa valũa wakwa nĩnamũandĩkĩie mũeke kũtindany’a na andũ ilaalai,
10  na ũu ti kwasya kana mũikatindany’e o na vanini na andũ ilaalai ma nthĩ ĩno kana andũ me ĩtomo kana avenani kana athaithi ma mĩvw’anano. Ethĩwa vailye ũu, wĩthĩa no nginya mume ĩũlũ wa nthĩ.
11  Ĩndĩ yu nĩmũandĩkĩa mũeke kũtindany’a na mũndũ o na wĩva ũkwĩtwa mwana-a-asa na nĩ kĩlaalai kana mũndũ wĩ ĩtomo kana mũthaithi wa mĩvw’anano kana mũumani kana mũnywi kana mũvenani, o na mũikaye na mũndũ ta ũsu.
12  Nũndũ ve vata mwaũ kwakwa kũsilĩla ala me nza? Inyw’ĩ mũyaĩle kũsilĩla ala me nthĩnĩ,
13  nĩ kana Ngai asilĩle ala me nza? “Vetai mũndũ ũsu mũthũku katĩ wenyu.”
15  Yu, ana-a-asa, nĩngũmũlilikany’a ũvoo mũseo ũla namũtavisye, na ũla mweetĩkĩlile, na ũla kwondũ waw’o mũũngamĩte mwĩ alũmu.
2  Na nũndũ waw’o nĩmũũtangĩĩwa mwaendeea kwĩthĩwa mũlũmanĩtye na ũvoo mũseo ũla namũtavisye, ethĩwa kwĩtĩkĩla kwenyu kũyaĩ kwa mana.
3  Nũndũ katĩ wa maũndũ ma mbee ala namũmanyĩisye nomo o nakwa namanyĩĩtw’e, kana Klĩsto nĩwakwie kwondũ wa naĩ sitũ kwosana na Maandĩko;
4  na kana nĩwathikiwe, ĩĩ, na kana nĩwathayũũkiw’e mũthenya wa katatũ kwosana na Maandĩko;
5  na kana nĩwamumĩlĩĩile Keva, na asyoka amaumĩlĩĩla ala Ĩkũmi na Elĩ.
6  Ĩtina wa vau nĩwamaumĩlĩĩile ana-a-asa angĩ mbee wa 500 ĩvinda yĩmwe, na aingĩ moo me o vamwe naitũ, ĩndĩ amwe nĩmakwie.
7  Na ĩtina wa vau nĩwamumĩlĩĩile Yakovo, na ĩndĩ amaumĩlĩĩla atũmwa onthe.
8  Ĩtina wa onthe nĩwambumĩlĩĩile nyie, ta ũmwe ũsyaĩtwe ĩvinda yĩte ĩviku.
9  Nĩkwĩthĩwa ninyie mũnini katĩ wa atũmwa, na ndyaĩle kwĩtwa mũtũmwa, nũndũ nĩnathĩnasya kĩkundi kya Ngai.
10  Ĩndĩ nyie nĩilye ũndũ nĩilye ũmũnthĩ nũndũ wa ũseo mwingĩ wa Ngai. Na ũseo wake mwingĩ kwakwa ndwaĩ wa mana, nũndũ nĩnatethisye wĩa mwingĩ kũmavĩtũka onthe; o na kau ti kwa ũtonyi wakwa, ĩndĩ nĩ kwĩsĩla ũseo mwingĩ wa Ngai ũla naĩ naw’o.
11  Kwoou, o na ethĩwa ninyie kana nĩmo, ũu nĩw’o tũtavanasya, na ũu nĩw’o mwatw’ĩkie etĩkĩli.
12  Yu ethĩwa nĩkũũtavanw’a kana Klĩsto nĩwathayũũkiw’e, nĩkĩ amwe katĩ wenyu mekwasya kana kũiĩ ũthayũũkyo?
13  Ethĩwa kũiĩ ũthayũũkyo, o nake Klĩsto ndaathayũũkw’a.
14  Na ethĩwa Klĩsto ndaathayũũkw’a, kũtavany’a kwitũ no kwa mana, na mũĩkĩĩo wenyu o naw’o nĩ wa mana.
15  O na ĩngĩ, ithyĩ twĩ ngũsĩ sya ũvũngũ sya Ngai, nũndũ nĩtumĩtye ũkũsĩ ĩũlũ wa Ngai tũkasya kana nĩwamũthayũũkisye Klĩsto, nake ndethĩwa aamũthayũũkya ethĩwa kwa w’o akw’ũ maikathayũũkw’a.
16  Nũndũ ethĩwa akw’ũ maikathayũũkw’a, o nake Klĩsto ndaathayũũkw’a.
17  O na ĩngĩ, ethĩwa Klĩsto ndaathayũũkw’a, mũĩkĩĩo wenyu nĩ wa mana; mwĩ o naĩnĩ syenyu.
18  O na ala makwie me nthĩnĩ wa Klĩsto nĩmaaie vyũ.
19  Ethĩwa tũmwĩkwatĩtye Klĩsto nthĩnĩ wa thayũ ũũ w’oka, nithyĩ ma kwĩw’ĩwa tei vyũ kwĩ andũ onthe.
20  Ĩndĩ yu Klĩsto nĩwathayũũkiw’e, nake nĩwe ũsyao wa mbee wa ala makwie.
21  Nũndũ ethĩwa kĩkw’ũ kyookie nũndũ wa mũndũ ũmwe, ũthayũũkyo o naw’o ũkooka nũndũ wa mũndũ ũmwe.
22  Nũndũ o tondũ andũ onthe makusaa nũndũ wa Atamu, o ta ũu onthe makeethĩwa thayũ nũndũ wa Klĩsto.
23  Ĩndĩ kĩla ũmwe akathayũũkw’a ĩvinda yake mwene: Klĩsto ũsyao wa mbee, na ĩtina ala ma Klĩsto ĩvinda ya kwĩthĩwa vo kwake.
24  Na mũthya, akanengane Ũsumbĩ kwa Ngai wake nake nĩwe Ĩthe, yĩla ũkethĩwa aminĩte silikalĩ syonthe na ũkũmũ w’onthe na vinya.
25  Nũndũ no nginya asumbĩke e mũsumbĩ nginya yĩla Ngai ũkaia amaitha make ungu wa nyaaĩ syake.
26  Na mũmaitha wa mũthya ũla ũkaminwa nĩ kĩkw’ũ.
27  Nũndũ Ngai “nĩwaiie syĩndũ syonthe ungu wa nyaaĩ syake.” Ĩndĩ yĩla ũkwasya kana ‘syĩndũ syonthe nĩsyaiiwe ungu wa nyaaĩ syake,’ nĩ ũndũ wĩ ũtheinĩ kana Ũla waiie syĩndũ syonthe ungu wake ndatalĩtwe vo.
28  Ĩndĩ yĩla syĩndũ syonthe ikaiwa ungu wake, nĩvo ĩndĩ ũ Mwana mwene ũkeyia ungu wa Ũla waiie syĩndũ syonthe ungu wake, nĩ kana Ngai ethĩwe syĩndũ syonthe kwa onthe.
29  Ethĩwa ũu tiw’o vailye, matonya kwĩka ata andũ ala meũvatiswa nĩ kana methĩwe akw’ũ? Nĩkĩ mavatisawa nĩ kana methĩwe akw’ũ, ethĩwa ala akw’ũ maikathayũũkw’a nongi?
30  O na ĩngĩ, nĩkĩ twĩthĩawa mũisyonĩ kĩla ĩvinda?
31  Kĩla mũthenya nĩthĩawa mũisyonĩ wa kũawa, o tondũ vate nzika nĩthĩawa na ũtanu nũndũ wenyu nthĩnĩ wa Klĩsto Yesũ, Mwĩaĩi waitũ.
32  Ethĩwa o ta andũ ala angĩ, nĩnokitie na nyamũ sya kĩthekanĩ nĩ Eveso, ũu ũndethya na kyaũ? Ethĩwa akw’ũ maikathayũũkw’a, “ekai tũye na tũinyw’a, nũndũ ũnĩ tũkakw’a.”
33  Mũikakengeke. Itindo nthũku nĩsyanangaa mwĩkalĩle mũseo.
34  Amũkai na mũyĩka ũla ũlũngalu na mũikaendeee kwĩka naĩ, nũndũ amwe maimwĩsĩ Ngai. Nĩneena ũu nĩ kana mwĩw’e nthoni.
35  Ĩndĩ mũndũ no asye: “Akw’ũ makathayũũkw’a ata? Ĩĩ, makathayũũkw’a na mwĩĩ wa mũthemba mwaũ?”
36  We mũndũ mũtumanu! Kĩla wavanda kĩitonya kwĩthĩwa thayũ ate o kyambie kũkw’a.
37  Na ĩũlũ wa kĩla ũũvanda, ndũvandaa mwĩĩ ũla ũkethĩwa vo, ĩndĩ o mbeũ, yĩthĩwe nĩ ya nganũ kana nĩ ya mũthemba ũngĩ;
38  ĩndĩ Ngai nũmĩnengae mwĩĩ o ũndũ we mwene ũkwenda, na nũnengae kĩla mbeũ mwĩĩ wayo.
39  Mĩĩ yonthe ndĩthĩawa ĩvw’anene, ĩndĩ ve mwĩĩ wa mũndũ, na ve mwĩĩ wa indo, ũngĩ wa nyũnyi, na ũngĩ wa makũyũ.
40  Na kwĩ mĩĩ ya ĩtunĩ na mĩĩ ya kũũ nthĩ; ĩndĩ wanake wa mĩĩ ya ĩtunĩ wĩ kĩvathũkany’o na wanake wa mĩĩ ya kũũ nthĩ.
41  Syũa yĩ wanake wa mũthemba mũna, na mwei wĩ wanake wa mũthemba ũngĩ; naw’o wanake wa ndata nĩ wa mũthemba ũngĩ; o na eka ũu, wanake wa ndata ĩmwe wĩ kĩvathũkany’o na wa ndata ĩla ĩngĩ.
42  Na ũu now’o ũthayũũkyo ũilye. Mwĩĩ nũvandawa ũla wanangĩkaa ĩndĩ nũthayũũkaw’a ũla ũtanangĩkaa.
43  Nũvandawa ũte na ndaĩa ĩndĩ nũthayũũkaw’a wĩ na ndaĩa. Nũvandawa wĩ na wonzu ĩndĩ nũthayũũkaw’a wĩ na vinya.
44  Ũvandawa mwĩĩ wa nyama ĩndĩ nũthayũũkaw’a mwĩĩ wa veva. Ethĩwa kwĩ mwĩĩ wa nyama, kwĩ mwĩĩ wa veva o naw’o.
45  Nĩkũandĩkĩtwe: “Atamu, mũndũ wa mbee, nĩwatw’ĩkie kyũmbe kĩ thayũ.” Atamu wa mũthya nĩwatw’ĩkie veva ũla ũnenganae thayũ.
46  Ĩndĩ ũla wa veva tiw’o wa mbee. Ũla wa nyama nĩw’o wa mbee, na ĩtina ũla wa veva.
47  Mũndũ wa mbee aumie kũũ nthĩ na oombĩtwe na kĩtoo, ĩndĩ mũndũ wa kelĩ aumie ĩtunĩ.
48  O tondũ ũla wũmbĩtwe na kĩtoo ũilye, now’o ala mombĩtwe na kĩtoo mailye; na o tondũ ũla wa ĩtunĩ ũilye, now’o ala ma ĩtunĩ mailye.
49  Na o tondũ twĩ na mũvw’ano wa ũla woombiwe na kĩtoo, o ta ũu tũkeethĩwa na mũvw’ano wa ũla wa ĩtunĩ.
50  Ĩndĩ nĩmũtavya ũũ, ana-a-asa, mwĩĩ na nthakame iitonya kũtiĩwa Ũsumbĩ wa Ngai, o na kĩla kyanangĩkaa kĩitonya kũtiĩwa kĩla kĩtanangĩkaa.
51  Sisyai! nĩngũmũtavya kĩmbithĩ kĩtheu: “Ti ithyonthe tũkakoma too kĩkw’ũnĩ, ĩndĩ ithyonthe tũkaalyũlwa,
52  kwa mĩtũkĩ vyũ, kũveny’a na kũsalukya, ĩvinda ya soo wa mũthya. Nũndũ soo ũkavuvwa, na akw’ũ maithayũũkw’a matatonya kwanangĩka, na tũkaalyũlwa.
53  Nũndũ ũũ wanangĩkaa no nginya wĩvw’ĩke ũla ũtanangĩkaa, na ũũ ũkusaa no nginya wĩvw’ĩke ũla ũtakusaa.
54  Ĩndĩ yĩla ũũ wanangĩkaa wĩĩvw’ĩka ũla ũtanangĩkaa na yĩla ũũ ũkusaa wĩĩvw’ĩka ũla ũtakusaa, nĩvo ĩndĩ ndeto ii syaandĩkiwe ikeanĩa: “Kĩkw’ũ nĩkĩmeletw’e tene na tene.”
55  “Kĩkw’ũ, ũsindi waku ũĩ va? Kĩkw’ũ, ũmoa waku ũĩ va?”
56  Naĩ nĩyo ũmoa ũla ũetae kĩkw’ũ, na vinya wa naĩ nĩ Mĩao.
57  Ĩndĩ twĩmũtũngĩa Ngai mũvea, nũndũ nũtũnengae ũsindi kwĩsĩla Yesũ Klĩsto, Mwĩaĩi waitũ!
58  Kwoou, ana-a-asa endwa, ĩthĩwai mwĩ alũmu, mũtathingithĩka, na mavinda onthe mũyĩthĩwa na maũndũ maingĩ ma kwĩka wĩanĩ wa Mwĩaĩi, mũimanya kana wĩa wenyu ti wa mana nthĩnĩ wa Mwĩaĩi.
1  Nyie Vaulo, ũla wanyuviwe ethĩwe mũtũmwa wa Klĩsto Yesũ kwondũ wa kwenda kwa Ngai, na Sosithene mwana-a-asa waitũ,
2  kwa kĩkundi kya Ngai kĩla kĩ Kolintho, kwenyu inyw’ĩ ala mwatheiw’e nthĩnĩ wa ngwatanĩo vamwe na Klĩsto Yesũ, ala mweetiwe mwĩthĩwe atheu, vamwe na onthe kĩla vandũ ala mawetaa ĩsyĩtwa ya Mwĩaĩi waitũ Yesũ Klĩsto, nake nĩ Mwĩaĩi woo na waitũ:
3  Ĩthĩwai na ũseo mwingĩ na mũuo kuma kwa Ngai, ũla nĩwe Ĩthe waitũ, na kuma kwa Mwĩaĩi Yesũ Klĩsto.
4  Nĩmũtũngĩaa Ngai mũvea kĩla ĩvinda kwondũ wenyu nũndũ wa ũseo mwingĩ wa Ngai ũla mũnengetwe nthĩnĩ wa Klĩsto Yesũ;
5  nũndũ kĩla ũndũnĩ nĩmũthuĩtw’e nthĩnĩ wake, ũtonyinĩ w’onthe wa kũneena na ũmanyinĩ w’onthe,
6  o tondũ ũkũsĩ ĩũlũ wa Klĩsto wĩthĩĩtwe wĩ mũlũmu katĩ wenyu,
7  nĩ kana vaikethĩwe mũthĩnzĩo o na ũmwe mũte naw’o, o mũendeee kweteela na mea kũvuanw’a kwa Mwĩaĩi waitũ Yesũ Klĩsto.
8  Nake akatuma mwĩthĩwa alũmu kũvika mũthya nĩ kana mwĩthĩwe mũtaweteka ũthũku mũthenyanĩ wa Mwĩaĩi waitũ Yesũ Klĩsto.
9  Ngai nĩ mũĩkĩĩku, ũla wamwĩtie mwĩthĩwe na mũamba na Mwana wake, Yesũ Klĩsto Mwĩaĩi waitũ.
10  Na yu nĩmwĩsũva, ana-a-asa, ĩsyĩtwanĩ ya Mwĩaĩi waitũ Yesũ Klĩsto, nĩ kana mwĩthĩwe mũkĩneena mwĩ ngwatanĩo, na vaikethĩwe mũaanĩko katĩ wenyu, ĩndĩ mwĩthĩwe mũlũmanĩtye vyũ kĩlĩkonĩ kĩmwe na kĩsũanĩonĩ kĩmwe.
11  Nũndũ amwe ma nyũmba ya Kiloe nĩmandavĩtye ĩũlũ wenyu, ana-a-asa makwa, kana kwĩ na ngananĩo katĩ wenyu.
12  Ũndũ ũla ngwasya nĩ kana, kĩla ũmwe wenyu easya: “Nyie nĩ wa Vaulo,” “Nakwa nĩ wa Avolo,” “Nakwa nĩ wa Keva,” “Nakwa nĩ wa Klĩsto.”
13  We Klĩsto ko mũaanĩku? We Vaulo nĩwooaĩwe mũtĩnĩ kwondũ wenyu? Kana mwavatisiwe ĩsyĩtwanĩ ya Vaulo?
14  Nĩmũtũngĩa Ngai mũvea nũndũ ndyaavatisa o na ũmwe wenyu eka o Kilisivo na Kaio,
15  nĩ kana wĩthĩe vaiĩ ũmwe wenyu ũtonya kwasya mwavatisiwe ĩsyĩtwanĩ yakwa.
16  Ĩĩ, na nĩnavatisie andũ ma nyũmba ya Sitevana. Ĩndĩ ala angĩ, ndyĩsĩ kana naavatisa o na ũmwe.
17  Nũndũ Klĩsto ndaandũma ngavatise, ĩndĩ ngatavany’e ũvoo mũseo; na ti na ũĩ wa ndeto, nĩ kana mũtĩ wa mathĩna wa Klĩsto ndũkatw’ĩke wa mana.
18  Nũndũ ũvoo ĩũlũ wa mũtĩ wa mathĩna nĩ ũtumanu kwa ala mekwaa, ĩndĩ kwitũ ala tũũtangĩĩwa, nĩ vinya wa Ngai.
19  Nũndũ nĩkũandĩkĩtwe: “Ngatuma ũĩ wa andũ oĩ wanangĩka, na ũmanyi wa ala me na ũmanyi ngaũlea.”
20  Aĩ va mũndũ mũĩ? Aĩ va mũandĩki? Aĩ va mũkananĩi wa ĩvinda yĩĩ? We Ngai ndatw’ĩkĩthĩtye ũĩ wa nthĩ ĩno ũtumanu?
21  Nũndũ, kwosana na ũĩ wa Ngai, nthĩ ndyaamũmanya Ngai kwĩsĩla ũĩ wayo, Ngai nĩwoonie nũseo kwĩsĩla ũtumanu wa kĩla kĩũtavanw’a amatangĩĩe ala mekũĩkĩĩa.
22  Nũndũ Ayuti meenda kwona kyama namo Akiliki memantha ũĩ;
23  ĩndĩ ithyĩ twĩtavany’a Klĩsto oaĩwe mũtĩnĩ, naw’o nĩ ũndũ wa kũlulutĩkya kwa Ayuti na ũtumanu kwa andũ ma mbaĩ ingĩ.
24  Ĩndĩ kwa ala meetiwe, Akiliki vamwe na Ayuti, Klĩsto nĩ vinya wa Ngai na ũĩ wa Ngai.
25  Nũndũ kĩndũ kya Ngai kĩla kyonekaa ta kĩtumanu nĩ kyũĩ kwĩ andũ, na kĩndũ kya Ngai kĩla kyonekaa ta kyonzu kĩ vinya kwĩ andũ.
26  Nũndũ nĩmũkwona ũndũ wamwĩtie inyw’ĩ ana-a-asa, kana ti aingĩ oĩ kwa nzĩa ya kĩ-mwĩĩ, ti aingĩ me vinya, ti aingĩ masyaĩtwe ũnenenĩ,
27  nũndũ Ngai anyuvie syĩndũ ndumanu sya nthĩ nĩ kana amekĩĩthye andũ oĩ nthoni; na Ngai anyuvie syĩndũ ite vinya sya nthĩ nĩ kana asyĩkĩĩthye nthoni syĩndũ ila syĩ vinya;
28  na Ngai anyuvie syĩndũ ite nguma sya nthĩ na syĩndũ ila ivũthaw’a, syĩndũ ila itonekaa ta kĩndũ, nĩ kana aitw’ĩkĩthye vathei syĩndũ ila syonekaa ta kĩndũ,
29  nĩ kana wĩthĩe vaiĩ ũmwe ũtonya kwĩkathĩĩa methonĩ ma Ngai.
30  Ĩndĩ kwondũ wake mwĩ na ngwatanĩo vamwe na Klĩsto Yesũ, ũla kwitũ ũtw’ĩkĩte ũĩ kuma kwa Ngai, o vamwe na ũlũngalu na kũthew’a na kũthaw’a kwĩsĩla wovosyo,
31  nĩ kana vethĩwe o tondũ kũandĩkĩtwe: “Ũla wĩkathĩĩaa nĩekathĩĩe nthĩnĩ wa Yeova.”
2  Kwoou yĩla nookie kũla mũĩ, ana-a-asa, ndyaaũka kũmwendeesya na ndeto kana ũĩ ngĩmũtavya kĩmbithĩ kĩtheu kya Ngai.
2  Nũndũ nĩnatwie kũlea kũmanya kĩndũ o na kĩmwe katĩ wenyu eka Yesũ Klĩsto e mũaĩe mũtĩnĩ wa mathĩna.
3  Nookie kwenyu nĩ mwonzu na nĩ na wia na kũtetema kwingĩ;
4  na ũneeninĩ wakwa na ũtavany’anĩ wakwa ndyaatũmĩa ndeto sya ũĩ sya kũingĩĩsya andũ metĩkĩle, ĩndĩ ndeto syakwa syoonanisye veva na vinya,
5  nĩ kana mũĩkĩĩo wenyu wĩthĩwe nthĩnĩ wa vinya wa Ngai ĩndĩ ti ũĩ wa mũndũ.
6  Yu twĩneena ndeto sya ũĩ katĩ wa ala aimu kĩ-veva, ĩndĩ ti ũĩ wa nthĩ ĩno kana wa atongoi ma nthĩ ĩno, ala makatw’ĩka vathei.
7  Ĩndĩ tũneenaa ũĩ wa Ngai nthĩnĩ wa kĩmbithĩ kĩtheu, nakyo nĩ ũĩ mũvithe, kĩla Ngai wavangie kuma tene mbee wa mavinda aa nĩ kana tũkwate ndaĩa.
8  Ũĩ ũsu nĩw’o vate ũmwe wa atongoi ma nthĩ ĩno waaũmanya, nũndũ ta kethĩwa nĩmaũmanyie mayĩthĩwa maamũaa ũla Mwĩaĩi mũnene.
9  Ĩndĩ o tondũ kũandĩkĩtwe: “Maũndũ ala itho yĩtaaona na kũtũ kũtaaĩw’a, na mataalika ngoonĩ sya andũ, maũndũ asu nĩmo Ngai ũseũvĩsye ala mamwendete.”
10  Nũndũ nithyĩ Ngai ũvuanĩsye maũndũ asu kwĩsĩla veva wake, nũndũ veva nũvuanasya maũndũ onthe, o na maũndũ maliku ma Ngai.
11  Nũndũ nũũ katĩ wa andũ wĩsĩ maũndũ ma mũndũ ate o veva wa mũndũ mwene ũla wĩ nthĩnĩ wake? O ta ũu, vaiĩ mũndũ wĩsĩ maũndũ ma Ngai ate o veva wa Ngai.
12  Yu ithyĩ twoosie veva ũla wumĩte kwa Ngai, ĩndĩ ti veva wa nthĩ, nĩ kana tũtonye kũmanya maũndũ ala Ngai ũtũnengete nũndũ wa ũseo wake.
13  Maũndũ asu nĩmo tũneenaa, na ti kwa  ndeto tũmanyĩĩtw’e nĩ ũĩ wa mũndũ, ĩndĩ kwa ndeto ila tũmanyĩĩtw’e nĩ veva, nũndũ tũeleasya maũndũ ma kĩ-veva tũitũmĩa ndeto sya kĩ-veva.
14  Ĩndĩ mũndũ wa kĩ-mwĩĩ ndetĩkĩlaa maũndũ ma veva wa Ngai, nũndũ kwake nĩ ũtumanu; na ndesa kũmamanya nũndũ masiaw’a kwa nzĩa ya kĩ-veva.
15  Ĩndĩ mũndũ wa kĩ-veva athianaa maũndũ onthe, ĩndĩ we mwene ndekuũawa nĩ mũndũ o na wĩva.
16  Nũndũ “nũũ wĩsĩ kĩlĩko kya Yeova, nĩ kana amũmanyĩsye?” Ĩndĩ ithyĩ twĩ na kĩlĩko kya Klĩsto.
3  Kwoou, ana-a-asa, ndyaaneena nenyu ta andũ ma kĩ-veva, ĩndĩ ta andũ ma kĩ-mwĩĩ, ta twana tũnini nthĩnĩ wa Klĩsto.
2  Namũnengie ĩia, ĩndĩ ti lĩu mũmũ nũndũ mũyaĩ na vinya, o na yu mũinamba kwĩthĩwa na vinya,
3  nĩkwĩthĩwa mwĩ o ma kĩ-mwĩĩ. Na nũndũ mwĩ na kĩwĩu na ĩteta katĩ wenyu, ũu ti kwonany’a kana mwĩ o ma kĩ-mwĩĩ na mwĩkaa o ta andũ ma nthĩ?
4  Nũndũ yĩla ũmwe ũkwasya, “Nyie nĩ wa Vaulo,” na ũngĩ akyasya, “Nakwa nĩ wa Avolo,” mũikwĩka o ta andũ ma nthĩ?
5  Avolo nũũ? Na Vaulo nũũ? Nĩ athũkũmi ala matethasya wĩa ũla Mwĩaĩi wamanengie, ala kwĩsĩla kwoo mwatw’ĩkie etĩkĩli.
6  Nyie nĩnavandie, na Avolo nĩwanyithisye, ĩndĩ Ngai aendeea na kwĩany’a,
7  nĩ kana wĩthĩe ũla wa vata ti ũla ũvandaa kana ũla ũnyithasya, ĩndĩ nĩ ũla wĩanasya, nake nĩ Ngai.
8  Ũla ũvandaa na ũla ũnyithasya nĩ kĩndũ kĩmwe, ĩndĩ kĩla mũndũ akakwata ĩtuvi yake kwosana na wĩa wake.
9  Nũndũ twĩ atethya ma wĩa vamwe na Ngai. Nenyu mwĩ mũũnda wa Ngai ũendeee na kũĩmwa, na mwĩ mwako wa Ngai.
10  Kwosana na ũseo mwingĩ wa Ngai ũla nanengiwe, nĩneekĩie mũsingi ta mũũngamĩi wa mwako, ĩndĩ mũndũ ũngĩ nũendeee kwaka ĩũlũ waw’o. Ĩndĩ eka kĩla ũmwe aendeee kũsisya ũndũ ũkwaka ĩũlũ wa mũsingi ũsu.
11  Nũndũ vaiĩ mũndũ ũngĩ ũtonya kwĩkĩa mũsingi ũngĩ eka ũla weekĩiwe, naw’o nĩ Yesũ Klĩsto.
12  Ethĩwa mũndũ o na wĩva nũkwaka ĩũlũ wa mũsingi ũsu atũmĩĩte thaavu, vetha, mavia ma thooa mũnene, mbwaũ, kana nyeki mbũmũ,
13  wĩa wa kĩla ũmwe ũkoonanw’a ũndũ ũilye mũthenya ũla wĩa ũsu wĩtatwa, nĩkwĩthĩwa ũkavuanw’a kwĩsĩla mwaki, na mwaki nĩw’o ũkaĩkĩĩthya nĩ wĩa wa mũthemba mwaũ kĩla ũmwe ũtethetye.
14  Ethĩwa mwako wa mũndũ o na wĩva ũla wakĩte ĩũlũ wa mũsingi ũsu ũkaema kũvya, akakwata ĩtuvi;
15  ethĩwa wĩa wa mũndũ o na wĩva ũkavya, akakwata wasyo, ĩndĩ we mwene akatangĩĩwa; o na ũu wĩ o vo, akeethĩwa no ta wesĩla mwakinĩ.
16  Inyw’ĩ no mwĩsĩ kana mwĩ ĩkalũ ya Ngai na kana veva wa Ngai wĩkalaa nthĩnĩ wenyu?
17  Ethĩwa mũndũ o na wĩva akaananga ĩkalũ ya Ngai, nake Ngai akamwananga; nũndũ ĩkalũ ya Ngai nĩ ĩtheu, nenyu ninyw’ĩ ĩkalũ yĩu.
18  Ekai mũndũ o na wĩva ndakekenge: Ethĩwa mũndũ o na wĩva katĩ wenyu esũanĩa ta mũĩ ĩvindanĩ yĩĩ, eka ethĩwe e mũtumanu, nĩ kana ethĩwe e mũĩ.
19  Nũndũ ũĩ wa nthĩ ĩno nĩ ũtumanu kwa Ngai, nĩkwĩthĩwa nĩkũandĩkĩtwe: “Nũmakwatasya ala oĩ maũĩnĩ moo.”
20  O na nĩkũandĩkĩtwe: “Yeova nĩwĩsĩ kana mosũanĩo ma ala oĩ nĩ vathei.”
21  Kwoou ekai mũndũ o na wĩva ndakekathĩĩe nũndũ wa maũndũ ala andũ mekaa; nĩkwĩthĩwa syĩndũ syonthe nĩ syenyu,
22  o na ethĩwa nĩ Vaulo kana Avolo kana Keva kana nthĩ kana thayũ kana kĩkw’ũ kana syĩndũ ila syĩ vo yu kana ila ikoka, syĩndũ syonthe nĩ syenyu;
23  nenyu mwĩ ma Klĩsto, nake Klĩsto nĩ wa Ngai.
12  Yu, ana-a-asa, ndikwenda mwĩkale mũtesĩ ĩũlũ wa mĩthĩnzĩo ya veva.
2  Nĩmwĩsĩ kana yĩla mwaĩ andũ ma mbaĩ ingĩ mwaĩ asye na mũkaatĩĩa mĩvw’anano ĩtaneenaa, na mwaendaa kũndũ o na kwĩva kũla mwatongoeaw’a.
3  Nĩenda mũmanye kana vaiĩ mũndũ ũtongoew’e nĩ veva wa Ngai ũtonya kwasya: “Yesũ nĩ mũumanĩe!” na vaiĩ mũndũ ũtonya kwasya: “Yesũ nĩ Mwĩaĩi!” atatongoew’e nĩ veva mũtheu.
4  Ve mĩthĩnzĩo yĩ kĩvathũkany’o ĩndĩ veva no ũmwe;
5  na ve mothũkũmi me kĩvathũkany’o, ĩndĩ Mwĩaĩi no ũmwe;
6  na ve mawĩa me kĩvathũkany’o, ĩndĩ no Ngai ũla ũmwe ũmatethasya onthe nthĩnĩ wa kĩla ũmwe.
7  Ĩndĩ veva nũthũkũmaa nthĩnĩ wa kĩla mũndũ nĩ kana onthe matetheke.
8  Nũndũ kwĩsĩla veva, mũndũ ũmwe nũnengawe ndeto sya ũĩ, na kwĩsĩla veva o ũsu ũngĩ nũnengawe ndeto sya ũmanyi,
9  na ũngĩ nũnengawe mũĩkĩĩo nĩ veva ũsu, na ũngĩ nũnengawe mũthĩnzĩo wa kũvosya no veva ũsu ũmwe,
10  na ũngĩ anengawe ũtonyi wa kwĩka syama, na ũngĩ kwathana, na ũngĩ ũmanyi wa ndeto mbeveee, na ũngĩ kũneena ithyomo syĩ kĩvathũkany’o, na ũngĩ ũtonyi wa kũalyũla ithyomo.
11  Ĩndĩ mawĩa aa onthe matethaw’a no ũla veva ũmwe, naw’o ũnengae kĩla ũmwe kwosana na ũndũ w’o ũkwenda.
12  Nũndũ o tondũ mwĩĩ nĩ ũmwe ĩndĩ wĩ mamutha maingĩ, na mamutha onthe ala me mwĩĩnĩ ũsu, o na kau nĩ maingĩ, onthe nĩ mwĩĩ ũmwe, nake Klĩsto ailye oou.
13  Nũndũ ithyonthe twavatisiwe kwĩsĩla veva ũmwe, na twatw’ĩka mwĩĩ ũmwe, twĩthĩwe twĩ Ayuti kana Akiliki, twĩthĩwe twĩ ngombo kana andũ athasye, na ithyonthe twoosie veva ũmwe.
14  Nũndũ mwĩĩ ndwĩthĩawa na ĩmutha yĩmwe, ĩndĩ wĩthĩawa na mamutha maingĩ.
15  Yu o na kũũ kũkasya, “Nũndũ tinyie kw’oko, ndi kĩlungu kya mwĩĩ,” ũu ndũtuma kwĩthĩwa kũte kĩlungu kya mwĩĩ.
16  Nakw’o kũtũ kũkasya, “Nũndũ tinyie itho, ndi kĩlungu kya mwĩĩ,” ũu ndũtuma kwĩthĩwa kũte kĩlungu kya mwĩĩ.
17  Ta kethĩwa mwĩĩ w’onthe nĩ itho, twĩw’a na kyaũ? Ta kethĩwa mwĩĩ w’onthe nĩ kũtũ, tũnyungĩa na kyaũ?
18  Ĩndĩ Ngai nĩwavangie kĩla ĩmutha ya mwĩĩ kwosana na ũndũ we wendaa.
19  Ta kethĩwa mamutha onthe nĩ ĩmutha yĩmwe, mwĩĩ wĩthĩwa va?
20  Ĩndĩ mamutha nĩ maingĩ ala maseũvĩtye mwĩĩ ũmwe.
21  Itho yĩyĩsa kwĩa kw’oko, “Nyie ndi na vata naku,” na ĩngĩ, mũtwe ndwĩsa kwĩa maaũ, “Ndi na vata nenyu.”
22  Ĩndĩ mamutha ma mwĩĩ ala monekaa me monzu nĩ ma vata,
23  na mamutha ma mwĩĩ ala tũsũanĩaa ta mataĩle kũnengwa ndaĩa nĩtũmanengae ndaĩa mbingĩ, na kwoou mamutha ala monekaa matailye nesa nĩmo manengawe ndaĩa ĩla mbingĩ,
24  kwoou mamutha ala mailye nesa mai kĩndũ mendaa. Ĩndĩ Ngai oombie mwĩĩ ũu, na anenga ndaĩa ilungu ila ite ndaĩa,
25  nĩ kana vaikethĩwe na mũaanĩko mwĩĩnĩ, ĩndĩ nĩ kana mamutha maw’o masũvĩane.
26  Ethĩwa ĩmutha yĩmwe nĩyaũmĩa, ala angĩ nĩmaũmĩaa vamwe nayo; kana ethĩwa ĩmutha yĩmwe nĩyataĩwa, ala angĩ nĩmatanaa vamwe nayo.
27  Kwoou, inyw’ĩ mwĩ mwĩĩ wa Klĩsto, ĩndĩ kĩla ũmwe wenyu nĩ ĩmutha.
28  Ĩndĩ Ngai nĩwiĩte aa kĩkundinĩ: mbee, atũmwa; kelĩ, athani; katatũ, amanyĩsya; na ĩngĩ ala mekaa syama; na ala me na mĩthĩnzĩo ya kũvosya; na ala mekaa maũndũ ma kũtetheesya; ala me na ũtonyi wa kũtongoesya maũndũ; na ala maneenaa na ithyomo syĩ kĩvathũkany’o.
29  Ti onthe methĩawa me atũmwa, kana ti w’o? Ti onthe athani, kana ti w’o? Ti onthe amanyĩsya, kana ti w’o? Ti onthe mekaa syama, kana nĩ onthe?
30  Ti onthe me na mũthĩnzĩo wa kũvosya, kana ti w’o? Ti onthe maneenaa na ithyomo, kana ti w’o? Na ti onthe matonya kũalyũla ithyomo, kana nĩ onthe?
31  Ĩndĩ endeeai kwĩkĩa kĩthito mũkwate mĩthĩnzĩo ĩla mĩnene. Na nĩngũmwony’a kĩndũ kĩla kya vata mũno kũte ila ingĩ.
