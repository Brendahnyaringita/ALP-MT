10  Na kwaĩ mũndũ ũmwe wa Kaisalea weetawa Kolinelio, mũnene wa asikalĩ nthĩnĩ wa kĩkosi kĩla kyeetawa Italia.
2  Aĩ mũndũ wamũkĩaa Ngai na nĩwamũthaithaa vamwe na andũ onthe ma mũsyĩ wake, o na nĩwaumasya mĩthĩnzĩo mingĩ ya tei kwondũ wa andũ, na kĩla ĩvinda nĩwamũvoyaa Ngai na kĩthing’ĩĩsyo.
3  Na ta saa kenda sya mũthenya, nĩwoonie nesa woninĩ mũlaĩka wa Ngai ooka vala ũĩ na amwĩta: “Kolinelio!”
4  Kolinelio amũketeea atelemete, na amũkũlya: “Nĩ kyaũ Mwĩaĩi?” Nake amwĩa: “Mboya syaku nĩsyĩw’ĩkĩte na mĩthĩnzĩo yaku ya tei nĩyonekete nĩ Ngai.
5  Kwoou tũma andũ Yova makamwĩte mũndũ wĩtawa Simoni, ũla kwa ĩsyĩtwa yĩngĩ wĩtawa Vetelo.
6  Mũndũ ũsu athoketw’e nĩ Simoni, mũseũvya wa ithuma, ũla nyũmba yake yĩ ũtee wa ũkanga.”
7  Mũlaĩka ũla waneenaa nake amina kũthi oou, Kolinelio nĩweetie athũkũmi make elĩ na mũsikalĩ ũmwe wamũkĩĩte Ngai katĩ wa ala mamũthũkũmaa,
8  na amaelesya maũndũ onthe na amatũma Yova.
9  Na ũnĩ wake, o maendeee na kyalo kyoo, me vakuvĩ kũvika ndũanĩ ĩsu, Vetelo nĩwambatie nyũmba ĩũlũ ta saa sita nĩ kana avoye.
10  Ĩndĩ eew’a nzaa mũno na enda kũya kĩndũ. Na lĩu o ũendeee kũuwa, Vetelo nĩwoonie woni
11  na oona ĩtu yĩvingũkĩte na kĩndũ kĩilye suka mũnene wa katane kĩtheeetw’e nthĩ, kĩkwetwe mĩthya yakyo ĩna;
12  na nthĩnĩ wakyo vaĩ mĩthemba yonthe ya nyamũ ila syĩ maaũ ana na tũsamũ tũla tũtambũkaa twa nthĩ na nyũnyi sya yayaya.
13  Na ĩndĩ eew’a wasya ũimwĩa: “Ũkĩla Vetelo, na ũithĩnza ũye!”
14  Ĩndĩ Vetelo asya: “Aiee, Mwĩaĩi, nĩkwĩthĩwa ndyaaya kĩndũ o na kĩmwe kĩvuku na kĩte kĩtheu.”
15  Na wasya ũsu waneena nake ĩngĩ ya kelĩ, ũkyasya: “Eka kũsyĩta mbuku syĩndũ ila Ngai ũtheetye.”
16  Na wasya ũsu nĩweew’ĩkie ya katatũ, na o mĩtũkĩ kĩndũ kĩu kyambatw’a ĩtunĩ.
17  Na Vetelo aendeee kũsaanĩw’a nĩ kĩla kyoonanaw’a nĩ woni ũsu, ala aũme matũmĩtwe nĩ Kolinelio makũlya vala nyũmba ya Simoni yaĩ na maũngama mũvĩanĩ.
18  Na meetana na makũlya kana Simoni ũla weetawa Vetelo athoketw’e vau.
19  Na Vetelo aendeee kũsũanĩa ĩũlũ wa ũla woni, veva mũtheu wamwĩa: “Sisya! Ve andũ atatũ meũkũmantha.
20  Kwoou ũkĩla ũtheee, na ũiendany’a namo, na ndũkethĩwe na nzika nongi, nĩkwĩthĩwa ninyie namatũma.”
21  Na ĩndĩ Vetelo atheea vala andũ asu maĩ, na amea: “Ninyie mũndũ ũla mũũmantha. Nĩkĩ mwooka vaa?”
22  Namo masũngĩa: “Kolinelio, mũnene wa asikalĩ, mũndũ mũlũngalu na ũmũkĩaa Ngai na ũwetawa nesa nĩ mbaĩ yonthe ya Ayuti, nĩwĩaĩwe nĩ Ngai kwĩsĩla mũlaĩka mũtheu aũtũmane wũke nyũmba kwake nĩ kana ew’e ũndũ ũkwasya.”
23  Na kwoou amathokya methĩwe aeni make. Na ũnĩ wake ookĩla na athi namo, na ana-a-asa amwe kuma Yova maendany’a nake.
24  Mũthenya ũla waatĩĩe nĩwavikie Kaisalea. Na Kolinelio nĩwameteele na nĩwoombanĩtye andũ make ma mũsyĩ na anyanyae make ala anene.
25  Yĩla Vetelo wavikie, Kolinelio nĩwamũthaũie na amũtulĩlya ndu na amũkumanĩa.
26  Ĩndĩ Vetelo amũkĩlya, na amwĩa: “Ũkĩla; nyie nĩ mũndũ o taku.”
27  Na aendeee kũneena nake nĩwalikile nyũmba, na eethĩa andũ aingĩ mombanĩte.
28  Na amea: “Inyw’ĩ nĩmwĩsĩ nesa kana ti ũndũ wosanĩte na mĩao kwa Mũyuti kũvulana kana kũthengeea mũndũ wa ũko ũngĩ, ĩndĩ Ngai nũmbonetye kana vai mũndũ o na ũmwe naĩle kwasya nĩ mũvuku kana ti mũtheu.
29  Kwoou yĩla ndũmaniwe nĩnũkie vate kũkananĩa. Kwondũ wa ũu, nĩenda kũmanya nĩkĩ mũndũmanie.”
30  Na ĩndĩ Kolinelio asya: “Mĩthenya ĩna mĩvĩtu saa ta isu tũĩ, nĩnavoyaa nĩ nyũmba kwakwa na kwaĩ ta saa kenda; na ĩvindanĩ o yĩu mũndũ wĩ na ngũa ikũtisatisa nĩwaũngamie mbee wakwa,
31  na ambĩa: ‘Kolinelio, mboya yaku nĩyĩthukĩĩiw’e, na Ngai nĩwonete mĩthĩnzĩo yaku ya tei.
32  Kwoou tũmana Yova ũmwĩte Simoni ũla kwa ĩsyĩtwa yĩngĩ wĩtawa Vetelo. Mũndũ ũsu athoketw’e kwa Simoni, mũseũvya wa ithuma, ũla nyũmba yake yĩ ũtee wa ũkanga.’
33  Kwoou nĩnĩnakũtũmanie na mĩtũkĩ na nĩwĩkie nesa kũka vaa. Na yu ithyonthe twĩ mbee wa Ngai nĩ kana twĩw’e maũndũ onthe ala Yeova ũkwĩaĩe ũneene.”
34  Na Vetelo ambĩĩa kũneena, na asya: “Yu vate nzika nĩnĩmanyĩte nesa kana Ngai nde kyende,
35  ĩndĩ mbaĩnĩ syonthe mũndũ ũla ũmũkĩaa na wĩkaa ũla waĩle nĩwĩtĩkĩlawa nĩwe.
36  Nĩwatũmie ndeto yake kwa ana ma Isilaeli nĩ kana amatavye ũvoo wa mũuo kwĩsĩla Yesũ Klĩsto, ũla nĩwe Mwĩaĩi wa onthe.
37  Nĩmwĩsĩ ũndũ ũla waneeniwe Yutia yonthe kwambĩĩa Kalilii, ĩtina wa ũvatiso ũla Yoana watavanasya,
38  naw’o nĩ ĩũlũ wa Yesũ ũla waumĩte Nasaleti, ũndũ Ngai wamwĩtĩkĩisye mauta kwĩsĩla veva mũtheu na amũnenga vinya, na ũndũ waendie kĩla vandũ ayĩka maũndũ maseo na kũvosya onthe ala mavinyĩĩwe nĩ Ndevili, nũndũ Ngai aĩ vamwe nake.
39  Na twĩ ngũsĩ sya maũndũ onthe ala weekie nthĩ ya Ayuti na Yelusaleme; ĩndĩ nĩmamũaie kwa kũmũathĩĩa mũtĩnĩ.
40  Ngai nĩwamũthayũũkisye mũthenya wa katatũ nĩ kana oneke,
41  ti oneke nĩ andũ onthe, ĩndĩ no ngũsĩ ila syanyuvĩtwe nĩ Ngai kuma tene, nasyo nithyĩ, ala twaĩe na twanyw’a vamwe nake ĩtina wa kũthayũũkw’a kwake.
42  O na ĩngĩ, nĩwatwĩaĩe tũtavany’e kwa andũ na kumya ũkũsĩ mwĩanĩu kana ũsu nĩwe wĩaĩwe nĩ Ngai ethĩwe mũsili wa ala me thayũ na ala akw’ũ.
43  Na athani onthe nĩmaumĩtye ũkũsĩ ĩũlũ wake, kana kĩla mũndũ ũmũĩkĩĩaa nũkwataa ũekeo wa naĩ kwĩsĩla ĩsyĩtwa yake.”
44  Na Vetelo aendeee kũneena maũndũ asu, veva mũtheu nĩwamatheeie onthe ala meethukĩĩsye ĩla ndeto.
45  Na etĩkĩli ala maĩ Ayuti ala mookĩte na Vetelo maseng’a mũno, nũndũ mũthĩnzĩo wa veva mũtheu nĩwetĩkĩw’e andũ ma mbaĩ ingĩ o namo.
46  Nũndũ nĩmamewie maineena na ithyomo ngeni na maimũkumya Ngai. Nĩvo ĩndĩ Vetelo waisye:
47  “Ve mũndũ ũtonya kũmavata maivatiswa na kĩw’ũ ala makwatĩte veva mũtheu o taitũ?”
48  Ĩtina wa ũu ameaĩa mavatiswe ĩsyĩtwanĩ ya Yesũ Klĩsto. Na ĩndĩ mamwĩsũva ekale namo mĩthenya kauta.
4  Na Vetelo na Yoana maendeee kũneena na andũ, athembi, kavuteni wa ĩkalũ, na Asatukai mooka vala maĩ.
2  Na nĩmathatĩte mũno nũndũ atũmwa nĩmamanyĩasya andũ, na nĩmatavanasya ũtheinĩ ĩũlũ wa kũthayũũka kwa Yesũ.
3  Kwoou mamakwata na mamavingĩa nginya ũnĩ wake, nũndũ kwaĩ kũnatuka.
4  Ĩndĩ aingĩ katĩ wa ala methukĩĩisye ndeto syoo maĩkĩĩa, na ũtalo wa aũme wavika ta 5,000.
5  Na ũnĩ wake atongoi, atumĩa, na aandĩki moombana vamwe Yelusaleme,
6  me vamwe na Anasi mũnene wa athembi, Kaiava, Yoana, Alekisanda, na andũ onthe ma mũsyĩ wa mũnene wa athembi.
7  Na mamaũngamya Vetelo na Yoana katĩ woo na mambĩĩa kũmakũlya, makyasya: “Mwĩkie ũndũ ũũ na vinya wĩva kana ĩsyĩtwanĩ yaũ?”
8  Nĩvo ĩndĩ Vetelo ausũĩtwe nĩ veva mũtheu, wameie: “Atongoi ma andũ, na atumĩa,
9  ethĩwa ũmũnthĩ twĩkũlw’a ĩũlũ wa ũndũ mũseo ũla ũneekiwe mũndũ kyonze, na mwĩenda kũmanya ũla ũnamũvoisye mũndũ ũũ,
10  ekai inyw’onthe o vamwe na andũ onthe ma Isilaeli mamanye kana ĩsyĩtwanĩ ya Yesũ Klĩsto Mũnasaleti, ũla mũnamũaĩe mũtĩnĩ ĩndĩ Ngai amũthayũũkya, mũndũ ũũ nũũngamĩte vaa mbee wenyu e mũima.
11  Ũsu nĩwe ‘ĩvia yĩla yavũthiw’e nĩ inyw’ĩ aki, ĩndĩ nĩyo yĩtw’ĩkĩte ĩvia ĩnene ya kĩkotonĩ.’
12  O na ĩngĩ, kũi ũtangĩĩo kwĩsĩla ũngĩ o na wĩva, nũndũ vai ĩsyĩtwa yĩngĩ yĩnengetwe andũ ĩtheo wa ĩtu yĩla no nginya tũtangĩĩwe kwĩsĩla kwayo.”
13  Na yĩla moonie ũkũmbaũ wa Vetelo na Yoana, na mamanya kana maĩ andũ mate asomu na mate nguma, nĩmaseng’ie. Na mambĩĩa kũelewa kana maneethĩawa vamwe na Yesũ.
14  Na nũndũ nĩmamwene mũndũ ũla waĩ anavow’a aũngamĩte vamwe namo, vai ũndũ maĩ matonya kwasya.
15  Kwoou mameaĩa maumaale nza wa nyũmba ĩla yoombanĩawa nĩ Nzama ya Ayuti, na mambĩĩa kũsamana,
16  makyasya: “Twĩĩkana ata na andũ aa? Nũndũ kwa w’o nĩmekĩte kyama kĩnene, na ekali onthe ma Yelusaleme nĩmakĩsĩ, na tũitonya kũkĩkaĩa.
17  Na nĩ kana ũndũ ũũ ndũkaendeee kũnyaĩĩka andũnĩ, ekai tũmatĩsye na tũimea maikaneene na mũndũ o na ũmwe ĩngĩ ĩsyĩtwanĩ yĩu.”
18  Na nĩ kana mamatĩsye, mameta na mameaĩa maikaneene ũndũ o na ũmwe kana kũmanyĩsya ĩsyĩtwanĩ ya Yesũ.
19  Ĩndĩ Vetelo na Yoana mamasũngĩa, mamea: “Ethĩwa nĩ ũndũ waĩlĩte methonĩ ma Ngai kũmwĩthukĩĩsya inyw’ĩ vandũ va kũmwĩthukĩĩsya Ngai, tw’ai inyw’ĩ ene.
20  Ĩndĩ ithyĩ, tũitonya kũeka kũneena ĩũlũ wa maũndũ ala twonete na kwĩw’a.”
21  Kwoou ĩtina wa kũmatĩsya ĩngĩ, mamathasya, nũndũ mayaaona kĩtumi kya kũmasilĩla. O na ĩngĩ, nĩmakĩaa andũ, nĩkwĩthĩwa onthe nĩmamũtaĩaa Ngai nũndũ wa maũndũ ala meekĩkĩte.
22  Nũndũ mũndũ ũla wavoetw’e kwa nzĩa ya kyama aĩ na myaka mbee wa 40.
23  Ĩtina wa kũthaw’a, nĩmaendie kũla kwĩ amanyĩw’a ala angĩ na mamatavya maũndũ ala maĩ manatavw’a nĩ anene ma athembi na atumĩa.
24  Yĩla meewie maũndũ asu mamũkĩlĩlya Ngai mawasya moo na ngoo ĩmwe, makyasya: “Mwĩaĩi Mũsumbĩ Mũnene, we nue woombie ĩtu na nthĩ na ũkanga na syĩndũ syonthe ila syĩ nthĩnĩ wasyo,
25  na nue waneenie kwa nzĩa ya veva mũtheu kwĩsĩla kanyw’a wa ũmae waitũ Ndaviti, mũthũkũmi waku, ũkyasya: ‘Nĩkĩ mbaĩ syĩ na kĩthokoo, na nĩkĩ andũ meũsũanĩa maũndũ ma mana?
26  Asumbĩ ma nthĩ nĩmaũngamie, na atongoi nĩmoombanie vamwe mamũkĩlĩla Yeova na mwĩtĩkĩw’a mauta wake.’
27  Nũndũ kwa w’o, Elote na Vondio Vilato na andũ ma mbaĩ ingĩ vamwe na andũ ma Isilaeli nĩmoombanie vamwe ndũanĩ ĩno mamũkĩlĩla mũthũkũmi waku mũtheu Yesũ, ũla wamwĩtĩkĩsye mauta,
28  nĩ kana meke ũndũ ũla kwĩsĩla kw’oko kwaku na ũtw’ĩo waku wavangie kuma tene kana ũkeethĩwa.
29  Na yu, Yeova, sisya motĩsyo moo, na ũinenga ngombo syaku ũtonyi wa kũendeea kũneena ndeto yaku na ũkũmbaũ w’onthe,
30  na ũitambũũkya kw’oko kwaku kwondũ wa kũvosya na kwĩka syama na maũndũ ma ũsengy’o kwĩsĩla ĩsyĩtwa ya mũthũkũmi waku mũtheu, Yesũ.”
31  Na ĩtina wa kũvoya na kĩthing’ĩĩsyo, vala moombanĩe vathingithw’a, na onthe mausũwa nĩ veva mũtheu na maneena ndeto ya Ngai me na ũkũmbaũ.
32  O na ĩngĩ, ĩkomano ya andũ ala matw’ĩkĩte etĩkĩli yaĩ na ngoo ĩmwe, na vai ũmwe woo waĩ atonya kwasya kĩndũ o na kĩva katĩ wa ila wĩ nasyo nĩ kyake mwene, ĩndĩ syĩndũ ila maĩ nasyo syaĩ syoo me onthe.
33  Na atũmwa nĩmaendeeie kumya ũkũsĩ ĩũlũ wa ũthayũũkyo wa Mwĩaĩi Yesũ me na vinya mwingĩ, na ũseo mwingĩ waĩ ĩũlũ woo onthe kwa nzĩa nene.
34  Na vaiĩ ũmwe woo waanyivĩwa, nũndũ onthe ala maĩ na mĩũnda na nyũmba nĩmaithooasya na kũete kĩla makwata,
35  na maikĩia maaũnĩ ma atũmwa. Na ĩndĩ onthe mainengwa, kĩla ũmwe kwosana na vata ũla wĩ naw’o.
36  Na Yosevu, ũla atũmwa mamwĩtaa Valanava (ũalyũlo wayo nĩ, “Mwana wa Ũkiakisyo”), Mũlivai wasyaĩwe Kuvolo,
37  aĩ na kĩsio kya mũũnda, na nĩwakĩthooisye na aete mbesa ila wakwatie asiia maaũnĩ ma atũmwa.
26  Na Akiliva amwĩa Vaulo atĩĩ: “Wĩ na mwanya wa kwĩtetea.” Nake Vaulo ookĩlya kw’oko na eetetea, akyasya:
2  “Nĩ na ũtanu kwĩtetea mbee waku ũmũnthĩ, Mũsumbĩ Akiliva, ĩũlũ wa maũndũ onthe ala nĩsikatĩwe nĩ Ayuti,
3  na mũno mũno nĩkwĩthĩwa nĩwĩsĩ nesa syĩthĩo syonthe sya Ayuti, o vamwe na ngananĩo katĩ woo. Kwoou, nĩngũkwĩsũva ũmbĩthukĩĩsye na wũmĩĩsyo.
4  “Mwĩkalĩle wakwa kuma nĩ mũnini, ũndũ nekalaa nĩ katĩ wa andũ maitũ na nĩ Yelusaleme, nĩwĩsĩkĩe nesa nĩ Ayuti onthe
5  ala vau mbeenĩ mambĩsĩ nesa, ethĩwa nĩmekwenda no makũsĩĩe kana naĩ Mũvalisi na nekalaa kwosana na maũndũ onthe ala makonetye kĩkundi kitũ kya ndĩni kĩla kĩatĩĩaa vyũ maũndũ ma ũthaithi witũ.
6  Ĩndĩ yu nĩsilĩlwa nũndũ wa kwĩthĩwa na wĩkwatyo wa kana watho ũla Ngai wathie aa-ũmae maitũ ũkeanĩa;
7  watho ũsu now’o mbaĩ sitũ 12 syĩkwatĩtye kwona ũianĩa kwa kũmũthũkũma na kĩthito ũthũkũmi mũtheu ũtukũ na mũthenya. Na wĩkwatyo ũsu, we Mũsumbĩ, nĩw’o nzikatĩwe nĩ Ayuti.
8  “Nĩkĩ mũkwona ta ũndũ ũtatonya kũĩkĩĩka kana Ngai nũthayũũkasya akw’ũ?
9  Nyie a vakwa naĩ na mũĩkĩĩo kana nĩnaĩle kwĩka maũndũ maingĩ nĩ kana nĩleane na ĩsyĩtwa ya Yesũ Mũnasaleti.
10  Ũu now’o neekaa Yelusaleme, na nĩnavingĩaa yela aingĩ katĩ wa ala atheu, nũndũ nĩnanengetwe ũkũmũ nĩ anene ma athembi, na yĩla matw’ĩĩwa kũawa, nĩnakũnaa kula ya kwĩtĩkĩlana na ũndũ ũsu.
11  Nĩnamathĩnasya mavinda maingĩ masinakokenĩ onthe, ngyenda makaĩe mũĩkĩĩo woo; na nũndũ nĩnamathatĩe mũno, o na nĩnaendaa kũmathĩny’a ndũanĩ ila syĩ nza wa Yelusaleme.
12  “Na ĩvinda yĩmwe nĩendete Ndamasiku, nĩnengetwe ũkũmũ na ũtũmani kuma kwa anene ma athembi,
13  kwĩ saa sita sya mũthenya, we Mũsumbĩ, nĩnoonie kyeni kĩtisu kũte kya syũa kyakena kuma ĩtunĩ, na kyamulĩka ngalĩko syonthe vala naĩ na ala naendanĩtye namo.
14  Na yĩla ithyonthe twavalũkile nthĩ, nĩneewie wasya ũimbĩa ũũ na kĩthyomo kya Kĩevelania: ‘Saulo, Saulo, nĩkĩ ũũnthĩny’a? Kũendeea kũtheela mĩsenge kwĩtuma maũndũ methĩwa me momũ kwaku.’
15  Nakwa nakũlya: ‘Nue ũũ, Mwĩaĩi?’ Nake Mwĩaĩi anzũngĩa: ‘Ninyie Yesũ, ũla ũũthĩny’a.
16  Ĩndĩ ũkĩla ũũngame, nũndũ nakumĩlĩĩla nĩ kana ngũnyuve wĩthĩwe mũthũkũmi na ngũsĩ ya maũndũ mangonetye ala woona na ala nĩkwony’a.
17  Na ngaũvonokya kumana na andũ aa na andũ ma mbaĩ ingĩ ala ngũũtũma kwoo
18  ũkasalukye metho moo, ũmaumye kĩvindunĩ na kũmaete kyeninĩ na kũmaumya ũkũmũnĩ wa Satani moke kwa Ngai, nĩ kana matonye kũekewa naĩ na maikwata ũtiĩwa katĩ wa ala matheetw’e nũndũ wa kũndĩkĩĩa nyie.’
19  “Kwoou, we Mũsumbĩ Akiliva, nyie ndyaalea kwĩka kwosana na ũndũ noonie woninĩ ũsu wa ĩtunĩ,
20  ĩndĩ nĩnambie kũtavya ala me Ndamasiku, na ĩtina wa vau natavya ala me Yelusaleme na nthĩ ya Yutia yonthe, o vamwe na andũ ma mbaĩ ingĩ kana nĩmaĩle kwĩlila na maimũsyokea Ngai kwa kwĩka maũndũ ala mekwosana na wĩlilo.
21  Kĩu nĩkyo kĩtumi Ayuti mangwatie nĩ ĩkalũnĩ na menda kũmbũaa.
22  Ĩndĩ nũndũ nĩnonete ũtethyo ũla wumaa kwa Ngai, nĩnĩendeee nginya ũmũnthĩ kũmaumĩsya ũkũsĩ anini na anene, ndeũweta ũndũ ũngĩ o na ũmwe eka maũndũ ala Mavuku ma Athani na Mose maĩtye makeekĩka—
23  kana Klĩsto aĩ athĩne na nũndũ aĩ ethĩwe wa mbee kũthayũũkw’a, aitangaasa kyeni kwa andũ aa o na kwa andũ ma mbaĩ ingĩ.”
24  Na Vaulo aendeee kũneena maũndũ asu ayĩtetea, Vesito aneena na wasya mũnene, akyasya: “We Vaulo wĩ na ndũũka! Kũsoma mũno nĩkũtumĩte ũkwatwa nĩ ndũũka!”
25  Ĩndĩ Vaulo asya: “Nyie ndi na ndũũka, Mũtaĩwa Vesito, ĩndĩ nĩneena ndeto sya w’o na sya mũndũ wĩ na kĩlĩko kĩseo.
26  Nĩkwĩthĩwa mũsumbĩ ũla ngũneena nake nĩ na ũthasyo nĩwĩsĩ ĩũlũ wa maũndũ aa; na ndi na nzika kana vaiĩ ũndũ o na ũmwe ũtesĩ katĩ wa maũndũ aa, nũndũ vaiĩ ũmwe wamo waaĩkwa kĩmbithĩnĩ.
27  We Mũsumbĩ Akiliva nũĩkĩaa Mavuku ma Athani? Nĩnĩsĩ nũmaĩkĩaa.”
28  Ĩndĩ Akiliva amwĩa Vaulo: “Kwa ĩvinda ĩkuvĩ no ũngalyũle ngatw’ĩka Mũklĩsto.”
29  Nake Vaulo amwĩa: “Nĩvoya Ngai nĩ kana o na ethĩwa nĩ kwa ĩvinda ĩkuvĩ kana yĩasa, o na eka we, andũ onthe ala mambĩthukĩĩsye ũmũnthĩ methĩwe mailye takwa, ĩndĩ mate ove na nyololo takwa.”
30  Na ĩndĩ mũsumbĩ ookĩla, o vamwe na ngavana na Velinike na aũme ala mekalĩte namo.
31  Ĩndĩ maendete, mambĩĩa kũneenany’a ene kwa ene, makyasya: “Mũndũ ũũ ndekwĩka ũndũ ũtonya kũtuma oawa kana ovwa.”
32  Na ĩndĩ Akiliva amwĩa Vesito: “Mũndũ ũũ ethĩwa athaw’a ta kethĩwa ndaneeasya eenda ĩkoani yake yĩkethukĩĩw’e nĩ Kaisali.”
11  Na atũmwa na ana-a-asa ala maĩ Yutia nĩmeewie kana andũ ma mbaĩ ingĩ o namo nĩmetĩkĩlile ndeto ya Ngai.
2  Kwoou, yĩla Vetelo wambatie Yelusaleme, ala makwete mbau nzaĩko nĩmambĩĩie kũkananĩa nake,
3  makyasya: “Ũendie nyũmbanĩ ya andũ mate aĩke na waya vamwe namo.”
4  Yĩla Vetelo weewie ũu amaelesya ũndũ ũsu nesa, akyasya:
5  “Naĩ ndũanĩ ya Yova ngĩvoya, na noona woni, kĩndũ kĩilye suka mũnene wa katane kĩtheeetw’e nthĩ kuma ĩtunĩ kĩkwetwe mĩthya yakyo ĩna, na kyooka vala naĩ.
6  Na yĩla nakĩsyaisye nesa, noona nyamũ ila syĩ maaũ ana sya nthĩ, nyamũ sya kĩthekanĩ, tũsamũ tũla tũtambũkaa, na nyũnyi sya yayaya.
7  O na nĩneewie wasya ũimbĩa: ‘Ũkĩla Vetelo, na ũithĩnza ũye!’
8  Ĩndĩ nasya: ‘Aiee, Mwĩaĩi, nĩkwĩthĩwa vai kĩndũ o na kĩmwe kĩvuku kana kĩte kĩtheu kyaalika kanyw’anĩ wakwa.’
9  Na ya kelĩ, wasya ũsu kuma ĩtunĩ wanzũngĩa, ũkyasya: ‘Eka kũsyĩta mbuku syĩndũ ila Ngai ũtheetye.’
10  Wasya ũsu nĩweew’ĩkie ya katatũ, na syĩndũ isu syonthe syambatw’a ĩtunĩ.
11  O na ĩngĩ, ĩvindanĩ yĩu aũme atatũ nĩmaũngamĩte vakuvĩ na nyũmba ĩla twekalaa, matũmĩtwe kuma Kaisalea.
12  Na ĩndĩ veva mũtheu wambĩa nĩendany’e namo, na ndikethĩwe na nzika nongi. Ĩndĩ ana-a-asa aa thanthatũ o namo maendany’a nakwa, na twalika nyũmba kwa mũndũ ũsu.
13  “Nĩwatũeleisye ũndũ woonie mũlaĩka aũngama nyũmba kwake, na amwĩa: ‘Tũma andũ Yova makete Simoni ũla ĩsyĩtwa yĩngĩ wĩtawa Vetelo,
14  na nũkũũtavya maũndũ matonya kũtuma we ũtangĩĩwa o vamwe na andũ onthe ma nyũmba yaku.’
15  Ĩndĩ yĩla nambĩĩie kũneena, veva mũtheu wamatheeea o tondũ watũtheeete mwambĩlĩlyonĩ.
16  Nĩvo ĩndĩ nalilikanile ndeto sya Mwĩaĩi, ũndũ waasya: ‘Yoana avatisaa na kĩw’ũ, ĩndĩ inyw’ĩ mũkavatiswa na veva mũtheu.’
17  Ethĩwa Ngai nĩwamanengie asu mũthĩnzĩo o ũla watũnengie ithyĩ ala twaĩkĩĩie Mwĩaĩi Yesũ Klĩsto, nyie ninyie ũũ nĩmũsiĩĩe Ngai?”
18  Yĩla meewie maũndũ asu nĩmaekie kũleana nake na mamũkumya Ngai, makyasya: “Kwoou, Ngai nũnengete andũ ma mbaĩ ingĩ mwanya wa kwĩlila nĩ kana makwate thayũ.”
19  Ala manyaĩĩkĩtw’e nĩ thĩna ũla waumĩlile nũndũ wa Sitivini nĩmaendie nginya Voenike, Kuvolo, na Andiokia, na matavasya Ayuti me oka ĩla ndeto.
20  Ĩndĩ aũme amwe ala maumĩte Kuvolo na Kulene mooka Andiokia na mambĩĩa kũneena na andũ ala maneenaa Kĩkiliki, maimatavya ũvoo mũseo ĩũlũ wa Mwĩaĩi Yesũ.
21  Na kw’oko kwa Yeova kwaĩ vamwe namo, na aingĩ matw’ĩka etĩkĩli na mamũatĩĩa Mwĩaĩi.
22  Na ũvoo ĩũlũ woo nĩwavikĩie kĩkundi kĩla kyaĩ Yelusaleme, na matũma Valanava athi nginya Andiokia.
23  Yĩla wavikie na oona ũseo mwingĩ wa Ngai, nĩwatanie mũno na ambĩĩa kũmathangaasya onthe maendeee kũmũthũkũma Mwĩaĩi na ngoo yonthe;
24  nĩkwĩthĩwa aĩ mũndũ mũseo wusũĩtwe nĩ veva mũtheu na mũĩkĩĩo. Na andũ aingĩ mamũĩkĩĩa Mwĩaĩi.
25  Kwoou athi Taliso na amũmantha Saulo kĩla vandũ.
26  Na ĩtina wa kũmwona amũete Andiokia. Na kwa ĩvinda ya mwaka mũima nĩmoombanaa na kĩkundi na kũmanyĩsya andũ aingĩ, na kũu Andiokia nĩkw’o amanyĩw’a, matongoew’e nĩ Ngai, mambĩĩie kwĩtwa Aklĩsto.
27  Na mĩthenyanĩ ĩsu athani nĩmookie Andiokia maumĩte Yelusaleme.
28  Ũmwe woo weetawa Akavo nĩwaũngamie na athana kwĩsĩla veva mũtheu kana yũa ĩnene yaĩ vakuvĩ kũkwata nthĩ yonthe, na kwa w’o nĩkweethĩiwe yũa ĩnene ĩvindanĩ ya Kilautiosi.
29  Kwoou amanyĩw’a matw’a, kwosana na ũtonyi wa kĩla ũmwe, maumye ũtethyo kwondũ wa ana-a-asa ala mekalaa Yutia;
30  na nĩmeekie ũu, na matũma Valanava na Saulo matwae ũtethyo ũsu kwa atũmĩa.
8  Na Saulo nĩweetĩkĩlanile na kũawa kwa Sitivini. Mũthenya ũsu nĩkweethĩiwe thĩna mũnene kwa kĩkundi kĩla kyaĩ Yelusaleme; na onthe manyaĩĩkw’a isionĩ syonthe sya Yutia na Samalia, ate o atũmwa.
2  Ĩndĩ andũ amwe maĩ na kĩkĩo kwa Ngai nĩmakuie Sitivini mamũthika, na mamũĩĩa mũno.
3  Na Saulo ambĩĩa kũthĩny’a kĩkundi mũno. Avithũkĩaa nyũmba ĩmwe ĩtina wa ĩla ĩngĩ, na aikusũlany’a aũme na aka na aimatwaa yela.
4  O na ũu wĩ o vo, ala manyaĩĩkiw’e maendie nthĩ ĩsu yonthe maitavany’a ũvoo mũseo wa ĩla ndeto.
5  Na Vilivu atheea ndũanĩ ya Samalia, na ambĩĩa kũmatavya ũvoo ĩũlũ wa Klĩsto.
6  Ĩkomano nĩyateete matũ nesa yĩendeee kwĩthukĩĩsya kĩla Vilivu wayĩtavasya na kwona syama ila weekaa.
7  Na kwaĩ aingĩ maĩ na maveva mavuku, na maveva asu nĩmakayaa na wasya mũnene na makauma. O na ĩngĩ, aingĩ ala maĩ onzu mamutha na au mamutha nĩmavoiw’e.
8  Kwoou nĩkweethĩiwe ũtanu mwingĩ ndũanĩ ĩsu.
9  Na ndũanĩ ĩsu kwaĩ mũndũ ũmwe weetawa Simoni, ũla mbeenĩ weekaa syama sya ũwe na waseng’asya andũ onthe ma Samalia, nũndũ aasya kana we nĩ mũndũ wa vata.
10  Onthe, kuma ũla mũnini kũvika ũla mũnene, nĩmamwĩthukĩĩasya, na makasya: “Mũndũ ũũ nĩ Vinya wa Ngai, vinya ũla wĩtawa Mũnene.”
11  Kwoou nĩmamwĩthukĩĩasya nũndũ aĩ amaseng’etye kwa ĩvinda yĩasa na syama syake sya ũwe.
12  Ĩndĩ yĩla mamũĩkĩĩie Vilivu, ũla watavanasya ũvoo mũseo ĩũlũ wa Ũsumbĩ wa Ngai na ĩũlũ wa ĩsyĩtwa ya Yesũ Klĩsto, aũme na aka nĩmavatisiwe.
13  Simoni o nake nĩwaĩkĩĩie, na ĩtina wa kũvatiswa, nĩwaendanisye na Vilivu; na nĩwaseng’aa nũndũ wa kwona mawonany’o na syama nene ila syeekĩkaa.
14  Yĩla atũmwa ala maĩ Yelusaleme meewie kana andũ ma Samalia nĩmetĩkĩlile ndeto ya Ngai, nĩmatũmie Vetelo na Yoana kũla maĩ;
15  na asu elĩ nĩmatheeie kũu na mamavoyea nĩ kana makwate veva mũtheu.
16  Meekie ũu nũndũ vai ũmwe woo waũkwatĩte, ĩndĩ meekĩte o kũvatiswa ĩsyĩtwanĩ ya Mwĩaĩi Yesũ.
17  Na ĩndĩ mamailĩĩla moko, na mambĩĩa kũkwata veva mũtheu.
18  Yĩla Simoni woonie kana andũ makwataa veva mũtheu mailĩĩlwa moko nĩ atũmwa, amaetee mbesa,
19  akyasya: “O nakwa nengai ũkũmũ ũũ, nĩ kana mũndũ o na wĩva ũla namwilĩĩla moko akwate veva mũtheu.”
20  Ĩndĩ Vetelo amwĩa: “Mbesa syaku nithele vamwe naku, nũndũ wĩsũanĩa nũtonya kũkwata mũthĩnzĩo wa Ngai ũtũmĩĩte mbesa.
21  Ndwĩ na kĩanda ũndũnĩ ũũ, nũndũ ngoo yaku ti ndũngalu methonĩ ma Ngai.
22  Kwoou ĩlile nũndũ wa ũthũku ũsu waku, na ũimũvoya Yeova na kĩthing’ĩĩsyo nĩ kana, ethĩwa nĩvatonyeka, akũekee nũndũ wa mosũanĩo mathũku ma ngoo yaku;
23  nũndũ nĩngwona wĩ sumu mũthũku na ngombo ya maũndũ mate malũngalu.”
24  Nake Simoni amasũngĩa, amea: “Voyai Yeova na kĩthing’ĩĩsyo kwondũ wakwa, nĩ kana ndikakwatwe nĩ ũndũ o na ũmwe katĩ wa asu mwaweta.”
25  Kwoou, mamina kumya ũkũsĩ mwĩanĩu na kũneena ndeto ya Yeova, nĩmakwatie nzĩa masyoka Yelusaleme, na maendete nĩmatavanasya ũvoo mũseo motũinĩ maingĩ ma Samalia.
26  Ĩndĩ mũlaĩka wa Yeova aneena na Vilivu, akĩmwĩa: “Ũkĩla ũthi ngalĩko ya ĩtheo, nzĩanĩ ĩla ĩtheeete Ngasa kuma Yelusaleme.” (Ĩno nĩ nzĩa ya weũnĩ.)
27  Ĩtina wa vau nĩwookĩlile na athi, na sisya! nĩwoonie Mũethiovia ũmwe mũvakũe, mũndũ waĩ na ũkũmũ ungu wa Kandake, mũsumbĩ mũndũ mũka wa Aethiovia, na nĩwe waũngamĩe syĩndũ syake syonthe. Mũethiovia ũsu aĩ anathi Yelusaleme kũthaitha,
28  na yu asyokete kwoo na ailyĩ nthĩ ĩkasyanĩ yake aisoma na wasya mũnene ĩvuku ya mwathani Isaia.
29  Kwoou veva wamwĩa Vilivu: “Enda ũthengeee ĩkasya yĩu.”
30  Na Vilivu asemba athengeea ũtee wayo na amwĩw’a aisoma na wasya mũnene ĩvuku ya mwathani Isaia, na amwĩa: “We nũũmanya kĩla ũũsoma?”
31  Nake asya: “Ndonya kũmanya ata ndemũmanyĩsye nĩ mũndũ?” Kwoou amwĩsũva Vilivu alĩse ĩkasyanĩ na ayĩkala nthĩ nake.
32  Kĩlungu kya Maandĩko kĩla wasomaa nĩkyo kĩĩ: “O ta ĩlondu nĩwaetiwe kĩthĩnzĩonĩ, na o ta kalondu keũtilwa w’ĩa kavindĩtye, we ndaathamya kanyw’a wake.
33  Ĩvinda yĩla mamwĩkĩĩthasya nthoni, ũsili wa katĩ nĩwavetiwe vala ũĩ. Nũũ ũla ũkaelesya ũvoo ĩũlũ wa nzyawa yake? Nũndũ thayũ wake nĩwavetiwe ĩũlũ wa nthĩ.”
34  Na ĩndĩ mũndũ ũsu mũvakũe amwĩa Vilivu: “Mwa ndavye! we mwathani eneena maũndũ aa ĩũlũ waũ? Eneena ĩũlũ wake mwene kana nĩ ĩũlũ wa mũndũ ũngĩ?”
35  Vilivu nĩwambĩĩie kũneena, na amũtavya ũvoo mũseo ĩũlũ wa Yesũ, ambĩĩe na ĩandĩko yĩu.
36  Na maendete nzĩanĩ meethĩa ndia ya kĩw’ũ, na ũla mũndũ mũvakũe amwĩa: “Sisya! Vaa ve kĩw’ũ; nĩ kyaũ kĩũnziĩĩa kũvatiswa?”
37  ——
38  Ĩtina wa ũu nĩweeaie ĩkasya yĩũngamw’e, na mũndũ ũsu mũvakũe na Vilivu matheea kĩw’ũnĩ, na amũvatisa.
39  Yĩla mambatie kuma kĩw’ũnĩ, o mĩtũkĩ veva wa Yeova nĩwamumisye Vilivu vau, na mũndũ ũsu mũvakũe ndaasyoka kũmwona ĩngĩ, ĩndĩ nĩwaendeeie na kyalo kyake atanĩte.
40  Nake Vilivu eeyĩthĩĩla Asoto, na esĩle kĩsionĩ kĩu aendeea kũtavany’a ũvoo mũseo ndũanĩ syonthe nginya avika Kaisalea.
16  Na Vaulo avika Ndelive na Lisitela. Na kũu kwaĩ mũmanyĩw’a weetawa Timotheo, na inyia wake aĩ Mũyuti na aĩ mwĩtĩkĩli, ĩndĩ ĩthe aĩ Mũkiliki,
2  nĩwawetawa nesa nĩ ana-a-asa ma Lisitela na Ikonio.
3  Vaulo nĩwendie kũendany’a na Timotheo, na kwoou amwosa na amwaĩka nũndũ wa Ayuti ala maĩ isionĩ isu, nĩkwĩthĩwa onthe nĩmeesĩ kana ĩthe wake aĩ Mũkiliki.
4  Na kĩla ndũa mathi, nĩmamatavasya ana-a-asa kĩla atũmwa na atumĩa ala maĩ Yelusaleme matw’ĩte nĩ kana makĩatĩĩe.
5  Na ikundi syaendeea kũlũlũmĩĩlw’a mũĩkĩĩonĩ na kwongeleka kĩla mũthenya.
6  O na ĩngĩ, nĩmavĩtĩile Velikia na Kalatia nũndũ veva mũtheu nĩwamavatie kũneena ĩla ndeto kĩsionĩ kya Asia.
7  Na yĩla mavikie Misia nĩmatatie kũlika Vithinia, ĩndĩ veva wa Yesũ ndwaametĩkĩlya.
8  Kwoou meeka kũvĩtĩla Misia na matheea nginya Teloa.
9  Na kwĩ ũtukũ, Vaulo nĩwoonie woninĩ mũndũũme wa Masetonia aũngamĩte aimwĩsũva, akĩmwĩa: “Inga wũke Masetonia nĩ kana ũtũtetheesye.”
10  Na amina kwona woni ũsu oou, nĩtwavangie kũthi Masetonia nũndũ nĩtwamanyie kana Ngai nĩwatwĩaĩe tũmatavye ũvoo mũseo.
11  Kwoou twalika melinĩ twauma Teloa, na twathi ĩmwe kwa ĩmwe nginya Samothelake, ĩndĩ ũnĩ wake twathi Neavoli;
12  na kuma vau, twathi ndũanĩ ĩmwe ya Alomi yeetawa Vilivi, na ĩsu nĩyo yaĩ ndũa ĩla nene kĩsionĩ kya Masetonia, na twekala ndũanĩ ĩsu mĩthenya kauta.
13  Na mũthenya wa Savato twaumaala nza wa mũvĩa wa ndũa na twathi ũtee wa ũsĩ, vala tweeĩtwe kana nĩ vo vavoyeawa, na twekala nthĩ na twaneena na iveti syoombene vo.
14  Na mũndũ mũka ũmwe waumĩte ndũanĩ ya Thiatila weetawa Litia, ũla wathooasya ngũa sya langi wa nzambalaũ na waĩ mũthaithi wa Ngai, nĩwatwĩthukĩĩisye, na Yeova avingũa ngoo yake nĩ kana ethukĩĩsye maũndũ ala Vaulo waneenaa.
15  Na yĩla we na andũ ma mũsyĩ wake mavatisiwe, nĩwatwĩsũvie, atwĩa: “Ethĩwa nĩmwoona nĩ mũĩkĩĩku kwa Yeova, ũkai mwĩkale nyũmba kwakwa.” Na atũthing’ĩĩsya nginya tweetĩkĩla.
16  Na tũendete vandũ vau va kũvoyea, nĩtwakomanie na mũthũkũmi mwĩĩtu waĩ na ndaimoni ya kwaũsya, na nĩwamaeteae mavwana make ũthwii mwingĩ nũndũ wa kwaũsya.
17  Mwĩĩtu ũsu nĩwaendeeie kũatĩĩa Vaulo vamwe naitũ aineena ndeto ii na wasya mũnene: “Andũ aa nĩ ngombo sya Ngai Ũla wĩ Ĩũlũ wa Onthe, na memũtavya nzĩa ya ũtangĩĩo.”
18  Mwĩĩtu ũsu nĩwaendeeie kwĩka ũu kwa mĩthenya mingĩ. Ĩndĩ Vaulo eew’a anow’a nĩ ũndũ ũsu, na eethyũũa na eea ĩla ndaimoni atĩĩ: “Nĩngũkwĩaĩa ĩsyĩtwanĩ ya Yesũ Klĩsto, uma nthĩnĩ wake.” Na ndaimoni ĩsu yauma saanĩ o ũsu.
19  Yĩla mavwana make moonie kana wĩkwatyo woo wa kũkwata ũthwii nĩwathela, makwata Vaulo na Sila na mamakusũlany’a mamatwaa sokonĩ kũla kwĩ atongoi.
20  Na mamavikya kwa asili ma makoani, masya: “Aũme aa nĩmaetete ithokoo mbingĩ ndũanĩ yitũ. Mo nĩ Ayuti,
21  na metavany’a ĩũlũ wa syĩthĩo tũtaĩle kũiatĩĩa kwosana na mĩao yitũ, nũndũ ithyĩ twĩ Alomi.”
22  Na ĩkomano yonthe yamokĩlĩla, na asili ma makoani mamatembũangĩa ngũa, na ĩndĩ maumya mwĩao makũnwe ivoko.
23  Na ĩtina wa kũmavũa mũno, mamekya yela na meeaĩa mũsikalĩ wa yela amasunge nesa.
24  Na nũndũ wa mwĩao ũsu, amekya kasũmbanĩ ka yela kala ke nthĩnĩ vyũ, na ooveea maaũ moo katĩ wa mbwaũ ilĩ ngito.
25  Na ta ũtukũ katĩ, Vaulo na Sila nĩmaendeee na kũvoya na kũmwinĩa Ngai mbathi sya kũmũtaĩa, na ovwa ala angĩ nĩmamethukĩĩsye.
26  Na o mĩtũkĩ, kweethĩwa na kĩthingitho kĩnene kya nthĩ nginya mĩsingi ya yela yathingitha. Na vau kwa vau mĩomo yonthe yavingũkanga, na syĩndũ ila moovetwe nasyo syathalĩka.
27  Na yĩla mũsikalĩ wa yela waamũkie na oona mĩomo ya yela yĩ mbingũku, akũa ũvyũ wake ayenda kwĩyũaa, nũndũ oonaa ovwa ta matolokile.
28  Ĩndĩ Vaulo aneena na wasya mũnene na amwĩa: “Ndũkeyĩũmĩsye, nũndũ ithyonthe twĩ vaa!”
29  Kwoou eetya taa na asemba alika vala Vaulo na Sila maĩ, na avalũka mbee woo atetemete.
30  Na amaumaalya nza, na amakũlya: “Naĩle kwĩka ata nĩ kana nĩtangĩĩwe?”
31  Namo mamwĩa: “Mũĩkĩĩe Mwĩaĩi Yesũ na nũũtangĩĩwa, we na andũ ma mũsyĩ waku.”
32  Na mamũtavya ndeto ya Yeova e na onthe ala maĩ nyũmba kwake.
33  Na athi namo ũtukũ o ũsu na athambya itau syoo. Na ĩndĩ we na andũ onthe ma mũsyĩ wake mavatiswa vau kwa vau.
34  Na amatwaa nyũmba kwake na amanenga lĩu, na atana mũno nũndũ andũ ma mũsyĩ wake nĩmamũĩkĩĩie Ngai.
35  Na kwakya, asili ma makoani matũma asikalĩ, makyasya: “Lekyai aũme asu mathi.”
36  Nake mũsikalĩ wa yela atavya Vaulo ndeto syoo, akĩmwĩa: “Asili ma makoani matũma andũ na masya inywelĩ mũthaw’e. Kwoou umaalai yu na mũithi na mũuo.”
37  Ĩndĩ Vaulo amea: “Matũvũĩe mbee wa andũ tũte asilĩle na matwĩkya yela, na ithyĩ twĩ Alomi. Yu meenda kũtũthasya kwa kĩmbithĩ? Vaitonyeka! Ekai moke mo ene matumye.”
38  Asikalĩ nĩmamatavisye asili ma makoani ndeto isu. Na asili asu makwatwa nĩ wia mwingĩ yĩla meewie kana aũme asu nĩ Alomi.
39  Kwoou mooka na mamesũva, na mamina kũmaumaalya nza, mamesũva maume ndũanĩ ĩsu.
40  Ĩndĩ mauma yela nĩmaendie mũsyĩ kwa Litia; na yĩla moonie ana-a-asa, mamathangaasya na mauma vau mathi.
18  Ĩtina wa maũndũ asu nĩwaumie Athene na athi Kolintho.
2  Na kũu nĩweethĩie Mũyuti weetawa Akwila, ũla wasyaĩwe Vondo, nake aĩ anavika kuma Italia e na Vilisila mũka wake, nũndũ Kilautiosi nĩweeaĩte Ayuti onthe maume Lomi. Kwoou Vaulo athi kwoo,
3  na nũndũ matethasya wĩa ũmwe, ekala kwoo na athũkũma vamwe namo, nĩkwĩthĩwa maĩ aseũvya ma maeema o take.
4  Na nĩwaumasya ũvoo ĩsinakokenĩ kĩla mũthenya wa savato nĩ kana amaĩkĩĩthye Ayuti na Akiliki kĩla waneenaa.
5  Yĩla Sila na Timotheo matheeie kuma Masetonia, Vaulo nĩwambĩĩie kũtavany’a ĩla ndeto na kĩthito mũno, aimaumĩsya Ayuti ũkũsĩ nĩ kana aĩkĩĩthye kana Yesũ nĩwe Klĩsto.
6  Ĩndĩ yĩla maendeeie kũmũvĩnga na kũmũumanga, avuunza ngũa syake, na amea: “Nthakame yenyu nĩyĩthĩwe ĩũlũ wa mĩtwe yenyu. Nyie nĩ mũtheu. Kuma yu na kũendeea nĩthi kwa andũ ma mbaĩ ingĩ.”
7  Kwoou auma vau na athi kwa mũndũ weetawa Tito Yusito, mũthaithi wa Ngai, ũla nyũmba yake yakwatene na ĩsinakoke.
8  Ĩndĩ Kilisivo, mũũngamĩi wa ĩsinakoke, amũĩkĩĩa Mwĩaĩi, vamwe na andũ onthe ma nyũmba yake. Na Akolintho aingĩ ala meewie mambĩĩa kũĩkĩĩa na kũvatiswa.
9  Na Mwĩaĩi aneena na Vaulo ũtukũ woninĩ, na amwĩa: “Ndũkakĩe, ĩndĩ endeea kũneena na ndũkakilye,
10  nũndũ nĩ vamwe naku na vai mũndũ ũkakwĩka ũndũ ũtonya ũkũũmĩsya; nĩkwĩthĩwa nĩ na andũ aingĩ ndũanĩ ĩno.”
11  Kwoou ekala kũu mwaka ũmwe na nusu akĩmamanyĩsya ndeto ya Ngai.
12  Na yĩla Kalio waĩ mũnene wa Akaia, Ayuti nĩmamũkĩlĩle Vaulo na ngoo ĩmwe na mamũtwaa mbee wa kĩvĩla kya sila,
13  makyasya: “Mũndũ ũũ emanyĩsya andũ mamũthaithe Ngai kwa nzĩa ĩte kwosana na mĩao.”
14  Ĩndĩ Vaulo akilye kũneena, Kalio amea Ayuti atĩĩ: “Inyw’ĩ Ayuti, ta kethĩwa kwa w’o mũndũ ũũ nĩwĩkĩte ĩvĩtyo kana ũndũ mũthũku, nĩthĩwa nĩ na kĩtumi kya kũmwĩthukĩĩsya na wũmĩĩsyo.
15  Ĩndĩ ethĩwa nĩ ngananĩo ĩũlũ wa ndeto na masyĩtwa na ĩũlũ wa mĩao yenyu, inyw’ĩ ene nĩmwaĩle kũsisya maũndũ asu. Nyie ndikwenda kwĩthĩwa mũsili wa maũndũ asu.”
16  Na amina kũneena ũu amakuthũa mauma mbee wa kĩvĩla kya sila.
17  Kwoou mamũkwata Sosithene mũũngamĩi wa ĩsinakoke na mambĩĩa kũmũvũĩa vau mbee wa kĩvĩla kya sila. Ĩndĩ Kalio ndaatĩanĩa na maũndũ asu.
18  Ĩndĩ ĩtina wa kwĩkala kũu mĩthenya ĩngĩ mingĩ, Vaulo nĩwataanĩisye na ana-a-asa na alika melinĩ athi Silia e vamwe na Vilisila na Akwila. Na e Kengelea nĩweenziwe nzw’ĩĩ syake nũndũ nĩweeyĩavĩte.
19  Na mavika Eveso nĩwamatiie vau; ĩndĩ we alika ĩsinakokenĩ na asũanĩa na Ayuti.
20  O na kau nĩmaendeeie kũmwĩsũva ekalange namo, ndaaĩtĩkĩla,
21  vandũ va ũu nĩwataanĩisye namo, na amea atĩĩ: “Ngasyoka ĩngĩ kwenyu ethĩwa nĩ kwenda kwa Yeova.” Na ĩndĩ alika melinĩ auma Eveso
22  atheea Kaisalea. Na ambata Yelusaleme akethya kĩkundi na ĩndĩ atheea Andiokia.
23  Ĩtina wa kwĩkala kũu ĩvinda yĩana ũna, nĩwaumie kw’o na athi kũndũ kwingĩ kĩsionĩ kya Kalatia na Velikia aimekĩa vinya amanyĩw’a onthe.
24  Na Mũyuti ũmwe weetawa Avolo, ũla wasyaĩwe Alekisandalia, nĩwavikie Eveso; aĩ mũneeni mũseo na aĩ na ũmanyi mwingĩ wa Maandĩko.
25  Mũndũ ũsu nĩwamanyĩĩtw’e nzĩa ya Yeova, na athangaaĩtw’e nĩ veva, nĩwaneenaa na nĩwamanyĩasya nesa ĩũlũ wa Yesũ, ĩndĩ eesĩ ũvatiso wa Yoana w’oka.
26  Na nĩwambĩĩie kũneena na ũkũmbaũ ĩsinakokenĩ, na yĩla Vilisila na Akwila mamwĩwie, mamwosa na mamũelesya nesa nzĩa ya Ngai.
27  O na ĩngĩ, nĩkwĩthĩwa nĩwendaa kũinga ũkanga athi Akaia, ana-a-asa nĩmamaandĩkĩie amanyĩw’a na mamea mamũthokye nesa. Kwoou yĩla wavikie kũu, nĩwamatetheeisye ala kwĩsĩla ũseo mwingĩ wa Ngai matw’ĩkĩte etĩkĩli;
28  nũndũ nĩwoonanasya kwa kĩthito kingĩ mbee wa andũ kana Ayuti maĩ na mavĩtyo, na nĩwamonasya kwĩsĩla Maandĩko kana Yesũ nĩwe Klĩsto.
17  Na mesĩla Amimbivoli na Avolonia na mavika Thesalonika, vala vaĩ na ĩsinakoke ya Ayuti.
2  Kwoou o tondũ Vaulo weekaa nĩwalikile vala maĩ, na kwa ĩvinda ya savato itatũ nĩwasũanĩie namo aitũmĩa Maandĩko,
3  na nĩwaeleisye na aĩkĩĩthya kwĩsĩla maandĩko kana waĩ ũndũ wa vata Klĩsto athĩne na aithayũũkw’a. Aisye atĩĩ: “Ũsu nĩwe Klĩsto, na nĩwe Yesũ ũla ngũmũtavya ĩũlũ wake.”
4  Kwondũ wa ũu, amwe moo matw’ĩka etĩkĩli na mambĩĩa kũendany’a na Vaulo na Sila, na ũu now’o ĩkomano ĩnene ya Akiliki ala mathaithaa Ngai vamwe na aka aingĩ me nguma meekie.
5  Ĩndĩ Ayuti nĩmakwatiwe nĩ kĩwĩu na moombany’a aũme amwe athũku ala molũũlaa sokonĩ, na maseũvya nguthu na maete ithokoo ndũanĩ. Nĩmavithũkĩie nyũmba ya Yasoni mayenda kũmaumaalya Vaulo na Sila mamatwae nguthunĩ ĩsu.
6  Na malea kũmethĩa, mamũkusũlany’a Yasoni na ana-a-asa amwe na mamatwaa kũla kwĩ anene ma ndũa, na maneenaa na wasya mũnene, makyasya: “Ala andũ maetete ithokoo mbingĩ ĩũlũ wa nthĩ yonthe me kũũ o nakw’o,
7  na Yasoni amathokya kwake. Andũ aa onthe nĩmaleanaa na mĩao ya Kaisali, makyasya kana kwĩ mũsumbĩ ũngĩ wĩtawa Yesũ.”
8  Yĩla ĩkomano na anene ma ndũa meewie maũndũ asu, nĩmatelemile;
9  na ĩtina wa kwosa mbesa ila syendekaa kuma kwa Yasoni na ala angĩ nĩ kana mathaw’e, mamaeka mathi.
10  Na kwatuka oou, ana-a-asa meea Vaulo na Sila mathi Velia. Yĩla mavikie kũu, malika ĩsinakokenĩ ya Ayuti.
11  Na andũ ma kũu nĩmendaa kwĩmanyĩsya mũno kwĩ ala ma Thesalonika, nũndũ nĩmeetĩkĩlile ĩla ndeto na mea maingĩ, na nĩmakunĩkĩlaa Maandĩko kĩla mũthenya nĩ kana mamanye kana ũu nĩw’o maũndũ asu mailye.
12  Na kwoou, aingĩ moo matw’ĩka etĩkĩli, na ũu now’o aka aingĩ Akiliki me nguma vamwe na aũme amwe meekie.
13  Ĩndĩ yĩla Ayuti kuma Thesalonika mamanyie kana ndeto ya Ngai nĩyatavanaw’a Velia nĩ Vaulo, nĩmookie kw’o mookĩlya ithokoo na mathatya ĩkomano.
14  Na vau kwa vau ana-a-asa mamwĩa Vaulo athi ũkanganĩ, ĩndĩ Sila na Timotheo matiwa.
15  Ĩndĩ ala mamumaaĩtye Vaulo mathi nake nginya Athene, na mauma kũu ĩtina wa Vaulo kũmeaĩa kana Sila na Timotheo maĩle kũka kũla ũĩ mĩtũkĩ ũndũ vatonyeka.
16  Na aendeee kũmeteela kũu Athene, Vaulo nĩwathatie yĩla woonie kana ndũa ĩsu yausũĩte mĩvw’anano.
17  Kwoou nĩwambĩĩie kũsũanĩa na Ayuti ĩsinakokenĩ vamwe na andũ angĩ ala mamũthaithaa Ngai, o na kĩla mũthenya sokonĩ nĩwasũanĩaa na ala weethĩa.
18  Ĩndĩ andũ amwe oĩ ma kĩkundi kya Aevikulio na Asitoiko mambĩĩa kũkananĩa nake, na amwe maasya: “Mũndũ ũũ wa kũvũa mũnuka eenda kũtwĩa ata?” Namo angĩ makyasya: “Eoneka nĩ mũtavany’a wa ngai ngeni.” Maasya ũu nũndũ atavanasya ũvoo mũseo ĩũlũ wa Yesũ na ĩũlũ wa ũthayũũkyo.
19  Kwoou mamũkwata na mamũtwaa Aleovako, makyasya: “Nũtonya kũtũtavya ũmanyĩsyo ũũ mweũ ũũneena ĩũlũ waw’o nĩ mwaũ?
20  Nĩkwĩthĩwa wĩtũtavya maũndũ tũtaamew’a, na nĩtũkwenda kũmaelewa nesa.”
21  Kwa w’o, Aathene onthe na aeni ala mekalaa kw’o mayatũmĩaa ĩvinda yoo ya kũthũmũa ũndũnĩ ũngĩ eka kũneenea kana kwĩthukĩĩsya maũndũ meũ.
22  Kwoou Vaulo nĩwaũngamie katĩkatĩ wa Aleovako, na asya: “Andũ ma Athene, nĩngwona maũndũnĩ onthe mwĩthĩawa na kĩkĩo kingĩ kwa ngai kwĩ andũ ala angĩ.
23  Kwa ngelekany’o, yĩla nĩĩvĩtĩte nĩsyaĩtye syĩndũ syenyu sya ũthaithi, nĩnonie kĩthembeo kĩandĩkĩtwe ‘Kwa Ngai Ũtesĩkĩe.’ Kwoou, kĩla mũthaithaa mũtesĩ, kĩu nĩkyo ngũmũtavya.
24  Ngai ũla woombie nthĩ na syĩndũ syonthe ila syĩ nthĩnĩ wayo, ũla nĩwe Mwĩaĩi wa matu na nthĩ, ndekalaa makalũnĩ maseũvĩtw’e na moko;
25  o na ndathũkũmawa na moko ta wĩ na vata wa kĩndũ, nũndũ we mwene nĩwe ũnengae andũ onthe thayũ na mĩthũmũ na syĩndũ syonthe.
26  Na nĩwe woombie mbaĩ syonthe sya andũ kuma mũndũnĩ ũmwe nĩ kana syĩkale ĩũlũ wa nthĩ yonthe, na atw’a nĩ mavinda meva ala manyuvĩtwe, o na eekĩa mĩvaka ya kũla andũ makekalaa,
27  nĩ kana mamũmanthe Ngai, o na ethĩwa meĩka kũvavata mamwone, nũndũ nde vaasa na kĩla ũmwe witũ.
28  Nĩkwĩthĩwa twĩ na thayũ nũndũ wake, na nĩtũendaa na twĩ kw’o, o tondũ atili amwe menyu ma mbathi maĩtye, ‘Nũndũ o naitũ twĩ syana syake.’
29  “Kwoou nũndũ twĩ syana sya Ngai, tũyaĩle kũsũanĩa kana Ngai avw’anene na thaavu kana vetha kana ĩvia, ta kĩndũ andũ masũanĩie na maseũvya.
30  Kwa w’o, ĩvinda yĩla andũ matamwĩsĩ Ngai nĩwekalile ta ũtene; ĩndĩ yu etavya andũ onthe kĩla vandũ kana nĩmaĩle kwĩlila.
31  Nũndũ nũtw’ĩte mũthenya ũla ũkasilĩla nthĩ yonthe na ũlũngalu kwĩsĩla mũndũ ũla ũnyuvĩte, na nũnenganĩte ũĩkĩĩthyo kwa andũ onthe kwa kũmũthayũũkya.”
32  Na yĩla meewie ĩũlũ wa ũthayũũkyo wa akw’ũ, amwe moo mambĩĩa kũvũthĩĩsya, namo angĩ masya: “Tũkakwĩthukĩĩsya ĩngĩ ũndũnĩ ũsu.”
33  Kwoou Vaulo amatia,
34  ĩndĩ aũme amwe mamũatĩĩa na matw’ĩka etĩkĩli. Katĩ woo vaĩ Ndionisio, ũla waĩ mũsili wa koti wa Aleovako, na mũndũ mũka weetawa Ndamali, na andũ angĩ.
9  Ĩndĩ Saulo, o aendeee kũmatĩsya na ayenda mũno kũmoaa amanyĩw’a ma Mwĩaĩi, nĩwaendie kwa mũthembi mũnene
2  na amwĩtya mavalũa athi masinakokenĩ ma Ndamasiku, nĩ kana eethĩa andũ o na meva ma Ĩla Nzĩa, methĩwe nĩ aũme kana nĩ aka, amaete Yelusaleme me ove.
3  Na e nzĩanĩ, akilyĩ kũvika Ndamasiku, o mĩtũkĩ kyeni kyauma ĩtunĩ na kyamulĩka ngalĩko syonthe vala waĩ,
4  na avalũka nthĩ na eew’a wasya ũineena nake, ũkĩmwĩa: “Saulo, Saulo, nĩkĩ ũũnthĩny’a?”
5  Nake akũlya: “Nue ũũ, Mwĩaĩi?” Nake asya: “Ninyie Yesũ, ũla ũũthĩny’a.
6  Ĩndĩ ũkĩla na ũithi ndũanĩ, na nũũtavw’a ũndũ waĩle kwĩka.”
7  Na andũ ala maendanĩtye nake maũngama mateũneena, mayĩw’a wasya, ĩndĩ mate kwona mũndũ o na ũmwe.
8  Na Saulo ookĩla, ĩndĩ o na kau nĩwasalukĩtye, ndaĩ atonya kwona kĩndũ. Kwoou mamũtongoesya mamũkwete kw’oko na mamũtwaa Ndamasiku.
9  Na kwa mĩthenya ĩtatũ ndoonaa kĩndũ, na ndaaya kana kũnyw’a.
10  Na Ndamasiku kwaĩ mũmanyĩw’a weetawa Anania, na Mwĩaĩi amwĩa woninĩ atĩĩ: “Anania!” Nake asya: “Ninyioo, Mwĩaĩi.”
11  Na Mwĩaĩi amwĩa: “Ũkĩla na ũithi nzĩanĩ nene ĩla yĩtawa Ndũngalu, na wavika nyũmba kwa Yutasi ũikũlya mũndũ wĩtawa Saulo kuma Taliso. Nũndũ sisya! nũkũvoya,
12  na woninĩ nĩwonie mũndũ wĩtawa Anania ooka na amwilĩĩla moko nĩ kana atonye kwona ĩngĩ.”
13  Ĩndĩ Anania amũsũngĩa: “Mwĩaĩi, nĩnĩw’ĩte kuma andũnĩ aingĩ ĩũlũ wa mũndũ ũsu, na ĩũlũ wa maũndũ onthe mathũku ala ũmekĩte atheu maku Yelusaleme.
14  Na yu nũnengetwe ũkũmũ nĩ anene ma athembi wa kũmakwata onthe ala mawetaa ĩsyĩtwa yaku.”
15  Ĩndĩ Mwĩaĩi amwĩa: “Enda! nũndũ mũndũ ũsu nĩ mũio wakwa nĩnyuvĩte nĩ kana atavany’e ĩsyĩtwa yakwa kwa andũ ma mbaĩ ingĩ, o na kwa asumbĩ na ana ma Isilaeli.
16  Nakwa nĩngũmwony’a ũtheinĩ mathĩna ala memũkwata kwondũ wa ĩsyĩtwa yakwa.”
17  Kwoou Anania athi alika nyũmbanĩ ĩsu, na amwilĩĩla moko na amwĩa: “Saulo, mwana-a-asa, Mwĩaĩi Yesũ, ũla ũnakumĩlĩile wĩ nzĩanĩ ĩla ũnookĩte nayo, nĩwandũma nĩ kana ũtonye kwona ĩngĩ na ũyusũwa nĩ veva mũtheu.”
18  Na vau kwa vau, syĩndũ iilye ta makwaũ syavalũka kuma methonĩ make, na ambĩĩa kwona ĩngĩ. Na ĩndĩ ookĩla na avatiswa,
19  na aya lĩu na akwata vinya. Na ekala mĩthenya yĩana ũndũ mũna e na amanyĩw’a ala maĩ Ndamasiku,
20  na o mĩtũkĩ ambĩĩa kũtavany’a masinakokenĩ ĩũlũ wa Yesũ, akyasya kana ũsu nĩwe Mwana wa Ngai.
21  Ĩndĩ onthe ala mamwĩw’aa nĩmaseng’aa, na maikũlya atĩĩ: “We mũndũ ũũ tyo ũla ũnamathĩnasya mũno ala mawetaa ĩsyĩtwa yĩu kũya Yelusaleme? Na kĩeleelo kyake kya kũka kũũ tyo kũmakwata na kũmatwaa kwa anene ma athembi?”
22  Ĩndĩ Saulo aendeea kũkwata vinya mwingĩ, na nĩwamasaanĩasya Ayuti ala mekalaa Ndamasiku, kwa kwonany’a nesa vyũ kana Yesũ nĩwe Klĩsto.
23  Na ĩtina wa mĩthenya mingĩ, Ayuti nĩmasamanie vamwe mamũae.
24  Ĩndĩ Saulo nĩwamanyie mũvango ũsu woo. O na ĩngĩ, nĩmasyaĩĩasya mĩvĩa nesa mũthenya na ũtukũ nĩ kana mamũae.
25  Kwoou amanyĩw’a make mamwosa ũtukũ na mamũtheelelya ndĩlĩsyanĩ yaĩ ũkũtanĩ, e kĩkavũnĩ.
26  Yĩla wavikie Yelusaleme, nĩwatatie kũvulana na amanyĩw’a, ĩndĩ onthe nĩmamũkĩaa, nũndũ mayaĩkĩĩaa kana we nĩ mũmanyĩw’a.
27  Kwoou Valanava amũtetheesya na amũtwaa kũla kwĩ atũmwa, na amaelesya nesa ũndũ Saulo e nzĩanĩ wamwonie Mwĩaĩi na Mwĩaĩi aneena nake, na ũndũ e Ndamasiku waneenaa na ũkũmbaũ ĩsyĩtwanĩ ya Yesũ.
28  Kwoou nĩwekalanilye namo, na nĩwaendaa kĩla vandũ Yelusaleme, na kũneena na ũkũmbaũ ĩsyĩtwanĩ ya Mwĩaĩi.
29  Nĩwaneenaa na kũkananĩa na Ayuti ala maneenaa Kĩkiliki, ĩndĩ asu nĩmamanthaa ũndũ meũmũaa.
30  Yĩla ana-a-asa mamanyie ũu, nĩmamũtheeisye Kaisalea na mamwĩa athi Taliso.
31  Na ĩndĩ ikundi syonthe sya Yutia na Kalilii na Samalia syeethĩwa na ĩvinda ya mũuo na kũlũlũmĩĩlw’a; na nũndũ wa kũmũkĩa Yeova na kũkiakiw’a nĩ veva mũtheu, nĩkweethĩiwe na wongeleku mũnene.
32  Na Vetelo aendeee kũtambũka kĩsionĩ kĩu kyonthe, nĩwatheeie kwa atheu ala mekalaa Lita.
33  Kũu nĩweethĩie mũndũ weetawa Ainea, ũla weethĩĩtwe ate kuma ũkomonĩ wake kwa ĩvinda ya myaka nyanya, nĩkwĩthĩwa aĩ mwonzu mamutha.
34  Na Vetelo amwĩa: “Ainea, Yesũ Klĩsto nĩwaũvosya. Ũkĩla na ũyalany’a ũkomo waku.” Na vau kwa vau ookĩla.
35  Yĩla onthe ala mekalaa Lita na Ũiĩnĩ wa Saloni mamwonie, nĩmamũĩkĩĩie Mwĩaĩi.
36  Na Yova kwaĩ mũmanyĩw’a weetawa Tavitha, na ũalyũlo wayo nĩ, “Ndolokasi.” Mũndũ mũka ũsu nĩweekaa maũndũ maingĩ maseo na nĩwanenganae mĩthĩnzĩo mingĩ ya tei.
37  Ĩndĩ mĩthenyanĩ ĩsu nĩwawaie na akw’a. Kwoou mathambya mwĩĩ wake na mawia nyũmbanĩ ya ĩũlũ.
38  Na nũndũ Lita yaĩ vakuvĩ na Yova, yĩla amanyĩw’a meewie kana Vetelo aĩ ndũanĩ ĩsu, nĩmatũmie aũme elĩ vala ũĩ makamwĩe atĩĩ: “Mwa! ũka kwitũ na mĩtũkĩ.”
39  Kwoou Vetelo ookĩla na aendany’a namo. Na yĩla wavikie, mamũtwaa ĩla nyũmbanĩ ya ĩũlũ; na ndiwa syonthe syooka vala ũĩ, ikĩĩa na kũmwony’a ngũa mbingĩ na kanzũ ila Ndolokasi ũnaitumĩaa yĩla ũnaĩ thayũ.
40  Kwoou Vetelo eea kĩla mũndũ aumaale, na atulya ndu na avoya. Na ĩndĩ eethyũũa asisya ũla mwĩĩ, na asya: “Tavitha, ũkĩla!” Na Tavitha asalukya, na amwona Vetelo, ekala nthĩ.
41  Na Vetelo amũkwata kw’oko amũkĩlya, na ameta atheu na ila ndiwa na amũnengane kwoo e thayũ.
42  Ũndũ ũsu nĩwamanyĩkie Yova yonthe, na aingĩ mamũĩkĩĩa Mwĩaĩi.
43  Vetelo nĩwekalile Yova mĩthenya mingĩ, na ekalaa na Simoni, ũla waĩ mũseũvya wa ithuma.
28  Ĩtina wa kũvonoka na kũvika nthĩ nyũmũ, nĩtwamanyie kana kĩthama kĩu kyeetawa Melita.
2  Na andũ ma kũu maneenaa kĩthyomo kĩeni na nĩmatwonisye ũseo mũnene. Nĩmavuvie mwaki na matũthokya ithyonthe nesa nũndũ nĩkwauaa na kwaĩ na mbevo.
3  Ĩndĩ yĩla Vaulo wakolanilye ngũ na asyĩkĩa mwakinĩ, nzoka mbai nĩyaumie vo nũndũ wa muutĩa yamũũma na yalũma kw’okonĩ kwake.
4  Yĩla andũ asu maneenaa kĩthyomo kĩeni moonie nzoka ĩsu yĩ sumu ĩsũnzũũlĩte kw’okonĩ kwake, mambĩĩa kũneenany’a ene kwa ene, makyasya: “Vate nzika mũndũ ũũ nĩ mũaani, nũndũ o na kau nũvonokie kuma ũkanganĩ, Ũsili wa Katĩ ndanamwĩtĩkĩlya kwĩkala thayũ.”
5  Ĩndĩ nĩwavuunzie nzoka ĩsu amĩkya mwakinĩ na ndaakwatwa nĩ ũndũ mũthũku.
6  Na nĩmeeteelete aimbe na o mĩtũkĩ aivalũka akw’e. Ĩndĩ yĩla meeteelile kwa ĩvinda yĩasa na moona kana vaiĩ ũndũ mũthũku ũũmũkwata, maalyũla woni woo na mambĩĩa kwasya we nĩ ngai.
7  Na vau ũtũinĩ vaĩ mĩũnda ya mũnene wa kĩthama kĩu weetawa Vuvilio, na nĩwatũthokisye nesa mũno na twekala kwake mĩthenya ĩtatũ.
8  Na kweethĩwa kana ĩthe wa Vuvilio nĩwakomete kĩtandanĩ awaĩte ndetema na kwĩtũũa nthakame, na Vaulo athi vala waĩ amũvoyea, na amwilĩĩla moko na amũvosya.
9  Yĩla ũndũ ũsu weekĩkie, andũ ala angĩ kĩthamanĩ kĩu mambĩĩa kũka vala waĩ na kũvow’a.
10  O na nĩmoonanisye nĩmeũtũnga mũvea kwa kũtũnenga mĩthĩnzĩo mingĩ, na tũithi matwĩkĩĩa melinĩ syĩndũ syonthe ila twaĩ na vata nasyo.
11  Ĩtina wa myei ĩtatũ nĩtwalikile meli yĩ na mũvw’anano wa “Ana ma Nzeusi.” Meli ĩsu yaumĩte Alekisandalia na yekalĩte kĩthamanĩ kĩu ĩvinda ya mbevo.
12  Nĩtwavikie Silakuse vala meli iũngamaa, na twavekala mĩthenya ĩtatũ;
13  kuma vau twathi twavika Lekio. Na ĩtina wa mũthenya ũmwe kĩseve kya ngalĩ ya ĩtheo kyauutana na mũthenya wa kelĩ twathi twavika Vutiolo.
14  Yĩla twavikie kũu nĩtweethĩie ana-a-asa na matwĩsũva twekala namo mĩthenya mũonza, na twauma vau twelekele Lomi.
15  Yĩla ana-a-asa ma Lomi meewie ũvoo ĩũlũ witũ, nĩmookie nginya Soko wa Avio na Mĩkaawa Ĩtatũ makomane naitũ. Na yĩla Vaulo wamonie amũtũngĩa Ngai mũvea na eethĩwa na ũkũmbaũ.
16  Yĩla twesie kũvika Lomi, Vaulo nĩweetĩkĩlilw’e kwĩkala nyũmbanĩ yake na aĩ na mũsikalĩ ũla wamũsungaa.
17  Ĩndĩ ĩtina wa mĩthenya ĩtatũ nĩwametie aũme me nguma katĩ wa Ayuti, na yĩla moombanie amea: “Ana-a-asa, o na kau vaiĩ ũndũ neekĩte ũte kwosana na ũndũ andũ mendete kana ũte kwosana na syĩthĩo sya aa-ũmae maitũ, nĩnakwatĩiwe Yelusaleme na nanenganwe kwa Alomi.
18  Ĩtina wa kũngũlya makũlyo nĩmendaa kũndekya, nũndũ vayaĩ ũndũ waĩ ũtonya kũtuma nũawa.
19  Ĩndĩ yĩla Ayuti maleile, yaĩ no nginya nasye nĩenda ĩkoani yakwa yĩkethukĩĩw’e nĩ Kaisali, ĩndĩ ti kwĩthĩwa naĩ na ũndũ o na ũmwe wa kũsikatĩa mbaĩ yaitũ.
20  Kwoou nĩkyo kĩtumi nendie kũmwona nĩneene nenyu, nĩkwĩthĩwa novetwe nyololo ĩno nũndũ wa wĩkwatyo wa Isilaeli.”
21  Namo mamwĩa: “Vaiĩ valũa tũkwatĩte kuma Yutia ũkũkonetye, o na vaiĩ ũmwe katĩ wa ana-a-asa ala maumie kũu ũnaete ũvoo kana akaneena ũndũ mũthũku ĩũlũ waku.
22  Ĩndĩ twĩona nũseo twĩthukĩĩsye ũndũ we mwene ũkwasya, nũndũ nĩtwĩsĩ kwa w’o kana kĩkundi kĩĩ kya ndĩni kĩneeneawa naĩ kĩla vandũ.”
23  Kwoou mavanga mũthenya wa kũkomana nake na mooka kwa wingĩ vala wekalaa. Na kwambĩĩa kwakya nginya mawĩoo, amaelesya ũndũ ũsu kwa kũmaumĩsya ũkũsĩ mwĩanĩu ĩũlũ wa Ũsumbĩ wa Ngai, nĩ kana amaĩkĩĩthye ĩũlũ wa Yesũ aitũmĩa maũndũ ala maandĩkĩtwe Mĩaonĩ ya Mose na Mavukunĩ ma Athani.
24  Na amwe mambĩĩa kũĩkĩĩa maũndũ ala waneenaa, ĩndĩ angĩ malea kũĩkĩĩa.
25  Na nũndũ mo ene mayaaĩw’ana, mambĩĩa kũthi, na Vaulo aneena ũndũ ũũ: “Veva mũtheu nĩwaneenie nesa na aa-ũmae menyu kwĩsĩla mwathani Isaia,
26  ũkyasya, ‘Enda kwa andũ aa na ũimea: “Kwa w’o, mũkeew’a na mũikaelewa kĩndũ nongi, na mũkasisya ĩndĩ mũikona nongi.
27  Nũndũ ngoo sya andũ aa nĩ mbũmũ, nĩmew’aa na matũ moo ĩndĩ mayosaa ĩtambya, na nĩmalalĩtye nĩ kana maikone, na makalinda matũ moo nĩ kana maikew’e, na maieleawa kĩndũ na ngoo syoo nĩ kana maalyũke nakwa ngĩmavosya.”’
28  Kwoou manyai kana ũtangĩĩo ũũ wumĩte kwa Ngai nũtavanĩtw’e kwa andũ ma mbaĩ ingĩ; na vate nzika mo makawĩthukĩĩsya.”
29  ——
30  Kwoou ekala kũu myaka ĩlĩ mĩima nyũmbanĩ yake ya kũkomboa, na nĩwamathokasya nesa ala mooka kwake,
31  na nĩwamatavasya ũvoo ĩũlũ wa Ũsumbĩ wa Ngai na kũmamanyĩsya ĩũlũ wa Mwĩaĩi Yesũ Klĩsto, e na ũthasyo mwingĩ wa kũneena na ate na kĩsiĩĩi.
27  Na nũndũ ũtwi waĩ ũneekwa tũthi na meli nginya Italia, nĩmamũnenganie Vaulo na ovwa angĩ kwa mũnene wa asikalĩ weetawa Yuliusi, wa kĩkosi kya Aukusito.
2  Na twalika melinĩ yaumĩte Atilamitio ĩla yakilye kũkũsya yĩsĩle kũndũ kũla meli iũngamaa kĩsionĩ kya Asia, na twambĩĩa kyalo; na Alisitaliko ũla waĩ Mũmasetonia kuma Thesalonika aĩ vamwe naitũ.
3  Na ũnĩ wake nĩtwavikie Sitoni, na Yuliusi amwĩka Vaulo nesa kwa kũmwĩtĩkĩlya athi kwa anyanyae nĩ kana mamũsũvĩe.
4  Na twalika melinĩ twauma vau, na nũndũ kĩseve kyauutanaa kyumĩte ngalĩ ĩla twaendete, twesĩla vakuvĩ na kĩthama kya Kuvolo nĩ kana kĩtũseseee kĩseve kĩu.
5  Na ĩndĩ twesĩla ũkanganĩ mũliku tũkuumanĩte na Silisia na Vambilia na twaũngama Mila, ndũa ya Lisia yĩ ũtee wa ũkanga.
6  Na twavika kũu mũnene wa asikalĩ nĩweethĩie meli yaumĩte Alekisandalia ĩendete Italia, na atũlikya melinĩ ĩsu.
7  Na ĩtina wa kũthi kavola mĩthenya mingĩ, nĩtwavikie na thĩna mwingĩ ndũanĩ ya Kinito. Na nũndũ kĩseve nĩkyatũsiĩĩe kũthi na mbee, twesĩla vakuvĩ na Salimone kĩthamanĩ kya Kilete, nĩ kana kĩtũseseee kĩseve kĩu.
8  Nĩtwaendeeie na kyalo kitũ na thĩna mwingĩ, tũkuumanĩte na isio ila syĩ ũtee wa ũkanga, na twavika vandũ veetawa Ũthũmũo Mũseo, vakuvĩ na ndũa ya Lasea.
9  Ĩvinda yĩasa yaĩ yĩnavĩta na kũendeea na kyalo kwaĩ kũtũlikye mũisyonĩ, nũndũ o na ĩvinda ya kũtĩĩa kũya ya Mũthenya wa Wĩw’anĩthyo yaĩ ĩvĩtu, kwoou Vaulo aumya woni,
10  amea atĩĩ: “Aũme, nĩona kyalo kĩĩ kĩĩthĩwa na wanangĩko na wasyo mũnene, ti wa mĩio na meli tũ, ĩndĩ o na wa mathayũ maitũ.”
11  Ĩndĩ mũnene wa asikalĩ amwĩthukĩĩsya mũtwai wa meli na mwene wa ĩ meli vandũ va kwĩthukĩĩsya kĩla Vaulo waneenaa.
12  Na nũndũ kĩlĩndĩ kya vau kĩyaĩ kĩseo kya kwĩkala ĩvinda ya mbevo, aingĩ masya tũendeee na kyalo kuma vau twone kana nĩtũvika Vinisi nĩ kana twĩkale kũu ĩvinda ya mbevo. Kĩu nĩ kĩlĩndĩ kĩ kĩthamanĩ kya Kilete, kĩla kĩsyaĩtye ngalĩko ya ĩũlũ kwelekela wumĩlonĩ wa syũa, na ngalĩko ya ĩtheo kwelekela wumĩlonĩ wa syũa.
13  Na yĩla kĩseve kuma ngalĩko ya ĩtheo kyauisye, masũanĩa kana kĩeleelo kyoo nĩkĩkwĩanĩa, kwoou mambatya nanga na matwaĩla meli vakuvĩ na nthĩ nyũmũ, makuumanĩte na kĩthama kya Kilete.
14  Ĩndĩ ĩtina wa ĩvinda ĩkuvĩ, kĩseve kĩ na vinya kĩtawa Eulakulo nĩkyatheeie kĩuutanĩte kuma kĩthamanĩ kĩu.
15  Na kĩseve kĩu kyakima meli ĩsu na vinya weethĩa ndĩthi na mbee kwelekela kũla kyumĩte, kwoou twamĩeka yatwawa nĩkyo.
16  Na twesĩla vakuvĩ na kathama keetawa Kauta nĩ kana katũseseee kĩseve, ĩndĩ ũyaĩ ũndũ wĩ laisi kũlũmya kasiwa kala kaĩ ngalĩ ya ĩtina ya meli.
17  Ĩndĩ ĩtina wa kũkalĩsya melinĩ, nĩmalũlũmĩĩlye meli kwa kũmyova na makanda, na nũndũ nĩmakĩaa kũlũma kĩthangathĩnĩ kya Siliti, matheesya makanda vamwe na kĩtambaa na maeka meli ĩtwawe nĩ kĩseve.
18  Na nũndũ kĩuutani kyaĩ na vinya nĩkyatwĩkasya kũũ na kũũ, nĩmambĩĩie kũola syĩndũ melinĩ mũthenya ũla waatĩĩe.
19  Na mũthenya wa katatũ mekya mo ene syĩndũ sya kũtwaa meli.
20  Na kwa mĩthenya mingĩ tũyaaona syũa kana ndata, na nũndũ nĩtwaendeee kũkimwa nĩ kĩuutani kĩ na vinya, wĩkwatyo witũ w’onthe wa kũvonoka wambĩĩa kũthela.
21  Na ĩtina wa kwĩkala mĩthenya mingĩ mateũya, Vaulo nĩwaũngamie katĩ woo, na asya: “Aũme, vate nzika mwaĩle kwĩthĩwa mũneethukĩĩisye ũtao wakwa na kũlea kuma Kilete, nũndũ tũyĩthĩwa twakwatwa nĩ wanangĩko na wasyo ũũ.
22  Ĩndĩ yu nĩmwĩsũva mwĩthĩwe na ũkũmbaũ nũndũ vaiĩ ũmwe wenyu wĩkw’a, ĩndĩ meli nĩkwanangĩka.
23  Ũtukũ, mũlaĩka wa Ngai ũla nyie nĩthaithaa na o ũla nĩthũkũmaa ũthũkũmi mũtheu nũũngamie vakuvĩ nakwa,
24  na asya: ‘Vaulo, ndũkakĩe. No nginya ũũngame mbee wa Kaisali, na sisya! Ngai nũkũnengete onthe ala wĩ namo melinĩ.’
25  Kwoou ĩthĩwai na ũkũmbaũ aũme, nũndũ nĩnĩĩkĩĩe kana Ngai nũkwĩka maũndũ asu o ũndũ nĩtaviw’e.
26  Ĩndĩ, no nginya twĩkw’e ũtee wa kĩthama kĩna.”
27  Na yĩla ũtukũ wa 14 wavikie o tũendeee kwĩkw’a kũũ na kũũ Ũkanganĩ wa Atilia, ũtukũ katĩ atwai ma meli mambĩĩa kwona kana maĩ vakuvĩ na nthĩ nyũmũ.
28  Kwoou mathima ũliku wa kĩw’ũ na meethĩa nĩ ta vuti 120, na maendanga mbee na mathima ĩngĩ meethĩa nĩ ta vuti 90.
29  Na nũndũ maĩ na wia mayona kana nĩtũtonya kũlũma mavianĩ, nĩmatheeisye nanga inya sya ngalĩ ya ĩtina ya meli na mambĩĩa kwenda mũno kũkye.
30  Ĩndĩ yĩla atwai ma meli mambĩĩie kũmantha nzĩa ya kũkĩa maume melinĩ ĩsu, na mambĩĩa kũtheesya kala kasiwa kĩw’ũnĩ mayĩtw’ĩkĩthya kana meenda kũtheesya nanga sya ngalĩ ya mbee ya meli,
31  Vaulo nĩwaneenie na mũnene wa asikalĩ o vamwe na asikalĩ, na amea atĩĩ: “Andũ aa malea kwĩkala melinĩ, mũyĩĩthĩwa mũtonya kũtangĩĩwa.”
32  Nĩvo ĩndĩ asikalĩ asu matilile makanda ma kasiwa kau na maeka kavalũka.
33  Na kũkilye kũkya, Vaulo nĩwamekĩie vinya onthe maye lĩu, akyasya: “Ũmũnthĩ nĩ mũthenya wa 14 o mweteele na mea, na mwĩthĩĩtwe mũteũya lĩu o na vanini.
34  Kwoou nĩngũmwĩsũva mũye lĩu; nũndũ ũu nũũmũtethya, nĩkwĩthĩwa vaiĩ ũsw’ĩĩ wa mũtwe wa ũmwe wenyu o na wĩva ũkaa.”
35  Na ĩtina wa kwasya ũu, oosa mũkate na amũtũngĩa Ngai mũvea mbee woo onthe, na aũtilanga na ambĩĩa kũya.
36  Kwoou onthe meethĩwa na ũkũmbaũ na mambĩĩa kũya lĩu.
37  Na ithyonthe twaĩ andũ 276 melinĩ ĩsu.
38  Na yĩla maĩe mavũna, mekya nganũ ũkanganĩ nĩ kana meli ĩvũthe.
39  Na yĩla kwakyee, mayaamanya nesa nthĩ ĩsu, ĩndĩ moona vandũ ũkanga waumĩtye mũthya ũkalika nthĩ nyũmũ na vaĩ kĩthangathĩ, kwoou mavanga matwae meli ĩsu vau ethĩwa nĩmatonya.
40  Kwoou matila ila nanga na maeka syavalũka ũkanganĩ, na ĩvindanĩ yĩu mathasya makanda ala moovete mĩko ĩla yatũmĩawa kũkomoa meli; na ĩtina wa kwambatya kĩtambaa kya mbee kya meli nĩ kana kĩkwate kĩseve, mathi melekele vandũ vau vaĩ na kĩthangathĩ ũtee wa ũkanga.
41  Yĩla makimie kĩvumbu kya kĩthangathĩ ũkanganĩ meli yatina nthĩ, na ngalĩ ya mbee ya meli yalũma kĩvumbunĩ kĩu weethĩa ndĩthi, ĩndĩ ngalĩ ya ĩtina yambĩĩa kũtũlangwa nĩ itulumo syĩ na vinya.
42  Na asikalĩ moona ũu mavanga kũaa ovwa onthe nĩ kana maikathambĩe makĩe mathi.
43  Ĩndĩ mũnene wa asikalĩ nĩwatw’ĩte kũmũvonokya Vaulo na kwoou amasiĩĩa maikeke ũu mavangĩte. Na eeaĩa ala maĩ matonya kũthambĩa meyĩkye ũkanganĩ mavike nthĩ nyũmũ mbee,
44  na ĩndĩ ala angĩ maimaatĩĩa; amwe matũmĩĩte mbwaũ na ala angĩ ilungu sya meli. Kwoou onthe mavika nesa nthĩ nyũmũ.
7  Ĩndĩ mũthembi mũnene amũkũlya: “Maũndũ asu nĩ ma w’o?”
2  Nake Sitivini asũngĩa, asya: “Ana-a-asa makwa na aa-ĩthe makwa, ĩthukĩĩsyei. Ngai wa ũtheu mũtisu nĩwamumĩlĩile ũmae waitũ Avalaamu yĩla waĩ Mesovotamia, atanamba kũthi kwĩkala Aalani,
3  na amwĩa: ‘Tia nthĩ yaku na andũ ma mũsyĩ waku na ũithi nthĩ ĩla nĩkwony’a.’
4  Na atia nthĩ ya Akalitei na athi kwĩkala Aalani. Na ĩtina wa kĩkw’ũ kya ĩthe wake, Ngai amwĩaĩa athamĩĩe nthĩ ĩno yu mũtwĩe.
5  Ĩndĩ ndaamũnenga ũtiĩwa o na ũmwe nthĩ ĩsu, aiee, o na vandũ veana ũnyaaĩ; vandũ va ũu amwathie kũmũnenga yo yĩthĩwe yake na ya ũsyao wake ĩtina wake, o na kau ĩvinda yĩu ndaĩ na mwana.
6  O na ĩngĩ, Ngai amwĩie kana ũsyao wake ũkatw’ĩka aeni nthĩ ĩte yoo, na kana andũ makamatw’ĩkĩthya ngombo na maimathĩny’a myaka 400.
7  ‘Na nthĩ ĩla makethĩwa me ngombo syayo ngamĩsilĩla,’ aisye ũu Ngai, ‘na ĩtina wa ũu makauma na makanthũkũma ũthũkũmi mũtheu me vaa.’
8  “O na nĩwatianĩe nake ũtianĩo wa nzaĩko, na ĩndĩ Avalaamu asyaa Isaka na amwaĩka mũthenya wa nyanya, na Isaka asyaa Yakovo, na Yakovo asyaa ala aa-ũmae maitũ 12.
9  Na aa-ũmae asu maitũ mamwĩw’ĩa Yosevu kĩwĩu na mamũthoosya Misili. Ĩndĩ Ngai aĩ vamwe nake,
10  na nĩwamwovoisye kuma mathĩnanĩ make onthe na atuma ona ũseo na ethĩwa na ũĩ methonĩ ma Valao mũsumbĩ wa Misili. Nake amũnyuva atongoesye Misili na nyũmba yake yonthe.
11  Na nĩkweethĩiwe yũa nthĩ yonthe ya Misili na ya Kanaani, ĩĩ, thĩna mũnene, o na weethĩa aa-ũmae maitũ maikwata kĩndũ maya.
12  Ĩndĩ Yakovo nĩweewie kana kwaĩ lĩu Misili, na atũma aa-ũmae maitũ kũu ĩvinda ya mbee.
13  Na yĩla masyokie ya kelĩ, Yosevu nĩweemanyĩthanisye kwa ana-a-ĩthe, na mũsyĩ wa Yosevu wamanyĩka nĩ Valao.
14  Na Yosevu atũmana ĩthe wake Yakovo na andũ onthe ma mũsyĩ woo maume kũu moke Misili, onthe me 75.
15  Kwoou Yakovo atheea Misili, na kũu nĩkw’o wakw’ĩĩie, o vamwe na aa-ũmae maitũ.
16  Na nĩmakuiwe matwawa Sekemu na mathikwa mbũanĩ ĩla Avalaamu wathooete kuma kwa ana ma Amolu kũu Sekemu, kwa thooa wa mbesa syĩana ũndũ mũna.
17  “Na ĩvinda yĩthengeee ya kwĩanĩw’a kwa wathani ũla Ngai wamũtavĩtye Avalaamu, andũ asu nĩmongelekile na maingĩva Misili,
18  nginya yĩla kwasumbĩkie mũsumbĩ ũngĩ Misili, ũla ũteesĩ Yosevu.
19  Ũsu nĩweekie ũko witũ ũseleke na kũmalasimĩthya ũndũ vataĩle aa-ĩthe maitũ matie twana twoo tũkw’e.
20  Ĩvindanĩ yĩu Mose nĩwasyaiwe, na aĩ mwanake mũno. Nĩwaeiwe nĩ inyia wake myei ĩtatũ e mũsyĩ kwa ĩthe wake.
21  Ĩndĩ yĩla watiiwe, mwĩĩtu wa Valao nĩwamwosie na amũea ta mwana wake.
22  Kwoou Mose nĩwamanyĩiw’e ũĩ w’onthe wa Amisili. Na vate nzika aĩ na ũtonyi ndetonĩ syake na mekonĩ make.
23  “Na yĩla wavikisye myaka 40, asũanĩa ngoonĩ yake athi akone ana-a-ĩthe, namo nĩ ana ma Isilaeli.
24  Na yĩla woonie ũmwe woo aithĩnw’a nĩ Mũmisili, nĩwamũteteie na aĩvanĩsya ũsu wathĩnaw’a kwa kũaa Mũmisili ũsu.
25  Asũanĩaa ana-a-ĩthe nĩmekũelewa kana Ngai ematangĩĩa kwĩsĩla kw’oko kwake, ĩndĩ mayaaelewa.
26  Ũnĩ wake nĩwookie vala maĩ na eethĩa elĩ mayũkita na atata kũmew’anĩthya kwa nzĩa ya mũuo, akyasya: ‘Aũme, mwĩ ma ĩthe ũmwe. Nĩkĩ mũũthĩnany’a?’
27  Ĩndĩ ũla wakũnaa mũtũi wake amwĩkya ũtee, akyasya, ‘Nũũ ũkũnyuvĩte wĩthĩwe mũtongoi na mũsili ĩũlũ witũ?
28  Wĩenda kũmbũaa ũndũ ũnooaie ũla Mũmisili ĩyoo?’
29  Yĩla Mose weewie ũu, akĩa na athi kwĩkala ũeninĩ nthĩ ya Mitiani, na asyaa ana elĩ.
30  “Ĩtina wa myaka 40, nĩwaumĩlĩilwe nĩ mũlaĩka e ũlĩlĩnzĩnĩ wa mwaki waĩ kakuthunĩ ke mĩw’a, weũnĩ wa Kĩĩma kya Sinai.
31  Yĩla Mose wakonie nĩwaseng’ie mũno. Ĩndĩ aithengeea asisye, wasya wa Yeova weew’ĩka, ũkyasya:
32  ‘Nyie ninyie Ngai wa aa-ũmae maku, Ngai wa Avalaamu na wa Isaka na wa Yakovo.’ Na Mose ambĩĩa kũtetema na akĩa kũendeea kũsisya.
33  Na Yeova amwĩa: ‘Umya iatũ maaũnĩ maku, nũndũ vala ũũngamĩte nĩ vandũ vatheu.
34  Vate nzika, nĩnonete kũnyamaa kwa andũ makwa ala me nthĩ ya Misili, na nĩnĩw’ĩte kũluma kwoo, na nĩnatheea nĩ kana nĩmovosye. Na yu ũka, nĩngũũtũma Misili.’
35  Mose o ũsu mamũleile, makyasya: ‘Nũũ ũkũnyuvĩte wĩthĩwe mũtongoi na mũsili?’ nowe Ngai watũmie ta mũtongoi na mwovosya kwĩsĩla mũlaĩka ũla wamumĩlĩile kala kakuthunĩ ke mĩw’a.
36  Mũndũ ũsu nĩwamatongoesye mauma Misili, na nĩweekie maũndũ ma ũsengy’o na syama nthĩ ya Misili na Ũkanganĩ Mũtune na weũnĩ kwa myaka 40.
37  “Mose ũsu nĩwe weeie ana ma Isilaeli atĩĩ: ‘Ngai akamũkĩlĩlya mwathani ũilye takwa kuma katĩ wa ana-a-ĩthe menyu.’
38  Ũsu nowe waĩ katĩ wa andũ ma Isilaeli weũnĩ vamwe na mũlaĩka ũla waneenie nake Kĩĩmanĩ kya Sinai na vamwe na aa-ũmae maitũ, na nĩwanengiwe ndeto ntheu syĩ thayũ atũnenge.
39  Aa-ũmae maitũ nĩmaleile kũmwĩw’a, na vandũ va ũu mamwĩkya ũtee, na ngoonĩ syoo masyoka Misili,
40  na mamwĩa Aluni: ‘Tũseũvĩsye ngai itũtongoesye. Nũndũ tũyĩsĩ kĩla kĩmũkwatie Mose, ũla watũtongoeisye kuma Misili.’
41  Kwoou mĩthenyanĩ ĩsu maseũvya mũvw’anano wa kasaũ na maumĩsya mũvw’anano ũsu nthembo na mambĩĩa kwĩtanĩthya ĩũlũ wa kĩla meeseũvĩsye na moko moo.
42  Kwondũ wa ũu Ngai eethyũũa amatia na aekana namo mathũkũme nguthu ya ĩtunĩ ũthũkũmi mũtheu, tondũ kũandĩkĩtwe ĩvukunĩ yĩmwe katĩ wa Mavuku ma Athani: ‘Tinyie mwathembeaa indo, o na tinyie mwaumĩasya nthembo ĩla myaka 40 weũnĩ, inyw’ĩ nyũmba ya Isilaeli, kana ninyie?
43  Ĩndĩ mwoosie ĩeema ya Moloko na ndata ya ngai Levani, mĩvw’anano ĩla mwaseũvisye mũmĩthaithe. Kwondũ wa ũu ngatuma mũtavwa mũtwawe na kũu mbee wa Mbaviloni.’
44  “Aa-ũmae maitũ maĩ na ĩeema ya ũkũsĩ weũnĩ, o tondũ Ngai weeaie yĩla waneenie na Mose nĩ kana ayĩseũvye kwosana na ngelekany’o ĩla woonete.
45  Na aa-ũmae maitũ ala mayĩtiĩwe nĩmayĩtwaie me na Yosua nginya nthĩ ya andũ ma mbaĩ ingĩ, ala Ngai wamalũngilye maume mbee wa aa-ũmae maitũ. Na yekalile kũu nginya mĩthenyanĩ ya Ndaviti.
46  Na Ndaviti nĩwooniw’e ũseo nĩ Ngai na avoya anengwe kĩanda kya mwanya kya kũseũvya wĩkalo kwondũ wa Ngai wa Yakovo.
47  Ĩndĩ Solomoni nĩwe waakĩie Ngai nyũmba ĩsu.
48  Ĩndĩ Ũla wĩ Ĩũlũ wa Onthe ndekalaa nyũmbanĩ syakĩtwe na moko, o tondũ mwathani waĩtye:
49  ‘Ĩtu nĩ kĩvĩla kyakwa kya ũsumbĩ, nayo nthĩ nĩ kavĩla ka nyaaĩ syakwa. Mũkambakĩa nyũmba ya mũthemba mwaũ? Easya ũu Yeova. Kana nĩ va vandũ vakwa va kũthũmũa?
50  Kw’oko kwakwa nĩkwaseũvisye syĩndũ ii syonthe, kana ti w’o?’
51  “Inyw’ĩ andũ me ngingo mbũmũ na mate aĩke ngoo na matũ, ĩvinda yonthe nĩmũsiĩĩaa veva mũtheu; o ũndũ aa-ũmae menyu meekie, now’o mwĩkaa.
52  Nĩ wĩva katĩ wa athani ũla aa-ũmae menyu mataathĩny’a? Ĩĩ, nĩmooaie ala matavanisye mbee ĩũlũ wa kũka kwa ũla mũlũngalu, ũla inyw’ĩ mwavũnyanĩie na mwamũaa,
53  inyw’ĩ ala mwoosie Mĩao o tondũ yanenganiwe kwĩsĩla alaĩka, ĩndĩ mwaemwa nĩ kũmĩatĩĩa.”
54  Yĩla meewie maũndũ asu, nĩmathatie mũno na mambĩĩa kũmũvevetanĩsya maeo.
55  Ĩndĩ ausũĩte veva mũtheu, asisya ĩtunĩ na oona ũtheu mũtisu wa Ngai, na oona Yesũ aũngamĩte kw’okonĩ kwa aũme kwa Ngai,
56  na asya: “Sisya! Nĩngwona ĩtu yĩvingũkĩte na Mwana wa mũndũ aũngamĩte kw’okonĩ kwa aũme kwa Ngai.”
57  Yĩla meewie ũu makaya na wasya mũnene na malinda matũ na moko moo, na onthe mamũthaanyũkĩa mĩtũkĩ.
58  Na ĩtina wa kũmumaalya nza wa ndũa, mambĩĩa kũmũkimanga na mavia. Na ila ngũsĩ sya ũvũngũ syaia ngũa syoo sya ĩũlũ maaũnĩ ma mwanake weetawa Saulo.
59  Na maendeee kũmũkimanga, Sitivini nĩwavoyie, akyasya: “Mwĩaĩi Yesũ, osa veva wakwa.”
60  Na atulya ndu na aneena na wasya mũnene, akyasya: “Yeova, ndũkamatalĩle ĩvĩtyo yĩĩ.” Na ĩtina wa kwasya ũu, akw’a.
23  Vaulo nĩwaketeeie Nzama ya Ayuti, na asya: “Ana-a-asa, nĩyĩkalĩtye mbee wa Ngai nĩ na wasya wa ngoo mũtheu vyũ kũvika ũmũnthĩ.”
2  Yĩla mũthembi mũnene Anania weewie ũu, eaĩa ala maũngamĩte vakuvĩ nake mamũkũne mũnuka.
3  Nake Vaulo amwĩa: “Ngai nũkũũkũna, we ũkũta mũvake sokaa. Wĩkalĩte kĩvĩlanĩ kya sila ũinzilĩla kwosana na Mĩao, na ĩvindanĩ o yĩu ũimĩtũla kwa kwĩaa nĩkũnwe?”
4  Ala maũngamĩte vakuvĩ nake mamũkũlya: “We wĩuma mũthembi mũnene wa Ngai?”
5  Nake Vaulo asya: “Ana-a-asa, nyie ndiũmanyaa kana nĩ mũthembi mũnene. Nũndũ nĩkũandĩkĩtwe, ‘Ndwaĩlĩte kũneena naĩ ĩũlũ wa mũtongoi wa andũ maku.’”
6  Na yĩla Vaulo wamanyie kana amwe moo maĩ Asatukai ĩndĩ ala angĩ maĩ Avalisi, aneena na wasya mũnene vau Nzamanĩ ya Ayuti, asya: “Ana-a-asa, nyie nĩ Mũvalisi, mwana wa Avalisi. Na yu nĩsilĩlwa nũndũ wa kwĩthĩwa na wĩkwatyo wa kana akw’ũ makathayũũkw’a.”
7  Na nũndũ wa kwasya ũu, nĩkwookĩlile ngananĩo katĩ wa Avalisi na Asatukai, na ũmbano waanĩka.
8  Nĩkwĩthĩwa Asatukai maasya kana kũi ũthayũũkyo kana alaĩka kana veva, ĩndĩ Avalisi nĩmetĩkĩlaa kana syĩndũ isu syonthe syĩ kw’o.
9  Kwondũ wa ũu kwookĩla ithokoo, na aandĩki amwe ma kyama kya Avalisi mookĩla na mambĩĩa kũkananĩa mũno, makyasya: “Tũikwona ĩvĩtyo ya mũndũ ũũ, ĩndĩ ethĩwa veva kana mũlaĩka nũneenie nake—.”
10  Yĩla ngananĩo isu syongelekile mũno, mũnene wa ita nĩwakwatiwe nĩ wia ayona ta matonya kũtembũanga Vaulo mamũae, na eaĩa asikalĩ matheee mamwose kuma katĩ woo na maimũtwaa kambinĩ ya asikalĩ.
11  Ĩndĩ ũtukũ ũla waatĩĩe, Mwĩaĩi aũngama vakuvĩ nake, na amwĩa: “Ĩthĩwa na ũkũmbaũ! Nũndũ o tondũ wĩthĩĩtwe ũyumya ũkũsĩ mwĩanĩu ĩũlũ wakwa vaa Yelusaleme, o ta ũu no nginya umye ũkũsĩ Lomi.”
12  Na kwakya, Ayuti mavanga mũvango na meevĩta makyasya kana mo nĩmakwatwe nĩ kĩumo ethĩwa nĩmeũya kana kũnyw’a matamũaĩte Vaulo.
13  Na vaĩ aũme mbee wa 40 mũvangonĩ ũsu wa kwĩvĩta.
14  Aũme asu nĩmaendie kwa anene ma athembi na atumĩa, na masya: “Nĩtwĩvĩtĩte vyũ tũkasya nĩtũkwatwe nĩ kĩumo ethĩwa nĩtũũya kĩndũ o na kĩva tũtamũaĩte Vaulo.
15  Kwoou yu inyw’ĩ vamwe na Nzama ya Ayuti nĩmwaĩle kũtavya mũnene wa ita amũtheesye Vaulo oke kũla mũĩ mwĩtw’ĩkĩthĩtye mwĩenda kũmanya nesa ĩũlũ wa ĩkoani yake. Ĩndĩ atanathengeea, ithyĩ nĩtũkwĩthĩwa twĩyũmbanĩtye kũmũaa.”
16  Ĩndĩ mwanake ũmwe ũla inyia wake wasyaanĩw’e na Vaulo eew’a mũvango ũsu wa kũmwoveesya, na alika kambinĩ ya asikalĩ na atavya Vaulo ũndũ ũsu.
17  Nake Vaulo eeta ũmwe wa anene ma asikalĩ, na amwĩa: “Enda na mwanake ũũ kũla kwĩ mũnene wa ita, nũndũ e na ũndũ ũkwenda kũtavya mũnene ũsu.”
18  Kwoou amwosa na amũtwaa kũla kwĩ mũnene wa ita, na asya: “Ũla mwovwa wĩtawa Vaulo nĩwambĩta na ambĩa nĩete mwanake ũũ vala ũĩ nũndũ e na ũndũ ũkwenda kũũtavya.”
19  Nake mũnene ũsu wa ita amũkwata kw’oko na athi nake vandũ vate andũ, na amũkũlya: “Wĩenda kũmbĩa ata?”
20  Nake amwĩa: “Ayuti nĩmetĩkĩlanile kũũkũlya ũtheesye Vaulo ũnĩ kũla kwĩ Nzama ya Ayuti, metw’ĩkĩthĩtye meenda kũmanya maũndũ maingĩ ĩũlũ wa ĩkoani yake.
21  Ĩndĩ ndũketĩkĩlane namo, nũndũ aũme mbee wa 40 katĩ woo nĩmamwoveesye Vaulo, na nĩmevĩtĩte makasya nĩmakwatwe nĩ kĩumo ethĩwa nĩmeũya kana kũnyw’a matamũaĩte; na yu nĩmeyũmbanĩtye na meteele watho waku.”
22  Na mũnene ũsu wa ita aeka mwanake ũsu athi, ĩtina wa kũmwĩaĩa atĩĩ: “Ndũkatavye mũndũ o na ũmwe kana nĩwandavya ũndũ ũsu.”
23  Na eeta anene elĩ ma asikalĩ, na amea: “Ũmbany’ai asikalĩ 200 o vamwe na aũme 70 matũlĩte mbalasi na aũme 200 me na matumo, nĩ kana mathi nginya Kaisalea ta saa itatũ sya ũtukũ.
24  Na mayosa mbalasi nĩ kana ikue Vaulo, na mũimũtwaa mũmũsũvĩĩte nginya avike kwa Ngavana Velike.”
25  Na aandĩka maũndũ aa valũanĩ:
26  “Kilautiosi Lisiasi kwa Mũtaĩwa, Ngavana Velike: Nĩnaũkethya!
27  Mũndũ ũũ nĩwakwatiwe nĩ Ayuti na maĩ vakuvĩ kũmũaa, ĩndĩ nooka na mĩtũkĩ nĩ na asikalĩ makwa na namũtangĩĩa, nĩkwĩthĩwa nĩnamanyie kana nĩ Mũlomi.
28  Na nũndũ nĩnendaa kũmanya kĩla kyatumaa mamũsikata, namũtheesya namũtwaa Nzamanĩ yoo.
29  Na neethĩa kana mamũsikatĩte nũndũ wa kũneena maũndũ meũleana na Mĩao yoo, na vaiĩ ũndũ o na ũmwe mamũsikatĩe ũtonya kũtuma oawa kana ovwa.
30  Ĩndĩ nũndũ nĩnataviw’e kana ve mũvango wa kũmũaa, nĩngũmũtũma kwaku na mĩtũkĩ na kwĩaĩa ala mamũsikatĩte maneene mbee waku kĩla mamũsikatĩe.”
31  Kwoou asikalĩ asu mamwosa Vaulo kwosana na ũndũ meeaĩwe na mamũtwaa na ũtukũ mamũvikya Andivatili.
32  Na ũnĩ wake mamũnengane kũla kwĩ aũme ala matũlĩte mbalasi mathi nake, namo masyoka kambinĩ ya asikalĩ.
33  Aũme asu matũlĩte mbalasi nĩmalikile Kaisalea na manenga ngavana ũla valũa na mamũnengane Vaulo kũla ũĩ.
34  Na aũsoma na akũlya kĩsio kĩla Vaulo wumĩte na eethĩa aumĩte Silisia.
35  Na ĩndĩ asya: “Ngakwĩthukĩĩsya nesa ala maũsikatĩte mooka.” Na aumya mwĩao atwawe nyũmbanĩ ya Mũsumbĩ Elote na aisungwa.
22  “Ana-a-asa makwa na aa-ĩthe makwa, yu mbĩthukĩĩsyei ndyĩtetea mbee wenyu.”
2  Yĩla meewie aineena namo kwa kĩthyomo kya Kĩevelania mavindya ĩ ya mũno, nake asya:
3  “Nyie nĩ Mũyuti ũsyaĩwe Taliso ya Silisia, ĩndĩ namanyĩĩiw’e ndũanĩ ĩno maaũnĩ ma Kamalieli, na namanyĩiw’e nesa vyũ Mĩao ya aa-ũmae maitũ, na nĩ kĩthito kwondũ wa Ngai o tondũ inyw’onthe ũmũnthĩ mwĩ na kĩthito.
4  Nĩnathĩnisye aatĩĩi ma Nzĩa ĩno kũvikĩa kũmoaa, ndyova na kũmanengane yela aũme na aka,
5  o tondũ mũthembi mũnene na nzama yonthe ya atumĩa matonya kumya ũkũsĩ. Na nĩnakwatie mavalũa kuma kwoo nĩtwaĩe Ayuti ala maĩ Ndamasiku, na naĩ nzĩanĩ nĩendete kũlatya ala maĩ kw’o nĩmaete Yelusaleme me ove nĩ kana mosewe ĩtambya.
6  “Ĩndĩ nĩ kyalonĩ nĩthengeee Ndamasiku, ta saa sita sya mũthenya, kyeni kingĩ kuma ĩtunĩ nĩkyamulĩkile ngalĩko syonthe vala naĩ,
7  na navalũka nthĩ na neew’a wasya ũimbĩa: ‘Saulo, Saulo, nĩkĩ ũũnthĩny’a?’
8  Nakwa nakũlya: ‘Nue ũũ, Mwĩaĩi?’ Nake anzũngĩa: ‘Ninyie Yesũ Mũnasaleti, ũla ũũthĩny’a.’
9  Na aũme ala naĩ namo nĩmoonie kyeni kĩu, ĩndĩ mayaaĩw’a wasya wa ũla waneenaa nakwa.
10  Ĩtina wa ũu nakũlya: ‘Mwĩaĩi, naĩle kwĩka ata?’ Nake Mwĩaĩi ambĩa: ‘Ũkĩla, ũthi Ndamasiku, na kũu nũũtavw’a maũndũ onthe ala waĩle kwĩka.’
11  Ĩndĩ nũndũ ndyaĩ ndonya kwona kĩndũ nĩkwĩthĩwa kyeni kĩu kyaĩ kĩtisu mũno, nĩnavikie Ndamasiku nĩkwetwe kw’oko nĩ ala naĩ namo.
12  “Na ĩndĩ mũndũũme ũmwe weetawa Anania, mũndũ wamũkĩaa Ngai kwosana na Mĩao, na wawetawa nesa nĩ Ayuti onthe ala mekalaa kũu,
13  ooka vala naĩ, na aũngama vakuvĩ nakwa, na ambĩa: ‘Saulo, mwana-a-asa, ambĩĩa kwona ĩngĩ!’ Na vau kwa vau nookĩlya metho na namwona.
14  Na asya: ‘Ngai wa aa-ũmae maitũ nũkũnyuvĩte ũmanye kwenda kwake na ũimwona ũla mũlũngalu na ũyĩw’a wasya wa kanyw’a wake,
15  nũndũ ũkeethĩwa ngũsĩ yake kwa andũ onthe ĩũlũ wa maũndũ ala wonete na ũkew’a.
16  Na yu weteele kyaũ? Ũkĩla ũvatiswe, na ũithambya naĩ syaku kwa kwĩkaĩla ĩsyĩtwa yake.’
17  “Ĩndĩ nĩnasyokie Yelusaleme, na nĩ ĩkalũnĩ ngĩvoya, noona woni
18  na nthĩnĩ wa woni ũsu namwona aimbĩa: ‘Ĩkalaate umaale Yelusaleme mĩtũkĩ, nũndũ mayĩtĩkĩla ũkũsĩ waku ĩũlũ wakwa.’
19  Nakwa namwĩa: ‘Mwĩaĩi, mo nĩmesĩ nesa kana nĩnekasya andũ yela na nĩnavũaa ala makũĩkĩĩaa ĩsinakokenĩ yĩmwe kũthi yĩla yĩngĩ;
20  na yĩla nthakame ya Sitivini ngũsĩ yaku yetĩkaw’a, naũngamĩte vau ũtee na nĩneetĩkĩlanile na ũndũ ũsu na nasũvĩa ngũa sya ĩũlũ sya ala mamũaaa.’
21  Ĩndĩ ambĩa: ‘Enda, nũndũ nĩngũũtũma mbaĩnĩ syĩ kũasa.’”
22  Na maendeea kũmwĩthukĩĩsya nginya yĩla waneenie ndeto isu. Na ĩndĩ mookĩlya mawasya moo, makyasya: “Vetai mũndũ ũũ ĩũlũ wa nthĩ, nũndũ ndaĩle kwĩkala thayũ!”
23  Nĩkwĩthĩwa maneenaa mekĩtye ngũa syoo sya ĩũlũ kũũ na kũũ na mayĩkya mũthanga nzevenĩ,
24  mũnene wa ita nĩweeaie Vaulo aetwe kambinĩ ya asikalĩ na aikũlw’a makũlyo akũnĩtwe ivoko, nĩ kana o nake amanye nĩkĩ malonzanasya ũu ĩũlũ wa Vaulo.
25  Ĩndĩ yĩla mamwovie nĩ kana mamũkũne ivoko, Vaulo akũlya mũnene wa asikalĩ ũla waũngamĩte vau atĩĩ: “Nĩ ũndũ wosanĩte na mĩao kũvũa Mũlomi atanamba kũsilĩlwa?”
26  Yĩla mũnene wa asikalĩ weewie ũu athi kũla kwĩ mũnene wa ita na amwĩa atĩĩ: “Ũvangĩte kwĩka ata? Nũndũ mũndũ ũũ nĩ Mũlomi.”
27  Kwoou mũnene wa ita amũthengeea, na amũkũlya: “Ndavye, we wĩ Mũlomi?” Nake asũngĩa: “Ĩĩ.”
28  Na mũnene ũsu wa ita amwĩa: “Nyie naĩvie mbesa mbingĩ nĩ kana nĩthĩwe Mũlomi.” Nake Vaulo amwĩa: “Nyie nĩ Mũlomi kwa kũsyawa.”
29  Na vau kwa vau aũme ala maĩ vakuvĩ kũmũkũlya makũlyo maimũthĩny’a nĩmaekanie nake na mathi; na mũnene wa ita akwatwa nĩ wia mwingĩ yĩla wamanyie kana Vaulo nĩ Mũlomi na eĩ anamwova na nyololo.
30  Na ũnĩ wake, nũndũ nĩwendaa kũmanya nesa nĩkĩ Ayuti mamũsikatĩte, amũthasya na eeaĩa anene ma athembi na Nzama yonthe ya Ayuti yũmbane. Na ĩndĩ atheesya Vaulo vala maĩ na amũũngamya katĩ woo.
6  Na mĩthenyanĩ ĩsu yĩla amanyĩw’a maendeee na kwongeleka, Ayuti ala maneenaa Kĩkiliki nĩmambĩĩie kũnyungunyĩsya ĩũlũ wa Ayuti ala maneenaa Kĩevelania, nũndũ ndiwa syoo iyakwataa lĩu ũla wanenganawe kĩla mũthenya.
2  Kwondũ wa ũu, ala Ĩkũmi na Elĩ mameta amanyĩw’a onthe, na mamea: “Ti ũseo kwitũ kũtia ndeto ya Ngai nĩ kana tũaanasye lĩu mesanĩ.
3  Kwoou ana-a-asa, ĩnyuvĩei katĩ wenyu aũme mũonza me nguma nzeo, mausũĩtwe nĩ veva na ũĩ, nĩ kana tũmanenge wĩa ũsu wa vata;
4  ĩndĩ ithyĩ nĩtũkwĩyumya mboyanĩ na ũthũkũminĩ wa ĩla ndeto.”
5  Ndeto ila maneenie nĩsyendeeisye amanyĩw’a onthe, na manyuva Sitivini, mũndũũme wausũĩtwe nĩ mũĩkĩĩo na veva mũtheu, o na manyuva Vilivu, Volokolo, Nikanoli, Timona, Valimena, na Nikolai, mũndũ wa kuma Andiokia ũla waalyũlĩte mũĩkĩĩo.
6  Na mamatwaa vala ve atũmwa, na ĩtina wa kũvoya, mamailĩĩla moko.
7  Na kwondũ wa ũu, ndeto ya Ngai yaendeea kũnyaĩĩka, na ũtalo wa amanyĩw’a waendeea kwongeleka mũno Yelusaleme; na athembi aingĩ meetĩkĩla ũla mũĩkĩĩo.
8  Na Sitivini nĩweekaa maũndũ manene ma ũsengy’o na syama andũnĩ nũndũ aĩ na vinya wa Ngai na nĩwamwonetye ũseo.
9  Ĩndĩ andũ amwe ma yĩla yeetawa Ĩsinakoke ya Andũ Athasye, na andũ angĩ kuma Kulene na Alekisandalia, na angĩ kuma Silisia na Asia, nĩmookie kũkananĩa na Sitivini.
10  Ĩndĩ mayaamũsinda nũndũ wa ũĩ wake na veva ũla wamũtongoeasya kũneena.
11  Nĩvo ĩndĩ maneenie na andũ amwe kĩmbithĩnĩ na mamea masye atĩĩ: “Nĩtũmwĩw’ĩte aineena ndeto sya kũumana ĩũlũ wa Mose na Ngai.”
12  Na mookĩlya ithokoo katĩ wa andũ, atumĩa, na aandĩki, na o mĩtũkĩ mathi vala ũĩ na mamwosa na vinya mamũtwaa mbee wa Nzama ya Ayuti.
13  Na maete ngũsĩ sya ũvũngũ ila syaisye: “Mũndũũme ũũ atindĩaa kũneena ndeto itaĩlĩte ĩũlũ wa vandũ vaa vatheu na ĩũlũ wa Mĩao.
14  Kwa ngelekany’o, nĩtũmwĩw’ĩte akyasya kana Yesũ Mũnasaleti akaananga vandũ vaa na aialyũla syĩthĩo ila Mose watũtiĩe.”
15  Na onthe ala mekalĩte Nzamanĩ ya Ayuti mamũketeea, na moona ũthyũ wake ũilye ta wa mũlaĩka.
21  Ĩtina wa kũtaanĩsya namo, o na kau ndwaĩ ũndũ wĩ laisi, nĩtwalikile melinĩ na twathi ĩmwe kwa ĩmwe nginya Kosi, na ũnĩ wake twavika Lote, na kuma vau twathi Vatala.
2  Na yĩla tweethĩie meli yaingaa ĩthi Voenike, twalika melinĩ ĩsu na twathi.
3  Na tũendete nĩtwoonie kĩthama kya Kuvolo, na twakĩtia ngalĩ ya kw’oko kwa aka na twathi nginya Silia na twaũngama Tile, nũndũ vau nĩ vo meli ĩsu yaĩ yumĩsye mĩio ĩla yakuĩte.
4  Na twĩ kũu nĩtwamanthie amanyĩw’a na twamona, na twekala kw’o mĩthenya mũonza. Ĩndĩ matongoew’e nĩ veva mũtheu nĩmatavisye Vaulo ĩngĩ na ĩngĩ ndakatate kũkinya Yelusaleme.
5  Na yĩla ĩvinda yitũ ya kwĩkala kũu yathelile, nĩtwaumie kw’o nĩ kana tũendeee na kyalo kitũ, ĩndĩ amanyĩw’a asu onthe, vamwe na aka na syana, matumaasya nginya nza wa ndũa. Na twavika ũtee wa ũkanga, twatulya ndu na twavoya
6  na twataanĩsya namo. Na ĩndĩ twalika melinĩ, namo menũka.
7  Na twauma Tile na meli na twathi twavika Vetolemai, na twakethya ana-a-asa na twekala namo mũthenya ũmwe.
8  Ũnĩ wake nĩtwaumie kũu na twavika Kaisalea na twathi nyũmba kwa Vilivu ũla waĩ mũtavany’a, na ũmwe wa ala aũme mũonza, na twekala nake.
9  Mũndũ ũsu aĩ na eĩtu ana mataĩ atwae na nĩmathanaa.
10  Ĩndĩ ĩtina wa kwĩkala Kaisalea matukũ maingĩ, mwathani weetawa Akavo nĩwatheeie kũu kuma Yutia.
11  Na ooka vala twaĩ na oosa mũsivi wa Vaulo eeyova maaũ na moko, na asya: “Ũũ nĩw’o veva mũtheu ũkwasya, ‘Ayuti kũya Yelusaleme makamwova mwene mũsivi ũũ ũndũ neeyova, na maimũnengane mokonĩ ma andũ ma mbaĩ ingĩ.’”
12  Yĩla tweewie ũu, ithyĩ na ala angĩ maĩ vau nĩtwambĩĩie kũmwĩsũva ndakambate Yelusaleme.
13  Ĩndĩ Vaulo asũngĩa, asya: “Nĩkĩ mũkũĩa na kũtuma nĩtũlĩka ngoo? Mũikethĩwe na nzika, nũndũ nyie nĩnĩyũmbanĩtye kwovwa, o na kũkw’ĩĩa Yelusaleme kwondũ wa ĩsyĩtwa ya Mwĩaĩi Yesũ.”
14  Yĩla twatatie kũneena nake na aema, nĩtwaekanie nake, na twasya: “Eka kwenda kwa Yeova kwĩkĩke.”
15  Ĩtina wa mĩthenya ĩsu, nĩtweeyũmbanisye na twakũsya twathi Yelusaleme.
16  Na amanyĩw’a amwe kuma Kaisalea nĩmaendanisye naitũ, na matũtwaa kwa Masoni wa kuma Kuvolo, mũmanyĩw’a wa tene, ũla twaĩ twĩkale mũsyĩ kwake.
17  Yĩla twavikie Yelusaleme, ana-a-asa nĩmatũthokisye na ũtanu.
18  Ĩndĩ mũthenya ũla waatĩĩe, Vaulo nĩwaendanisye naitũ kũla kwĩ Yakovo, na atumĩa onthe maĩ vo.
19  Vaulo nĩwamakethisye na ambĩĩa kũmaelesya maũndũ maingĩ ala Ngai weekĩte katĩ wa andũ ma mbaĩ ingĩ kwĩsĩla ũthũkũmi wake.
20  Yĩla meewie maũndũ asu, nĩmambĩĩie kũmũkumya Ngai, ĩndĩ mamwĩa Vaulo: “Mwana-a-asa, sisya ũndũ kwĩ na Ayuti maingĩvĩte ala matw’ĩkĩte etĩkĩli, na onthe nĩmakwataa ĩla Mĩao na kĩthito.
21  Ĩndĩ nĩmew’ĩte kũineenwa ĩũlũ waku kana wĩthĩĩtwe ũimanyĩsya Ayuti onthe ala matwĩe katĩ wa andũ ma mbaĩ ingĩ maũndũ meũleana na Mĩao ya Mose, ũimea maikaĩke syana syoo, o na maikaatĩĩe syĩthĩo ila iatĩĩawa.
22  Yu twĩĩka ata? Vate nzika, nĩmeũmanya kana nũvikie.
23  Kwoou ĩka ũndũ tũũkũtavya: Twĩ na aũme ana meyĩavĩte kwa Ngai.
24  Osa aũme asu ũthi namo, na mũyĩthesya kwosana na Mĩao na ũimaĩvĩa nĩ kana menzwe mĩtwe yoo. Weeka ũu, andũ onthe nĩmeũmanya kana maũndũ ala matavĩtw’e ĩũlũ waku ti ma w’o, ĩndĩ we mwene wĩ na mwĩkalĩle mũseo na nũatĩĩaa ĩla Mĩao.
25  Na ĩũlũ wa andũ ma mbaĩ ingĩ ala matw’ĩkĩte etĩkĩli, nĩtwamaandĩkĩie ĩũlũ wa ũtwi witũ kana nĩmaĩle kwĩvathana na syĩndũ ila ithembewe mĩvw’anano, mevathane na nthakame na nyamũ ila sitĩtwe, na mayĩvathana na ũlaalai.”
26  Na ĩndĩ ũnĩ wake Vaulo oosa ala aũme, na eethesya vamwe namo kwosana na Mĩao, na alika ĩkalũnĩ nĩ kana awete yĩla mĩthenya ya kwĩthesya kwosana na Mĩao yĩthela, nĩ kana nthembo yumw’e kwondũ wa kĩla ũmwe woo.
27  Na mĩthenya mũonza ya kwĩthesya ĩkilye kũthela, Ayuti kuma Asia nĩmamwonie Vaulo ĩkalũnĩ, na mookĩlya kĩthokoo ĩkomanonĩ yonthe, nayo yamũkwata,
28  na yaneena na wasya mũnene, yĩkyasya: “Andũ ma Isilaeli, tũtetheesyei! Ũũ nĩ ũla mũndũ ũmanyĩasya andũ onthe kĩla vandũ maũndũ meũvũthĩĩsya andũ maitũ, Mĩao yitũ, na vandũ vaa vatheu. O na eka ũu, nũetie Akiliki ĩkalũnĩ na avukya vandũ vaa vatheu.”
29  Maisye ũu nũndũ maĩ manamwona Telovimo kuma Eveso e ndũanĩ vamwe na Vaulo, na masũanĩaa kana Vaulo nĩwamũlikilye ĩkalũnĩ.
30  Na kweethĩwa ithokoo ndũanĩ yonthe, na andũ onthe mooka masembete mamũkwata Vaulo na mamũkusũlany’a mamumaalya nza wa ĩkalũ, na vau kwa vau mĩomo yavingwa.
31  Na maendeee kũmũvũa mamũae, mũũngamĩi wa ita avikĩwa nĩ ũvoo ũkwasya kana Yelusaleme yonthe yusĩe ithokoo;
32  na vau kwa vau, oosa asikalĩ na anene ma asikalĩ na masemba matheea vala maĩ. Yĩla moonie mũnene ũsu wa ita na asikalĩ, maeka kũmũvũa Vaulo.
33  Nĩvo ĩndĩ mũnene wa ita wathengeeie na asya kana Vaulo akwatwe na ayovwa na nyololo ilĩ, na ĩndĩ akũlya we nũũ na ekĩte ata.
34  Ĩndĩ amwe ĩkomanonĩ mambĩĩa kũlonzany’a, amwe moo maiweta kĩĩ na angĩ makaweta kĩya. Na nũndũ wa kĩlonzo kĩu mũnene ũsu ndaamanya nesa kĩla kyeekĩkĩte, na kwoou asya Vaulo atwawe kambinĩ ya asikalĩ.
35  Ĩndĩ yĩla Vaulo wavikie ngasinĩ sya kũlĩsa kambinĩ ĩsu, asikalĩ nĩmamũkuie nũndũ andũ nĩmendaa kũmũũmĩsya,
36  na ĩkomano nĩyamũatĩĩe yĩneenete na wasya mũnene, yĩkyasya: “Minai mũndũ ũsu!”
37  Na e vakuvĩ kũlikw’a kambinĩ ya asikalĩ, Vaulo nĩwamwĩie ũla mũnene wa asikalĩ atĩĩ: “No ngũtavye ũndũ?” Nake amũkũlya: “Nũtonya kũneena Kĩkiliki?
38  We tuuwe Mũmisili ũla ĩvinda ĩvĩtu watumie andũ maleana na mũsumbĩ na watongoesya aũme 4,000 me na mbyũ wamatwaa weũnĩ?”
39  Nake Vaulo amwĩa: “Nyie kwa w’o nĩ Mũyuti, mwĩkali wa Taliso, ndũa ya Silisia yĩsĩkĩe nesa. Kwoou nĩngũkwĩsũva, mbĩtĩkĩlye nĩneene na andũ.”
40  Ĩtina wa kwĩtĩkĩlw’a aneene na andũ, Vaulo nĩwamokĩlĩilye kw’oko aũngamĩte ngasinĩ, namo mavindya ki, na ĩndĩ aneena namo na kĩthyomo kya Kĩevelania, akyasya atĩĩ:
25  Vesito nĩwavikie kĩsionĩ kĩu na oosa ũtongoi, na ĩtina wa mĩthenya ĩtatũ auma Kaisalea ambata Yelusaleme.
2  Na anene ma athembi na aũme me nguma katĩ wa Ayuti mamũtavya maũndũ ala mamũsikatĩe Vaulo. Na mambĩĩa kũmwĩsũva Vesito
3  nĩ kana amendeesye kwa kũmũtũma Vaulo oke Yelusaleme. Ĩndĩ mavangĩte kũmwoveesya Vaulo mamũae e nzĩanĩ.
4  Ĩndĩ Vesito amea kana Vaulo eendeea kwĩkala Kaisalea na we mwene nũkũsyoka kũu ĩtina wa ĩvinda ĩkuvĩ.
5  Na asya: “Ekai ala matongoetye katĩ wenyu matheee nakwa makamũsikate, ethĩwa kwa w’o mũndũ ũũ nĩwĩkĩte ĩvĩtyo.”
6  Kwoou yĩla wekalile namo kũu mĩthenya ĩtavĩtũka nyanya kana ĩkũmi, nĩwatheeie Kaisalea na ũnĩ wake ekalĩla kĩvĩla kya sila na eeĩaa Vaulo aetwe.
7  Yĩla wavikie, Ayuti ala mookĩte kuma Yelusaleme nĩmaũngamie mamũthyũlũlũkĩte, na mamũsikatĩa mavĩtyo maito ala mo ene mataĩ matonya kũmaĩkĩĩthya.
8  Ĩndĩ Vaulo eetetea, akyasya: “Vaiĩ naĩ nĩkĩte ĩũlũ wa Mĩao ya Ayuti kana ĩkalũ kana Kaisali.”
9  Na nũndũ Vesito nĩwendaa kwendeesya Ayuti, amũkũlya Vaulo atĩĩ: “Nũkwenda kwambata Yelusaleme nĩ kana ũkasilĩlwe mbee wakwa ĩũlũ wa maũndũ aa?”
10  Ĩndĩ Vaulo amũsũngĩa, amwĩa: “Nyie nĩũngamĩte mbee wa kĩvĩla kya sila kya Kaisali, vala naĩle kũsilĩlwa. Vaiĩ ĩvĩtyo nĩvĩtĩsye Ayuti, na we no ũendeee kwona ũndũ ũsu nesa.
11  Ethĩwa kwa w’o nĩnĩvĩtĩtye na nĩnĩkĩte ũndũ o na wĩva ũtonya kũtuma nũawa, ndiũlea kũkw’a; ĩndĩ ethĩwa maũndũ ala andũ aa meũnzikatĩa ti ma w’o, vaiĩ mũndũ waĩle kũnengane kwoo nĩ kana amatanĩthye. Nĩenda ĩkoani yakwa yĩkethukĩĩw’e nĩ Kaisali!”
12  Na ĩtina wa Vesito kũneena na kĩkundi kya atai, asya atĩĩ: “Wasya wĩenda ĩkoani yaku yĩkethukĩĩw’e nĩ Kaisali; kwa Kaisali nĩkw’o ũũthi.”
13  Ĩtina wa mĩthenya kauta Mũsumbĩ Akiliva na mũka Velinike nĩmookie Kaisalea kũmũkethya Vesito.
14  Na nũndũ maĩ mekale kw’o mĩthenya yĩana ũndũ mũna, Vesito nĩwamũeleisye mũsumbĩ ĩũlũ wa ĩkoani ya Vaulo, akyasya: “Ve mũndũũme ũmwe Velike watiie e mwove,
15  na yĩla naĩ Yelusaleme anene ma athembi na atumĩa ma Ayuti nĩmamũsikatie vala nĩĩ mayenda nĩmũtw’ĩĩe kana e na mavĩtyo.
16  Ĩndĩ namasũngĩa namea kana ti ũndũ wosanĩte na mĩao ya Lomi kũnengane mũndũ o na wĩva kwa ala mamũsikatĩte nĩ kana ũmendeesye, ũ mũndũ atambĩte kũkomana ũthyũ kwa ũthyũ namo, na ayĩtetea ĩũlũ wa kĩla ũsikatĩwe.
17  Kwoou yĩla mavikie vaa, nyie ndyaananga ĩvinda, ĩndĩ ũnĩ wake nĩnekalile kĩvĩlanĩ kya sila na neeĩaa mũndũ ũsu aetwe.
18  Yĩla ala mamũsikatĩte maũngamie, mayaaweta ũndũ o na ũmwe mũthũku katĩ wa maũndũ mathũku ala nasũanĩaa ta ũtonya kwĩthĩwa ekĩte.
19  Ĩndĩ no ngananĩo maĩ nasyo ĩũlũ wa ũthaithi wa ngai yoo na ĩũlũ wa mũndũ weetawa Yesũ, ũla waĩ mũkw’ũ ĩndĩ Vaulo watindĩaa kwasya e thayũ.
20  Na nũndũ ndyeesĩ ũndũ ndonya kwĩkana na ngananĩo isu, nĩnamũkũlilye kana nũkwenda kwambata Yelusaleme akasilĩlwe kw’o ĩũlũ wa maũndũ asu.
21  Ĩndĩ yĩla Vaulo wakũlilye ekale kyovonĩ eteele ũtwi wa Ũla Mũnene, neeĩaa ekale vo nginya yĩla ngamũtũma kwa Kaisali.”
22  Na ĩndĩ Akiliva amwĩa Vesito: “No nende kũmwĩthukĩĩsya mũndũ ũsu nyie mwene.” Nake Vesito amwĩa: “Ũnĩ, ũkamwĩthukĩĩsya.”
23  Kwoou ũnĩ wake Akiliva na Velinike mooka na mĩyono mingĩ na malika nyũmbanĩ nene ya kũmbanĩa, me na anene ma ita vamwe na aũme me nguma ma ndũa; na yĩla Vesito weeaie, Vaulo nĩwaetiwe.
24  Na Vesito asya: “Mũsumbĩ Akiliva na onthe ala mwĩ vaa naitũ, mũndũ ũũ mũkwona nĩ ũla Ayuti onthe manambĩsũvie ĩũlũ wake kũya Yelusaleme na kũũ Kaisalea, maineena na wasya mũnene makyasya kana ndaĩlĩte kwĩkala thayũ.
25  Ĩndĩ neethĩa vaiĩ ũndũ wĩkĩte ũtonya kũtuma oawa. Kwoou yĩla mũndũ ũũ ũnaisye eenda ĩkoani yake yĩkeethukĩĩw’e nĩ Ũla Mũnene, natw’a kũmũtũma kwake.
26  Ĩndĩ ndi na ũndũ nĩsĩ nesa ĩũlũ wake ũla ndonya kũandĩkĩa Mwĩaĩi wakwa. Kwoou namũete mbee wenyu, na mũno mũno mbee waku we Mũsumbĩ Akiliva, nĩ kana ĩtina wa kwĩthukĩĩsya ĩkoani yake, nĩthĩwe na ũndũ ndonya kũandĩka.
27  Nũndũ kwakwa nĩ ũndũ ũte kwosana na kĩlĩko kũmũtũma mwovwa na ndilea kwonany’a kĩla ũsikatĩwe.”
13  Na kĩkundinĩ kĩla kyaĩ Andiokia kwaĩ athani na amanyĩsya, namo nĩ: Valanava, Simeoni ũla wĩtawa Nikeli, Lukio kuma Kulene, Saulo, na Manaene ũla wasomete ĩmwe na Mũsumbĩ Elote.
2  Na maendeee kũmũthũkũma Yeova na kũtĩĩa kũya, veva mũtheu wamea: “Nyuvai Valanava na Saulo kwondũ wa wĩa ũla nĩmetĩe matethye.”
3  Na ĩtina wa kũtĩĩa kũya na kũvoya, mamailĩĩla moko na mamaeka mathi.
4  Kwoou aũme asu, mamina kũtũmwa nĩ veva mũtheu, matheea Seleusi, na kuma vau malika melinĩ mathi Kuvolo.
5  Na yĩla mavikie Salamisi, mambĩĩa kũtavany’a ndeto ya Ngai masinakokenĩ ma Ayuti. Na Yoana nĩwe wamatetheeasya.
6  Na ĩtina wa kũthi kĩla vandũ kĩthamanĩ kĩu nginya Vavo, nĩmakomanie na mũndũ ũmwe Mũyuti weetawa Vali-Yesũ, ũla waĩ mũoi na mwathani wa ũvũngũ.
7  Aĩ vamwe na mũnene weetawa Selikio Vaulo, mũndũ mũĩ. Mũndũ ũsu nĩweetie Valanava na Saulo, nũndũ aĩ na mea maingĩ ma kwĩw’a ndeto ya Ngai.
8  Ĩndĩ Elumo ũla mũoi (ũsu nĩw’o ũalyũlo wa ĩsyĩtwa yake) nĩwambĩĩie kũmavĩnga ayenda kũmwelelũkya mũnene ũsu kuma mũĩkĩĩonĩ.
9  Na Saulo, ũla wĩtawa Vaulo, ausũwa nĩ veva mũtheu na amũketeea,
10  na amwĩa: “We mũndũ wusĩe kĩla mũthemba wa ũkengani na ũng’endu, mwana wa Ndevili, mũmaitha wa maũndũ onthe malũngalu, we ndũeka kũthyoekya nzĩa ndũngalu sya Yeova?
11  Sisya! Kw’oko kwa Yeova kwĩ ĩũlũ waku na nũũtw’ĩka kĩlalinda, na kwa ĩvinda ndwĩĩthwa ũtonya kwona kyeni kya syũa.” Na vau kwa vau metho make mamesya mũumbĩ mũito na mbindu, na ambĩĩa kũvavata aimantha mũndũ amũkwate kw’oko amũtongoesye.
12  Na yĩla ũla mũnene woonie kĩla kyaĩ kĩneekĩka, aĩkĩĩa nũndũ nĩwaseng’iw’e nĩ momanyĩsyo ma Yeova.
13  Na Vaulo na ala waĩ namo nĩmaendie na meli kuma Vavo nginya Velika ya Vambilia. Ĩndĩ Yoana amatia na asyoka Yelusaleme.
14  Namo maendeea na kyalo kuma Velika na mavika Andiokia ya Visitia. Na kũu nĩmalikile ĩsinakokenĩ mũthenya wa Savato na mekala nthĩ.
15  Ĩtina wa andũ onthe kũsomewa Mĩao na Mavuku ma Athani, aũngamĩi ma ĩsinakoke matũmana kũla maĩ, makyasya: “Ana-a-asa, ethĩwa mwĩ na ndeto ya kũmathangaasya andũ aa, mĩwetei.”
16  Kwoou Vaulo aũngama na amokĩlĩlya kw’oko, na amea: “Aũme ma Isilaeli, na inyw’ĩ ala mũmũkĩaa Ngai, ĩthukĩĩsyei.
17  Ngai wa andũ ma Isilaeli nĩwamanyuvie aa-ũmae maitũ, na amanenevya andũ asu yĩla mekalaa me aeni nthĩ ya Misili, na amaumya kw’o na kw’oko kwake kwĩ vinya.
18  Na nĩwamomĩĩisye weũnĩ kwa ĩvinda ya myaka ta 40.
19  Amina kwananga mbaĩ mũonza ila syaĩ Kanaani, nĩwamanengie nthĩ ya mbaĩ isu yĩthĩwe ũtiĩwa woo.
20  Maũndũ asu onthe meekĩkie ĩvindanĩ ya myaka ta 450. “Ĩtina wa ũu nĩwamanengie asili nginya ĩvinda ya mwathani Samueli.
21  Na ĩtina wa ũu masya meenda manengwe mũsumbĩ, na Ngai amanenga Saulo mwana wa Kisi, mũndũ wa mbaĩ ya Mbenyamini, ũla wamasumbĩkie myaka 40.
22  Na yĩla wamũvetangie, nĩwamokĩlĩilye Ndaviti ethĩwe mũsumbĩ, na aumya ũkũsĩ ĩũlũ wake, akyasya: ‘Nĩnonete Ndaviti mwana wa Yese e mũndũ wĩtĩkĩlĩkĩte ngoonĩ yakwa, nake akeeka maũndũ ala nendaa.’
23  Na kwosana na watho wake, Ngai nĩwanengie Isilaeli mũtangĩĩi kuma ũsyaonĩ wa mũndũ ũsu, na mũtangĩĩi ũsu nĩ Yesũ.
24  Nake atanamba kũvika, Yoana nĩwatavisye Aisilaeli onthe ũtheinĩ mavatiswe, nĩ kana monany’e kana nĩmelilĩte.
25  Na Yoana e vakuvĩ kũmina ũthũkũmi wake, nĩwaasya atĩĩ: ‘Inyw’ĩ mwĩona ta inyie ũũ? Tinyie we. Ĩndĩ sisya! Ve ũmwe wũkĩte, ũla ndii sya iatũ syake ndaĩlĩtwe nĩ kũthasya.’
26  “Ana-a-asa, inyw’ĩ nzyawa sya Avalaamu na ala angĩ onthe me katĩ wenyu ala makĩaa Ngai, ndeto ĩno ya ũtangĩĩo nĩtũmĩtwe kwitũ.
27  Nũndũ ekali ma Yelusaleme na atongoi moo mayaamũmanya, ĩndĩ yĩla mamũsilĩlaa meanĩisye kĩla kyaneeniwe Mavukunĩ ma Athani, ala o na yu masomawa na wasya mũnene kĩla mũthenya wa savato.
28  O na kau mayaaona ũndũ ũtonya kũtuma oawa, nĩmamũthing’ĩĩisye Vilato amũae.
29  Na yĩla meanĩisye maũndũ onthe ala maandĩkĩtwe ĩũlũ wake, nĩmamumisye mũtĩnĩ na mamwia mbũanĩ.
30  Ĩndĩ Ngai amũthayũũkya,
31  na kwa mĩthenya mingĩ nĩwoonekie nĩ ala maendanisye nake kuma Kalilii nginya Yelusaleme. Na yu asu nĩmo ngũsĩ syake mbee wa andũ.
32  “Kwoou yu nĩtũũmũtavya ũvoo mũseo ĩũlũ wa watho ũla aa-ũmae maitũ mathiwe.
33  Ngai nĩwĩanĩĩtye watho ũsu kwitũ, ithyĩ syana syoo, kwa kũmũthayũũkya Yesũ; o tondũ kũandĩkĩtwe nthĩnĩ wa savuli ya kelĩ: ‘We wĩ mwana wakwa; ũmũnthĩ nĩnatw’ĩka ĩthe waku.’
34  Na nũndũ nĩwamũthayũũkisye atakasyoka wanangĩkonĩ nongi, aĩtye ũũ: ‘Ngeethĩwa nĩ mũĩkĩĩku kũkwony’a wendo mũlũmu ũla namwathie Ndaviti.’
35  O na ve savuli ĩngĩ yaĩtye atĩĩ: ‘Ndũketĩkĩlya mũĩkĩĩku waku one wanangĩko.’
36  Kĩvathũkany’o na ũu, o na kau Ndaviti nĩwamũthũkũmie Ngai nzyawanĩ ya ĩvinda yake, we nĩwakwie na athikwa na aa-ũmae make, na mwĩĩ wake waanangĩka.
37  Ĩndĩ ũla Ngai wathayũũkisye ndaaona wanangĩko.
38  “Ĩndĩ ekai ũndũ ũũ ũmanyĩke kwenyu ana-a-asa kana, kwĩsĩla ũsu ũekeo wa naĩ nũũtavanw’a kwenyu,
39  na kana, maũndũnĩ onthe ala kwosana na Mĩao ya Mose mwatalĩlawa kwĩthĩwa na mavĩtyo, yu kwĩsĩla Yesũ mũndũ o na wĩva ũla ũĩkĩĩaa nũtalawa kwĩthĩwa ate na mavĩtyo.
40  Kwoou ĩsũvĩei nĩ kana maũndũ aa maandĩkĩtwe Mavukunĩ ma Athani maikamũkwate:
41  ‘Sisyai, inyw’ĩ andũ me kĩvũthya, seng’ai na mũithela, nũndũ mĩthenyanĩ yenyu ngeeka ũndũ mũtesa kũĩkĩĩa, o na mũndũ amũelesya nesa ata.’”
42  Na maumaalĩte, andũ mamesũva nĩ kana meũka kũmatavya maũndũ asu Savato ĩla yaatĩĩe.
43  Na ĩtina wa andũ ala moombanĩte ĩsinakokenĩ kũmbũũka, Ayuti aingĩ na andũ angĩ ala maalyũlĩte mũĩkĩĩo na mamũthaithaa Ngai nĩmaatĩĩie Vaulo na Valanava, na atũmwa asu maneena namo makĩmesũva mekalae ũseonĩ mwingĩ wa Ngai.
44  Na Savato ĩla yaatĩĩe, vakuvĩ andũ onthe kuma ndũanĩ ĩsu moombana vamwe nĩ kana mew’e ndeto ya Yeova.
45  Yĩla Ayuti moonie ĩkomano yĩu, makwatwa nĩ kĩwĩu kingĩ na mambĩĩa kũneena ndeto nthũku, maikananĩsya ndeto ila Vaulo waneenaa.
46  Nĩvo ĩndĩ Vaulo na Valanava mamatavisye ũũ me na ũkũmbaũ: “Yaĩ no nginya ndeto ya Ngai ĩtavanw’e kwenyu mbee. Ĩndĩ nũndũ nĩmwamĩlea na mũikwona mwaĩlĩte kũkwata thayũ wa tene na tene, sisyai! nĩtũũthi kwa andũ ma mbaĩ ingĩ.
47  Nũndũ Yeova nũtwĩaĩe kwa ndeto ii: ‘Nĩngũnyuvĩte wĩthĩwe kyeni kwa andũ ma mbaĩ ingĩ, na ũitavany’a ĩũlũ wa ũtangĩĩo nginya itulu sya nthĩ.’”
48  Na yĩla andũ ma mbaĩ ingĩ meewie ũu, mambĩĩa kũtana na kũtaĩa ndeto ya Yeova, na onthe ala maĩ na ngoo nzeo kwondũ wa thayũ wa tene na tene, matw’ĩka etĩkĩli.
49  Na ndeto ya Yeova yaendeea kũnyaĩĩka kĩsionĩ kĩu kyonthe.
50  Ĩndĩ Ayuti mothoothea aka me nguma ala mamũkĩaa Ngai na aũme me nguma ma ndũa, na matuma andũ mambĩĩa kũthĩny’a Vaulo na Valanava na mamalũngya maume ndũanĩ ĩsu.
51  Na kwoou mamatuangĩa kĩtoo kya maaũ moo, na mathi Ikonio.
52  Na amanyĩw’a maendeea kusũwa nĩ ũtanu na veva mũtheu.
14  Na Vaulo na Valanava me Ikonio nĩmalikile ĩsinakokenĩ ya Ayuti, na maneena namo kwa nzĩa nzeo nginya nguthu nene ya Ayuti na Akiliki matw’ĩka etĩkĩli.
2  Ĩndĩ Ayuti ala mataaĩkĩĩa mathokoany’a ilĩko sya andũ ma mbaĩ ingĩ, na ũu watuma methĩwa na woni ũtaĩlĩte ĩũlũ wa ana-a-asa.
3  Kwoou nĩmekalile ĩvinda yĩasa kũu, na Yeova amanenga vinya nĩ kana maneene na ũkũmbaũ. Na amatũmĩa kwĩka syama na maũndũ ma ũsengy’o nĩ kana maĩkĩĩthye ũvoo ũla matavanasya ĩũlũ wa ũseo wake mwingĩ nĩ wa w’o.
4  Ĩndĩ, andũ ma ndũa ĩsu maanĩka; amwe moo mathi ngalĩ ya Ayuti, namo ala angĩ mathi ngalĩ ya atũmwa.
5  Na yĩla andũ ma mbaĩ ingĩ vamwe na Ayuti na atongoi moo mavangie kũmekĩĩthya nthoni na kũmakimanga na mavia,
6  Vaulo na Valanava nĩmataviw’e ũndũ ũsu, na makĩa mathi ndũanĩ sya Laikonia, Lisitela, na Ndelive, na isionĩ ingĩ ila syaĩ vakuvĩ.
7  Na mathi matavanĩtye ũvoo mũseo isionĩ isu.
8  Na Lisitela kwaĩ mũndũũme ũmwe waĩ mwonzu maaũ na ndaĩ aathi na maaũ kuma kũsyawa.
9  Mũndũ ũsu nĩwekalĩte nthĩ amwĩthukĩĩsye Vaulo aendeee na kũneena. Nake Vaulo amũketeea, na yĩla woonie kana e na mũĩkĩĩo ũtonya kũtuma avow’a,
10  aneena na wasya mũnene, na amwĩa: “Ũngama.” Na mũndũũme ũsu athaanyũka na ambĩĩa kũthi.
11  Na yĩla ĩkomano yoonie kĩla Vaulo weeka, yaneena na wasya mũnene na kĩthyomo kya Laikonia, yĩkyasya: “Yu ngai nitw’ĩkie andũ na syatheea kũũ tũĩ!”
12  Na Valanava mambĩĩa kũmwĩta Nzeusi, nake Vaulo mamwĩta Emesi, nũndũ mavinda maingĩ nĩwe waneenaa.
13  Na mũthembi wa Nzeusi, ngai ĩla ĩkalũ yayo yaĩ vakuvĩ na ndũa, aete nzaũ na syove sya malaa mĩvĩanĩ ya ndũa ĩsu, ayenda kumya nthembo e vamwe na ĩkomano yĩu.
14  Ĩndĩ yĩla mũtũmwa Valanava na mũtũmwa Vaulo meewie ũu, matembũanga ngũa syoo na masemba malika ĩkomanonĩ na maneena na wasya mũnene, makyasya:
15  “Ana-a-asa, nĩkĩ mũkwĩka maũndũ aa? Ithyĩ twĩ o andũ, na twĩ na mawonzu o tenyu. Na twĩmũtavya ũvoo mũseo nĩ kana mũalyũke kuma maũndũnĩ aa ma mana mũke kwa Ngai ũla wĩ thayũ, ũla woombie ĩtu na nthĩ na ũkanga na syĩndũ syonthe ila syĩ nthĩnĩ wasyo.
16  Na nzyawanĩ sya ĩvinda ĩvĩtu nĩweetĩkĩlilye andũ ma mbaĩ ingĩ maendeee kwĩka ũndũ mekwenda,
17  o na kau nĩwaumisye ũkũsĩ ĩũlũ wake mwene kwa kwĩka maũndũ maseo ta kũmũnenga mbua kuma ĩtunĩ na mavinda ma ngetha mbingĩ, na kũmũnenga lĩu ũmwĩanĩe, na atuma mwĩthĩwa na ũtanu mwingĩ ngoonĩ syenyu.”
18  Ĩndĩ o na ĩtina wa kũmaelesya maũndũ asu, waĩ ũndũ wĩ vinya mũno kũsiĩĩa ĩkomano yĩikamathembee.
19  Ĩndĩ Ayuti mavika kuma Andiokia na Ikonia na maneena na ĩkomano, na yamũkimanga Vaulo na mavia na yamũkusũlany’a yamũtwaa nza wa ndũa, nũndũ yoonaa ta mũkw’ũ.
20  Ĩndĩ, yĩla amanyĩw’a mamũthyũlũlũkile, ookĩla na alika ndũanĩ. Na ũnĩ wake auma kũu athi Ndelive e na Valanava.
21  Na ĩtina wa kũtavany’a ũvoo mũseo ndũanĩ ĩsu na kũtw’ĩkĩthya andũ aingĩ amanyĩw’a, masyoka Lisitela, Ikonio, na Andiokia.
22  Mavika kũu nĩmeekĩie amanyĩw’a vinya na mamathangaasya maendeee kwĩkala mũĩkĩĩonĩ, na mamea atĩĩ: “No nginya tũlike Ũsumbĩnĩ wa Ngai kwĩsĩla mathĩna maingĩ.”
23  O na nĩmanyuvie atumĩa nthĩnĩ wa kĩla kĩkundi, na mavoya na kũtĩĩa kũya, na mamanengane kwa Yeova, ũla maĩ manamũĩkĩĩa.
24  Na ĩndĩ mesĩla Visitia na mathi nginya Vambilia,
25  na ĩtina wa kũtavany’a ndeto Velika, matheea Atalia.
26  Na mauma vau malika melinĩ mathi Andiokia, vala Ngai wamonisye ũseo wake mwingĩ nũndũ wa wĩa ũla maĩ manamina kũtethya.
27  Na yĩla mavikie na moombany’a vamwe ala maĩ kĩkundinĩ, nĩmamaeleisye maũndũ maingĩ ala Ngai weekĩte kwĩsĩla kwoo, na ũndũ wamavingũĩe andũ ma mbaĩ ingĩ mũomo malike mũĩkĩĩonĩ.
28  Namo mekala na amanyĩw’a kũu ĩvinda yĩasa.
19  Na kweethĩwa ĩvindanĩ yĩla Avolo waĩ Kolintho, Vaulo nĩwesĩile isionĩ ila syĩ kũasa na ũkanga na atheea nginya Eveso. Na kũu nĩweethĩie amanyĩw’a amwe,
2  na amakũlya: “Nĩmwakwatie veva mũtheu yĩla mwatw’ĩkie etĩkĩli?” Namo mamũsũngĩa: “Aiee, o na tũyaaĩw’a kana kwĩ veva mũtheu.”
3  Kwoou amakũlya: “Na yu mwavatisiwe ũvatiso wĩva?” Namo mamũsũngĩa: “Ũvatiso wa Yoana.”
4  Nake Vaulo amea: “Yoana avatisaa ũvatiso wa kwonany’a wĩlilo, ayĩa andũ maĩkĩĩe ũla wookĩte ĩtina wake, nake nĩ Yesũ.”
5  Yĩla meewie ũu, mavatiswa ĩsyĩtwanĩ ya Mwĩaĩi Yesũ.
6  Na yĩla Vaulo wamailĩĩile moko, veva mũtheu wamatheea, na mambĩĩa kũneena na ithyomo ngeni na kwathana.
7  Aũme onthe maĩ ta 12.
8  Na kwa ĩvinda ya myei ĩtatũ nĩwaendaa ĩsinakokenĩ na kũneena na ũkũmbaũ, ayumya maũvoo na kũsũanĩa na andũ na kũtata kũmaĩkĩĩthya ĩũlũ wa Ũsumbĩ wa Ngai.
9  Ĩndĩ yĩla amwe maleile vyũ kũĩkĩĩa na mambĩĩa kũneena naĩ ĩũlũ wa Ĩla Nzĩa mbee wa ĩkomano, nĩweevetie vala maĩ na avatha amanyĩw’a kuma vala maĩ, na nĩwaumasya maũvoo nyũmbanĩ nene ya sukulu wa Tilano.
10  Ũndũ ũsu waendeeie kwa ĩvinda ya myaka ĩlĩ, nginya andũ onthe ala mekalaa kĩsionĩ kya Yutia meew’a ndeto ya Mwĩaĩi, Ayuti na Akiliki.
11  Na Ngai aendeea kwĩka syama nene kwĩsĩla moko ma Vaulo,
12  o na weethĩa itambaa na ngũa ila syakiitaa mwĩĩ wa Vaulo nĩsyatwaĩawa ala awau na maivoa na maveva mavuku mayuma.
13  Ĩndĩ Ayuti amwe ala maendaa kũũ na kũũ mayumya ndaimoni, o namo nĩmatatie kũtũmĩa ĩsyĩtwa ya Mwĩaĩi Yesũ nĩ kana maumye maveva mavuku; na maasya: “Kwĩsĩla Yesũ ũla ũtavanaw’a nĩ Vaulo, nĩngũkwĩaĩa kwa ũito ume.”
14  Na kwaĩ ana mũonza ma mũnene wa athembi Mũyuti weetawa Sikiva ala meekaa ũu.
15  Ĩndĩ mũthenya ũmwe veva mũvuku wamasũngĩie, wamea: “Nyie nĩnĩsĩ Yesũ na ngamanya Vaulo, ĩndĩ inyw’ĩ mwĩ aaũ?”
16  Ĩtina wa ũu, mũndũũme ũla waĩ na veva ũsu mũvuku nĩwamathaanyũkĩie, amakĩlya vinya ũmwe ĩtina wa ũla ũngĩ na amasinda onthe, nginya onthe masemba maumaala nyũmba me athei na me aũmĩsye.
17  Ũndũ ũsu nĩwamanyĩkie nĩ onthe, Ayuti na Akiliki ala mekalaa Eveso; na wia wamakwata onthe, na ĩsyĩtwa ya Mwĩaĩi Yesũ yaendeea kũtaĩwa.
18  Na aingĩ ala matw’ĩkie etĩkĩli nĩmookaa na kumbũla na kũweta ũtheinĩ meko moo.
19  Na aingĩ ala meekaa syama sya ũwe nĩmaetie mavuku moo vamwe na mamavĩvĩsya mbee wa kĩla mũndũ. Na meeka ĩsavu ya thooa wamo na meethĩa nĩ ilungu 50,000 sya vetha.
20  Kwoou kwa nzĩa nene, ndeto ya Yeova nĩyaendeeie kwĩana na kwĩthĩwa na vinya.
21  Ĩtina wa maũndũ asu kwĩkĩka, Vaulo nĩwatwie vevanĩ wake kana ĩtina wa kwĩsĩla Masetonia na Akaia, akathi nginya Yelusaleme. Aisye atĩĩ: “Ĩtina wa kwĩsĩla kũu, no nginya nĩthi Lomi o nakw’o.”
22  Kwoou nĩwatũmie elĩ katĩ wa ala mamũthũkũmaa mathi Masetonia, ala nĩ Timotheo na Elasito, ĩndĩ we mwene ekala ĩvinda yĩana ũna kĩsionĩ kya Asia.
23  Ĩvindanĩ o yĩu nĩkwookĩlile kĩthokoo kĩnene ĩũlũ wa Ĩla Nzĩa.
24  Ũu weekĩkie nũndũ mũndũũme ũmwe weetawa Ndemetelio, mũtui wa vetha ũla waseũvasya tũkalũ twa Alitemi, nĩwaeteae ala maseũvasya syĩndũ ũthwii mwingĩ.
25  Nĩwamombanisye ala wathũkũmaa namo na andũ angĩ ala mathũkũmaa wĩa ũsu, na amea: “Aũme, inyw’ĩ nĩmwĩsĩ nesa kana viasala ũũ nĩw’o ũtumaa tũendeea nesa.
26  Na yu nĩmũkwona na kwĩw’a ũndũ Vaulo ũtumĩte andũ ma Eveso na vakuvĩ kĩsio kyonthe kya Asia maĩkĩĩa, na ũndũ ũmaalyũlĩte makethĩwa na woni ũngĩ, akyasya kana ngai ila iseũvĩtw’e na moko ti ngai sya w’o.
27  O na ĩngĩ, mũisyo ũla wĩ vo nĩ kana, eka kũtw’ĩka viasala witũ nũkwanangĩwa ndaĩa, o nayo ĩkalũ ya ngai nene nga Alitemi yĩkoonekaa tate kĩndũ, na ngai ĩsu ĩthaithawa kĩsionĩ kyonthe kya Asia na nthĩ yonthe ĩyanangĩwa ndaĩa yayo.”
28  Yĩla andũ meewie ũu nĩmathatie mũno, na mambĩĩa kũneena na wasya mũnene, makyasya: “Alitemi wa Aeveso nĩ mũnene!”
29  Kwoou ndũa yausũa kĩthokoo na onthe masemba nyũmbanĩ ya mathaũ, makusũlanĩtye Kaio na Alisitaliko, andũ ma kuma Masetonia ala maendanasya na Vaulo.
30  Vaulo o nake nĩwendaa kũlika vala vaĩ andũ, ĩndĩ amanyĩw’a mayaamwĩtĩkĩlya.
31  O na anene amwe ma mboka na mathaũ, ala maĩ anyanyae make, nĩmatũmanie kũla ũĩ maimwĩsũva ndakatate kũlika nyũmbanĩ ĩsu ya mathaũ.
32  Na andũ amwe maineena kĩĩ ala angĩ maneenaa kĩya; nũndũ ũmbano ũsu waĩ na kĩthokoo, o na aingĩ ala maĩ vo mayeesĩ nĩkĩ mombanĩte.
33  Kwoou mamumya Alekisanda ĩkomanonĩ, na Ayuti mamũluuta athi mbee, nake ookĩlya kw’oko ayenda kwĩtetea mbee wa andũ.
34  Ĩndĩ yĩla mamanyie kana nĩ Mũyuti, onthe mambĩĩa kũlonzany’a kwa ĩvinda ya masaa ta elĩ, makyasya: “Alitemi wa Aeveso nĩ mũnene!”
35  Yĩla mũandĩki wa ndũa wesie kũvindĩthya ĩkomano yĩu, nĩwayĩie atĩĩ: “Andũ ma Eveso, nũũ ũla ũtesĩ kana ndũa ya Aeveso nĩyo ĩsũvĩaa ĩkalũ ya Alitemi mũnene na mũvw’anano ũla wavalũkile kuma ĩtunĩ?
36  Na nũndũ maũndũ asu mayamba kũkananĩw’a, mwaĩle kũusya na mũieka kwĩka maũndũ na mbuka.
37  Nĩkwĩthĩwa mũetie aũme aa vaa na mayũyĩte ĩkalũnĩ kana makauma ngai yitũ nga.
38  Kwoou ethĩwa Ndemetelio na andũ ala angĩ ũseũvasya mavisa namo me na ũndũ na mũndũ, kwĩ mĩthenya ya kũsila makoani na kwĩ anene; nĩmoke masikatane.
39  Ĩndĩ ethĩwa mwĩmantha ũndũ ũngĩ eka ũsu, no nginya ũtuwe kwosana na mĩao.
40  Nũndũ kwa w’o ũndũ ũũ weekĩka ũmũnthĩ nũtonya kũtũlikya mũisyonĩ wa kũsikatĩwa kũleana na mũsumbĩ, nĩkwĩthĩwa tũi na itumi sya kwonany’a nĩkĩ ĩkomano yĩĩ yĩ na ithokoo.”
41  Na amina kwasya ũu ombũũkya ĩkomano.
24  Ĩtina wa mĩthenya ĩtano, mũthembi mũnene Anania nĩwatheeie Kaisalea e na atumĩa amwe na wokili weetawa Telitulo, na mamũsikata Vaulo kũla kwĩ ngavana.
2  Yĩla weetiwe, Telitulo nĩwambĩĩie kũmũsikata, akyasya: “Nĩkwĩthĩwa nĩtũtanĩaa mũuo mwingĩ nũndũ waku, o na nĩkũendeee kwĩthĩwa na moalyũku maingĩ nthĩ ĩno nũndũ wa mĩvango yaku mĩseo,
3  mavinda onthe na kĩla vandũ nĩtũtũngaa mũvea mũno nũndũ wa maũndũ asu, Mũtaĩwa Velike.
4  Ĩndĩ nĩ kana ndikakwĩkalye mũno nĩngũkwĩsũva, nũndũ wa ũseo waku, ũtwĩthukĩĩsye kwa ĩvinda ĩkuvĩ.
5  Nũndũ nĩtwĩthĩĩte kana mũndũũme ũũ nĩ mũndũ wa ithokoo, na nũtumĩte Ayuti onthe kĩla vandũ ĩũlũ wa nthĩ maleana na silikalĩ, na nĩwe mũtongoi wa kĩkundi kya ndĩni ya Anasaleti.
6  O na nũnendaa kũvukya ĩkalũ, na kwoou twamũkwata.
7  ——
8  We mwene wamũkũlya makũlyo, nũũmanya nesa ĩũlũ wa maũndũ aa tũũmũsikatĩa.”
9  Amina kwasya ũu, Ayuti o namo mambĩĩa kũmũsikata, makyasya kana maũndũ asu nĩ ma w’o.
10  Yĩla ngavana wamũthokisye Vaulo aneene, nĩwasũngĩie, na asya: “Nĩkwĩthĩwa nĩnĩsĩ nesa kana wĩthĩĩtwe wĩ mũsili wa nthĩ ĩno myaka mingĩ, nĩ na ũtanu kwĩtetea mbee waku.
11  We mwene no ũkũlye ũmanye kana ti vathelu mĩthenya 12 kuma yĩla nambatie Yelusaleme kũthaitha;
12  na mayaambĩthĩa ndikananĩa na mũndũ o na ũmwe ĩkalũnĩ kana kũtuma andũ methĩwa na ithokoo masinakokenĩ kana ndũanĩ ĩsu yonthe.
13  O na maitonya kũĩkĩĩthya mbee waku maũndũ ala yu meũnzikatĩa.
14  Ĩndĩ nĩngwĩtĩkĩla ũndũ ũũ mbee waku, kana nyie nĩkalaa kwosana na nzĩa ĩla meũmĩta kĩkundi kya ndĩni ya Anasaleti, na kwa nzĩa ĩsu nĩthĩawa ngĩmũthũkũma ũthũkũmi mũtheu Ngai wa aa-ũmae maitũ, nĩkwĩthĩwa nĩnĩĩkĩĩaa maũndũ onthe ala maandĩkĩtwe Mĩaonĩ na Mavukunĩ ma Athani.
15  Na nĩ na wĩkwatyo kwa Ngai, wĩkwatyo ũla o namo andũ aa me naw’o, kana kũkeethĩwa na ũthayũũkyo wa ala alũngalu na ala mate alũngalu.
16  Na kwondũ wa ũu, mavinda onthe nĩndataa kwĩthĩwa na wasya mũtheu wa ngoo mbee wa Ngai na mbee wa andũ.
17  Ĩtina wa myaka mingĩ nĩnavikie nĩ kana nĩmaetee andũ ma mbaĩ yakwa mĩthĩnzĩo ya tei na ndyumya nthembo.
18  Na o nĩendeee kwĩka maũndũ asu, nĩmambĩthĩie ĩkalũnĩ nĩtheetye kwosana na Mĩao, na ndyaĩ na ĩkomano vau kana kũete ithokoo. Ĩndĩ vaĩ Ayuti amwe kuma kĩsio kya Asia
19  ala maĩle kwĩthĩwa mbee waku na kũnzikata ethĩwa kwa w’o me na ũndũ o na ũmwe matonya kũnzikatĩa.
20  Kana ũeke andũ aa me vaa maelesye nĩ ĩvĩtyo yĩva moonie yĩla naũngamĩte mbee wa Nzama ya Ayuti,
21  eka o ũndũ ũũ ũmwe naneenie na wasya mũnene yĩla naũngamĩte katĩ woo: ‘Yu nĩ mbee wenyu ngĩsilĩlwa nũndũ wa kwĩthĩwa na wĩkwatyo wa kana akw’ũ makathayũũkw’a!’”
22  Ĩndĩ nũndũ Velike nĩweesĩ nesa maũndũ maingĩ ĩũlũ wa Nzĩa ĩno, amea mathi, na asya: “Yĩla Lisiasi mũnene wa ita wĩtheea kũũ, nĩw’o nĩumya ũtwi ĩũlũ wa maũndũ aa menyu.”
23  Na ĩndĩ eeaĩa mũnene wa asikalĩ kana Vaulo navingĩwe ĩndĩ ainengwa ũthasyo mũna, na ana-a-asa make maikasiĩĩwe kũmũtetheesya.
24  Ĩtina wa mĩthenya yĩana ũna, Velike nĩwookie na Ndilusila mũka wake, ũla waĩ Mũyuti, na atũmana Vaulo na amwĩthukĩĩsya aineena ĩũlũ wa mũĩkĩĩo nthĩnĩ wa Klĩsto Yesũ.
25  Ĩndĩ Vaulo aendeee kũneena ĩũlũ wa ũlũngalu na ĩũlũ wa kwĩsiĩĩa na ũsilĩlo ũla wĩũka, Velike nĩwakwatiwe nĩ wia, na asya: “Amba kũthi, ĩndĩ yĩla nĩkwata mwanya ngaũtũmana ĩngĩ.”
26  Na ĩvindanĩ o yĩu, nĩweekwatasya kana Vaulo nũkũmũnenga mbesa. Na kwondũ wa ũu, nĩwamũtũmanaa mavinda maingĩ na kũneena nake.
27  Ĩndĩ ĩtina wa myaka ĩlĩ, Velike nĩwaumie kĩvĩlanĩ na kyatiĩwa Volikio Vesito; na nũndũ Velike nĩwendaa kwendeesya Ayuti, atia Vaulo e mwove.
5  Ĩndĩ mũndũũme ũmwe weetawa Anania, vamwe na mũka wake Savaila, nĩmathooisye kĩsio kĩmwe kya kĩtheka kyoo.
2  Ĩndĩ nĩwavithie mbesa imwe o mũka esĩ, na ila ingĩ aitwaa na asiia maaũnĩ ma atũmwa.
3  Na Vetelo amwĩa: “Anania, nĩkĩ weetĩkĩlya Satani akũnenge ũkũmbaũ wa kũkenga veva mũtheu na kũvitha mbesa imwe sya kĩtheka?
4  Ũtanamba kũthoosya kĩtheka kĩu, kyo kĩinaĩ o kyaku? Na wamina kũkĩthoosya, kĩla ũnakwatie kĩinaĩ o kyaku? Nĩkĩ ũsũanĩie ũndũ ta ũũ ngoonĩ yaku? Wakenga Ngai, ĩndĩ ti andũ.”
5  Yĩla Anania weewie ndeto isu, nĩwavalũkile na akw’a. Na onthe ala meewie ũndũ ũsu makwatwa nĩ wia mwingĩ.
6  Nĩvo ĩndĩ anake mookĩlile, mamwova na itambaa, na mamũkua mamumaalya na mamũthika.
7  Ĩtina wa masaa ta atatũ, mũka wake nĩwookie, na ndeesĩ kĩla kyaĩ kĩneekĩka.
8  Na ĩndĩ Vetelo amũkũlya: “Kwandavye, inyw’ĩ mũnathooisye kĩtheka o mbesa isu?” Nake asũngĩa: “Ĩĩ, tũnathooisye o mbesa isu.”
9  Kwoou Vetelo amwĩa: “Nĩkĩ inyw’elĩ mwĩtĩkĩlanile kũtata veva mũtheu wa Yeova? Sisya! Nyaaĩ sya ala mathika mũemeu syĩ mũomonĩ, na nĩmeũkũkua makumaalye.”
10  Na vau kwa vau, avalũka maaũnĩ ma Vetelo na akw’a. Na ala anake masyoka, meethĩa e mũkw’ũ na mamũkua mamũthika ũtee wa mũũme wake.
11  Kwoou kĩkundi kyonthe na onthe ala meewie maũndũ asu makwatwa nĩ wia mwingĩ.
12  O na ĩngĩ, atũmwa nĩmaendeeie kwĩka syama na maũndũ maingĩ ma ũsengy’o andũnĩ; na onthe nĩmoombanaa vamwe Valandanĩ wa Solomoni.
13  Kwa w’o, vai mũndũ ũngĩ waĩ na ũkũmbaũ wa kũlikana namo; ĩndĩ andũ nĩmamakathĩĩaa mũno.
14  O na eka ũu, ala mamũĩkĩĩie Mwĩaĩi nĩmaendeeie kwongeleka kwa wingĩ, aũme na aka.
15  O na nĩmaetie ala awau nzĩanĩ nene na mamaia vo me mokomonĩ na mĩkekanĩ, nĩ kana Vetelo avĩtĩte wĩthĩe kyuu kyake no kyavikĩa amwe moo.
16  Na nguthu sya andũ kuma ndũanĩ ila syathyũlũlũkĩte Yelusaleme nĩmaendeeie kũka, makuĩte andũ ala maĩ awau na ala mathĩnaw’a nĩ maveva mavuku, na onthe nĩmavoaw’a.
17  Ĩndĩ mũthembi mũnene aũngama vamwe na onthe ala maĩ nake, ala maĩ ma kĩkundi kya ndĩni ya Asatukai, namo maĩ na kĩwĩu kingĩ.
18  Na mamakwata atũmwa na mamavingĩa yela.
19  Ĩndĩ ũtukũ, mũlaĩka wa Yeova avingũa mĩomo ya yela na amaumaalya, na amea:
20  “Endai mũkaũngame ĩkalũnĩ, na mũiendeea kũtavya andũ ndeto syonthe ĩũlũ wa thayũ ũũ.”
21  Meew’a ũu, nĩmalikile ĩkalũnĩ kũikya na mambĩĩa kũmanyĩsya. Na yĩla mũthembi mũnene na ala maĩ nake mavikie, moombany’a Nzama ya Ayuti na atumĩa onthe ma ana ma Isilaeli, na matũmana yela nĩ kana atũmwa maetwe mbee woo.
22  Ĩndĩ yĩla asikalĩ mavikie vau mayaamethĩa yela. Kwoou masyoka na mamaelesya,
23  makyasya: “Tweethĩa yela yĩ ĩvinge nesa, na asungi maũngamĩte mĩomonĩ, ĩndĩ twavingũa, tũinethĩa mũndũ o na ũmwe nthĩnĩ.”
24  Yĩla kavuteni wa ĩkalũ na anene ma athembi meewie ndeto isu, masaanĩw’a mũno nĩkwĩthĩwa mayeesĩ kĩla kĩtonya kwĩkĩka.
25  Ĩndĩ mũndũ ũmwe ooka, na amea atĩĩ: “Sisyai! Aũme ala mũnavingĩie yela me ĩkalũnĩ, maũngamĩte maimanyĩsya andũ.”
26  Na kavuteni athi vamwe na asikalĩ make na mamaete, ĩndĩ mateũtũmĩa vinya, nũndũ nĩmakĩaa kũkimangwa na mavia nĩ andũ.
27  Kwoou mamaete na mamaũngamya mbee wa Nzama ya Ayuti. Na ĩndĩ mũthembi mũnene
28  amea atĩĩ: “Tũnamwĩaĩe kwa ũito mũeke kũtavany’a ĩũlũ wa ĩsyĩtwa yĩu, na sisyai! nĩmusũĩtye Yelusaleme momanyĩsyo menyu, na nĩmũtw’ĩte kũete nthakame ya mũndũ ũsu ĩũlũ witũ.”
29  Nake Vetelo na atũmwa ala angĩ masũngĩa, masya: “No nginya tũmwĩw’e Ngai nũndũ nĩwe mũsumbĩ, vandũ va kũmew’a andũ.
30  Ngai wa aa-ũmae maitũ nĩwamũthayũũkisye Yesũ, ũla mũnamũaie kwa kũmũathĩĩa mũtĩnĩ.
31  Ngai nĩwamũnenevisye ũsu ethĩwe Mũtongoi Mũnene na Mũtangĩĩi na amwĩkalya kw’okonĩ kwake kwa aũme, nĩ kana Aisilaeli matonye kwĩlila na maikwata ũekeo wa naĩ.
32  Na twĩ ngũsĩ sya maũndũ asu vamwe na veva mũtheu, ũla Ngai ũnengete ala mamwĩw’aa nũndũ nĩwe mũsumbĩ.”
33  Yĩla meewie ũu, nĩmathatie mũno na menda kũmamina.
34  Ĩndĩ Mũvalisi ũmwe weetawa Kamalieli aũngama mbee wa Nzama ya Ayuti, nake aĩ mũmanyĩsya wa Mĩao ũla wanengetwe ndaĩa nĩ andũ onthe, na aumya mwĩao aũme asu maumaalw’e nza kwa kavinda.
35  Na ĩndĩ amea: “Andũ ma Isilaeli, ĩthĩwai mwĩ metho ĩũlũ wa ũndũ mũkwenda kwĩkana na aũme aa.
36  Kwa ngelekany’o, ĩvinda ĩna ĩvĩtu Theutasi nĩwookĩlile, ayasya we mwene nĩ mũndũ wa vata, na aũme kauta, ta 400, malika kyamanĩ kyake. Ĩndĩ nĩwaminiwe, na onthe ala mamũatĩĩe manyaĩĩkw’a na ũvoo woo wathela.
37  Ĩtina wake, nĩkwookĩlile Mũkalilii weetawa Yutasi mĩthenyanĩ ya kũandĩkĩthw’a, na akusya andũ mamũatĩĩa. Mũndũ ũsu nĩwathelile, na onthe ala mamũatĩĩe manyaĩĩkw’a.
38  Kwoou ũmũnthĩ nĩenda kũmwĩa mũikalikĩlĩĩle aũme aa, ĩndĩ ekanai namo. Nũndũ ethĩwa mũvango ũũ kana wĩa ũũ wumĩte kwa andũ, ũkaanangwa;
39  ĩndĩ ethĩwa wumĩte kwa Ngai, mũitonya kũwananga. O na eka ũu, nĩmũtonya kwĩthĩwa mũyũkita na Ngai mwene.”
40  Yĩla meewie ũu nĩmaatĩĩie ũtao wake, na meeta atũmwa, mamavũa, na mameaĩa maeke kũneena ĩũlũ wa ĩsyĩtwa ya Yesũ, na ĩndĩ mamalekya mathi.
41  Kwoou mauma mbee wa Nzama ya Ayuti, matanĩte nũndũ nĩmatalilwe kwĩthĩwa maĩlĩte kũvũthw’a kwondũ wa ĩsyĩtwa yake.
42  Na kĩla mũthenya ĩkalũnĩ na nyũmba kwa nyũmba maendeea kũmanyĩsya mate kũeka, na kũnyaĩĩkya ũvoo mũseo ĩũlũ wa Klĩsto, Yesũ.
15  Na aũme amwe nĩmatheeie kuma Yutia mooka Andiokia na mambĩĩa kũmanyĩsya ana-a-asa, makyasya: “Mwalea kwaĩkwa kwosana na kĩthĩo kya Mose, mũitonya kũtangĩĩwa.”
2  Ĩndĩ ĩtina wa Vaulo na Valanava kũkananĩa mũno na aũme asu na kũlea kwĩw’ana namo, nĩveekiwe mũvango nĩ kana Vaulo, Valanava, na andũ angĩ mambate Yelusaleme kũla kwĩ atũmwa na atumĩa makamakũlye ĩũlũ wa ũndũ ũsu.
3  Kwoou ĩtina wa kumaaw’a nĩ kĩkundi, nĩmaendie mesĩla Voenike na Samalia, na nĩmaeleasya nesa ũndũ andũ ma mbaĩ ingĩ maĩ manaalyũla mũĩkĩĩo na ũndũ ũsu nĩwamatanĩthasya mũno ana-a-asa onthe.
4  Na yĩla mavikie Yelusaleme, nĩmathokiw’e nesa nĩ kĩkundi na atũmwa vamwe na atumĩa, namo mamaelesya maũndũ maingĩ ala Ngai weekĩte kwĩsĩla kwoo.
5  Ĩndĩ amwe ala maĩ ma kĩkundi kya ndĩni ya Avalisi, ala maĩ manatw’ĩka etĩkĩli, mookĩla ivĩlanĩ syoo, na masya: “No nginya maĩkwe na maitavw’a maatĩĩe Mĩao ya Mose.”
6  Kwoou atũmwa na atumĩa moombana vamwe nĩ kana masũanĩe ũndũ ũsu.
7  Ĩtina wa kũũneenea kwa ũito, Vetelo nĩwookĩlile, na amea: “Ana-a-asa, nĩmwĩsĩ kana kuma tene nĩnanyuviwe nĩ Ngai kuma katĩ wenyu nĩ kana kwĩsĩla kanyw’a wakwa andũ ma mbaĩ ingĩ mew’e ndeto ya ũvoo mũseo na maiĩkĩĩa.
8  Na nũndũ Ngai nĩwĩthĩawa esĩ kĩla kĩ ngoonĩ, nĩwaumisye ũkũsĩ kwa kũmanenga veva mũtheu, o ũndũ watũnengie ithyĩ.
9  Na ndaaĩkĩa kĩvathũkany’o katĩ witũ namo, ĩndĩ nĩwamatheisye ngoo nũndũ wa mũĩkĩĩo woo.
10  Kwoou nĩkĩ mũũmũtata Ngai kwa kũmaĩkya amanyĩw’a aa ĩsoki yĩla aa-ũmae maitũ, o naitũ, tũtaĩ tũtonya kũkua?
11  Ĩndĩ yu twĩ na mũĩkĩĩo kana tũtangĩĩawa kwĩsĩla ũseo mwingĩ wa Mwĩaĩi Yesũ o ũndũ ũmwe namo.”
12  Yĩla waneenie ũu, ĩkomano yonthe yavindya, na yambĩĩa kwĩthukĩĩsya Valanava na Vaulo mayĩelesya syama na maũndũ maingĩ ma ũsengy’o ala Ngai weekĩte andũnĩ ma mbaĩ ingĩ kwĩsĩla vala maĩ.
13  Mamina kũneena, Yakovo nĩwaisye atĩĩ: “Ana-a-asa, mbĩthukĩĩsyei.
14  Simeoni nĩwaelesya nesa ũndũ kwa ĩvinda ya mbee Ngai wametĩkĩlile andũ ma mbaĩ ingĩ nĩ kana kuma katĩ woo anyuve andũ kwondũ wa ĩsyĩtwa yake.
15  Na ũndũ ũsu nĩwosanĩte na ndeto ila iandĩkĩtwe Mavukunĩ ma Athani, ala maĩtye:
16  ‘Ĩtina wa maũndũ asu ngasyoka na ngookĩlya ĩngĩ ĩeema ya Ndaviti yĩla yavalũkile; ngayĩseũvya kũla kwanangĩku na ndiyĩtũngĩĩa ũndũ yailye,
17  nĩ kana andũ ala metiala mamũmanthe Yeova na kĩthito, me na andũ ma mbaĩ syonthe, andũ ala metanĩaw’a na ĩsyĩtwa yakwa, easya ũu Yeova, ũla ũkwĩka maũndũ aa,
18  ala meesĩkĩe kuma tene.’
19  Kwoou, kwa woni wakwa, tũikamathĩny’e andũ ma mbaĩ ingĩ ala matw’ĩte kũmũthũkũma Ngai,
20  ĩndĩ tũmaandĩkĩe mevathane na syĩndũ ila ivukĩtw’e nĩ mĩvw’anano, na mayĩvathana na ũlaalai, na nyamũ ila sitĩtwe, na nthakame.
21  Nũndũ kuma tene andũ nĩmethĩĩtwe maitavany’a ndeto sya Mose kĩla ndũa, nĩkwĩthĩwa nĩmasomaa ndeto syake na wasya mũnene masinakokenĩ kĩla mũthenya wa savato.”
22  Na ĩndĩ atũmwa na atumĩa, vamwe na kĩkundi kyonthe matw’a kũnyuva aũme amwe katĩ woo, na maimatũma Andiokia vamwe na Vaulo na Valanava; na kwoou matũma Yutasi ũla wĩtawa Valisava na Sila, aũme ala matongoetye katĩ wa ana-a-asa.
23  Na maandĩka valũa ũũ na matũma aũme asu maũtwae: “Ithyĩ ana-a-asa menyu, atũmwa na atumĩa, kwa ana-a-asa ma mbaĩ ingĩ ala me Andiokia, Silia, na Silisia: Nĩtwamũkethya!
24  Nĩtwĩw’ĩte kana amwe kuma katĩ witũ nĩmamũthĩnĩtye na ndeto ila maneenete, mayenda kwananga mũĩkĩĩo wenyu, o na kau tũyaameaĩa ũndũ o na ũmwe,
25  kwoou, nĩtwĩtĩkĩlanile ithyonthe tũnyuve aũme amwe na tũimatũma kwenyu vamwe na endwa maitũ Valanava na Vaulo,
26  aũme meyumĩtye vyũ kwondũ wa ĩsyĩtwa ya Mwĩaĩi waitũ Yesũ Klĩsto.
27  Kwoou nĩtwatũma Yutasi na Sila, nĩ kana o namo mamũelesye maũndũ o asu na kanyw’a.
28  Nũndũ veva mũtheu o naitũ nĩtwonie kana nĩ ũseo tũikamwongeleele mũio ũngĩ ate o maũndũ aa ma vata:
29  mwĩvathane na syĩndũ ila ithembewe mĩvw’anano, mwĩvathane na nthakame na nyamũ ila sitĩtwe, na mũyĩvathana na ũlaalai. Mweevathana vyũ na maũndũ asu, maũndũ menyu makeethĩwa me maseo. Twĩmwendea ũseo!”
30  Na aũme asu mauma vau, nĩmatheeie Andiokia na moombany’a amanyĩw’a onthe na mamanenga ũla valũa.
31  Na maũsoma, nĩmatanie mũno nũndũ valũa ũsu nĩwamathangaaisye.
32  Na nũndũ o namo Yutasi na Sila maĩ athani, nĩmamaumĩisye ana-a-asa maũvoo ma kũmathangaasya na kũmekĩa vinya.
33  Ĩtina wa kwĩkala kũu ĩvinda yĩana ũndũ mũna, ana-a-asa nĩmamaekie masyoke na mũuo kwa ala mamatũmĩte.
34  ——
35  Ĩndĩ Vaulo na Valanava mekala Andiokia maimanyĩsya na kũtavany’a ũvoo mũseo wa ndeto ya Yeova, me vamwe na angĩ aingĩ.
36  Ĩtina wa mĩthenya yĩana ũna, Vaulo nĩwamwĩie Valanava atĩĩ: “Yu eka tũsyoke ndũanĩ syonthe kũla twatavanisye ndeto ya Yeova, tũkasisye ũndũ ana-a-asa maendeee.”
37  Valanava nĩwatw’ĩte vyũ maendany’e na Yoana, ũla wĩtawa Maliko.
38  Ĩndĩ Vaulo ndendaa maendany’e nake nũndũ nĩwamatiie yĩla maĩ Vambilia na ndaathi namo wĩanĩ wa kũtavany’a.
39  Na ĩndĩ veethĩwa ĩteta ĩvyũ katĩ woo, na mataanĩsya; na Valanava oosa Maliko na malika melinĩ mathi Kuvolo.
40  Na ĩtina wa ana-a-asa kũmũnengane Vaulo ũseonĩ mwingĩ wa Yeova, Vaulo amũnyuva Sila na mathi.
41  Na athi esĩla Silia na Silisia, ayĩkĩa ikundi vinya.
20  Yĩla ithokoo syathelile, Vaulo nĩwatũmanie amanyĩw’a moke kũla ũĩ, na ĩtina wa kũmathangaasya na kũtaanĩsya namo, nĩwambĩĩisye kyalo kyake kya kũthi Masetonia.
2  Ĩtina wa kwĩsĩla isionĩ isu na kũtavya ala maĩ kũu maũndũ maingĩ ma kũmathangaasya, nĩwavikie Ũkiliki.
3  Nĩwekalile kũu myei ĩtatũ, ĩndĩ akilyĩ kũlika melinĩ nĩ kana athi Silia, Ayuti nĩmavangie kũmũaa, na kwoou atw’a kũsyokela Masetonia.
4  Aendanĩtye na Sovatele mwana wa Vilo kuma Velia, Alisitaliko na Sekundo kuma Thesalonika, Kaio kuma Ndelive, Tikiko na Telovimo kuma kĩsio kya Asia, na Timotheo.
5  Aũme asu maendie mbee witũ na nĩmatweteele Teloa;
6  ĩndĩ nĩtwalikile melinĩ twauma Vilivi ĩtina wa mĩthenya ya Mũkate Ũte Ĩlawa, na ĩtina wa mĩthenya ĩtano twavika Teloa vala maĩ, na twavekala mĩthenya mũonza.
7  Na mũthenya wa mbee wa kyumwa, tũmbanĩte tũye lĩu, Vaulo nĩwambĩĩie kũneena namo, nũndũ nĩwaendaa mũthenya ũla waatĩĩe; na aasavya ũneeni wake nginya ũtukũ katĩ.
8  Na kwaĩ taa mbingĩ nyũmbanĩ ya ĩũlũ vala twoombanĩe.
9  Na mwanake ũmwe weetawa Eutikusi wekalĩte ndĩlĩsyanĩ nĩwakomie too mũito Vaulo aendeee kũneena, na nũndũ wa kũemeewa nĩ too, avalũka kuma ngolovanĩ ya katatũ na akw’a.
10  Ĩndĩ Vaulo nĩwatheeie kuma ngolovanĩ, amũvalũkĩla na amũkumbatĩa, na asya atĩĩ: “Ekai kũthĩnĩka, nũndũ e thayũ.”
11  Nĩvo ĩndĩ Vaulo wambatie na atila mũkate na ambĩĩa kũya. Na nĩwaendeeie kũneena kwa ĩvinda yĩasa nginya kwakya, na ĩndĩ athi.
12  Kwoou moosa mwanake ũsu e thayũ na meew’a makiakiw’a mũno.
13  Nĩtwalikile melinĩ na twakũsya twathi Asoso, vala twendaa kwĩsĩla tũyosa Vaulo, nũndũ atwĩĩte twĩsĩle kũu tũimwosa, nĩkwĩthĩwa we endaa kũthi kũu Asoso na maaũ.
14  Kwoou yĩla wakomanie naitũ kũu Asoso, nĩtwamwosie twathi nake nginya Mitilene.
15  Na ũnĩ wake nĩtwaumie vau na meli, na twavika Kiosi, ĩndĩ mũthenya ũla waatĩĩe nĩtwaũngamie o vanini Samo, na ũnĩ wake twavika Mileto.
16  Vaulo nĩwatw’ĩte kũvĩta ĩmwe kwa ĩmwe na meli ate kwĩsĩla Eveso nĩ kana ndakatũmĩe ĩvinda o na yĩmwe kĩsionĩ kya Asia, nũndũ nĩweekalaatĩte avike Yelusaleme mũthenya wa Mboka ya Vendekosito, ethĩwa vaĩ vatonyeka.
17  Ĩndĩ e kũu Mileto nĩwatũmanie atumĩa ma kĩkundi kya Eveso.
18  Yĩla mookie kũla ũĩ, nĩwameie atĩĩ: “Nĩmwĩsĩ nesa ũndũ nekalaa yĩla naĩ nenyu kuma mũthenya wa mbee ũla navikie kĩsionĩ kya Asia,
19  ngĩmũthũkũma Mwĩaĩi na wĩnyivyo w’onthe na methoi na matatwa ala mangwatie kumana na mĩvango ya Ayuti ya kwenda kũmbũaa,
20  na ndyaalea kũmũtavya maũndũ ala matonya kũmũtethya, o na ndyaalea kũmũmanyĩsya ũtheinĩ na nyũmba kwa nyũmba.
21  Ĩndĩ nĩnaumisye ũkũsĩ mwĩanĩu kwa Ayuti na Akiliki nĩ kana melile na maimũsyokea Ngai na maimũĩkĩĩa Mwĩaĩi Yesũ.
22  Na yu sisyai! nĩnĩendete Yelusaleme nĩtongoew’e nĩ veva mũtheu, o na kau ndyĩsĩ maũndũ ala meũngwata navika kũu,
23  ĩndĩ kuma ndũa kũthi ĩla ĩngĩ, nĩnumĩaw’a ũkũsĩ ĩngĩ na ĩngĩ nĩ veva mũtheu ũkyasya kana kyovo na mathĩna nimbeteele.
24  O na ũu wĩ o vo, ndiũtala thayũ wakwa ta kĩndũ, kĩla kya vata nĩ kũmina mũendo wakwa na ũthũkũmi ũla nakwatie kuma kwa Mwĩaĩi Yesũ, wa kumya ũkũsĩ mwĩanĩu ĩũlũ wa ũvoo mũseo wa ũseo mwingĩ wa Ngai.
25  “Na yu sisyai! nĩnĩsĩ kana vai ũmwe katĩ wenyu ala natavisye ũvoo wa Ũsumbĩ ũkona ũthyũ wakwa ĩngĩ.
26  Kwoou nĩmwĩa mũkũsĩĩe twĩ ũmũnthĩ kana, nyie nĩ mũtheu kumana na nthakame ya andũ onthe,
27  nĩkwĩthĩwa ndyaalea kũmũtavya ũtao w’onthe wa Ngai.
28  Ĩsũvĩei inyw’ĩ ene na mũisũvĩa ĩĩthya yonthe yĩla veva mũtheu wamũnyuvie mwĩthĩwe asyaĩĩsya, mũĩthye kĩkundi kya Ngai, kĩla wathooie na nthakame ya Mwana wake mwene.
29  Nĩnĩsĩ kana ĩtina wa nathi nzũi mbai ikalika katĩ wenyu na iikeew’ĩa ĩĩthya tei,
30  na kuma katĩ wenyu aũme makookĩla na kũneena maũndũ melelũkye nĩ kana makusye amanyĩw’a mamaatĩĩe.
31  “Kwoou endeeai kũsyaĩĩsya, na mũililikana kana kwa ĩvinda ya myaka ĩtatũ, ũtukũ na mũthenya, ndyaaeka nongi kũtaa kĩla ũmwe wenyu na methoi.
32  Na yu nĩmũnengane kwa Ngai na kwa ndeto yake ĩla ĩneenete ĩũlũ wa ũseo wake mwingĩ, na ĩtonya kũmwaka na kũmũnenga ũtiĩwa katĩ wa atheu onthe.
33  Ndyaaĩw’ĩa ĩtomo vetha wa mũndũ kana thaavu kana ngũa.
34  Inyw’ĩ ene nĩmwĩsĩ kana moko aa nĩmatethisye wĩa kwondũ wa mavata makwa mwene na ma andũ ala naĩ namo.
35  Nĩnĩmwonetye maũndũnĩ onthe kana kwa kũthũkũma na kĩthito kĩu, no nginya mũtetheesye ala onzu, na no nginya mũlilikane ndeto sya Mwĩaĩi Yesũ, yĩla waisye atĩĩ: ‘Kũnengane kwĩ ũtanu mwingĩ kwĩ kwosa.’”
36  Na amina kũneena maũndũ asu, nĩwatulilye ndu na avoya vamwe namo onthe.
37  Na onthe mambĩĩa kũĩa mũno, na mamũkumbatĩa Vaulo na mamũmumunya,
38  nĩkwĩthĩwa nĩmeewie kyeva kingĩ nũndũ wa ndeto ila waĩ ananeena akyasya kana maikona ũthyũ wake ĩngĩ. Na ĩndĩ mamumaasya nginya melinĩ.
1  Ũvoo ũla nakũandĩkĩie mbee, Theovilo, waĩ ĩũlũ wa maũndũ onthe ala Yesũ wambĩlĩĩilye kwĩka na kũmanyĩsya
2  nginya mũthenya ũla wambatiw’e ĩũlũ, ĩtina wa kũmeaĩa kwĩsĩla veva mũtheu atũmwa make ala wanyuvĩte.
3  Ĩtina wa kũthĩnw’a, nĩwamaumĩlĩĩile mavinda maingĩ kwa nzĩa ikũĩkĩĩthya nesa vyũ kana aĩ thayũ. Na kwa ĩvinda ya mĩthenya 40 nĩmamwonaa, na nĩwaneenaa ĩũlũ wa Ũsumbĩ wa Ngai.
4  Na ombanĩte namo nĩwameaĩe atĩĩ: “Mũikaume Yelusaleme, ĩndĩ endeeai kweteela kĩla Asa wathanie, kĩla nyie namũtavisye;
5  nĩkwĩthĩwa Yoana avatisaa na kĩw’ũ, ĩndĩ inyw’ĩ mũkavatiswa na veva mũtheu ĩtina wa mĩthenya mĩnini.”
6  Na mombanĩte ĩngĩ, mamũkũlya: “Mwĩaĩi, wĩtũngĩa Isilaeli ũsumbĩ ĩvindanĩ yĩĩ?”
7  Nake amea: “Ti ĩũlũ wenyu kũmanya saa kana mavinda ala Asa ũtw’ĩte.
8  Ĩndĩ mũkakwata vinya yĩla veva mũtheu wĩũka ĩũlũ wenyu, na mũkeethĩwa mwĩ ngũsĩ syakwa Yelusaleme, Yutia yonthe, na Samalia, na kũvika itulu sya nthĩ.”
9  Ĩtina wa kũweta maũndũ asu, o maendeee na kũsyaĩĩsya, ookĩlw’a ĩũlũ na ĩtu yamũvw’ĩka na maeka kũmwona.
10  Na maendeee kũsyaĩĩsya yayayanĩ, o mĩtũkĩ aũme elĩ mekĩe ngũa nzaũ maũngama vakuvĩ namo,
11  na mamea: “Aũme ma Kalilii, nĩkĩ mũũngamĩte mũsyaĩtye yayayanĩ? Yesũ ũsu wooswa kuma vala mũĩ na ambatw’a ĩtunĩ akasyoka oou mwoona aithi ĩtunĩ.”
12  Na ĩndĩ masyoka Yelusaleme kuma Kĩĩmanĩ kya Mĩthata kĩla kĩ vakuvĩ na Yelusaleme, ũasa wa kĩlomita o kĩmwe.
13  Na yĩla mavikie, mambata nyũmbanĩ ya ĩũlũ vala mekalaa. Ala maĩ vo nĩ: Vetelo, Yoana, Yakovo, Endelea, Vilivu, Thoma, Valitholomayo, Mathayo, Yakovo mwana wa Alivaio, Simoni ũla wĩtawa mũndũ wĩ kĩthito, na Yutasi mwana wa Yakovo.
14  Na onthe nĩmavoyaa na kĩthing’ĩĩsyo me na kĩeleelo kĩmwe, na maĩ vamwe na Meli inyia wa Yesũ na ana-a-inyia make, o vamwe na aka angĩ.
15  Na ĩvindanĩ yĩu Vetelo aũngama katĩ wa ana-a-asa (onthe ala maĩ vo maĩ ta andũ 120), na asya:
16  “Ana-a-asa, waĩ ũndũ wa vata ĩandĩko yĩanĩe yĩla veva mũtheu waneenie kwa nzĩa ya wathani kwĩsĩla Ndaviti ĩũlũ wa Yutasi, ũla watongoeisye ala mamũkwatie Yesũ.
17  Nũndũ nĩwatalĩtwe katĩ witũ, na nĩwakwatĩte kĩanda ũthũkũminĩ ũũ.
18  (Na mũndũ ũsu nĩwathooie kĩtheka na ĩtuvi yĩte ya ũlũngalu, na nĩwavalũkile na mũtwe, na aatũkanĩla katĩ na maa make onthe metĩka.
19  Na ũndũ ũsu wamanyĩka nĩ ekali onthe ma Yelusaleme, na nũndũ wa ũu kĩtheka kĩu kyeetwa kwa kĩthyomo kyoo Akelitama, ũalyũlo wayo nĩ, “Kĩtheka kya Nthakame.”)
20  Nũndũ ĩvukunĩ ya Savuli nĩkũandĩkĩtwe, ‘Eka wĩkalo wake wĩthĩwe ũte mũtũe, na vaikethĩwe mũndũ nthĩnĩ waw’o’ na, ‘Wĩa wake wa ũsyaĩĩsya nĩwoswe nĩ mũndũ ũngĩ.’
21  Kwondũ wa ũu, ve vata wa ũmwe katĩ wa ala maendanasya naitũ ĩvinda yonthe yĩla Mwĩaĩi Yesũ waendeee na wĩa wake katĩ witũ,
22  kuma ĩvinda yĩla wavatisiwe nĩ Yoana nginya mũthenya ũla woosiwe kuma kwitũ, ethĩwe ngũsĩ vamwe naitũ ĩũlũ wa kũthayũũka kwake.”
23  Kwoou maũngamya aũme elĩ, Yosevu ũla weetawa Valisava na nowe weetawa Yusito, vamwe na Mathia.
24  Na ĩndĩ mavoya, makyasya: “Ame Yeova! We ũla wĩsĩ ngoo sya onthe, twony’e nĩ wĩva katĩ wa aũme aa elĩ ũla ũnyuvĩte
25  ose ũthũkũmi na ũtũme ũla Yutasi watiie na athi maũndũnĩ make mwene.”
26  Kwoou makũna kula na yamũvalũkĩla Mathia, na atalwa vamwe na ala atũmwa 11.
2  Na mũthenya wa Mboka ya Vendekosito ũendeee, onthe maĩ vandũ vamwe.
2  Na o mĩtũkĩ kweew’ĩka kelele kuma ĩtunĩ, ta wa kĩseve kĩkũuutana na vinya, na kyausũa nyũmba vala mailyĩ nthĩ.
3  Na moona nĩmĩ iilye ta sya mwaki na syanyaĩĩka, na syavũĩla kĩla ũmwe woo,
4  na onthe mausũwa nĩ veva mũtheu na mambĩĩa kũneena na ithyomo syĩ kĩvathũkany’o, o tondũ veva wamatonyethisye kũneena.
5  Na ĩvindanĩ yĩu Ayuti ala mamũkĩaa Ngai, kuma nthĩ syonthe ungu wa ĩtu, mekalaa Yelusaleme.
6  Kwoou yĩla wasya ũsu weew’ĩkie, ĩkomano nĩyoombanie na yaseng’a, nũndũ kĩla ũmwe waĩ ĩkomanonĩ yĩu eew’aa maineena kĩthyomo ĩ kyake.
7  Na nĩmaseng’ie mũno nginya masya: “Sisyai, onthe ala meũneena nĩ Akalilii, kana ti w’o?
8  Vatonyeka ata ũkethĩa kĩla ũmwe witũ eĩw’a maineena kĩthyomo ĩ kyake?
9  Ithyĩ Avathiani, Ametia, Aelamu, ekali ma Mesovotamia, Yutia na Kavatosia, Vondo na kĩsio kya Asia,
10  Velikia na Vambilia, Misili na isio sya Livia ila syĩ vakuvĩ na Kulene, aeni kuma Lomi, Ayuti vamwe na andũ ala maalyũlĩte mũĩkĩĩo,
11  Akilete, na Aalavu—twĩmew’a maineena na ithyomo sitũ ĩũlũ wa maũndũ manene ma Ngai.”
12  Ĩĩ, onthe nĩmaseng’ie na masaanĩw’a, na makũlany’a ene kwa ene: “Ũndũ ũũ nĩ mwaũ?”
13  Ĩndĩ angĩ mamathekeea, na masya: “Mamilĩtwe nĩ mbinyu yĩ mũyo.”
14  Ĩndĩ Vetelo aũngama vamwe na ala Ĩkũmi na Ũmwe na aneena namo na wasya mũnene, akyasya: “Andũ ma Yutia na ekali onthe ma Yelusaleme, ekai ũndũ ũũ ũmanyĩke kwenyu na mũyĩthukĩĩsya nesa ndeto syakwa.
15  Andũ aa kwa w’o ti amile, tondũ mũũsũanĩa, nũndũ yu nĩ ta saa itatũ sya kwakya.
16  Ĩndĩ ũũ nĩw’o waneeniwe kwĩsĩla mwathani Yoeli:
17  ‘“Na mĩthenyanĩ ya mũminũkĩlyo,” easya ũu Ngai, “ngamatulũĩla veva wakwa andũ ma mĩthemba yonthe, na ana menyu na eĩtu menyu makathana, na anake menyu makoona mawoni, na atumĩa menyu makaota ndoto,
18  na mĩthenyanĩ ĩsu ngamatulũĩla veva wakwa aũme makwa ngombo na aka makwa ngombo, namo makathana.
19  Na ngoonany’a maũndũ ma ũsengy’o ĩũlũ ĩtunĩ na syama ĩũlũ wa nthĩ—nthakame na mwaki na matu ma syũki.
20  Syũa yĩkaalyũlwa yĩthĩwe kĩvindu na mwei wĩthĩwe nthakame mbee wa kũvika kwa ũla mũthenya mũnene na wa kũkumw’a wa Yeova.
21  Na kĩla mũndũ wĩkaĩlaa ĩsyĩtwa ya Yeova akatangĩĩwa.”’
22  “Andũ ma Isilaeli, ĩw’ai ndeto ii: Yesũ Mũnasaleti aĩ mũndũ woonaniw’e kũla mũĩ ũtheinĩ nĩ Ngai kwĩsĩla mawĩa manene na syama na maũndũ ma ũsengy’o ala Ngai weekie katĩ wenyu kwĩsĩla kwake, o tondũ inyw’ĩ mwĩsĩ.
23  Mũndũ ũsu, ũla wanenganiwe kwosana na kĩeleelo kya Ngai, na kwosana na ũndũ Ngai wamanyĩte kuma tene, nĩmwamũathĩĩie mũtĩnĩ kwĩsĩla moko ma atũli ma mĩao, na mwamũaa.
24  Ĩndĩ Ngai nĩwamũthayũũkisye kwa kũmũthasya kuma kĩkw’ũnĩ, nũndũ vayaĩ vatonyeka alũmw’e nĩkyo.
25  Nũndũ Ndaviti aĩtye ũũ ĩũlũ wake: ‘Nĩmwiaa Yeova mbee wakwa kĩla ĩvinda, nũndũ e kw’okonĩ kwakwa kwa aũme nĩ kana ndikathingithĩke.
26  Na nũndũ wa ũndũ ũsu ngoo yakwa nĩyatanie na ũĩmĩ wakwa watana mũno. Na ngekalaa nĩ na wĩkwatyo;
27  nũndũ ndũkandeka Mbũanĩ, o na ndũketĩkĩlya mũĩkĩĩku waku one wanangĩko.
28  Nũtumĩte nĩmanya nzĩa sya thayũ; ũkambusũsya ũtanu mwingĩ nĩ mbee waku.’
29  “Ana-a-asa, ekai nĩneene nenyu na ũthasyo ĩũlũ wa ũmae waitũ Ndaviti, ũla wakwie na athikwa, na mbũa yake yĩ vamwe naitũ nginya ũmũnthĩ.
30  Nũndũ aĩ mwathani na nĩweesĩ kana Ngai nĩwamwathĩte na wĩvĩto kana ũmwe wa nzyawa syake akekalĩla kĩvĩla kyake kya ũsumbĩ,
31  nĩwamanyĩte mbee na akaneenea ĩũlũ wa ũthayũũkyo wa Klĩsto, kana ndaatiwa Mbũanĩ, o na mwĩĩ wake ndwaanangĩka.
32  Ngai nĩwamũthayũũkisye Yesũ ũsu, na ithyonthe twĩ ngũsĩ sya ũndũ ũsu.
33  Kwoou, nũndũ nĩwaneneviw’e ekalw’a kw’okonĩ kwa aũme kwa Ngai na anengwa veva mũtheu ũla wathanĩtwe nĩ Asa, nũtulũile kĩla yu mũkwona na mũkwĩw’a.
34  O na kau Ndaviti ndaambata ĩtunĩ, we mwene aĩtye, ‘Yeova eeie Mwĩaĩi wakwa atĩĩ: “Ĩkala kw’okonĩ kwakwa kwa aũme
35  nginya yĩla ngamatw’a amaitha maku kavĩla ka nyaaĩ syaku.”’
36  Kwoou, ekai nyũmba yonthe ya Isilaeli ĩmanye nesa vyũ kana Ngai nũmũtw’ĩkĩthĩtye Mwĩaĩi na Klĩsto, Yesũ ũla mwamũaĩe mũtĩnĩ.”
37  Na yĩla meewie ũu, matonywa ngoonĩ, na makũlya Vetelo na atũmwa ala angĩ atĩĩ: “Ana-a-asa, twaĩle kwĩka ata?”
38  Nake Vetelo amea: “Ĩlilei, na ekai kĩla ũmwe wenyu avatiswe ĩsyĩtwanĩ ya Yesũ Klĩsto kwondũ wa ũekeo wa naĩ syenyu, na nĩmũũkwata mũthĩnzĩo wa veva mũtheu.
39  Nũndũ watho nĩ kwenyu na kwa syana syenyu, na kwa onthe ala me kũasa mũno, onthe ala Yeova Ngai waitũ wĩmeta kwake.”
40  Na kwa ndeto ingĩ mbingĩ nĩwaumisye ũkũsĩ mwĩanĩu na aendeea kũmesũva, akĩmea: “Tangĩĩwai kuma nzyawanĩ ĩno nthyoeku.”
41  Kwoou ala meetĩkĩlile ndeto syake na ũtanu nĩmavatisiwe, na mũthenya ũsu andũ ta 3,000 mongeleka.
42  Na maendeea kwĩyumya momanyĩsyonĩ ma atũmwa, kwĩthĩwa na mũamba, kũya lĩu vamwe, na kũvoya.
43  Vate nzika, onthe nĩmambĩĩie kũkwatwa nĩ wia, na syama na maũndũ maingĩ ma ũsengy’o mambĩĩa kwĩkĩka kwĩsĩla atũmwa.
44  Onthe ala matw’ĩkie etĩkĩli maĩ vamwe, na syĩndũ ila maĩ nasyo syaĩ syoo me onthe,
45  na nĩmatesaa syĩndũ syoo na malĩ yoo na onthe maiaana kĩla makwata, kwosana na vata wa kĩla ũmwe.
46  Na kĩla mũthenya nĩmaendaa ĩkalũnĩ me na kĩeleelo kĩmwe, na nĩmaĩsaa lĩu me mĩsyĩnĩ yĩ kĩvathũkany’o na kũaana lĩu na ũtanu mwingĩ na ũthalĩku wa ngoo,
47  maimũkumya Ngai na kwĩtĩkĩlĩka nĩ andũ onthe. Na ĩvindanĩ o yĩu, Yeova aendeea kũmongeleela kĩla mũthenya andũ angĩ ala matangĩĩawa.
3  Na Vetelo na Yoana nĩmambatĩte ĩkalũnĩ, nũndũ yaĩ ĩsaa ya mboya, ta saa kenda,
2  na mũndũũme ũmwe waĩ mwau mamutha kuma kũsyawa nĩwakuĩtwe. Na kĩla mũthenya nĩmamwiaa vakuvĩ na mũomo wa ĩkalũ ũla wĩtawa Mwanakavye, nĩ kana avoye andũ ala malikaa ĩkalũnĩ mĩthĩnzĩo ya tei.
3  Yĩla woonie Vetelo na Yoana mokĩte kũlika ĩkalũnĩ, nĩwambĩĩe kũmavoya mĩthĩnzĩo ya tei.
4  Ĩndĩ Vetelo na Yoana mamũketeea, na mamwĩa: “Tũsisye.”
5  Nake amaketeea, eteele mamũnenge kĩndũ.
6  Ĩndĩ Vetelo asya: “Vetha kana thaavu, nyie ndi nasyo, ĩndĩ kĩla nĩ nakyo nĩkyo ngũũnenga. Ĩsyĩtwanĩ ya Yesũ Klĩsto Mũnasaleti, ũkĩla ũthi!”
7  Amina kwasya ũu, amũkwata kw’oko kwa aũme na amũkĩlya. Na vau kwa vau maaũ make na maleenyũ ma ngũlimũ syake makwata vinya;
8  na athaanyũka aũngama, na ambĩĩa kũthi na alika ĩkalũnĩ vamwe namo ekinyĩtye, akĩthaanyũkanga na kũmũtaĩa Ngai.
9  Na andũ onthe mamwona ekinyĩtye na aimũtaĩa Ngai.
10  Na nĩmamanyie kana mũndũ ũsu nĩ ũla ũnekalaa mũvĩanĩ wa ĩkalũ ũla wĩtawa Mwanakavye eteele anengwe mĩthĩnzĩo ya tei, na kwoou maseng’a mũno na masaanĩw’a nĩ ũndũ kwĩkĩkie kwake.
11  Na mũndũũme ũsu o aendeee kũmekwatĩla Vetelo na Yoana, andũ onthe masemba mathi vala maĩ maseng’ete mũno, na vo veetawa Valanda wa Solomoni.
12  Na yĩla Vetelo woonie ũu, akũlya andũ asu atĩĩ: “Andũ ma Isilaeli, nĩkĩ ũndũ ũũ watuma mũseng’a mũno wĩana ũu, na nĩkĩ mũtũsyaĩĩsye ta twatuma mũndũ ũũ ambĩĩa kũthi nũndũ wa vinya witũ kana kĩkĩo kitũ kwa Ngai?
13  Ngai wa Avalaamu na wa Isaka na wa Yakovo, Ngai wa aa-ũmae maitũ, nũmũkumĩtye mũthũkũmi wake, Yesũ, ũla mwamũnenganie kwa Vilato na mwamũlea mbee wake, o na kau aĩ anatw’a kũmũthasya.
14  Ĩĩ, nĩmwamũleile ũla mũtheu na mũlũngalu, na mwasya mũnengwe mũndũ waĩ mũaani,
15  na nĩmwamũaie Ũla ũnyuvĩtwe kũnengane thayũ. Ĩndĩ Ngai amũthayũũkya, na ithyĩ twĩ ngũsĩ sya ũndũ ũsu.
16  Na kwĩsĩla ĩsyĩtwa ya Yesũ, na mũĩkĩĩo witũ ĩsyĩtwanĩ yake, mũndũ ũũ mũkwona na mũmwĩsĩ nĩwakwata vinya. Na mũĩkĩĩo ũla twĩ naw’o nũndũ wa Yesũ, nĩwatuma mũndũũme ũũ avoa vyũ inyw’onthe mwene.
17  Na yu ana-a-asa, nĩnĩsĩ mweekie ũu nũndũ wa kũlea kũmanya, o tondũ atongoi menyu o namo meekie.
18  Ĩndĩ kwa nzĩa ĩsu, Ngai nĩwĩanĩĩtye maũndũ ala waneenie tene kwĩsĩla kanyw’a wa athani onthe, kana Klĩsto wake aĩ athĩnw’e.
19  “Kwoou, ĩlilei na mũialyũka nĩ kana naĩ syenyu ivutwe, na mũikwata ũvuũkyo kuma kwa Yeova mwene
20  na aimũtũma Klĩsto, ũla ũnyuvĩtwe kwondũ wenyu, nake nĩ Yesũ.
21  Ĩndĩ no nginya Yesũ ekale ĩtunĩ, nginya ĩvinda ya kũtũngĩĩwa kwa syĩndũ syonthe ila Ngai waneenie kwĩsĩla kanyw’a wa athani make ma tene atheu.
22  Kwa w’o, Mose aisye: ‘Yeova Ngai wenyu akamũkĩlĩlya mwathani ũilye takwa kuma katĩ wa ana-a-ĩthe menyu. No nginya mwĩthukĩĩsye maũndũ onthe ala wĩmũtavya.
23  Na vate nzika, mũndũ o na wĩva ũla ũtamwĩthukĩĩasya Mwathani ũsu akaanangwa vyũ kuma katĩ wa andũ.’
24  Na athani onthe, kwambĩĩa Samueli na ala mamũatĩĩe, ala mathanie, nĩmaeleisye nesa ĩũlũ wa mĩthenya ĩno.
25  Inyw’ĩ mwĩ ana ma athani, na ma ũtianĩo ũla Ngai watianĩie na aa-ũmae menyu. Amwĩie Avalaamu atĩĩ: ‘Na kwĩsĩla ũsyao waku mĩsyĩ yonthe ĩũlũ wa nthĩ ĩkaathimwa.’
26  Ĩtina wa Ngai kũmũthayũũkya mũthũkũmi wake, nĩwambie kũmũtũma kũla mũĩ nĩ kana amũathime kwa kũalyũla kĩla ũmwe wenyu atie meko make mathũku.”
12  Ta ĩvindanĩ o yĩu, Mũsumbĩ Elote nĩwambĩĩie kũthĩny’a andũ amwe kĩkundinĩ.
2  Nĩwamũaie na ũvyũ Yakovo mwana-a-inyia wa Yoana.
3  Yĩla woonie kana ũndũ ũsu nĩwamatanĩthya Ayuti, nĩwamũkwatie Vetelo o nake. (Amũkwatie ĩvinda ya Mboka ya Mũkate Ũte Ĩlawa.)
4  Elote nĩwamũkwatie na amũvingĩa yela nĩ kana amũete mbee wa andũ Vasaka yathela, na kwoou amũnengane kwa ikundi inya sya asikalĩ, ila syaumanĩasya kũmũsunga, na kĩla kĩkundi kyeethĩawa na asikalĩ ana.
5  Na kwoou Vetelo nĩwekalile e mũvingĩe yela, ĩndĩ kĩkundi nĩkyavoyaa Ngai na kĩthito kingĩ kwondũ wake.
6  Na Elote e vakuvĩ kũmũete mbee wa andũ, ũtukũ ũsu Vetelo nĩwakomete katĩ wa asikalĩ elĩ ovetwe na nyololo ilĩ, na vaĩ asungi elĩ maũngamĩte mũomonĩ maisunga yela.
7  Na sisya! Mũlaĩka wa Yeova nĩwaũngamĩte vau, na kyeni kyakena kasũmbanĩ ka yela vala Vetelo waĩ. Na mũlaĩka ũsu amũkũnanga waunĩ na amũamũkya, akĩmwĩa: “Ũkĩla mĩtũkĩ!” Na ila nyololo woovetwe nasyo syauma mokonĩ make syavalũka.
8  Na mũlaĩka amwĩa: “Ĩyũmbany’e na ũyĩkĩa iatũ syaku.” Nake eeka ũu. Nĩvo ĩndĩ mũlaĩka wamwĩie: “Ĩkĩa ngũa yaku ya ĩũlũ, na ũingatĩĩa.”
9  Na aumaala na aendeea kũmũatĩĩa, ĩndĩ ndamanyaa kana kĩla kyaendeee kwĩkĩka kwĩsĩla mũlaĩka ũsu kyaĩ kya w’o. Asũanĩaa ta woonaa woni.
10  Na mathi mavĩtũka asungi ma mbee na ma kelĩ, na yĩla mavikie mũvĩanĩ wa kyũma ũla wesĩlawa yĩla mũndũ ũendete ndũanĩ, mũvĩa ũsu weevingũa. Na mamina kumaala, matheelela nzĩanĩ ĩmwe nene, na vau kwa vau ũla mũlaĩka amũtia.
11  Na yĩla Vetelo wamanyie kĩla kyaendeee, asya: “Yu nĩnamanya vyũ kana Yeova nũtũmie mũlaĩka wake, na ambovosya kuma kw’okonĩ kwa Elote, na kuma maũndũnĩ onthe ala Ayuti mekwonaa ta mekwĩkĩka.”
12  Ĩtina wa kũmanya ũndũ ũsu, Vetelo nĩwaendie nyũmba kwa Meli inyia wa Yoana ũla ĩsyĩtwa yĩngĩ wĩtawa Maliko, na andũ aingĩ nĩmoombanĩte vau maivoya.
13  Yĩla wakũnangie mũomo ũla waĩ mũvĩanĩ, mũthũkũmi mwĩĩtu ũla weetawa Lota nĩwaendie kũsisya nũũ ũkũkũnanga.
14  Na yĩla wamanyie nesa kana wasya ũsu nĩ wa Vetelo, nĩwatanie mũno o na ndaavingũa mũomo, vandũ va ũu, nĩwasembie asyoka nthĩnĩ na amatavya ala moombanĩte kana Vetelo nĩwe wĩ mũomonĩ.
15  Namo mamwĩa: “We wĩ na ndũũka.” Ĩndĩ aendeea kũmatavya na kĩthing’ĩĩsyo kana eneena w’o. Kwoou andũ asu mambĩĩa kwasya: “Nĩ mũlaĩka wake.”
16  Ĩndĩ Vetelo nĩwaendeeie na kũkũnanga. Na yĩla mavingũie mũomo, mamwona na maseng’a mũno.
17  Ĩndĩ Vetelo amony’a na kw’oko mavindye, na amaelesya nesa ũndũ Yeova wamumya yela, na amea: “Tavyai Yakovo na ana-a-asa maũndũ asu.” Na ĩndĩ Vetelo auma vau na athi vandũ vangĩ.
18  Na kwakya, asikalĩ nĩmavũavũanĩte mũno nũndũ mayeesĩ vala Vetelo ũendie.
19  Elote nĩwamũmanthie na kĩthito kingĩ na yĩla waleile kũmwona, akũlya ala asungi makũlyo na eaa mosewe ĩtambya; na auma Yutia athi Kaisalea na ekala kũu matukũ meana ũna.
20  Na Elote nĩwamathatĩe andũ ma Tile na Sitoni. Kwoou mooka kwake me na kĩeleelo kĩmwe, na ĩtina wa kũneena na Vilasito, mũndũ ũla waũngamĩe nyũmba ya mũsumbĩ, makũlya methĩwe na mũuo na mũsumbĩ, nũndũ nthĩ yoo yakwataa lĩu kuma nthĩ ya Mũsumbĩ Elote.
21  Na mũthenya ũmwe ũla watw’ĩtwe, Elote nĩweekĩie ngũa ya kĩ-ũsumbĩ na ekala nthĩ kĩvĩlanĩ kyake kya sila, na ambĩĩa kumĩsya andũ ũvoo.
22  Nĩvo ĩndĩ andũ ala moombanĩte mambĩĩie kũneena na wasya mũnene, makyasya: “Nĩ wasya wa ngai, ti wa mũndũ!”
23  Na vau kwa vau mũlaĩka wa Yeova amũkũna na ũwau, nũndũ ndaamũkumya Ngai, nake aĩwa nĩ iinyũ na akw’a.
24  Ĩndĩ ndeto ya Yeova yaendeea kũnyaĩĩka na andũ aingĩ matw’ĩka etĩkĩli.
25  Na yĩla Valanava na Saulo maminie ũthũkũmi woo wa kũnengane ũtethyo Yelusaleme, nĩmasyokie Andiokia na maendany’a na Yoana, ũla ĩsyĩtwa yĩngĩ wĩtawa Maliko.
