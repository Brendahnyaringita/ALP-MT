4  Nĩkwĩthĩwa Klĩsto nĩwathĩniw’e nthĩnĩ wa mwĩĩ, o nenyu ĩyũmbany’ei kwĩthĩwa na kĩsũanĩo o ta kĩla waĩ nakyo; nũndũ mũndũ ũla ũthĩnĩtw’e nthĩnĩ wa mwĩĩ nũekanĩte na naĩ,
2  nĩ kana ekale ĩvinda yĩla yĩtiele e nthĩnĩ wa mwĩĩ, ti kwondũ wa mawendi ma andũ, ĩndĩ kwondũ wa kwenda kwa Ngai.
3  Nũndũ ĩvinda yĩla ĩvĩtu nĩyamwĩanĩtye kwĩka kwenda kwa andũ ma mbaĩ ingĩ, yĩla mwekaa maũndũ mavuku na ngũlũ, mwaĩ na mawendi matasiĩĩka, mwanyusaa mũno, mweethĩawa na mboka itaĩle, mweethĩawa na syathĩ sya kũnyw’a, na mweelikĩtye ũthaithinĩ mũthũku mũno wa mĩvw’anano.
4  Nĩmaseng’aa moona mũteũsemba vamwe namo mũendelenĩ woo mũvuku, na nĩkyo kĩtumi mamũneeneaa naĩ.
5  Ĩndĩ andũ asu makaumya ũtalo kwa ũla wĩyũmbanĩtye kũsilĩla ala me thayũ na ala akw’ũ.
6  Nĩ w’o kana kĩu nĩkyo kĩtumi ũvoo mũseo watavaniw’e kwa ala akw’ũ namo, nĩ kana o na kũtw’ĩka nĩ asilĩle nthĩnĩ wa mwĩĩ kwosana na mawoni ma andũ, matonye kwĩkala thayũ kĩ-veva kwosana na woni wa Ngai.
7  Ĩndĩ mũthya wa maũndũ onthe nĩ mũthengeeu. Kwoou, ĩthĩwai na kĩlĩko kĩseo, na mwĩ metho mũte kũeka kũvoya.
8  Ĩndĩ mbee wa maũndũ onthe, ĩthĩwai na wendo mwingĩ katĩ wenyu, nũndũ wendo nũvw’ĩkaa naĩ mbingĩ.
9  Thokany’ai mũte kũnyungunyĩsya.
10  Kwĩanana na ũndũ kĩla ũmwe wakwatie mũthĩnzĩo, ũtũmĩei kũtetheanĩsya ta aũngamĩi aseo ma ũseo mwingĩ wa Ngai ũla wonanaw’a kwa nzĩa syĩ kĩvathũkany’o.
11  Ethĩwa mũndũ o na wĩva nũkũneena, nĩ aneene ta ũkũneena ndeto syumĩte kwa Ngai; ethĩwa mũndũ o na wĩva nũkũtetheesya angĩ, nĩ eke ũu ekwatĩtye vinya ũla Ngai ũnenganae; nĩ kana maũndũnĩ onthe Ngai akumw’e kwĩsĩla Yesũ Klĩsto. Nguma na vinya nĩ syake tene na tene. Ameni.
12  Endwa, mũikaseng’e nũndũ wa motato mailye ta mwaki ala mamũkwatĩte, ta mũkwatĩtwe nĩ maũndũ maeni.
13  Vandũ va ũu, endeeai kũtana yĩla mũendeee kũthĩnw’a o ũndũ Klĩsto wathĩniw’e, nĩ kana o nenyu mwĩtana na kwĩthĩwa na mũyo mwingĩ ĩvinda ya kũvuanw’a kwa ũtheu wake mũtisu.
14  Ethĩwa nĩmũũneenewa naĩ nũndũ wa ĩsyĩtwa ya Klĩsto, mwĩ atanu, nũndũ veva ũla mũseo, ĩĩ, veva wa Ngai, wĩ ĩũlũ wenyu.
15  Ĩndĩ vaikethĩwe ũmwe wenyu ũkũthĩnw’a nũndũ nĩ mũaani, kana kĩng’ei, kana mwĩki wa naĩ, kana mũndũ wĩlikasya maũndũnĩ ma andũ angĩ.
16  Ĩndĩ ethĩwa mũndũ o na wĩva nũkũthĩnw’a nũndũ nĩ Mũklĩsto, ndakew’e nthoni, ĩndĩ naendeee kũmũkumya Ngai kwa kwĩkala kwosana na ĩsyĩtwa yĩu.
17  Nĩkwĩthĩwa ĩvinda nĩ ĩviku ya ũsilĩlo kwambĩĩa na nyũmba ya Ngai. Na ethĩwa wĩambĩĩa naitũ, maũndũ makeethĩwa mailye ata kwa ala matethukĩĩasya ũvoo mũseo kuma kwa Ngai?
18  “Na ethĩwa mũndũ mũlũngalu etangĩĩwa na thĩna, maũndũ makeethĩwa mailye ata kwa mũndũ ũla ũtamũkĩaa Ngai na mwĩki wa naĩ?”
19  Kwoou, ekai ala meũthĩnw’a nũndũ wa kwĩka kwenda kwa Ngai maendeee kwĩka maũndũ maseo na kwĩnengane kwa Mũmbi woo mũĩkĩĩku.
5  Kwoou, nũndũ o nakwa nĩ mũtumĩa, na nĩ ngũsĩ ya mathĩna ala mamũkwatie Klĩsto, na nĩ ũmwe wa ala makakwata ũtheu mũtisu ũla ũkavuanw’a, nĩmesũva atumĩa ala me katĩ wenyu:
2  Sũvĩai ĩĩthya ya Ngai yĩla yĩ ungu wa ũsũvĩo wenyu, mwĩ asyaĩĩsya, na ti kwa kũthing’ĩĩw’a, ĩndĩ na ngenda methonĩ ma Ngai; mũte kwenda kwĩyĩuna ene, ĩndĩ mwĩke ũu na mea;
3  mũte kwĩnenevya ĩũlũ wa ala Ngai ũtw’ĩte ũtiĩwa wake, ĩndĩ mwĩthĩwe ngelekany’o kwa ĩĩthya.
4  Na yĩla mũĩthi ũla mũnene wĩumĩlw’a, mũkakwata ngovia ĩtanangĩkaa ya ũtheu mũtisu.
5  O ta ũu, inyw’ĩ aũme ma mũika, ĩnyivĩsyei atumĩa. Kĩla ũmwe nĩ evw’ĩke wĩnyivyo kwelekela ũla ũngĩ, nĩkwĩthĩwa Ngai nũmavĩngaa ala me mĩng’athĩlĩĩlyo, ĩndĩ nũmonasya ũseo mwingĩ ala me na wĩnyivyo.
6  Kwoou ĩnyivyei ungu wa kw’oko kwĩ vinya kwa Ngai, nĩ kana emũnenevya ĩvinda yĩla yaĩlĩte yavika,
7  na mũimwiĩa kwĩmakĩa kwenyu kw’onthe, nũndũ nũmũthĩnĩkĩaa.
8  Sũvĩai ilĩko syenyu, ĩkalai mwĩ metho! Mũmaitha wenyu Ndevili aendaa kũũ na kũũ ta mũnyambũ ũkũluma, aimantha mũndũ amelye.
9  Ĩndĩ mũsiĩĩei mwĩ alũmu mũĩkĩĩonĩ, mũimanya kana mathĩna o asu nomo makwataa ana-a-asa menyu onthe ĩũlũ wa nthĩ.
10  Ĩndĩ ĩtina wa kũthĩna ĩvinda ĩnini, Ngai wa ũseo mwingĩ w’onthe, ũla wamwĩtie mũlike ũtheunĩ wake mũtisu wa tene na tene mwĩ ngwatanĩo vamwe na Klĩsto, akamũmanyĩsya vyũ. Akatuma mwĩthĩwa alũmu, akatuma mwĩthĩwa na vinya, na akamũlũlũmĩlya vyũ.
11  Vinya nĩ wake tene na tene. Ameni.
12  Namũandĩkĩa na ndeto mbũthũ kwĩsĩla Silivano, nake nĩ mwana-a-asa nonaa e mũĩkĩĩku, nĩ kana nĩmwĩkĩe inyw’ĩ vinya na kũmũĩkĩĩthya kana ũũ nĩw’o ũseo mwingĩ wa Ngai. Ũngamai mwĩ alũmu nthĩnĩ waw’o.
13  Mũndũ mũka ũla wĩ Mbaviloni, ũla ũnyuvĩtwe o tenyu, nĩwamũkethya, o na Maliko mwana wakwa nĩwamũkethya.
14  Kethany’ai na ngethi ya wendo. Inyw’onthe ala mwĩ ngwatanĩo vamwe na Klĩsto, ĩthĩwai na mũuo.
1  Nyie Vetelo, mũtũmwa wa Yesũ Klĩsto, kwa ekali ma kavinda ala manyaĩĩkĩte Vondo, Kalatia, Kavatosia, Asia, na Vithinia, kwa ala manyuvĩtwe
2  kwosana na ũndũ Ngai, ũla nĩwe Asa, wamanyĩte kuma tene, o vamwe na kũthew’a kwĩsĩla veva mũtheu, nĩ kana methĩwe me ewi na me aminzangĩsye nthakame ya Yesũ Klĩsto: Ũseo mwingĩ na mũuo nĩsyongeleke kwenyu.
3  Nataĩwe Ngai, Ĩthe wa Mwĩaĩi waitũ Yesũ Klĩsto, nũndũ kwosana na tei wake mwingĩ nĩwatumie tũsyawa ĩngĩ nĩ kana twĩthĩwe na wĩkwatyo mũlũmu kwĩsĩla ũthayũũkyo wa Yesũ Klĩsto,
4  na tũyĩthĩwa na ũtiĩwa ũtatonya kwanangĩka na ũte mũvuku na ũtathelaa. Naw’o wiĩtwe ĩtunĩ kwondũ wenyu,
5  inyw’ĩ ala mũendeee kũsũvĩwa nĩ vinya wa Ngai kwĩsĩla mũĩkĩĩo kwondũ wa ũtangĩĩo ũla ũkavuanw’a ĩvindanĩ ya mũthya.
6  Na nũndũ wa ũu nĩmũũtana mũno, o na kau no kwa kavinda kanini, nĩkwĩthĩwa nĩmũkwatĩtwe nĩ motato ma mĩthemba yĩ kĩvathũkany’o, na ũsu nĩ ũndũ waĩle,
7  nĩ kana mũĩkĩĩo wenyu ũla ũtatĩtwe kwa nzĩa ĩsu, naw’o nĩ wa vata mũno kwĩ thaavu ũla wanangĩkaa o na kau nũtatĩtwe na mwaki, wĩthĩwe ne kĩtumi kya kũkathwa na kũkumw’a na kũtaĩwa ĩvindanĩ ya kũvuanw’a kwa Yesũ Klĩsto.
8  O na kau mũyaamwona, nĩmũmwendete. O na kau mũimwene yu, nĩmũmũĩkĩĩĩte na mwĩ na ũtanu mwingĩ mũno ũtatonya kũelew’a,
9  nũndũ nĩmwĩsĩ kana mũĩkĩĩo wenyu ũkatuma mũkwata ũtangĩĩo.
10  Na kwondũ wa ũtangĩĩo ũsu, athani ala mathanie ĩũlũ wa ũseo mwingĩ ũla mũkakwata nĩmeekie ũkunĩkĩli na kĩthito na mamantha nesa.
11  Na nĩmaendeeie kũmantha mamanye nĩ ĩndĩĩ kana nĩ ĩvinda yĩva veva ũla waĩ nthĩnĩ woo wawetaa ĩũlũ wa maũndũ ala makonetye Klĩsto, nũndũ veva ũsu nĩwakũsĩĩie kuma tene mathĩna ala maĩ makwate Klĩsto na ũndũ ĩtina waĩ anenevw’e.
12  Nĩmavuanĩiw’e kana mayathũkũmaa kwondũ woo ĩndĩ mathũkũmaa kwondũ wenyu, na meekaa ũu nũndũ wa maũndũ ala yu mũtavĩtw’e nĩ ala mamũtavisye ũvoo mũseo o vamwe na veva mũtheu ũla watũmiwe kuma ĩtunĩ. Maũndũ asu nĩmo alaĩka mendaa kũkunĩkĩla.
13  Kwoou ũmbany’ai ilĩko syenyu kwondũ wa wĩa; sũvĩai ilĩko syenyu vyũ, na mũyĩkwatya ũseo mwingĩ ũla mũkakwata ĩvindanĩ ya kũvuanw’a kwa Yesũ Klĩsto.
14  Ta syana mbĩwi, ekai kwĩka maũndũ kwosana na mawendi ala mwaĩ namo yĩla mũtaĩ na ũmanyi,
15  ĩndĩ o ta Ngai Mũtheu ũla wamwĩtie, ĩthĩwai atheu mwĩkalĩlenĩ wenyu w’onthe,
16  nũndũ nĩkũandĩkĩtwe: “No nginya mwĩthĩwe atheu, nũndũ nyie nĩ mũtheu.”
17  Na ethĩwa mũmwĩkaĩlaa Asa, ũla ũsilĩlaa kĩla ũmwe kwosana na wĩa wake mwene ate na kyende, ĩkalaai mwĩ na wia ĩvindanĩ yĩĩ mwĩ aeni ĩũlũ wa nthĩ.
18  Nũndũ nĩmwĩsĩ kana mũyaathaw’a na syĩndũ ila syanangĩkaa, ta vetha kana thaavu, mume mwĩkalĩlenĩ wenyu wa mana ũla mwatiĩwe nĩ aa-ũmae menyu.
19  Ĩndĩ mwathaiw’e na nthakame ya vata mũno, ta ĩla ya kalondu kate ĩlanga na kate ũndũ ũtaĩle, nayo nĩ nthakame ya Klĩsto.
20  Nĩ w’o kana nĩweesĩkĩe mbee wa mwambĩlĩlyo wa nthĩ, ĩndĩ aumĩlilw’e mũminũkĩlyonĩ wa ĩvinda kwondũ wenyu.
21  Na kwĩsĩla kwake nĩmũmũĩkĩĩĩte Ngai, ũla wamũthayũũkisye na amũkumya, nĩ kana mũĩkĩĩo na wĩkwatyo wenyu wĩthĩwe nthĩnĩ wa Ngai.
22  Na yu nũndũ nĩmwĩtheetye ene kwa kwĩthĩwa mwĩ ewi kwa ũla w’o na ũu ũkatuma mwĩthĩwa na wendo wa ana-a-asa, endanai mũno kuma ngoonĩ.
23  Nĩkwĩthĩwa nĩmũsyaĩtwe ĩngĩ, na ti kwĩsĩla mbeũ ĩla yanangĩkaa, ĩndĩ kwĩsĩla mbeũ ĩla ĩtanangĩkaa, kwĩsĩla ndeto ya Ngai ũla wĩ thayũ na wĩkalaa tene na tene.
24  Nũndũ “mĩĩ yonthe no ta nyeki, na ũseo wayo no ta wa ĩlaa ya mũũndanĩ; nyeki nĩyũmaa na ĩlaa nĩyĩvalũkaa,
25  ĩndĩ ndeto ya Yeova yĩkalaa tene na tene.” Na “ndeto” ĩsu nĩ ũvoo mũseo ũla mwataviw’e.
2  Kwoou ĩvathanei na ũthũku w’onthe, na ũvũngũ, na wangangany’a, na kĩwĩu, na nzukũ syonthe.
2  Ta tũũkenge tũnasyaiwe mĩtũkĩ, ĩthĩwai na wendi mwingĩ wa ĩia yĩtongeletwe kĩndũ ya ĩla ndeto, nĩ kana kwĩsĩla kwayo mũtonye kwĩana na kũvikĩa ũtangĩĩo,
3  nũndũ nĩmũsamĩte mũkamanya kana Mwĩaĩi e tei.
4  Mwamũthengeea, ũla nĩ ĩvia yĩ thayũ yaleilwe nĩ andũ ĩndĩ yĩnyuvĩtwe nĩ Ngai, na nĩ ya vata kwake,
5  inyw’ĩ ene ta mavia me thayũ nĩmwakawa mũkatw’ĩka nyũmba ya kĩ-veva na mũyĩthĩwa ũthembi mũtheu, nĩ kana kwĩsĩla Yesũ Klĩsto mumasye nthembo sya kĩ-veva syĩtĩkĩlĩkĩte kwa Ngai.
6  Nũndũ Maandĩko maĩtye: “Sisya! Nĩngwia Saioni ĩvia ĩnyuve, ĩvia ya mũsingi ya kĩkotonĩ yĩ vata, na vaiĩ mũndũ o na ũmwe wĩthĩawa na mũĩkĩĩo nthĩnĩ wayo ũkasonoka nongi.”
7  Kwoou, we nĩ wa vata kwenyu nũndũ mwĩ etĩkĩli; ĩndĩ kwa ala mate etĩkĩli, “ĩvia yĩla aki maleile, nĩyo yĩtw’ĩkĩte ĩvia ĩnene ya kĩkotonĩ”
8  na “ĩvia ya kũlulutĩkya, na ĩvia ĩnene ya kũtulya.” Malulutĩkaa nũndũ mayĩw’aa ĩla ndeto. Na manyuviwe kwondũ wa ũndũ ũsu.
9  Ĩndĩ mwĩ “ũko mũnyuve, ũthembi wa kĩ-ũsumbĩ, mbaĩ ntheu, andũ manyuvĩtwe methĩwe malĩ ya mwanya, nĩ kana mũtavany’e kũndũ kw’onthe nguma nzeo” sya Ũla wamwĩtie mume kĩvindunĩ na mũlike kyeninĩ kyake kya ũsengy’a.
10  Nĩkwĩthĩwa ve ĩvinda inyw’ĩ mũtaĩ andũ, ĩndĩ yu mwĩ andũ ma Ngai; ve ĩvinda mũtaĩ ew’ĩe tei, ĩndĩ yu mwĩ ew’ĩe tei.
11  Endwa, nĩngũmwĩsũva ta mwĩ aeni na ekali ma ĩvinda, mũendeee kwĩvathana na mawendi ma mwĩĩ ala mokitanaa nenyu.
12  Ĩthĩwai na mwĩkalĩle mũseo katĩ wa andũ ma nthĩ, nĩ kana yĩla mekwasya mwĩ eki ma naĩ, methĩwe matonya kwĩyonea mawĩa menyu maseo na kwondũ wa ũu maimũkumya Ngai mũthenyanĩ wake wa kũthiana andũ.
13  Na kwondũ wa Mwĩaĩi, ĩnyivĩsyei mũtongoi o na wĩva ũnyuvĩtwe nĩ andũ, ethĩwe nĩ mũsumbĩ nũndũ nĩ mũnene kwĩ inyw’ĩ,
14  kana nĩ makavana ala matũmĩtwe nĩwe masilĩle eki ma naĩ, ĩndĩ maikatha ala mekaa nesa.
15  Nũndũ nĩ kwenda kwa Ngai kana mweeka maũndũ maseo mũkamavindĩthya andũ atumanu ala maneenaa ndeto sya mana.
16  Ĩthĩwai ta andũ athasye na mũitũmĩa ũthasyo wenyu ta ngombo sya Ngai, ĩndĩ mũikaũtũmĩe ta kĩtumi kya kwĩka ũthũku.
17  Nengai andũ ma mĩthemba yonthe ndaĩa, endai ana-a-asa menyu onthe, kĩai Ngai, nengai mũsumbĩ ndaĩa.
18  Athũkũmi nĩmenyivĩsye mavwana moo me na kĩkĩo kyonthe, na ti o kwa ala aseo na mate omũ ngoo ĩndĩ o na kwa ala mate laisi kũmendeesya.
19  Nĩkwĩthĩwa nũseo mũndũ kũmĩĩsya maũndũ momũ na kũthĩna ataĩlĩte kũthĩna nũndũ eenda kwĩthĩwa na wasya mũseo wa ngoo methonĩ ma Ngai.
20  Nũndũ ve ũseo mwaũ ethĩwa nĩmũũvũwa nũndũ wa kwĩka naĩ na mũyũmĩĩsya? Ĩndĩ ethĩwa mwĩũmĩĩsya mathĩna nũndũ wa kwĩka ũla ũseo, ũndũ ũsu nũmwendeeasya Ngai.
21  Vate nzika mweetĩiwe ũndũ ũsu, nĩkwĩthĩwa o nake Klĩsto nĩwathĩniw’e kwondũ wenyu na amũtiĩa ngelekany’o nĩ kana mũatĩĩae nyaaĩ syake nesa.
22  We ndaaĩka naĩ, o na ũvũngũ ndwaaoneka kanyw’anĩ wake.
23  Yĩla waumawa ndaaĩyĩumĩa. Yĩla wathĩnaw’a, ndaatĩsya ala mamũthĩnasya, ĩndĩ eenenganie mokonĩ ma Ũla ũsilaa kwa ũlũngalu.
24  We mwene nĩwakuie naĩ sitũ mwĩĩnĩ wake yĩla waathĩĩiwe mũtĩnĩ, nĩ kana tũkw’e maũndũnĩ ma naĩ na tũyĩkala kwondũ wa ũlũngalu. Na “kwondũ wa itau syake nĩmwavoiw’e.”
25  Nĩkwĩthĩwa mwailye ta malondu mau, ĩndĩ yu nĩmũsyokete kwa mũĩthi na mũsũvĩi wa mathayũ menyu.
3  O ta ũu, inyw’ĩ iveti, ĩnyivĩsyei aũme menyu, nĩ kana ethĩwa ve amwe mate ewi ma ĩla ndeto, matonye kũkusw’a nĩ mwĩkalĩle wa iveti syoo vate ndeto,
2  nĩkwĩthĩwa nĩmeyoneete mwĩkalĩle wenyu mũtheu o vamwe na ndaĩa nene.
3  Kwĩyanakavya kwenyu kũikethĩwe kũla kwonekaa ũtheinĩ ta kũsuka nzw’ĩĩ na kwĩkĩa syĩndũ sya kwĩyanakavya sya thaavu kana ngũa nzeo,
4  ĩndĩ nĩkwĩthĩwe kwa mũndũ wa nthĩnĩ ũla ũtonekaa, ĩĩ, kwĩyanakavya kũla kũtanangĩkaa kwa veva wa wĩnyivyo na ũuu, ũla nĩ wa vata mũno methonĩ ma Ngai.
5  Nũndũ ũu nĩw’o aka atheu ma tene ala mamwĩkwatĩtye Ngai meeyanakavasya na kwĩnyivĩsya aũme moo,
6  o tondũ Sala wamwĩw’aa Avalaamu na kũmwĩta mwĩaĩi. Nenyu nĩmũtw’ĩkĩte syana syake, ethĩwa nĩmũkũendeea kwĩka ũla ũseo mũteũkĩa.
7  O ta ũu, inyw’ĩ aũme endeeai kwĩkala na iveti syenyu kwosana na ũmanyi. Inengei ndaĩa ta mũio ũte na vinya mũno, nũndũ mwĩ atiĩwa vamwe nasyo ma thayũ ũla wumanaa na ũseo mwingĩ wa Ngai, nĩ kana mboya syenyu iikasiĩĩwe.
8  Na mũthya, inyw’onthe ĩthĩwai na kĩsũanĩo kĩmwe, ĩw’anĩai tei, na mũyĩthĩwa na wendo wa ana-a-asa, o vamwe na ĩnee na wĩnyivyo.
9  Mũikaĩvanĩsye ũthũku kwa ũthũku kana kwĩyĩumĩa mwaumwa. Vandũ va ũu, maathimei ala meũmwĩka ũu, nĩkwĩthĩwa mweetĩiwe ũndũ ũsu, nĩ kana mwĩthĩwe mũtonya kũkwata ũathimo.
10  Nũndũ “mũndũ o na wĩva ũla ũkwenda thayũ na kwona mĩthenya mĩseo, no nginya asũvĩe ũĩmĩ wake kumana na ũthũku na aisũvĩa ilomo syake iikaneene ũvũngũ.
11  Nĩevathane na ũla ũthũku na ayĩka ũla ũseo; namanthe mũuo na kũũatĩĩa.
12  Nĩkwĩthĩwa metho ma Yeova masiasya ala alũngalu, na matũ make nĩmethukĩĩasya mboya syoo sya kĩthing’ĩĩsyo, ĩndĩ Yeova ndendeeaw’a nĩ ala mekaa maũndũ mathũku.”
13  Nũũ ũla wĩmwĩka ũndũ mũthũku mweethĩwa na kĩthito kwondũ wa ũla ũseo?
14  Ĩndĩ o na ethĩwa mũkathĩnw’a kwondũ wa ũlũngalu, mwĩ na ũtanu. O na vailye ũu, mũikakĩe kĩla makĩaa, o na mũikathĩnĩke.
15  Mwĩtĩkĩlei Klĩsto ethĩwe Mwĩaĩi ngoonĩ syenyu, na mavinda onthe mũyĩthĩwa mwĩyũmbanĩtye kwĩtetea mbee wa mũndũ o na wĩva ũkwenda kũmanya kĩtumi kya kwĩthĩwa na wĩkwatyo ũla mwĩ naw’o, ĩndĩ mũyĩka ũu mwĩ na ũuu na ndaĩa nene.
16  Ĩthĩwai na wasya mũseo wa ngoo, nĩ kana o na mwaneenewa naĩ kwa nzĩa o na yĩva, ala meũmũneenea naĩ mekĩĩthw’e nthoni nũndũ wa mwĩkalĩle wenyu mũseo nĩkwĩthĩwa mwĩ aatĩĩi ma Klĩsto.
17  Nũndũ nĩ kavaa kũthĩnw’a nũndũ wa kwĩka maũndũ maseo, ethĩwa nĩ kwenda kwa Ngai ũu wĩthĩwe, kwĩ kũthĩnw’a nũndũ wa kwĩka maũndũ mathũku.
18  Nĩkwĩthĩwa Klĩsto akwie ĩvinda o yĩmwe nĩ kana avete naĩ, atakakw’a ĩngĩ, mũndũ mũlũngalu kwondũ wa andũ mate alũngalu, nĩ kana amwĩw’anĩthye na Ngai. Ooaiwe nthĩnĩ wa mwĩĩ ĩndĩ athayũũkw’a nthĩnĩ wa veva.
19  Na e nthĩnĩ wa veva nĩwaendie na atavya maveva ala me kyovonĩ ũvoo wa ũsilĩlo,
20  ala vau mbeenĩ meethĩiwe mate ewi yĩla Ngai weeteele na wũmĩĩsyo ĩvindanĩ ya Noa, ĩvinda yĩla ngalawa yaendeee kwakwa, na nthĩnĩ wayo andũ anini, namo nĩ andũ nyanya, nĩmatangĩĩiwe kumana na kĩla kĩw’ũ kingĩ.
21  Ũvatiso, ũla ũvw’anene na ũndũ ũsu, o naw’o yu nũũmũtangĩĩa (ti kwa kũveta kĩko kya mwĩĩ, ĩndĩ nĩ kũmwĩsũva Ngai amũnenge wasya mũseo wa ngoo), kwĩsĩla ũthayũũkyo wa Yesũ Klĩsto.
22  E kw’okonĩ kwa aũme kwa Ngai nũndũ nĩwaendie ĩtunĩ, na alaĩka na mokũmũ na monene nĩmaiiwe ungu wake.
