1  Nyie Vaulo na Silivano na Timotheo, kwa kĩkundi kya Athesalonika kĩla kĩ ngwatanĩo vamwe na Ngai, ũla nĩwe Ĩthe waitũ, na Mwĩaĩi Yesũ Klĩsto:
2  Ĩthĩwai na ũseo mwingĩ na mũuo kuma kwa Ngai, ũla nĩwe Asa, na kuma kwa Mwĩaĩi Yesũ Klĩsto.
3  Nĩtwĩw’aa twaĩlĩte kũtũngaa mũvea kwa Ngai kĩla ĩvinda kwondũ wenyu, ana-a-asa. Ũndũ ũsu nĩwaĩle nũndũ mũĩkĩĩo wenyu nũendeee kwongeleka mũno, na wendo wa kĩla ũmwe wenyu kwelekela ala angĩ nũendeee kwongeleka.
4  Na nũndũ wa kĩtumi kĩu nĩtũmũkathaa inyw’ĩ ikundinĩ sya Ngai nũndũ wa wũmĩĩsyo na mũĩkĩĩo wenyu nthĩnĩ wa mathĩna menyu onthe na nthĩnĩ wa mawũmũ ala mamũkwataa.
5  Ũu wĩonany’a kana Ngai asilaa kwa nzĩa ya ũlũngalu, na nũndũ wa kĩtumi kĩu nĩmũtalĩlwe kwĩthĩwa mwaĩlĩte kũlika Ũsumbĩnĩ wa Ngai, ũla yu mũũthĩna nũndũ waw’o.
6  Na nũndũ Ngai nĩ mũlũngalu, akamaĩva thĩna andũ ala meũmũthĩny’a inyw’ĩ.
7  Ĩndĩ inyw’ĩ ala mũũthĩnw’a mũkakwata ũthũmũo vamwe naitũ ĩvinda ya kũvuanw’a kwa Mwĩaĩi Yesũ kuma ĩtunĩ e vamwe na alaĩka make me vinya
8  e na ũlĩlĩnzĩ wa mwaki, yĩla ũkaete ũĩvanĩsyo kwa ala matamwĩsĩ Ngai na ala matawĩw’aa ũvoo mũseo ĩũlũ wa Mwĩaĩi Yesũ.
9  Andũ asu makasilĩlwa wanangĩko wa tene na tene maume mbee wa Mwĩaĩi na mbee wa ũtheu mũtisu wa vinya wake,
10  ĩvinda yĩla ũkoka kũkumw’a vamwe na atheu make na mũthenya ũsu ala mamũĩkĩĩie makaseng’a nũndũ wake, nũndũ ũkũsĩ ũla twaumisye nĩmwaũĩkĩĩie.
11  Kwondũ wa ũu, kĩla ĩvinda nĩtũvoyaa nĩ kana Ngai amũtale kwĩthĩwa mwaĩle kũnengwa kĩla wamwĩtĩie, na kwa vinya wake ayĩka ũseo w’onthe ũla ũkwenda na aimina kĩla mwĩthĩĩtwe mũyĩka nũndũ wa mũĩkĩĩo.
12  Nĩ kana ĩsyĩtwa ya Mwĩaĩi Yesũ yĩkumw’e nthĩnĩ wenyu, nenyu mũkumw’e mwĩ ngwatanĩo vamwe nake, kwosana na ũseo mwingĩ wa Ngai waitũ na wa Mwĩaĩi Yesũ Klĩsto.
2  Ĩndĩ, ana-a-asa, ĩũlũ wa kwĩthĩwa vo kwa Mwĩaĩi waitũ Yesũ Klĩsto na ĩũlũ wa kũmbanw’a kwitũ vala ũĩ, twĩmũkũlya
2  mũikathingithw’e na mĩtũkĩ kuma kĩsũanĩonĩ kyenyu, o na mũikatelemw’e nĩ ndeto mbeveee kana ndeto ineenetwe kana valũa ũkwoneka ta wumĩte kũla tũĩ, mũyĩwa kana mũthenya wa Yeova nĩ mũviku.
3  Mũndũ o na wĩva ndakamwasye kwa nzĩa o na yĩva, nũndũ mũthenya ũsu ndũkoka ũkaĩi wa mũĩkĩĩo ũtambĩte kũka na ũla mũtũli wa mĩao akavuanw’a, ũla nĩwe mwana wa wanangĩko.
4  Nĩ mũvĩnganĩsya na nĩwĩnenevasya kũvĩtũka ila syĩtawa ngai kana syĩndũ ila ithaithawa, na nũndũ wa ũu nĩwĩkalaa nthĩ ĩkalũnĩ ya Ngai na kwĩyonany’a ũtheinĩ kana we nĩ ngai.
5  Inyw’ĩ no mũũlilikana kana yĩla naĩ vamwe nenyu nĩnamũtavasya maũndũ asu?
6  Na yu inyw’ĩ nĩmwĩsĩ ũla wĩthĩĩtwe aisiĩĩa mũtũli ũsu wa mĩao, nĩ kana evuanw’a ĩvinda yake yĩla yaĩlĩte yavika.
7  Nĩ w’o kana kĩmbithĩ kĩu kya ũtũli wa mĩao nĩkĩendeee kũtethya wĩa, na kĩendeea nginya yĩla ũla ũendeee kwĩthĩwa e kĩsiĩĩi wĩvetwa.
8  Nĩvo ĩndĩ ũla mũtũli wa mĩao wĩvuanw’a, ũla Mwĩaĩi Yesũ ũkamũveta kwĩsĩla veva wa kanyw’a wake na kũmwananga ĩvinda yĩla kwĩthĩwa vo kwake kũkonanw’a.
9  Ĩndĩ kwĩthĩwa vo kwa ũla mũtũli wa mĩao kumanĩte na ũthũkũmi wa Satani o vamwe na syama syonthe na mawonany’o ma ũvũngũ na maũndũ ma ũsengy’o
10  na ũkengani w’onthe kwa ala mekwanangwa, na yĩu nĩyo ĩtuvi yoo nĩkwĩthĩwa mayaaĩtĩkĩla na kwenda ũla w’o nĩ kana matangĩĩwe.
11  Nĩkyo kĩtumi Ngai ũekaa makengwe na ũmanyĩsyo wa ũvũngũ nĩ kana maĩkĩĩe ndeto sya ũvũngũ,
12  nĩ kana onthe masilĩlwe nũndũ mayaaũĩkĩĩa ũla w’o ĩndĩ matanĩie maũndũ mate malũngalu.
13  Ĩndĩ, mavinda onthe twĩw’aa twaĩlĩte kũmũtũngĩa Ngai mũvea nũndũ wenyu, ana-a-asa endwa ma Yeova, nĩkwĩthĩwa kuma mwambĩlĩlyonĩ Ngai nĩwamũnyuvie mwĩkwata ũtangĩĩo kwa kũmũthesya na veva wake na kwĩsĩla mũĩkĩĩo wenyu nthĩnĩ wa ũla w’o.
14  Nake nĩwamwĩtie kwĩsĩla ũvoo mũseo ũla tũtavanasya, nĩ kana mũkwate ũtheu mũtisu wa Mwĩaĩi waitũ Yesũ Klĩsto.
15  Kwoou, ana-a-asa, ũngamai mwĩ alũmu na mũilũmya vyũ syĩthĩo ila mwamanyĩiw’e, mwĩthĩwe mwamanyĩiw’e kwĩsĩla ũneeni kana valũa kuma kwitũ.
16  O na ĩngĩ, ekai Mwĩaĩi waitũ Yesũ Klĩsto mwene na Ngai Ĩthe waitũ, ũla watwendie na atũnenga ũkiakisyo wa tene na tene, o vamwe na wĩkwatyo wa w’o kwĩsĩla ũseo mwingĩ,
17  akiakisye ngoo syenyu na aituma mwĩthĩwa mwĩ alũmu kwondũ wa meko onthe maseo o vamwe na kĩla ũneeni mũseo.
3  Na mũthya, ana-a-asa, endeeai kũtũvoyea nĩ kana ndeto ya Yeova ĩendeee kũnyaĩĩka mĩtũkĩ na kũkumw’a, o ũndũ vailye kwenyu,
2  na nĩ kana tũvonokw’e kuma kwa andũ athũku ala matonya kũtwĩka naĩ, nũndũ ti andũ onthe methĩawa na mũĩkĩĩo.
3  Ĩndĩ Mwĩaĩi nĩ mũĩkĩĩku, na akamwĩkĩa vinya na kũmũsũvĩana na ũla mũthũku.
4  O na ĩngĩ, tũi na nzika nthĩnĩ wa Mwĩaĩi ĩũlũ wenyu kana nĩmũatĩĩaa na nĩmũkũendeea kũatĩĩa maũndũ ala tũmũtavasya.
5  Mwĩaĩi naendeee kũtongoesya ngoo syenyu nesa nĩ kana mũmwende Ngai na mũyũmĩĩsya kwondũ wa Klĩsto.
6  Yu, ana-a-asa, twĩenda kũmũtaa ĩsyĩtwanĩ ya Mwĩaĩi Yesũ Klĩsto, mwĩvathane na mwana-a-asa o na wĩva ũla ũte na mwĩkalĩle mũseo na ũtekalaa kwosana na syĩthĩo ila mwakwatie kuma kwitũ.
7  Nũndũ inyw’ĩ ene nĩmwĩsĩ ũndũ mwaĩle kũatĩĩa ngelekany’o yitũ, nũndũ tũyaĩ na mwĩkalĩle mũthũku yĩla twaĩ katĩ wenyu,
8  o na tũyaaya lĩu wa mũndũ mana. Vandũ va ũu, twatethasya wĩa mũmũ na wĩ mĩnoo ũtukũ na mũthenya nĩ kana tũikakuĩthye o na ũmwe wenyu mũio mũito.
9  Ti aĩ tũyaĩ na ũkũmũ wa kwĩka ũu, ĩndĩ twendaa kũmwiĩa ngelekany’o nĩ kana inyw’ĩ mũmĩatĩĩe.
10  O na yĩla twaĩ vamwe nenyu nĩtwamwĩaĩaa ũũ: “Ethĩwa mũndũ o na wĩva ndekwenda kũtethya wĩa, o na kũya ndakaye.”
11  Nũndũ nĩtwĩw’ĩte kana ve amwe katĩ wenyu mate na mwĩkalĩle mũseo, na maitethasya wĩa o na vanini, ĩndĩ melikasya maũndũnĩ matamakonetye.
12  Andũ ta asu twĩmeaĩa na kũmataa nthĩnĩ wa Mwĩaĩi Yesũ Klĩsto kana maĩle kũtethya wĩa mavindĩtye na maiya lĩu ũla mathũkũmĩe mo ene.
13  Ĩndĩ inyw’ĩ, ana-a-asa, mũikanoe nĩ kwĩka ũseo.
14  Ĩndĩ ethĩwa ve mũndũ ũte kũatĩĩa ndeto sitũ ila syĩ valũanĩ ũũ, mwĩkĩei ũvano na mũyĩeka kũvulana nake nĩ kana ew’e nthoni.
15  Ĩndĩ mũikamwone ta mũmaitha, vandũ va ũu endeeai kũmũtaa ta mwana-a-asa.
16  Na Mwĩaĩi wa mũuo naendeee kũmũnenga mũuo kwa nzĩa syonthe. Mwĩaĩi nĩ ethĩwe nenyu iny’wonthe.
17  Nyie Vaulo nĩnamũkethya nĩandĩkĩte na kw’oko kwakwa mwene, na ũsu nĩw’o ũvano wa valũa syakwa syonthe; ũu nĩw’o nĩandĩkaa.
18  Ũseo mwingĩ wa Mwĩaĩi waitũ Yesũ Klĩsto nĩwĩthĩwe vamwe nenyu inyw’onthe.
