4  Ĩndĩ ndeto ila mbeveee niwetete nesa kana ĩvinda yũkĩte amwe makatia ũla mũĩkĩĩo, na makeethukĩĩsya ũneeni wa ũvũngũ ũveveewe nĩ maveva mavuku na momanyĩsyo ma ndaimoni,
2  kwĩsĩla wangangany’a wa andũ ala maneenaa ũvũngũ, ala wasya woo wa ngoo ũthelete nthithi ta ũvĩvĩtw’e na kyũma kĩvyũ.
3  Nĩmavataa andũ kũtwaana kana kũtwawa, na kwĩaĩa andũ mevathane na malĩu ala Ngai woombie nĩ kana ala me na mũĩkĩĩo na mesĩ nesa ũla w’o mamaĩsae me na mũvea.
4  Nũndũ kyonthe kĩla Ngai woombie nĩ kĩseo, na vaiĩ kĩndũ kyaĩlĩte kũlewa ethĩwa ala meũkĩya meĩka ũu me na mũvea,
5  nĩkwĩthĩwa nĩkĩtheetw’e kwĩsĩla ndeto ya Ngai na mboya.
6  Wamanenga ana-a-asa ũtao ũsu ũkeethĩwa mũthũkũmi mũseo wa Klĩsto Yesũ, ũla ũĩthĩtw’e ndeto sya ũla mũĩkĩĩo na ũmanyĩsyo mũseo ũla wĩthĩĩtwe ũiũatĩĩa nesa.
7  Ĩndĩ lea ngewa itamũeteae Ngai ndaĩa, ta ila ieawa nĩ iveti ngũũ. Ĩndĩ we ĩmanyĩsye wĩ na kĩeleelo kya kwĩthĩwa na kĩkĩo kya Ngai.
8  Maũndũ ala mũndũ wĩkaa kwondũ wa kwaka mwĩĩ matethasya o vanini, ĩndĩ kĩkĩo kya Ngai kĩtethasya maũndũnĩ onthe, na kĩ na watho wa thayũ wa yu na wa ĩvinda yĩla yũkĩte.
9  Ndeto isu nĩ sya kũĩkĩĩka na syaĩlĩte kwĩtĩkĩlwa vyũ.
10  Kĩu nĩkyo kĩtumi tũtethasya wĩa na kĩthito tũte kũnoa, nũndũ tũmwĩkwatasya Ngai ũla wĩ thayũ, nake nĩ Mũtangĩĩi wa andũ ma mĩthemba yonthe, na mũno mũno ala aĩkĩĩku.
11  Endeea kũnengane mĩao ĩsu na kũmanyĩsya maũndũ asu.
12  Ndũketĩkĩlye mũndũ o na wĩva aũvũthye nũndũ wĩ mũndũ wa mũika. Vandũ va ũu, ĩthĩwa wĩ ngelekany’o kwa ala aĩkĩĩku nthĩnĩ wa ũneeni, mwĩkalĩle, wendo, mũĩkĩĩo, na ũtheu.
13  Endeea kwĩkĩa kĩthito kya kũsoma mbee wa andũ, kũtaa, na kũmanyĩsya nginya yĩla nĩũka.
14  Na ndũkaeke kũsũvĩa mũthĩnzĩo ũla wĩ nthĩnĩ waku, ũla wanengiwe kwĩsĩla wathani yĩla nzama ya atumĩa yakwilĩĩile moko.
15  Sũanĩa mũno maũndũ asu; ĩnengane vyũ kwamo, nĩ kana maendeeo maku moneke ũtheinĩ nĩ andũ onthe.
16  Ĩsũvĩe we mwene vamwe na kũmanyĩsya kwaku. Ĩkala maũndũnĩ asu, nũndũ weeka ũu ũkeetangĩĩa we mwene na ala makwĩthukĩĩasya.
6  Eka ngombo iendeee kũmanenga mavwana masyo ndaĩa yonthe nĩ kana ĩsyĩtwa ya Ngai yĩikese kũneenewa naĩ vamwe na ũla ũmanyĩsyo.
2  O na ĩngĩ, ngombo ila syĩ na mavwana etĩkĩli iikamavũthye nĩkwĩthĩwa nĩ ana-a-asa. Vandũ va ũu syaĩle kũmathũkũma na kĩthito nũndũ ala matethekaa kumana na ũthũkũmi ũsu wasyo mũseo nĩ etĩkĩli na endwa. Endeea kũmanyĩsya maũndũ asu na kũnengane motao asu.
3  Ethĩwa mũndũ o na wĩva nũkũmanyĩsya momanyĩsyo angĩ na ndetĩkĩlanaa na momanyĩsyo ala maseo, ala maumĩte kwa Mwĩaĩi waitũ Yesũ Klĩsto, o na ndetĩkĩlanaa na momanyĩsyo ala mosanĩte na kĩkĩo kya Ngai,
4  mũndũ ũsu e na mĩtũlyo na ndaeleawa nĩ kĩndũ. Endete mũno ngananĩo na ngusanĩsyo ĩũlũ wa ndeto. Maũndũ asu nĩmo maetae kĩwĩu, ĩteta, nzukũ, kwĩthĩwa na nzika nthũku ĩũlũ wa ala angĩ,
5  ngananĩo itathelaa sya tũmaũndũ tũnini twa andũ me na ilĩko mbuku na matesĩ ũla w’o, na masũanĩaa kana kĩkĩo kya Ngai nĩ nzĩa ya kwĩyĩuna.
6  Vate nzika, kũmũkĩa Ngai o vamwe na kwĩanĩwa nĩkũunaa mũno.
7  Nũndũ tũyaaete kĩndũ ĩũlũ wa nthĩ na tũitonya kuma na kĩndũ.
8  Kwoou, tweethĩwa na lĩu na ngũa tũkeanĩawa nĩ syĩndũ isu.
9  Ĩndĩ ala matw’ĩte kwĩthĩwa athwii nĩmavalũkaa ĩtatwanĩ na kĩteinĩ na mĩmeonĩ mĩthũku na ya ũtumanu ĩla ĩtumaa makwatwa nĩ wanangĩko na kĩkw’ũ.
10  Nũndũ wendi wa mbesa nĩ kĩtina kya maũndũ mathũku ma mĩthemba yonthe na nũndũ wa kwĩthĩwa na wendi ũsu, amwe nĩmelelũkĩte kuma mũĩkĩĩonĩ na maketonyanga kĩla vandũ na makakwatwa nĩ mawoo maingĩ.
11  Ĩndĩ we mũndũ wa Ngai, kĩa maũndũ asu na ũiatĩĩa ũlũngalu, kĩkĩo kya Ngai, mũĩkĩĩo, wendo, wũmĩĩsyo, na ũuu.
12  Ũkita kaũ ũla mũseo wa mũĩkĩĩo; lũmya vyũ thayũ wa tene na tene ũla weetĩiwe na waumya ũkũsĩ mũseo ũtheinĩ mbee wa ngũsĩ mbingĩ.
13  Nĩngũkwĩaĩa mbee wa Ngai, ũla wĩkalasya syĩndũ syonthe thayũ, na mbee wa Klĩsto Yesũ, ũla waumisye ũkũsĩ mũseo ũtheinĩ mbee wa Vondio Vilato,
14  ũkwate ũla mwĩao, ũte na ĩlanga na ũtaweteka ũthũku nginya kumĩla kwa Mwĩaĩi waitũ Yesũ Klĩsto,
15  kũla kũkonanw’a nĩ Mwĩaĩi wĩ Ũtonyi na mũtanu ĩvindanĩ yake yĩla yĩtw’ĩtwe. Nĩwe Mũsumbĩ wa asumbĩ na Mwĩaĩi wa eaĩi,
16  ũla e weka ũtatonya kũkw’a, wĩkalaa kyeninĩ kĩtathengeeka, na ũla vate mũndũ waamwona kana ũtonya kũmwona. Kwake vethĩwe na ndaĩa na ũnene wa tene na tene. Ameni.
17  Meaĩe ala me na ũthwii wa nthĩ ĩno maikethĩwe na ngathĩĩo na maikekwatye ũthwii ũla wanangĩkaa, ĩndĩ mamwĩkwatye Ngai ũla ũtũnengete kwa wingĩ syĩndũ syonthe ila tũtanĩaa.
18  Matavye mekae ũseo, methĩwe athwii mekonĩ maseo, methĩwe me alau, na meyũmbanĩtye kũaĩa ala angĩ kĩla me nakyo,
19  na mayĩseũvĩsya mũsingi mũseo kwondũ wa ĩvinda yĩla yũkĩte, nĩ kana malũmye ũla thayũ wa w’o.
20  Naku Timotheo sũvĩa nesa kĩla wanengiwe, na ũyĩvathana na ndeto sya mana ila ivukasya kĩla kĩtheu na ũyĩsũvĩana na ngananĩo ila syumanaa na kĩla kĩtawa “ũmanyi” na ti w’o.
21  Na amwe nĩmetĩkĩlĩte ũmanyi ũsu na makelelũka kuma ũla mũĩkĩĩonĩ. Ũseo mwingĩ nĩwĩthĩwe naku.
5  Ndũkamumany’e mũtumĩa. Vandũ va ũu, mũtae ta ĩthe waku, namo anake ta ana-a-au,
2  iveti ngũũ ta aa-inyia maku, na aka ma mũika ta eĩtu-a-inyia maku, vamwe na ũtheu w’onthe.
3  Manenge ndaĩa aka ndiwa ala kwa w’o nĩ ndiwa.
4  Ĩndĩ ethĩwa ve ndiwa yĩ na syana kana esũkũũe, eka asu mambe kwĩmanyĩsya kĩkĩo kya Ngai me mũsyĩ kwoo na mayĩĩva asyai moo na aa-ũmae na aa-ũsũe kĩla kĩmaĩlĩte, nũndũ ũndũ ũsu nĩwĩtĩkĩlĩkaa methonĩ ma Ngai.
5  Na mũndũ mũka ũla kwa w’o nĩ ndiwa na nde na mũndũ ũtonya kũmũtethya, ethĩawa amwĩkwatĩtye Ngai na avoyaa na kĩthing’ĩĩsyo ũtukũ na mũthenya.
6  Ĩndĩ mũndũ mũka ũla wĩnenganae mwene eke mawendi make ma mwĩĩ, nĩ mũkw’ũ o na kau e thayũ.
7  Kwoou endeea kũmamanyĩsya maũndũ asu nĩ kana methĩwe mataweteka ũthũku.
8  Vate nzika ethĩwa mũndũ o na wĩva ndamanthĩaa andũ make, na mũno mũno ala ma nyũmba yake mwene, nũkaĩĩte mũĩkĩĩo na nĩ mũthũku mbee wa mũndũ ũla ũte na mũĩkĩĩo.
9  Mũndũ mũka ndiwa ũla waĩle kũtalwa ta waĩle kũtethw’a nĩ ũla wĩ na myaka 60 na kwambata, na aĩ kĩveti kya mũũme ũmwe,
10  wĩ na nguma sya kwĩka maũndũ maseo, waeie syana syake nesa, waĩ mũlau, wathambisye atheu maaũ, watetheeisye ala me na thĩna, weeyumisye kwondũ wa wĩa mũseo.
11  Ĩndĩ, aka ndiwa ala mate akũũ mayaĩle kũtalwa, nũndũ yĩla wendi woo wa kũmanyana kĩ-mwĩĩ wamavathany’a na Klĩsto, mendaa kũtwawa.
12  Na makasilĩlwa nũndũ nĩmatiĩte ũndũ mathanĩte mbeenĩ.
13  Na ĩvindanĩ o yĩu nĩmethĩĩtwe na kĩmanyĩo kya kwĩkala mana, mayuma nyũmba ĩmwe kũthi ĩla ĩngĩ; ĩĩ, eka kwĩkala mana, ĩndĩ o na kũsukana na kwĩlikya maũndũnĩ ma andũ angĩ, maineenea maũndũ mataĩle kũneenea.
14  Kwoou, ndonya kwenda aka ndiwa ala mate akũũ matwawe, masyae syana, maũngamĩe mĩsyĩ yoo, meeka ũu maikanenga mũvĩnganĩsya mwanya wa kũtumany’a.
15  Nĩ w’o kana amwe nĩmelelũkĩte makamũatĩĩa Satani.
16  Ethĩwa mũndũ mũka o na wĩva e na andũ ma mũsyĩ, namo nĩ ndiwa, eka amatetheesye nĩ kana kĩkundi kĩikaĩkw’e mũio mũito. Nĩ kana kĩthĩwe kĩtonya kũtetheesya ala kwa w’o nĩ ndiwa.
17  Atumĩa ala maũngamĩaa maũndũ kwa nzĩa nzeo manengwe ndaĩa nene, na mũno mũno ala methĩawa na kĩthito nthĩnĩ wa kũneena na kũmanyĩsya.
18  Nũndũ ĩandĩko yaĩtye: “Ndũkove nzaũ kanyw’a ĩvinda yĩla ĩendeee kũvũa ngetha,” na, “Mũtethya wa wĩa nĩwaĩle kũnengwa ndĩvi yake.”
19  Ethĩwa mũtumĩa nĩwasikatwa, ndũketĩkĩle ũndũ ũsu ate o ve na ũkũsĩ wa ngũsĩ ilĩ kana itatũ.
20  Ala maendeea kwĩka naĩ makanĩsye mbee wa andũ onthe, nĩ kana ala angĩ makĩe.
21  Nĩkwĩaĩa kwa ũito mbee wa Ngai na Klĩsto Yesũ na alaĩka anyuve ũatĩĩe maũndũ asu ũteũtw’a ũndũ na mĩtũkĩ na ũte na kyende.
22  Ndũkailĩĩle mũndũ moko na mĩtũkĩ; o na ndũkelikye naĩnĩ sya angĩ; ĩyĩkalye wĩ mũtheu.
23  Kuma yu ndũkanyusae kĩw’ũ kĩ kyoka, ĩndĩ nyusaa mbinyu nini nũndũ wa ĩvu yaku nĩkwĩthĩwa nũkothaa kũwaa.
24  Naĩ sya andũ amwe syĩthĩawa ũtheinĩ, na makwataa ũsilĩlo mĩtũkĩ, ĩndĩ sya angĩ imanyĩkaa ĩtina.
25  O ta ũu, meko maseo nĩmonekaa ũtheinĩ ĩndĩ ala mate maseo mayĩsa kũendeea kwĩkala me mavithe.
1  Nyie Vaulo, mũtũmwa wa Klĩsto Yesũ, kwosana na mwĩao wa Ngai Mũtangĩĩi waitũ na Klĩsto Yesũ, wĩkwatyo witũ,
2  kwa Timotheo, mwana wakwa wa w’o nthĩnĩ wa mũĩkĩĩo: Ĩthĩwa na ũseo mwingĩ na tei na mũuo kuma kwa Ngai, ũla nĩwe Asa, na kuma kwa Klĩsto Yesũ Mwĩaĩi waitũ.
3  O tondũ nakũthangaaisye wĩkale Eveso yĩla naĩ vakuvĩ kũthi Masetonia, o ta ũu yu nĩngũũthangaasya, nĩ kana ũmeaĩe andũ amwe maeke kũmanyĩsya momanyĩsyo me kĩvathũkany’o,
4  na maeke kwĩthukĩĩsya ngewa sya ũvũngũ na kwĩka ũkunĩkĩli ĩũlũ wa mosyaanĩo. Maũndũ asu maitethya ĩndĩ maetae makũlyo na mayĩthĩawa na kĩndũ o na kĩmwe kuma kwa Ngai kĩkonetye mũĩkĩĩo.
5  Vate nzika, kĩeleelo kya maũndũ aa nĩ wendo ũla wumanaa na ngoo ntheu na wasya mũtheu wa ngoo na mũĩkĩĩo ũte na wangangany’a.
6  Na amwe nĩmatiĩte maũndũ asu na makelelũkw’a maatĩĩe ndeto sya mana.
7  Andũ asu mendaa kwĩthĩwa amanyĩsya ma mĩao, ĩndĩ mayĩsĩ maũndũ ala meũneena, o na mayĩsĩ maũndũ ala mamanyĩasya na kĩthing’ĩĩsyo.
8  Nĩtwĩsĩ kana Mĩao nĩ mĩseo ethĩwa mũndũ amĩatĩĩaa ũndũ vaĩle,
9  na nĩtwĩsĩ kana mĩao ndyaaseũvw’a kwondũ wa mũndũ mũlũngalu ĩndĩ kwondũ wa ala matũlaa mĩao na ala mate ewi, ala matamũkĩaa Ngai na eki ma naĩ, ala mate aĩkĩĩku na avuku, ala moaaa aa-ĩthe na ala moaaa aa-inyia, oaani,
10  ilaalai, aũme ala makomaa na aũme, ala moyaa andũ, akengani, ala mateanĩasya wĩvĩto, na ala mekaa ũndũ o na wĩva ũla ũleanĩte na momanyĩsyo ala maseo
11  kwosana na ũvoo mũseo wa kũkumw’a ũla wumaa kwa Ngai mũtanu, ũla nyie nanengiwe.
12  Nĩmũtũngĩa mũvea Klĩsto Yesũ Mwĩaĩi waitũ, ũla wambĩkĩie vinya, nũndũ nĩwoonie nĩ mũĩkĩĩku na anenga ũthũkũmi,
13  o na kau mbeenĩ naĩ mũumi wa Ngai na mũthĩny’a wa andũ make na naĩ mũng’endu. Ĩndĩ nĩneew’ĩiwe tei nũndũ neekaa ũu ndesĩ na ndyaĩ na mũĩkĩĩo.
14  Ĩndĩ ũseo mwingĩ wa Mwĩaĩi nĩwongelekile mũno vamwe na mũĩkĩĩo na wendo kuma kwa Klĩsto Yesũ.
15  Ndeto ii nĩ sya kũĩkĩĩka na nĩsyaĩle kwĩtĩkĩlwa vyũ: Klĩsto Yesũ ookie ĩũlũ wa nthĩ kũtangĩĩa eki ma naĩ. Na ninyie wa mbee vyũ katĩ wa asu.
16  Ĩndĩ nĩneew’ĩwe tei nĩ kana kwĩsĩla nyie, nĩ mwĩki wa naĩ ũla wa mbee vyũ, Klĩsto Yesũ onany’e wũmĩĩsyo wake w’onthe, na aindw’ĩkĩthya ngelekany’o kwa ala makamũĩkĩĩa nĩ kana makwate thayũ wa tene na tene.
17  Yu Mũsumbĩ wa tene na tene, ũla ũtatonya kwanangĩka, ũtonekaa, ũla nowe Ngai e weka, nataĩwe na kũkumw’a tene na tene. Ameni.
18  Maũndũ aa namanengane kwaku, mwana wakwa Timotheo, kwosana na mawathani ala maumiw’e ĩũlũ waku, nĩ kana kwĩsĩla maũndũ asu ũendeee kũkita kaũ ũla mũseo,
19  ũlũmĩtye mũĩkĩĩo na wasya mũseo wa ngoo, ũla amwe mekĩtye ũtee, na makatuma mũĩkĩĩo woo wanangĩka o tondũ meli yanangĩkaa.
20  Aimenaio na Alekisanda nĩ amwe katĩ wa asu, na nĩnamanenganie kwa Satani nĩ kana mamanyĩw’e kwa nzĩa ya ũkany’o kana mayaĩle kũmũuma Ngai.
2  Ũndũ wa mbee, nĩngwĩsũvana nĩ kana mboya sya kĩthing’ĩĩsyo, mboya sya kũvoyea angĩ, na mboya sya kũtũnga mũvea ivoyawe kwondũ wa andũ ma kĩla mũthemba,
2  na kwondũ wa asumbĩ na onthe ala me na ũkũmũ, nĩ kana tũendeee kwĩkala kwa ũuu na mũuo o vamwe na kũmũkĩa Ngai vyũ na kwosa maũndũ kwa ũito.
3  Ũndũ ũsu nĩ mũseo na nĩwĩtĩkĩlĩkaa methonĩ ma Mũtangĩĩi waitũ, Ngai,
4  ũla wendaa andũ ma mĩthemba yonthe matangĩĩwe na kũkwata ũmanyi wa w’o ĩũlũ wa ũla w’o.
5  Nũndũ kwĩ Ngai ũmwe, na mwĩw’anĩthya ũmwe katĩ wa Ngai na andũ, nake nĩ mũndũ, Klĩsto Yesũ,
6  ũla weenenganie mwene ethĩwe wovosyo wĩanĩe kwovosya andũ onthe, na ũndũ ũsu nĩw’o ũkaumĩw’a ũkũsĩ ĩvinda yaw’o yĩla yaĩlĩte yavika.
7  Na kwondũ wa kumya ũkũsĩ ũsu nĩnanyuviwe nĩthĩwe mũtavany’a na mũtũmwa, na nĩneena w’o ndiũneena ũvũngũ, nanyuviwe nĩmanyĩsye mbaĩ ingĩ ĩũlũ wa mũĩkĩĩo na ĩũlũ wa ũla w’o.
8  Kwoou nĩenda kĩla vandũ aũme mavoyae mokĩlĩtye moko matheu, mate na ũthatu kana ngananĩo.
9  O ta ũu, aka namo maĩlĩte kwĩyanakavya kwa kwĩkĩa ngũa ila syaĩlĩte, me na ndaĩa na kĩlĩko kĩanĩu, na ti kwa mĩseũvĩlye ya nzw’ĩĩ na thaavu na lũlũ na ngũa sya thooa mũnene,
10  ĩndĩ kwa nzĩa ĩla yaĩlĩte aka ala maasya kana nĩmamũkĩaa Ngai, na ũu nĩ kwasya, methĩwe na meko maseo.
11  Mũndũ mũka nĩ emanyĩsye avindĩtye na e na wĩnyivyo w’onthe.
12  Ndiũmwĩtĩkĩlya mũndũ mũka kũmanyĩsya kana kwĩthĩwa na ũkũmũ ĩũlũ wa mũndũũme, ĩndĩ aĩlĩte kwĩkala avindĩtye.
13  Nũndũ Atamu nĩwe woombiwe mbee, na ĩtina Eva oombwa.
14  O na ĩngĩ, Atamu ndaakengwa, ĩndĩ ũla mũndũ mũka nĩwakengiwe vyũ na alika ĩvĩtyonĩ.
15  Ĩndĩ mũndũ mũka akasũvĩĩka kwĩsĩla kũsyaa syana, ethĩwa nũkũendeea kwĩthĩwa na mũĩkĩĩo na wendo na ũtheu, o vamwe na kĩlĩko kĩanĩu.
3  Ndeto ii nĩ sya kũĩkĩĩka: Ethĩwa mũndũ nĩwĩkĩĩte kĩthito atw’ĩke mũsyaĩĩsya, endaa wĩa mũseo.
2  Mũsyaĩĩsya aĩle kwĩthĩwa ataweteka ũthũku, mũũme wa kĩveti kĩmwe, wĩ na wĩting’o maũndũnĩ onthe, wĩ na kĩlĩko kĩanĩu, wĩ mĩvango, mũlau, wĩ na ũtonyi wa kũmanyĩsya,
3  na ti mũnywi, ti mũndũ wa ithokoo, ĩndĩ aĩle kwĩthĩwa mũndũ ũtakwatĩĩaa mũno woni wake, ũte ĩteta, ũtendete mbesa,
4  mũndũ ũũngamĩaa mũsyĩ wake nesa, wĩ na syana syĩ na wĩnyivyo na syosaa maũndũ kwa ũito
5  (nũndũ ethĩwa mũndũ o na wĩva ndesĩ kũũngamĩa nyũmba yake mwene, akasũvĩa ata kĩkundi kya Ngai?),
6  na ti mũndũ ũneetĩkĩlile mĩtũkĩ, ndakese kwĩthĩwa na mĩtũlyo na aikwatwa nĩ ũsilĩlo ũla wasilĩlwe Ndevili.
7  O na ĩngĩ, aĩle kwĩthĩwa aiwetwa nesa nĩ ala me nza wa kĩkundi nĩ kana ndakavũthw’e na ndakalike kĩteinĩ kya Ndevili.
8  Atetheesya ma kĩkundi o namo maĩlĩte kwĩthĩwa mayosa maũndũ kwa ũito, mate akengani, mate anywi ma mbinyu mbingĩ, matamanthaa na ĩtomo nzĩa sya kwĩyĩuna mo ene,
9  na makwataa kĩmbithĩ kĩtheu me na wasya mũtheu wa ngoo.
10  O na ĩngĩ, ekai mambe kũtatĩthw’a kana nĩmaĩle; na ĩndĩ ethĩwa maiweteka ũthũku, maithũkũma ta atetheesya ma kĩkundi.
11  Aka namo nĩmaĩle kwĩthĩwa mayosa maũndũ kwa ũito, mate asukani, me na wĩting’o maũndũnĩ onthe, na me aĩkĩĩku kĩla ũndũnĩ.
12  Mũtetheesya wa kĩkundi aĩle kwĩthĩwa mũũme wa kĩveti kĩmwe, ũũngamĩaa nesa syana syake na mũsyĩ wake.
13  Nĩkwĩthĩwa aũme ala mathũkũmaa kwa nzĩa nzeo nĩmanengawe ndaĩa, na nĩmethĩawa na ũthasyo mũnene wa kũneena ĩũlũ wa mũĩkĩĩo woo nthĩnĩ wa Klĩsto Yesũ.
14  Nĩkũandĩkĩa maũndũ asu, o na kau nĩngwenda kũka kũla ũĩ o mĩtũkĩ,
15  nĩ kana naselewa, wĩthĩwe ũtonya kũmanya ũndũ waĩle kwĩthĩwa na mwĩkalĩle ũilye nyũmbanĩ ya Ngai, ĩla nĩ kĩkundi kya Ngai ũla wĩ thayũ, na nĩkyo kĩtuĩ na mũsingi wa ũla w’o.
16  Vate nzika, kĩmbithĩ kĩĩ kĩtheu kya kũmũkĩa Ngai nĩ kĩnene: ‘Nĩwaumĩlilw’e nthĩnĩ wa mwĩĩ, atalwa kwĩthĩwa mũlũngalu nthĩnĩ wa veva, aumĩlĩĩla alaĩka, atavanw’a mbaĩnĩ, aĩkĩĩwa nĩ andũ ĩũlũ wa nthĩ, na ooswa ĩũlũ ĩtunĩ na akumw’a.’
