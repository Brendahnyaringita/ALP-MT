1  Nĩ niĩ Paulo, o niĩ njohetwo nĩ ũndũ wa Kristo Jesu, na Timotheo mũrũ wa Ithe witũ, kũrĩ Filemona ũrĩa twendete na mũrutithania wĩra hamwe na ithuĩ,
2  na kũrĩ mwarĩ wa Ithe witũ Apufia, na kũrĩ Arikipo ũrĩa mũthigari hamwe na ithuĩ, na kũrĩ kĩũngano kĩrĩa gĩcemanagia gwaku mũciĩ:
3  Mũrogĩa na ũtugi mũnene na thayũ kuuma kũrĩ Ngai Ithe witũ, na Mwathani Jesu Kristo.
4  Nĩ njokagĩria Ngai wakwa ngatho hingo ciothe rĩrĩa ngũkũgweta mahoya-inĩ makwa,
5  tondũ nĩ njiguaga kaingĩ ũhoro wa wĩtĩkio waku na wendo ũrĩa ũkoragwo naguo harĩ Mwathani Jesu na harĩ arĩa aamũre othe.
6  Ndĩrahoya atĩ wĩtĩkio ũcio ũnyitanagĩra hamwe na andũ angĩ ũtũme ũtaũkĩrũo nĩ maũndũ mothe mega marĩa tũkoragwo namo kũgerera Kristo.
7  Nĩ gũkorũo, nĩ ndakenire na ngĩũmĩrĩrio mũno ndaigua ũhoro wa wendo waku, tondũ ngoro cia arĩa aamũre nĩ icanjamũrĩtwo kũgerera harĩ wee, mũrũ wa Ithe witũ.
8  Nĩ ũndũ wa gĩtũmi kĩu, o na gũtuĩka ndĩ na wĩyathi mũnene wa kwaria ũhoro-inĩ wĩgiĩ Kristo wa gũgwatha wĩke ũndũ ũrĩa wagĩrĩire,
9  nĩ kaba ngũthaithe nĩ ũndũ wa wendo, kuona atĩ niĩ Paulo ndĩ mũthuri mũkũrũ, na rĩu ndĩ muohe nĩ ũndũ wa Kristo Jesu.
10  Ndĩragũthaitha nĩ ũndũ wa mwana wakwa, Onesimo, ũrĩa nduĩkĩte ithe ndĩ njera.
11  Mbere ĩyo gũtirĩ ũguni aarĩ naguo harĩ wee, no rĩu arĩ na ũguni harĩ wee o na harĩ niĩ.
12  Ndĩramũtũma acoke kũrĩ wee, o ũcio ũtariĩ ta ngoro yakwa mwene.
13  No nyende tũikare nake gũkũ nĩguo andungatĩre ithenya rĩaku hĩndĩ ĩno njohetwo nĩ ũndũ wa ũhoro ũrĩa mwega.
14  No ndirenda gwĩka ũndũ o na ũmwe itarĩ na rũtha rwaku, nĩguo gĩĩko gĩaku kĩega gĩkorũo kĩrĩ gĩa kwĩyendera no ti kũringĩrĩrio.
15  No kũhoteke nĩkĩo arakwehereire kwa ihinda inini, nĩguo acoke kũrĩ wee tene na tene,
16  ti arĩ o ngombo tu, no arĩ makĩria ma ngombo, arĩ mũrũ wa Ithe witũ wendetwo, na makĩria nĩ niĩ, no rĩu nĩ ũkũmwenda makĩria thĩinĩ wa mwĩrĩ na thĩinĩ wa Mwathani.
17  Nĩ ũndũ ũcio, angĩkorũo nĩ ũnyonaga ndĩ mũrata-rĩ, mwamũkĩre na njĩra ya ũtugi o ta ũrĩa ũngĩnyamũkĩra.
18  Ningĩ, angĩkorũo nĩ harĩ ũndũ mũũru aagwĩkire kana arĩ na thiirĩ waku wa kĩndũ o na kĩrĩkũ, njũũria arĩ niĩ.
19  Nĩ niĩ Paulo, ndandĩka na guoko gwakwa mwene: Nĩ ngaarĩha—ningĩ nĩ ũĩ atĩ o nawe ũrĩ na thiirĩ wakwa nginya wa muoyo waku mwene.
20  Ĩni, mũrũ wa Ithe witũ, ndĩrahoya ũteithio ũyũ kuuma kũrĩ wee ũhoro-inĩ wĩgiĩ Mwathani; canjamũra ngoro yakwa ũhoro-inĩ wĩgiĩ Kristo.
21  Ndĩ na ma atĩ nĩ ũgwĩka ũguo, kwoguo ndĩrakwandĩkĩra ngĩmenyaga atĩ o na ũgwĩka makĩria ma ũguo ndoiga.
22  No hamwe na ũguo-rĩ, thondekera handũ ha gũikara, tondũ nĩ ndĩrerĩgĩrĩra atĩ kũgerera mahoya manyu nĩ ngũcokio kũrĩ inyuĩ.
23  Nĩ wageithio nĩ Epafara, ũrĩa tuohetwo nake tũrĩ na ũiguano na Kristo Jesu,
24  o na Mariko, Aristako, Dema, na Luka, arutithania wĩra hamwe na niĩ nĩ makũgeithia.
25  Ũtugi mũnene wa Mwathani Jesu Kristo ũroikara na roho ũrĩa muonanagia.
