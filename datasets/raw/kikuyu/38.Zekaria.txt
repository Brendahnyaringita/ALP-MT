10  “Hoyai Jehova oirie mbura hĩndĩ ya mbura ya kũrigĩrĩria. Jehova nĩwe ũthondekaga matu ma kĩhuhũkanio,O ũcio ũmoiragĩria mbura,Na agatũma kũgĩe mĩmera mũgũnda-inĩ nĩ ũndũ wa andũ othe.
2  Nĩ gũkorũo mĩhianano ya terafimu nĩ yarĩtie maheeni;Na aragũri nĩ monete kĩoneki kĩa maheeni. Maragia ũhoro wa iroto cia tũhũ,Na makageria kũũmanĩrĩria o tũhũ. Nĩkĩo makoorũra o ta ng’ondu. Nĩ makaanyamarĩka, tondũ gũtirĩ na mũrĩithi.
3  Marakara makwa nĩ makanĩte kwerekera arĩithi,Na nĩ ngaaciirithia atongoria arĩa mahinyanagĩrĩria;Nĩ gũkorũo Jehova mũnene wa ita nĩ erekeirie meciria make harĩ rũũru rwake, harĩ nyũmba ya Juda,Na nĩ atũmĩte matuĩke ta mbarathi yake ĩrĩ riri mbaara-inĩ.
4  Harĩ we nĩ hoimaga mũtongoria,Harĩ we nĩ hoimaga mwathani ũrĩa ũtiiragĩrĩra,Harĩ we nĩ hoimaga ũta wa mbaara;Harĩ we nĩ hoimaga mũrori o wothe, othe marĩ hamwe.
5  Na magaatuĩka ta njamba cia ita,Marangagĩrĩrie ndoro ya barabara mbaara-inĩ. Nĩ makaarũa mbaara, nĩ gũkorũo Jehova arĩ hamwe nao;Na atwarithia a mbarathi nĩ magaaconorithio.
6  Nĩ ngaatũũgĩria nyũmba ya Juda,Na honokie nyũmba ya Jusufu. Nĩ ngaamacokereria,Nĩ gũkorũo nĩ ngaamaiguĩra tha;Na makaahaana ta gũtarĩ hĩndĩ ndamaregete;Nĩ gũkorũo niĩ nĩ niĩ Jehova Ngai wao, na nĩ ngaamacokeria mahoya mao.
7  Andũ a Efiraimu no mũhaka magaatuĩka ta njamba ya ita ĩrĩ hinya,Na ngoro yao nĩ ĩgaakena o ta manyuĩte ndibei. Ariũ ao nĩ makoona ũndũ ũcio na macanjamũke;Ngoro yao nĩ ĩgaakena nĩ ũndũ wa Jehova.
8  ‘Nĩ ngaamahuuhĩra kĩhũni na ndĩmacokanĩrĩrie hamwe;Nĩ gũkorũo nĩ ngaamakũũra, na nĩ makaaingĩha,Na mathiĩ na mbere kũingĩha.
9  O na ingĩkaamahurunja ta mbeũ gatagatĩ-inĩ ka ikundi cia andũ,Nĩ makaandirikana marĩ kũndũ kũraya;Marĩ hamwe na ariũ ao nĩ makaagĩa hinya rĩngĩ na macoke.
10  Nĩ ngaamacokia kuuma bũrũri-inĩ wa MisiriNa ndĩmacokanĩrĩrie kuuma Ashuri;Nĩ ngaamarehe bũrũri-inĩ wa Gileadi na Lebanoni,Na gũtigaakorũo na handũ hagaatigara nĩ ũndũ wao.
11  No mũhaka akaahĩtũkĩra iria-inĩ na mĩtangĩko;Na nĩ akaahũũra makũmbĩ iria-inĩ;Kũndũ kũrĩa kũriku guothe kwa Rũũĩ rwa Nailo nĩ gũkaahũa. Mwĩtĩo wa Ashuri nĩ ũkaaniinwo,Na mũthĩgi wa Misiri nĩ ũkeehera.
12  Nĩ ngaatũma matũũgĩre nĩ ũndũ wa Jehova,Na magaathiaga thĩinĩ wa rĩĩtwa rĩake,’ ũguo nĩguo Jehova ekuuga.”
4  Nake mũraika ũcio waaragia na niĩ agĩcoka na akĩnjũkĩria, ta ũrĩa mũndũ okĩragio kuuma toro.
2  Agĩcoka akĩnjũria atĩrĩ: “Nĩ kĩĩ ũrona?” Na niĩ ngĩmũcokeria: “Atĩrĩrĩ, ndĩrona mũtĩ wa kũigĩrĩrũo matawa wa thahabu theri, na igũrũ rĩaguo ũrĩ na mbakũri. Ũrĩ na matawa mũgwanja igũrũ rĩaguo, ti itherũ nĩ mũgwanja, na matawa macio, marĩa marĩ igũrũ rĩaguo, marĩ na mĩberethi mũgwanja.
3  Na kũrigania naguo kũrĩ na mĩtĩ ĩĩrĩ ya mĩtamaiyũ, ũmwe mwena wa ũrĩo wa mbakũri ĩyo na ũcio ũngĩ mwena wa ũmotho.”
4  Ngĩcoka ngĩũria mũraika ũcio waaragia na niĩ atĩrĩ: “Mwathi wakwa, indo ici irũgamĩrĩire kĩĩ?”
5  Nake mũraika ũcio waaragia na niĩ akĩnjũria atĩrĩ: “Kaĩ ũtoĩ kĩrĩa indo icio irũgamĩrĩire?” Na niĩ ngĩmũcokeria ngĩmwĩra: “Aca, ndiũĩ mwathi wakwa.”
6  Agĩcoka akĩnjĩra ũũ: “Gĩkĩ nĩkĩo kiugo kĩa Jehova kũrĩ Zerubabeli: ‘“Ti kũgerera mbũtũ ya mbaara, kana kũgerera hinya, no nĩ kũgerera roho wakwa,” ũguo nĩguo Jehova mũnene wa ita ekuuga.
7  Wee nĩwe ũ, kĩrĩma gĩkĩ kĩnene? Ũgaatuĩka kũndũ kwaraganu ũrĩ mbere ya Zerubabeli. Nake nĩ akaarehe ihiga rĩa kũigĩrĩrũo igũrũ gũkĩanagĩrĩrũo ũũ: “Kaĩ nĩ rĩthaka-ĩ! Kaĩ nĩ rĩthaka-ĩ!”’”
8  Kiugo kĩa Jehova gĩkĩnginyĩra o rĩngĩ ngĩrũo atĩrĩ:
9  “Moko ma Zerubabeli nĩ makĩte mũthingi wa nyũmba ĩno, na moko make mwene nĩ makaamĩrĩkia. Na nĩ mũkaamenya atĩ Jehova mũnene wa ita nĩwe ũndũmĩte kũrĩ inyuĩ.
10  Tondũ rĩrĩ, nũũ ũnyararĩte mũthenya wa kĩambĩrĩria kĩnini? Nĩ gũkorũo nĩ magaakena na mone kabirũ guoko-inĩ kwa Zerubabeli. Maya mũgwanja nĩ maitho ma Jehova, marĩa morũraga kũndũ guothe thĩinĩ wa thĩ.”
11  Ngĩcoka ngĩmũũria atĩrĩ: “Mĩtĩ ĩno ĩĩrĩ ya mĩtamaiyũ ĩrĩ mwena wa ũrĩo na wa ũmotho wa mũtĩ wa kũigĩrĩrũo matawa ĩrũgamĩrĩire kĩĩ?”
12  Ngĩmũũria riita rĩa kerĩ atĩrĩ: “Honge icio cia mĩtĩ ĩyo ĩĩrĩ ya mĩtamaiyũ iria iraitĩrĩra maguta ma thahabu kũgerera mĩberethi ĩyo ĩĩrĩ ya thahabu irũgamĩrĩire kĩĩ?”
13  Nake akĩnjũria atĩrĩ: “Kaĩ ũtoĩ kĩrĩa indo icio irũgamĩrĩire?” Na niĩ ngĩmũcokeria ngĩmwĩra: “Aca, ndiũĩ mwathi wakwa.”
14  Nake akĩnjĩra atĩrĩ: “Indo icio irũgamĩrĩire arĩa erĩ aitĩrĩrie maguta, o acio marũgamĩte mwena-inĩ wa Mwathi wa thĩ yothe.”
11  “Hingũra mĩrango yaku, wee Lebanoni,Nĩgetha mwaki ũcine mĩtarakwa yaku.
2  Cakaya wee mũthengera, tondũ mũtarakwa nĩ ũgwĩte;Mĩtĩ ĩrĩa mĩnene nĩ yanangĩtwo! Cakayai, inyuĩ mĩgandi ya Bashani,Nĩ gũkorũo mũtitũ ũrĩa mũtumanu nĩ mwanangĩku!
3  Thikĩrĩriai! Gũcakaya kwa arĩithi,Tondũ riri wao nĩ wanangĩtwo. Thikĩrĩriai! Mũraramo wa mĩrũthi mĩthĩ,Nĩ gũkorũo ihinga iria ndumanu rũteere-inĩ rwa Jorodani nĩ cianangĩtwo.
4  “Ũũ nĩguo Jehova Ngai wakwa ekuuga, ‘Rĩithia rũũru rwa ng’ondu rũrĩa rũrongoreirio gũthĩnjwo,
5  o icio ithĩnjagwo nĩ agũri a cio na makaga kuonwo mahĩtĩtie. Na arĩa maciendagia moigaga atĩrĩ, “Jehova arogoocwo, tondũ nĩ ngũtonga.” Na arĩithi a cio maticicayagĩra.’
6  “‘Nĩ gũkorũo ndigaacaĩra aikari a bũrũri rĩngĩ,’ ũguo nĩguo Jehova ekuuga. ‘Kwoguo nĩ ngaatũma o mũndũ agwe guoko-inĩ kwa mũndũ ũrĩa ũngĩ na kwa mũthamaki wake; na nĩ makaahehenja bũrũri, na ndikaamahonokia kuuma guoko-inĩ kwao.’”
7  Na niĩ ngĩambĩrĩria kũrĩithia rũũru rũu rwarongoreirio gũthĩnjwo, nĩ ũndũ wanyu, inyuĩ mũranyamarĩka gatagatĩ-inĩ ka rũũru. Nĩ ũndũ ũcio ngĩoya thanju igĩrĩ, rũmwe ngĩrwĩta Ũtugi, na rũu rũngĩ ngĩrwĩta Ũrũmwe, na ngĩambĩrĩria kũrĩithia rũũru rũu.
8  Na ngĩingata arĩithi atatũ ihinda-inĩ rĩa mweri ũmwe, nĩ gũkorũo nĩ ndarakaririo nĩo, na makĩmena o nao.
9  Na niĩ ngiuga ũũ: “Ndigũthiĩ na mbere kũmũrĩithia. Wa gũkua nĩ akue, na wa gũthira athire. Nao arĩa megũtigara, o mũndũ atambure nyama cia ũrĩa ũngĩ.”
10  Kwoguo ngĩoya rũthanju rũu rwakwa rwetagwo Ũtugi ngĩrũtinania, ngĩgĩthũkia kĩrĩkanĩro gĩakwa kĩrĩa ndarĩkanĩire na ikundi ciothe cia andũ.
11  Nakĩo gĩgĩthũka mũthenya ũcio, na andũ arĩa maanyamarĩkaga gatagatĩ-inĩ ka rũũru arĩa manjĩĩroragĩra makĩmenya atĩ kĩu kĩarĩ kiugo kĩa Jehova.
12  Ngĩcoka ngĩmeera atĩrĩ: “Angĩkorũo nĩ mũkuona arĩ wega, hei mũcara wakwa; no angĩkorũo ti ũguo, ikarai naguo.” Nao makĩndĩha mũcara wakwa, icunjĩ 30 cia betha.
13  Nake Jehova akĩnjĩra atĩrĩ: “Ciikie kĩgĩna-inĩ—thogora ũcio mwega moonire ũnjiganĩte.” Nĩ ũndũ ũcio ngĩoya icunjĩ icio 30 cia betha na ngĩciikia kĩgĩna-inĩ thĩinĩ wa nyũmba ya Jehova.
14  Ngĩcoka ngĩtinania rũthanju rwakwa rwa kerĩ, rũu rwetagwo Ũrũmwe, ngĩgĩthũkia ũiguano gatagatĩ-inĩ ka Juda na Isiraeli.
15  Nake Jehova akĩnjĩra ũũ: “Rĩu oya indo cia mũrĩithi ũtarĩ kĩene.
16  Nĩ gũkorũo nĩ ngũtũma mũrĩithi arahũke thĩinĩ wa bũrũri. Nake ndakaarũmbũiya ng’ondu iria irathira; na ndagaacaria tũũri kana ahonie iria igurarĩtio o na kana ahe iria irahota kũrũgama irio. Handũ ha ũguo, agaatamburaga nyama cia ĩrĩa noru na agakũũra mahũngũ ma ng’ondu.
17  Kaĩ mũrĩithi wakwa ũtarĩ kĩene o ũcio ũtiganagĩria rũũru arĩ na haaro-ĩ! Rũhiũ rwa njora nĩ rũgaatharĩkĩra guoko gwake na riitho rĩake rĩa ũrĩo. Guoko gwake nĩ gũkonja biũ,Na riitho rĩake rĩa ũrĩo nĩ rĩgaatumumara biũ.”
8  Kiugo kĩa Jehova mũnene wa ita nĩ kĩanginyĩire o rĩngĩ ngĩrũo atĩrĩ:
2  “Ũũ nĩguo Jehova mũnene wa ita ekuuga, ‘Nĩ ngaakorũo na kĩyo, kĩyo kĩnene nĩ ũndũ wa Zayuni, na ngorũo na kĩyo nĩ ũndũ wakuo ndĩ na marakara manene.’”
3  “Ũũ nĩguo Jehova ekuuga, ‘Nĩ ngaacoka Zayuni na njikare Jerusalemu; na Jerusalemu ĩgeetagwo itũũra rĩa ũhoro wa ma, na kĩrĩma kĩa Jehova mũnene wa ita gĩgeetagwo kĩrĩma kĩrĩa kĩamũre.’”
4  “Jehova mũnene wa ita ekuuga atĩrĩ, ‘Athuri o na atumia akũrũ nĩ magaaikaraga o rĩngĩ ihaaro-inĩ cia mũingĩ cia Jerusalemu, o ũmwe wao arĩ na mũtirima guoko-inĩ gwake nĩ ũndũ wa mĩaka yake mĩingĩ.
5  Na ihaaro cia mũingĩ cia itũũra nĩ ikaaiyũrũo nĩ tũhĩĩ na tũirĩtu tũgĩthaakĩra kuo.’”
6  “Jehova mũnene wa ita ekuuga atĩrĩ, ‘O na gũtuĩka ũndũ ũcio no woneke ũrĩ mũritũ mũno harĩ arĩa magaakorũo matigarĩte gatagatĩ-inĩ ka andũ aya matukũ-inĩ macio-rĩ, hihi ũndũ ũcio nĩ wagĩrĩirũo kuonwo ũrĩ mũritũ mũno nginya harĩ niĩ?’ ũguo nĩguo Jehova mũnene wa ita ekuuga.”
7  “Jehova mũnene wa ita ekuuga atĩrĩ, ‘Nĩ ngũhonokia andũ akwa kuuma mabũrũri-inĩ ma mwena wa irathĩro na wa ithũĩro.
8  Na nĩ ngaamarehe, na maikarage thĩinĩ wa Jerusalemu; nao nĩ magaatuĩka andũ akwa, na niĩ nduĩke Ngai wao ũhoro-inĩ wa ma na wa ũthingu.’”
9  “Jehova mũnene wa ita ekuuga atĩrĩ, ‘Ĩkĩrai moko manyu hinya, inyuĩ mũraigua ciugo ici rĩu kuuma kanua-inĩ ka anabii, ciugo o iria ciaaririo mũthenya ũrĩa mũthingi wa nyũmba ya Jehova mũnene wa ita waakirũo nĩguo hekarũ yakwo.
10  Nĩ gũkorũo mbere ya hĩndĩ ĩyo, gũtirĩ mũcara waheanagwo harĩ mũndũ kana nyamũ; na kwarĩ ũgwati kũingĩra na kuuma nĩ ũndũ wa thũ, nĩ gũkorũo nĩ ndatũmire andũ othe mokanĩrĩre mũndũ na ũrĩa ũngĩ.’
11  “‘No rĩu ndigwĩka andũ arĩa matigarĩte gatagatĩ-inĩ ka andũ aya ta ũrĩa ndekire matukũ macio ma mbere,’ ũguo nĩguo Jehova mũnene wa ita ekuuga.
12  ‘Nĩ gũkorũo mbeũ ya thayũ nĩ ĩkaahandwo; mũthabibũ nĩ ũkaaruta maciaro maguo na thĩ ĩrute maciaro mayo, narĩo igũrũ nĩ rĩgaita ime rĩarĩo; na nĩ ngaatũma arĩa matigarĩte gatagatĩ-inĩ ka andũ aya megaĩre maũndũ macio mothe.
13  Ningĩ o ta ũrĩa mwatuĩkire kĩndũ gĩa kũgwetagwo kĩrumi-inĩ gatagatĩ-inĩ ka ndũrĩrĩ, inyuĩ nyũmba ya Juda na nyũmba ya Isiraeli, noguo ngaamũhonokia, na nĩ mũgaatuĩka kĩrathimo. Mũtigetigĩre! Ĩkĩrai moko manyu hinya.’
14  “Nĩ gũkorũo Jehova mũnene wa ita oigĩte atĩrĩ, ‘“O ta ũrĩa ndehotorete kũmũrehera ũũru tondũ maithe manyu ma tene nĩ maatũmĩte ndakare,” ũguo nĩguo Jehova mũnene wa ita ekuuga, “na ndiigana kwĩricũkwo-rĩ,
15  no taguo ihinda rĩrĩ ndĩhotorete gwĩkĩra Jerusalemu maũndũ mega o hamwe na nyũmba ya Juda. Mũtigetigĩre!”’
16  “‘Maya nĩmo maũndũ marĩa mwagĩrĩirũo gwĩka: Aragiai ũhoro wa ma mũndũ na ũrĩa ũngĩ, na matuĩro marĩa mũrĩtuanagĩra ihingo-inĩ cianyu manyitage mbaru ũhoro wa ma na thayũ.
17  Mũtigathugundage ũndũ mũũru ngoro-inĩ cianyu kwerekera mũndũ ũrĩa ũngĩ, na mũtikendage mwĩhĩtwa o wothe wa maheeni; tondũ maũndũ macio mothe nĩ ndĩmathũire,’ ũguo nĩguo Jehova ekuuga.”
18  Kiugo kĩa Jehova mũnene wa ita gĩkĩnginyĩra o rĩngĩ ngĩrũo atĩrĩ:
19  “Jehova mũnene wa ita oigĩte atĩrĩ, ‘Kwĩhinga kwa mweri wa kana, kwĩhinga kwa mweri wa gatano, kwĩhinga kwa mweri wa mũgwanja, na kwĩhinga kwa mweri wa ikũmi, gũgaatuĩka mahinda ma gũcanjamũra na ma gĩkeno harĩ nyũmba ya Juda—ciathĩ cia gĩkeno. Nĩ ũndũ ũcio endagai ũhoro wa ma na thayũ.’
20  “Jehova mũnene wa ita oigĩte atĩrĩ, ‘Nĩ gũgaakinya atĩ ikundi cia andũ na aikari a matũũra maingĩ nĩ magooka;
21  na aikari a itũũra rĩmwe nĩ magaathiaga kũrĩ aikari a itũũra rĩngĩ na makoiga ũũ: “Nĩ twĩrutanĩriei tũthiĩ tũgathaithane nĩguo twĩtĩkĩrĩke nĩ Jehova na tũgacarie Jehova mũnene wa ita. O na niĩ nĩ ngũthiĩ.”
22  Na ikundi nyingĩ cia andũ na ndũrĩrĩ irĩ hinya nĩ igooka gũcaria Jehova mũnene wa ita thĩinĩ wa Jerusalemu na gũthaithana nĩguo ciĩtĩkĩrĩke nĩ Jehova.’
23  “Jehova mũnene wa ita oigĩte atĩrĩ, ‘Matukũ-inĩ macio, andũ ikũmi kuuma harĩ thiomi ciothe cia ndũrĩrĩ nĩ makaanyita, ti itherũ, nĩ makaanyita marũmĩtie kanjũ ya Mũyahudi moige atĩrĩ: “Tũrenda gũthiĩ hamwe na inyuĩ, tondũ nĩ tũiguĩte atĩ Ngai arĩ hamwe na inyuĩ.”’”
9  Ĩno nĩ ndũmĩrĩri nditũ: “Kiugo kĩa Jehova nĩ gĩũkĩrĩire bũrũri wa Hadaraka,Na Dameski nĩkuo kĩerekeirio—Nĩ gũkorũo riitho rĩa Jehova rĩrĩ harĩ andũNa harĩ mĩhĩrĩga yothe ya Isiraeli—
2  Na gĩgokĩrĩra Hamathu, ĩrĩa ĩriganĩtie nakuo,Na gĩgokĩrĩra andũ a Turo na Sidoni, nĩ gũkorũo nĩ ogĩ mũno.
3  Turo nĩ yeyakĩire rũirigo. Yacokanĩrĩirie betha nyingĩ ta rũkũngũNa thahabu nyingĩ ta tĩri wa barabara-inĩ.
4  Atĩrĩrĩ, Jehova nĩ akeeheria indo ciakuo,Na nĩ akaaniina mbũtũ yakuo thĩinĩ wa iria;Na nĩ gũgaacinwo na mwaki.
5  Ashikeloni ĩkoona ũndũ ũcio ĩĩtigĩre;Gaza nĩ ĩgaatangĩka mũno,O na Ekironi, tondũ kĩĩrĩgĩrĩro gĩakuo nĩ gĩconorithĩtio. Mũthamaki nĩ agaathira ehere thĩinĩ wa Gaza,Na Ashikeloni gũtigaatũũrũo.
6  Mwana wa kũngĩ nĩwe ũgaaikara Ashidodi,Na nĩ ngaaniina mwĩtĩo wa Mũfilisti.
7  Nĩ ngaaruta indo iria irĩ na thakame kanua-inĩ gakeNa ndute indo iria irĩ magigi gatagatĩ-inĩ ka magego make,Na nĩ agaatigwo, atigare arĩ wa Ngai witũ;Na nĩ agaatuĩka ta mũnene thĩinĩ wa Juda,Na Ekironi ĩtuĩke ta Mũjebusi.
8  Nĩ ngaamba hema nduĩke mũrangĩri wa nyũmba yakwa,Nĩgetha gũtikanagĩe mũndũ ũgũtuĩkanĩria kuo kana ũgũcoka kuo;Na gũtirĩ mũrũgamĩrĩri wa wĩra ũgaatuĩkanĩria kuo rĩngĩ,Nĩ gũkorũo rĩu nĩ ndĩyoneire ũndũ ũcio na maitho makwa.
9  Kena mũno, wee mwarĩ wa Zayuni. Anĩrĩra nĩ ũndũ wa ũhootani, wee mwarĩ wa Jerusalemu. Atĩrĩrĩ, mũthamaki waku nĩ aroka kũrĩ wee. Nĩ mũthingu, nĩ ararehe ũhonokio,Nĩ mwĩnyihia na akuuĩtwo nĩ ndigiri,Agakuuo nĩ njaũ ya ndigiri, rũciaro rwa ndigiri ya mũgoma.
10  Nĩ ngeeheria ngaari ya mbaara thĩinĩ wa EfiraimuNa njeherie mbarathi Jerusalemu. Ũta wa mbaara nĩ ũkeeherio. Na nĩ akaahunjia thayũ kũrĩ ndũrĩrĩ;Wathani wake ũgaakorũo uumĩte iria-inĩ rĩmwe nginya rĩrĩa rĩngĩNa kuuma Rũũĩ-inĩ nginya ituri cia thĩ.
11  Ha ũhoro waku wee mũtumia ũyũ, kũgerera thakame ya kĩrĩkanĩro gĩaku,Nĩ ngaaruta ohwo aku thĩinĩ wa irima rĩrĩa rĩtarĩ maĩ.
12  Cokai mwĩgitio-inĩ, inyuĩ ohwo aya mũrĩ na kĩĩrĩgĩrĩro. Ũmũthĩ ndĩrakwĩra atĩrĩ,‘Nĩ ngaakũrĩha maita merĩ, wee mũtumia ũyũ.
13  Nĩ ngaakũnja Juda o ta arĩ ũta wakwa. Ũta ũcio ngaaũiyũria na Efiraimu,Na nĩ ngaarahũra ariũ aku, wee Zayuni,Mokĩrĩre ariũ aku, wee Ngiriki,Na nĩ ngaatũma ũtuĩke ta rũhiũ rwa njora rwa njamba ya ita.’
14  Jehova nĩ akooneka igũrũ rĩao,Na mũguĩ wake ũkaarathũka ta rũheni. Jehova Mwathani Ũrĩa Mũnene nĩ akaahuuha coro,Na nĩ akoimagara hamwe na ihuhũkanio cia mwena wa mũhuro.
15  Jehova mũnene wa ita nĩ akaamagitĩra,Na nĩ makaananga na marangĩrĩrie mahiga ma kĩgũtha. Nĩ makaanyua na manegene, ta manyuĩte ndibei;Na nĩ makaaiyũrio ta mbakũri,O ta kona cia kĩgongona.
16  Jehova Ngai wao nĩ akaamahonokia mũthenya ũcioMarĩ rũũru rwa andũ ake;Tondũ makaahaana ta tũhiga twa goro twa thũmbĩ tũrahenia igũrũ rĩa tĩri wake.
17  Nĩ gũkorũo wega wake nĩ mũnene,Na ũthaka wake nĩ mũnene. Ngano nĩ ĩgaatũma anake magaacĩre,Na ndibei njerũ ĩtũme airĩtu gathirange magaacĩre.”
7  Na rĩrĩ, mwaka-inĩ wa kana wa Mũthamaki Dario, kiugo kĩa Jehova nĩ gĩakinyĩire Zekaria mũthenya wa kana wa mweri wa kenda, ũguo nĩ kuuga mweri wa Kisilevu.
2  Andũ a Betheli nĩ maatũmire Sharezeru marĩ na Regemu-meleku hamwe na andũ ake magathaithane nĩguo metĩkĩrĩke nĩ Jehova,
3  na njĩra ya kũũria athĩnjĩri-Ngai a nyũmba ya Jehova mũnene wa ita o hamwe na anabii atĩrĩ: “Hihi nĩ njagĩrĩirũo kũrĩra mweri-inĩ wa gatano na gwĩthema kũrĩa irio, ta ũrĩa ndũire njĩkĩte ihinda rĩa mĩaka mĩingĩ?”
4  Kiugo kĩa Jehova mũnene wa ita gĩkĩnginyĩra o rĩngĩ ngĩrũo atĩrĩ:
5  “Ũria andũ othe a bũrũri na athĩnjĩri-Ngai atĩrĩ, ‘Ihinda-inĩ rĩa mĩaka 70 rĩrĩa mwehingaga na mũkarĩra mweri-inĩ wa gatano na mweri-inĩ wa mũgwanja-rĩ, hihi mwehingaga nĩ ũndũ wakwa?
6  Na hĩndĩ ĩrĩa mwarĩaga na mũkanyua-rĩ, na githĩ mũtiarĩaga nĩ ũndũ wanyu ene na mũkanyua nĩ ũndũ wanyu ene?
7  Githĩ mũtiagĩrĩirũo gwathĩkĩra ciugo iria Jehova aarĩtie kũgerera anabii a tene, hĩndĩ ĩrĩa Jerusalemu na matũũra marĩa maamĩthiũrũrũkĩirie gwaikaragwo na kwarĩ na thayũ, na hĩndĩ ĩrĩa Negebu na Shefela gwaikaragwo?’”
8  Kiugo kĩa Jehova gĩgĩkinyĩra Zekaria o rĩngĩ akĩrũo atĩrĩ:
9  “Jehova mũnene wa ita ekuuga atĩrĩ, ‘Tuanagĩrai na kĩhooto kĩa ma, na muonanagie wendo mwĩhokeku mũndũ na ũrĩa ũngĩ na mũiguanagĩre tha.
10  Mũtikahinyagĩrĩrie mũtumia wa ndigwa kana mwana ũrĩa ũtarĩ ithe, mũndũ wa kũngĩ kana ũrĩa mũthĩni; na mũtigathugundage ũndũ mũũru ngoro-inĩ cianyu kwerekera mũndũ ũrĩa ũngĩ.’
11  No nĩ maaregire gũthikĩrĩria, na makĩhũgũra mĩgongo yao momĩtie ciongo, na makĩhinga matũ mao nĩguo matikaigue.
12  Maatũmire ngoro ciao ihaane o ta ihiga rĩa arimathi na makĩrega gwathĩkĩra watho na ciugo iria Jehova mũnene wa ita aatũmire kũgerera roho wake akĩhũthĩra anabii a tene. Nĩ ũndũ ũcio gũkĩgĩa na mang’ũrĩ manene kuuma kũrĩ Jehova mũnene wa ita.”
13  “‘O ta ũrĩa maaregire gũthikĩrĩria rĩrĩa ndetanire, noguo o na niĩ ndaregire gũthikĩrĩria rĩrĩa meetanire,’ ũguo nĩguo Jehova mũnene wa ita ekuuga.
14  ‘Na ngĩmahurunja na rũhuho rũnene kũndũ guothe ndũrĩrĩ-inĩ ciothe iria mataamenyete, na magĩtiga bũrũri ũcio ũrĩ kũndũ gũtiganĩrie, gũtarĩ mũndũ ũrahĩtũkĩra kuo kana ũracoka kuo; nĩ gũkorũo nĩ maatũmire bũrũri ũcio wa kwĩrirĩrio ũtuĩke kĩndũ gĩa kũguoyohia.’”
6  Ningĩ ngĩtiira maitho o rĩngĩ ngĩona ngaari inya cia mbarathi igĩũka ciumĩte gatagatĩ ka irĩma igĩrĩ, na irĩma icio ciarĩ cia gĩcango.
2  Ngaari ya mbere yarĩ na mbarathi cia rangi mũtune, na ngaari ya kerĩ yarĩ na mbarathi cia rangi mũirũ.
3  Ngaari ya gatatũ yarĩ na mbarathi cia rangi mwerũ, na ngaari ya kana yarĩ na mbarathi irĩ na marooro na cia marangi matiganĩte.
4  Ngĩũria mũraika ũcio waaragia na niĩ atĩrĩ: “Mwathi wakwa, ici nĩ ndũĩ?”
5  Mũraika ũcio akĩnjokeria akĩnjĩra ũũ: “Nĩ maroho marĩa mana ma igũrũ marĩa maroimagara thutha wa kũrũgama mbere ya Mwathani wa thĩ yothe.
6  Ĩrĩa ĩrĩ na mbarathi cia rangi mũirũ ĩrathiĩ bũrũri wa mwena wa rũgongo; nacio cia rangi mwerũ irathiĩ gĩcigo kĩrĩa kĩrĩ mbere ya iria; nacio iria irĩ na marooro irathiĩ bũrũri wa mwena wa mũhuro.
7  Nacio iria ciarĩ na marangi matiganĩte nĩ cieriragĩria mũno gũthiĩ kũndũ na kũndũ thĩinĩ wa thĩ.” Nake agĩciĩra: “Umagarai mũthiĩ kũndũ na kũndũ thĩinĩ wa thĩ.” Nacio ikĩambĩrĩria gũthiĩ kũndũ na kũndũ thĩinĩ wa thĩ.
8  Agĩcoka akĩanĩrĩra akĩnjĩra atĩrĩ: “Ta rora, iria irathiĩ bũrũri wa mwena wa rũgongo nĩ itũmĩte roho wa Jehova ũgĩe na ũhurũko bũrũri-inĩ wa mwena wa rũgongo.”
9  Kiugo kĩa Jehova gĩkĩnginyĩra o rĩngĩ ngĩrũo atĩrĩ:
10  “Amũkĩra kuuma kũrĩ Helidai, Tobija, na Jedaia kĩrĩa marehete kuuma kũrĩ andũ arĩa marĩ ithamĩrio; na mũthenya ũcio, no mũhaka ũgaathiĩ nyũmba-inĩ ya Josia mũrũ wa Zefania hamwe na acio mokĩte kuuma Babuloni.
11  Wagĩrĩirũo kuoya betha na thahabu ũthondeke thũmbĩ na ũmĩigĩrĩre mũtwe wa Joshua mũrũ wa Jehozadaku, mũthĩnjĩri-Ngai ũrĩa mũnene.
12  Na ũmwĩre atĩrĩ,“‘Jehova mũnene wa ita ekuuga ũũ: “Ũyũ nĩwe mũndũ ũrĩa wĩtagwo Thuuna. Nĩ akaaruta thuuna arĩ handũ hake, na nĩ agaaka hekarũ ya Jehova.
13  Nĩwe ũgaaka hekarũ ya Jehova, na nĩwe ũkaagĩa na riri. Nĩ agaaikarĩra gĩtĩ gĩake kĩa ũnene na aathanage, na ningĩ agaakorũo arĩ mũthĩnjĩri-Ngai gĩtĩ-inĩ gĩake kĩa ũnene, na nĩ gũgaakorũo na ũiguano wa thayũ gatagatĩ ka mawĩra macio merĩ.
14  Na thũmbĩ ĩyo ĩgaakorũo ĩrĩ kĩririkano harĩ Helemu, Tobija, Jedaia, na Heni mũrũ wa Zefania, thĩinĩ wa hekarũ ya Jehova.
15  Nao andũ arĩa marĩ kũraihu nĩ magooka na manyitanĩre harĩ gwaka hekarũ ya Jehova.” Na nĩ mũkaamenya atĩ Jehova mũnene wa ita nĩwe ũndũmĩte kũrĩ inyuĩ. Na ũndũ ũcio nĩ ũgeekĩka—angĩkorũo nĩ mũgũthikĩrĩria mũgambo wa Jehova Ngai wanyu.’”
13  “Mũthenya ũcio gĩthima nĩ gĩkaahingũrũo nĩ ũndũ wa nyũmba ya Daudi o na aikari a Jerusalemu nĩ ũndũ wa gũtheria mehia na gĩko.
2  Jehova mũnene wa ita ekuuga atĩrĩ, “Mũthenya ũcio, nĩ ngaatharia marĩĩtwa ma mĩhianano mehere bũrũri-inĩ, na ndĩgaacoka kũririkanwo rĩngĩ; na nĩ ngeeheria anabii o na roho wa thahu thĩinĩ wa bũrũri ũcio.
3  Na kũngĩkaagĩa mũndũ ũkũratha ũhoro rĩngĩ, ithe na nyina arĩa maamũciarire makaamwĩra atĩrĩ, ‘Ndũgũtũũra muoyo tondũ nĩ warĩtie maheeni na rĩĩtwa rĩa Jehova.’ Na ithe na nyina arĩa maamũciarire nĩ makaamũtheca nĩ ũndũ wake kũratha.
4  “Mũthenya ũcio o mũnabii nĩ agaaconoka nĩ ũndũ wa kĩoneki gĩake rĩrĩa ekũratha; na matigekĩra nguo ya maguoya nĩgetha maheenanie.
5  Na nĩ akoiga atĩrĩ, ‘Niĩ ndirĩ mũnabii. Ndĩ mũndũ ũrĩmaga tĩri, tondũ nĩ harĩ mũndũ wangũrire rĩrĩa ndarĩ mwĩthĩ.’
6  Na angĩkorio nĩ mũndũ atĩrĩ, ‘Ironda ici irĩ gatagatĩ ga ciande ciaku nĩ cia kĩĩ?’ akaamũcokeria amwĩre, “Ndagĩire ironda ici ndĩ thĩinĩ wa nyũmba ya arata akwa.’”
7  “Atĩrĩrĩ wee rũhiũ rwa njora, arahũka ũũkĩrĩre mũrĩithi wakwa,Ũũkĩrĩre mũndũ ũrĩa mũrata wakwa,” ũguo nĩguo Jehova mũnene wa ita ekuuga. “Ringa mũrĩithi, ũreke rũũru rũhurunjũke;Na nĩ ngeerekeria guoko gwakwa harĩ andũ arĩa matarĩ igweta.”
8  Jehova ekuuga atĩrĩ, “Na thĩinĩ wa bũrũri wothe,Icunjĩ igĩrĩ thĩinĩ waguo nĩ ikaaniinwo ithire;Na gĩcunjĩ kĩu kĩngĩ gĩa gatatũ nĩ gĩgaatigara thĩinĩ waguo.
9  Na nĩ ngaahĩtũkĩria gĩcunjĩ kĩu gĩa gatatũ mwaki-inĩ;Na nĩ ngaamatheria ta ũrĩa betha ĩtheragio,Na ndĩmagerie ta ũrĩa thahabu ĩgeragio. Nĩ magaakaĩra rĩĩtwa rĩakwa,Na niĩ nĩ ngaametĩka. Ngooiga atĩrĩ, ‘Acio nĩ andũ akwa,’ Nao moige, ‘Jehova nĩ Ngai witũ.’”
14  “Atĩrĩrĩ, mũthenya nĩ ũroka, mũthenya wa Jehova, rĩrĩa indo ciaku iria igaatahwo ikaagayanĩrũo thĩinĩ waku.
2  Nĩ ngaacokanĩrĩria ndũrĩrĩ ciothe irũe mbaara na Jerusalemu; na itũũra rĩu nĩ rĩkeegwatĩrũo na nyũmba ciarĩo itahwo na atumia manyitwo kĩa hinya. Na nuthu ya itũũra rĩu nĩ ĩgaatwarũo ithamĩrio, no arĩa magaatigara gatagatĩ-inĩ ka andũ matikeeherio kuuma itũũra-inĩ rĩu.
3  “Jehova nĩ akooimagara na arũe na ndũrĩrĩ icio o ta ũrĩa arũaga mũthenya wa mbaara.
4  Mũthenya ũcio magũrũ make nĩ makaarũgama igũrũ rĩa Kĩrĩma kĩa Mĩtamaiyũ kĩrĩa kĩng’etheire Jerusalemu mwena wa irathĩro; na Kĩrĩma kĩu kĩa Mĩtamaiyũ nĩ gĩgaatũkana maita merĩ, kuuma mwena wa irathĩro nginya wa ithũĩro, na hagĩe mũkuru mũnene mũno; na nuthu ĩmwe ya kĩrĩma kĩu nĩ ĩgaathiĩ mwena wa rũgongo, na nuthu ĩyo ĩngĩ ĩthiĩ mwena wa mũhuro.
5  Nĩ mũkoora mũthiĩ mũkuru-inĩ wa irĩma ciakwa, tondũ mũkuru ũcio wa irĩma ũgaakorũo ũkinyĩte o nginya Azeli. No mũhaka mũkoora, o ta ũrĩa muorire nĩ ũndũ wa gĩthingithia matukũ-inĩ ma Mũthamaki Uzia wa Juda. Na Jehova Ngai wakwa nĩ agooka, na arĩa atheru othe magaakorũo hamwe nake.
6  “Mũthenya ũcio gũtigaakorũo na ũtheri mũkengu—indo igaakorũo ciũmagarĩte.
7  Na ũgaakorũo ũrĩ mũthenya ũmwe ũĩkaine atĩ nĩ wa Jehova. Gũtigaakorũo na mũthenya kana ũtukũ; na ihinda rĩa hwaĩ-inĩ gũgaakorũo na ũtheri.
8  Mũthenya ũcio maĩ ma muoyo nĩ magaatherera kuuma Jerusalemu, nuthu yamo ĩthiĩ yerekeire iria rĩa mwena wa irathĩro na nuthu ĩyo ĩngĩ yerekere iria rĩa mwena wa ithũĩro. Ũndũ ũcio ũgeekĩka hĩndĩ ya ũrugarĩ na hĩndĩ ya heho.
9  Na Jehova agaatuĩka Mũthamaki wa thĩ yothe. Mũthenya ũcio Jehova agaakorũo arĩ ũmwe, na rĩĩtwa rĩake rĩkorũo rĩrĩ rĩmwe.
10  “Bũrũri wothe ũgaakorũo ũtariĩ ta Araba, kuuma Geba nginya Rimoni mwena wa mũhuro wa Jerusalemu; na itũũra rĩu nĩ rĩgaatũũgĩra na rĩtũũrũo rĩrĩ handũ harĩo, kuuma Kĩhingo-inĩ kĩa Benjamini nginya harĩa Kĩhingo kĩa Mbere kĩrĩ, o nginya Kĩhingo-inĩ gĩa Kona, na kuuma Nyũmba-inĩ Ndaya na Igũrũ ya Hananeli o nginya ihihĩro-inĩ cia ndibei cia mũthamaki.
11  Na andũ nĩ magaaikaraga kuo; na gũtigaacoka gũkorũo na kĩrumi kĩa mwanangĩko rĩngĩ, na Jerusalemu nĩ ĩgaaikarũo kũrĩ na ũgitĩri.
12  “Na rĩrĩ nĩrĩo ihũũra rĩrĩa Jehova akaahũũra ikundi ciothe cia andũ iria irũaga mbaara na Jerusalemu: Nyama cia mĩĩrĩ yao ikaabutha o marũgamĩte na magũrũ mao, maitho mao makaabutha marĩ marima-inĩ mamo, na nĩmĩ ciao ibuthe irĩ tũnua-inĩ twao.
13  “Mũthenya ũcio gũtukanĩrũo kũrĩa Jehova akaarehe nĩ gũgaatherema gatagatĩ-inĩ kao; na o ũmwe wao nĩ akaanyita guoko kwa mũratawe, na guoko gwake gũũkĩrĩre guoko kwa mũratawe.
14  Juda o nayo nĩ ĩkaanyitanĩra mbaara-inĩ kũu Jerusalemu; na ũtonga wa ndũrĩrĩ ciothe iria ithiũrũrũkĩirie nĩ ũgaacokanĩrĩrio, thahabu na betha na nguo nyingĩ mũno.
15  “Na ihũũra o ta rĩu nĩ rĩgaakora nginya mbarathi, nyũmbũ, ngamĩra, ndigiri, na mahiũ mothe marĩa marĩ kambĩ-inĩ icio.
16  “Mũndũ o wothe ũgaatigara kuuma harĩ ndũrĩrĩ iria ciothe ciũkagĩrĩra Jerusalemu nĩ akaambataga o mwaka o mwaka nĩguo akainamĩrĩre Mũthamaki, o we Jehova mũnene wa ita, na akũngũĩre Gĩathĩ gĩa Ithũnũ.
17  No mũndũ o wothe gatagatĩ-inĩ ka famĩlĩ cia gũkũ thĩ angĩkaaga kwambata Jerusalemu nĩguo ainamĩrĩre Mũthamaki, o we Jehova mũnene wa ita, gũtirĩ mbura ĩkaamoiragĩra.
18  Na famĩlĩ ya Misiri ĩngĩkaaga kwambata na yage kũingĩra, gũtirĩ mbura ĩkaamoirĩra. Handũ ha ũguo, magaakorũo nĩ ihũũra rĩrĩa Jehova ahũũraga ndũrĩrĩ iria itambataga gũkũngũĩra Gĩathĩ gĩa Ithũnũ.
19  Rĩu nĩrĩo rĩgaakorũo rĩrĩ iherithia rĩa mehia ma Misiri na mehia ma ndũrĩrĩ ciothe iria itakaambata gũkũngũĩra Gĩathĩ gĩa Ithũnũ.
20  “Mũthenya ũcio, ciugo ‘Ũtheru nĩ wa Jehova!’ nĩ ikaandĩkwo ngengere-inĩ cia mbarathi. Nacio nyũngũ cia kũrugĩra iria irĩ thĩinĩ wa nyũmba ya Jehova igaakorũo itariĩ ta mbakũri iria irĩ mbere ya kĩgongona.
21  Na nyũngũ o yothe ya kũrugĩra thĩinĩ wa Jerusalemu na thĩinĩ wa Juda ĩgaakorũo ĩrĩ nyamũre na ĩgaakorũo ĩrĩ ya Jehova mũnene wa ita, na arĩa othe marutaga magongona nĩ makaaingĩra na mahũthĩre imwe ciacio gũtherũkia nyama. Mũthenya ũcio gũtigaacoka gũkorũo na Mũkanaani thĩinĩ wa nyũmba ya Jehova mũnene wa ita.”
5  Ningĩ ngĩtiira maitho, ngĩona gĩkũnjo kĩrombũka.
2  Nake akĩnjũria atĩrĩ: “Nĩ kĩĩ ũrona?” Na niĩ ngĩmwĩra: “Ndĩrona gĩkũnjo kĩrombũka, kĩrĩ na ũraihu wa mĩkono 20 na wariĩ wa mĩkono 10.”
3  Agĩcoka akĩnjĩra atĩrĩ: “Gĩkĩ nĩkĩo kĩrumi kĩrĩa kĩrathiĩ igũrũ rĩa thĩ yothe, tondũ mũndũ o wothe ũiyaga, ta ũrĩa kwandĩkĩtwo mwena ũmwe wakĩo, ndaherithĩtio; na mũndũ o wothe wĩhĩtaga mwĩhĩtwa, ta ũrĩa kwandĩkĩtwo mwena ũcio ũngĩ wakĩo, ndaherithĩtio.
4  ‘Nĩ niĩ ndĩgĩtũmĩte,’ ũguo nĩguo Jehova mũnene wa ita ekuuga, ‘na nĩ gĩgaatonya thĩinĩ wa nyũmba ya mũici na thĩinĩ wa nyũmba ya mũndũ ũrĩa wĩhĩtaga mwĩhĩtwa wa maheeni na rĩĩtwa rĩakwa; na gĩgaaikara thĩinĩ wa nyũmba ĩyo na kĩmĩniine na kĩniine mbaũ ciayo na mahiga mayo.’”
5  Nake mũraika ũcio waaragia na niĩ agĩũka kũrĩ niĩ akĩnjĩra atĩrĩ: “Ta tiira maitho wone kĩrĩa kĩroimĩra.”
6  Na niĩ ngĩmũũria: “Nĩ kĩĩ kĩu?” Akĩnjokeria akĩnjĩra: “Kĩu nĩ gĩkabu kĩa eba kĩroimĩra.” Agĩcoka akĩnjĩra atĩrĩ: “Ũguo nĩguo mahaana thĩinĩ wa thĩ yothe.”
7  Na ngĩona ngunĩko ya gĩthiũrũrĩ yathondeketwo na ngocorai yoywo na igũrũ, na haarĩ mũtumia waikarĩte thĩ thĩinĩ wa gĩkabu kĩu.
8  Nake mũraika ũcio akiuga: “Ũyũ nĩ Waganu.” Agĩcoka akĩmũtindĩka acoke thĩinĩ wa gĩkabu kĩu kĩa eba, na agĩcokia na ihenya gĩkunĩko kĩu kĩa ngocorai mũromo-inĩ wa gĩkabu kĩu.
9  Ngĩcoka ngĩtiira maitho ngĩona atumia erĩ magĩũka, na mookaga makuuĩtwo nĩ rũhuho. Maarĩ na mathagu maatariĩ ta ma njũũ. Na makĩoya gĩkabu kĩu na igũrũ magĩgĩtwara rĩera-inĩ.
10  Na niĩ ngĩũria mũraika ũcio waaragia na niĩ atĩrĩ: “Maratwara gĩkabu kĩu kĩa eba kũ?”
11  Nake akĩnjokeria: “Maragĩtwara bũrũri wa Shinaru makamwakĩre nyũmba; na yarĩka, nĩ makaamũiga kuo handũ harĩa hamwagĩrĩire.”
1  Na rĩrĩ, mweri-inĩ wa kanana, mwaka wa kerĩ wa Dario, kiugo kĩa Jehova nĩ gĩakinyĩire mũnabii Zekaria mũrũ wa Berekia mũrũ wa Ido, akĩrũo atĩrĩ:
2  “Jehova nĩ aarakarire mũno nĩ ũndũ wa maithe manyu.
3  “Meere atĩrĩ, ‘Jehova mũnene wa ita oigĩte ũũ: “‘Njokererai,’ ũguo nĩguo Jehova mũnene wa ita ekuuga, ‘na niĩ nĩ ngũmũcokerera,’ ũguo nĩguo Jehova mũnene wa ita ekuuga.”’
4  “‘Mũtikahaane ta maithe manyu, o acio maahunjĩirio nĩ anabii a tene makĩrũo atĩrĩ: “Jehova mũnene wa ita oigĩte ũũ, ‘Garũrũkai mũtigane na mĩthiĩre yanyu mĩũru na ciĩko cianyu njũru.’”’ “‘No o matiathikĩrĩirie, na matiigana kũndegera gũtũ,’ ũguo nĩguo Jehova ekuuga.
5  “‘Maithe manyu marĩ kũ rĩu? Na hihi anabii acio nĩ maatũũrire tene na tene?
6  No rĩrĩ, ciugo ciakwa na mawatho makwa marĩa ndathĩte ndungata ciakwa anabii, nĩ maakinyĩire maithe manyu, na githĩ tiguo?’ Nĩ ũndũ ũcio, makĩnjokerera na makiuga atĩrĩ: ‘Jehova mũnene wa ita atwĩkĩte kũringana na mĩthiĩre itũ na ciĩko citũ, o ta ũrĩa aatuĩte gwĩka.’”
7  Mũthenya wa 24 wa mweri wa 11, ũguo nĩ kuuga, mweri wa Shebati, mwaka-inĩ wa kerĩ wa Dario, kiugo kĩa Jehova nĩ gĩakinyĩire mũnabii Zekaria mũrũ wa Berekia mũrũ wa Ido, akĩrũo atĩrĩ:
8  “Nĩ ndonire kĩoneki ũtukũ. Ngĩona mũndũ watwarithagia mbarathi ndune, na akĩrũgama gatagatĩ-inĩ ka mĩtĩ ya mĩhandathi mũkuru-inĩ; na thutha wake kwarĩ na mbarathi ndune, cia gĩĩtĩri, na cia rangi mwerũ.”
9  Na niĩ ngĩũria atĩrĩ: “Mwathi wakwa, aya nĩa?” Mũraika ũrĩa waaragia na niĩ akĩnjokeria akĩnjĩra: “Nĩ ngũkuonia aya nĩa.”
10  Nake mũndũ ũcio warũgamĩte gatagatĩ-inĩ ka mĩtĩ ya mĩhandathi akiuga: “Aya nĩ arĩa Jehova atũmĩte mathiĩ kũndũ na kũndũ thĩinĩ wa thĩ.”
11  Nao makĩra mũraika ũcio wa Jehova warũgamĩte gatagatĩ-inĩ ka mĩtĩ ya mĩhandathi atĩrĩ: “Nĩ tũthiĩte kũndũ na kũndũ thĩinĩ wa thĩ, na rĩrĩ, thĩ yothe nĩ ĩhooreire na ĩrĩ na thayũ.”
12  Nĩ ũndũ ũcio, mũraika wa Jehova akĩũria ũũ: “Atĩrĩrĩ wee Jehova mũnene wa ita, ũgũikara nginya rĩ ũtekũiguĩra Jerusalemu na matũũra ma Juda tha, o macio ũtũire ũrakarĩire mĩaka ĩyo 70?”
13  Jehova agĩcokeria mũraika ũcio waaragia na niĩ, na ciugo cia ũtugi na cia kũũmĩrĩria.
14  Nake mũraika ũcio waaragia na niĩ akĩnjĩra atĩrĩ: “Anĩrĩra uuge ũũ, ‘Jehova mũnene wa ita ekuuga atĩrĩ: “Ndĩ na kĩyo, kĩyo kĩnene nĩ ũndũ wa Jerusalemu na nĩ ũndũ wa Zayuni.
15  Nĩ ndakarĩte, ngarakara mũno nĩ ũndũ wa ndũrĩrĩ iria cikaraga itekũmaka, tondũ ndaiguaga ndakarĩte o hanini, no ikĩongerera ũũru ũcio.”’
16  “Nĩ ũndũ ũcio, ũũ nĩguo Jehova ekuuga: ‘“Nĩ ngaacoka Jerusalemu ndĩ na tha, na nyũmba yakwa nĩ ĩgaakwo kuo,” ũguo nĩguo Jehova mũnene wa ita ekuuga, “na rũrigi rwa gũthima nĩ rũgaatambũrũkio igũrũ rĩa Jerusalemu.”’
17  “Anĩrĩra rĩngĩ uuge ũũ, ‘Jehova mũnene wa ita ekuuga atĩrĩ: “Matũũra makwa nĩ makaiyũra maũndũ mega rĩngĩ; na Jehova nĩ akomĩrĩria Zayuni rĩngĩ, na athuure Jerusalemu o rĩngĩ.”’”
18  Ngĩcoka ngĩtiira maitho ngĩona hĩa inya.
19  Kwoguo ngĩũria mũraika ũcio waaragia na niĩ atĩrĩ: “Ici nacio nĩ ndũĩ?” Nake akĩnjokeria akĩnjĩra: “Ici nĩ hĩa iria ciahurunjire Juda, Isiraeli, na Jerusalemu.”
20  Jehova agĩcoka akĩnyonia mabundi mana.
21  Na niĩ ngĩũria atĩrĩ: “Aya maroka gwĩka atĩa?” Nake akĩnjĩra: “Hĩa icio nĩcio ciahurunjire Juda ũũ atĩ gũtirĩ mũndũ wahotire gũtiira mũtwe wake. Nao aya angĩ nĩ magooka gũtũma ciĩtigĩre, magũithie hĩa cia ndũrĩrĩ thĩ, ndũrĩrĩ o icio ciaambararirie hĩa ciacio kwerekera bũrũri wa Juda, nĩguo ciũhurunje.”
2  Ningĩ ngĩtiira maitho ngĩona mũndũ warĩ na rũrigi rwa gũthima guoko-inĩ gwake.
2  Nĩ ũndũ ũcio ngĩmũũria atĩrĩ: “Wathiĩ kũ?” Nake akĩnjĩra: “Ndathiĩ gũthima Jerusalemu, nĩgetha nyone ũrĩa wariĩ na ũraihu wayo ũigana.”
3  Na rĩrĩ, mũraika ũcio waaragia na niĩ agĩthiĩ, na mũraika ũngĩ agĩũka kũmũtũnga.
4  Nake akĩmwĩra ũũ: “Teng’era harĩa wĩre mwanake ũcio atĩrĩ, ‘“Jerusalemu nĩ ĩgaatũũrũo rĩngĩ ĩrĩ itũũra rĩtarĩ thingo, nĩ ũndũ wa andũ arĩa othe magaakorũo thĩinĩ wayo o na mahiũ.
5  Na nĩ ngaatuĩka rũthingo rwa mwaki harĩ yo ndĩmĩthiũrũrũkĩrie, na nĩ ngaatuĩka riri thĩinĩ wayo,”’” ũguo nĩguo Jehova ekuuga.
6  “Ũkai! Ũkai! Ũrai muume bũrũri wa mwena wa rũgongo,” ũguo nĩguo Jehova ekuuga. “Nĩ gũkorũo nĩ ndĩmũhurunjĩte huho-inĩ iria inya cia igũrũ,” ũguo nĩguo Jehova ekuuga.
7  “Ũka, wee Zayuni! Wĩthare, o wee ũikaraga hamwe na mwarĩ wa Babuloni.
8  Nĩ gũkorũo ũũ nĩguo Jehova mũnene wa ita ekuuga, o ũcio thutha wa kũgoocithio ũndũmĩte kũrĩ ndũrĩrĩ iria ciatahaga indo cianyu: ‘Mũndũ o wothe ũmũhutagia nĩ kĩũma kĩa riitho rĩakwa ahutagia.
9  Tondũ rĩu nĩ ngwambararia guoko gwakwa ndĩmokĩrĩre, na magaatuĩka kĩndũ gĩa gũtahwo nĩ ngombo ciao ene.’ Na hatarĩ nganja nĩ mũkaamenya atĩ Jehova mũnene wa ita nĩwe ũndũmĩte.
10  “Anĩrĩra nĩ gũkena, wee mwarĩ wa Zayuni; nĩ gũkorũo nĩ ndĩroka, na ndĩrĩikaraga gatagatĩ-inĩ gaku,” ũguo nĩguo Jehova ekuuga.
11  “Mũthenya ũcio ndũrĩrĩ nyingĩ nĩ ikeegwatania na Jehova, nacio ituĩke andũ akwa; na nĩ ngaaikara gatagatĩ-inĩ gaku.” Na nĩ ũkaamenya atĩ Jehova mũnene wa ita nĩwe ũndũmĩte kũrĩ wee.
12  Jehova nĩ akeegwatĩra Juda ĩtuĩke igai rĩake kũndũ kũu gũtheru, na nĩ agaathuura Jerusalemu o rĩngĩ.
13  Kirai mũrĩ mbere ya Jehova, inyuĩ mĩĩrĩ yothe ya nyama, nĩ gũkorũo nĩ aroya ikinya arĩ gĩikaro-inĩ gĩake gĩtheru.
3  Ningĩ akĩnyonia Joshua mũthĩnjĩri-Ngai ũrĩa mũnene arũgamĩte mbere ya mũraika wa Jehova, na Shaitani aarũgamĩte guoko-inĩ gwake kwa ũrĩo nĩguo amũũkĩrĩre.
2  Nake mũraika wa Jehova akĩra Shaitani atĩrĩ: “Jehova arogũkũũma, wee Shaitani, ti itherũ, Jehova o ũcio ũthuurĩte Jerusalemu arogũkũũma! Githĩ mũndũ ũyũ ti rũtungu rũrakana rũguthĩtwo kuuma mwaki-inĩ?”
3  Na rĩrĩ, Joshua eehumbĩte nguo irĩ na gĩko na aarũgamĩte mbere ya mũraika ũcio.
4  Nake mũraika ũcio akĩra arĩa maarũgamĩte mbere yake atĩrĩ, “Mũrutei nguo icio ciake irĩ na gĩko.” Agĩcoka akĩmwĩra ũũ, “Atĩrĩrĩ, nĩ ndatũma mahĩtia maku makweherere, na nĩ ũkũhumbwo nguo njega.”
5  Nĩ ũndũ ũcio ngiuga atĩrĩ: “Nĩ ekĩrũo kĩremba gĩtheru mũtwe.” Nao makĩmwĩkĩra kĩremba kĩu gĩtheru mũtwe na makĩmũhumba nguo; na mũraika wa Jehova aarũgamĩte hau hakuhĩ.
6  Mũraika ũcio wa Jehova agĩcoka akĩra Joshua atĩrĩ:
7  “Jehova mũnene wa ita ekuuga atĩrĩ, ‘Ũngĩrũmĩrĩra njĩra ciakwa na ũrute mawĩra maku mbere yakwa, nĩ ũgaatungataga ũrĩ mũtuanĩri ciira thĩinĩ wa nyũmba yakwa na ũmenyagĩrĩre nja ciakwa; na nĩ ngaagwĩtĩkĩria ũtonyage hamwe na aya marũgamĩte haha.’
8  “‘Ta thikĩrĩria, wee Joshua Mũthĩnjĩri-Ngai Ũrĩa Mũnene, wee hamwe na athiritũ aku acio maikaraga thĩ mbere yaku, nĩ gũkorũo andũ aya nĩ kĩmenyithia; atĩrĩrĩ, nĩ ngũrehe ndungata yakwa ĩrĩa ĩtagwo Thuuna!
9  Ta rorai ihiga rĩrĩa njigĩte mbere ya Joshua! Igũrũ rĩa ihiga rĩmwe kũrĩ na maitho mũgwanja; na nĩ ngũconga maandĩko igũrũ rĩarĩo,’ ũguo nĩguo Jehova mũnene wa ita ekuuga, ‘na nĩ ngeeheria mahĩtia ma bũrũri ũcio na mũthenya ũmwe.’
10  Jehova mũnene wa ita ekuuga atĩrĩ, “‘mũthenya ũcio, o ũmwe wanyu nĩ ageeta mũndũ ũrĩa ũngĩ oke rungu rwa mũthabibũ wake na rungu rwa mũkũyũ wake.’”
12  Ĩno nĩ ndũmĩrĩri nditũ: “Gĩkĩ nĩkĩo kiugo kĩa Jehova gĩkoniĩ Isiraeli,” ũguo nĩguo Jehova ekuuga,O we watambũrũkirie igũrũ,Na akĩiga mũthingi wa thĩ,Na nowe wathondekire roho wa mũndũ thĩinĩ wake.
2  “Nĩ ngũtũma Jerusalemu ĩtuĩke gĩkombe gĩa gũtũma ikundi ciothe cia andũ iria irigicĩirie itũgũge; na Juda nĩ ĩkaarigicĩrio o hamwe na Jerusalemu.
3  Mũthenya ũcio nĩ ngaatũma Jerusalemu ĩtuĩke ihiga iritũ harĩ ikundi ciothe cia andũ. Na andũ arĩa othe makaarĩoya na igũrũ hatarĩ nganja nĩ makaagurario mũno; na ndũrĩrĩ ciothe cia thĩ nĩ igaacokanĩrĩra imĩũkĩrĩre.”
4  Jehova ekuuga atĩrĩ, “Mũthenya ũcio, nĩ ngaatũma mbarathi o yothe ĩnyitwo nĩ guoya na ũrĩa ũramĩtwarithia agũrũke. Maitho makwa magaaikara marorete nyũmba ya Juda, no nĩ ngaatumumaria mbarathi ciothe cia ikundi cia andũ.
5  Nao anene a Juda nĩ makoiga ũũ ngoro-inĩ yao, ‘Aikari a Jerusalemu nĩo hinya witũ kũgerera harĩ Jehova mũnene wa ita, o we Ngai wao.’
6  Mũthenya ũcio nĩ ngaatũma anene a Juda mahaane ta nyũngũ ĩrĩ na mwaki ĩrĩ gatagatĩ-inĩ ka ngũ na mahaane ta gĩcinga kĩa mwaki kĩrĩ kĩohe-inĩ kĩa ngano ĩrĩa ĩtinĩtio, na nĩ magaacina ikundi ciothe cia andũ iria irigicĩirie mwena wa ũrĩo na wa ũmotho; na aikari a Jerusalemu nĩ magaatũũra rĩngĩ handũ hao, thĩinĩ wa Jerusalemu.
7  “Na Jehova akaamba kũhonokia hema cia Juda, nĩguo ũthaka wa nyũmba ya Daudi na ũthaka wa aikari a Jerusalemu wage gũkorũo ũrĩ mũnene mũno gũkĩra wa Juda.
8  Mũthenya ũcio Jehova agaakorũo arĩ ũgitĩri gũthiũrũrũkĩria aikari a Jerusalemu; mũthenya ũcio, mũndũ ũrĩa ũkaahĩngwo gatagatĩ-inĩ kao akaahaana o ta Daudi, nayo nyũmba ya Daudi ĩhaane o ta Ngai, ta mũraika wa Jehova ũrĩa ũthiaga arĩ mbere yao.
9  Na mũthenya ũcio hatarĩ nganja nĩ ngaaniina ndũrĩrĩ ciothe iria igookĩrĩra Jerusalemu.
10  “Nĩ ngaaitĩrĩria nyũmba ya Daudi na aikari a Jerusalemu roho wa gwĩtĩkĩrĩka na gũthaithana, na nĩ makeerorera mũndũ ũrĩa maathecire, na nĩ makaamũrĩrĩra ta ũrĩa mangĩrĩrĩra mũrũ wa mũmwe; na nĩ makaamũcakaĩra marĩ na ruo rũingĩ ta ũrĩa mangĩcakaĩra mũrũ wa irigithathi.
11  Mũthenya ũcio, kĩrĩro kĩrĩa gĩgaakorũo Jerusalemu gĩgaakorũo kĩrĩ kĩnene, o ta kĩrĩro kĩa Hadadirimoni Werũ-inĩ wa Megido.
12  Na bũrũri ũcio nĩ ũkaagĩa na kĩrĩro, o famĩlĩ ĩrĩ iki; famĩlĩ ya nyũmba ya Daudi ĩrĩ iki, na atumia ao marĩ oiki; famĩlĩ ya nyũmba ya Nathani ĩrĩ iki, na atumia ao marĩ oiki;
13  famĩlĩ ya nyũmba ya Lawii ĩrĩ iki, na atumia ao marĩ oiki; famĩlĩ ya Ashimei ĩrĩ iki, na atumia ao marĩ oiki;
14  na famĩlĩ ciothe iria itigarĩte, o famĩlĩ ĩrĩ iki, na atumia ao marĩ oiki.
