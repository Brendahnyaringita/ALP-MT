10  Atĩrĩrĩ ariũ a Ithe witũ, ha ũhoro wao-rĩ, wendi wakwa wa kuuma ngoro na mathaithana makwa kũrĩ Ngai nĩ atĩ makaahonokio.
2  Tondũ niĩ ndĩ mũira atĩ nĩ makoragwo na kĩyo ũhoro-inĩ wĩgiĩ Ngai, no ti kũringana na ũmenyo wa ma.
3  Tondũ wa kwaga kũmenya ũthingu wa Ngai na makerutanĩria kwĩhandĩra ũthingu wao ene, matienyihĩirie ũthingu wa Ngai.
4  Nĩ gũkorũo Kristo nĩwe mũthia wa Watho, nĩguo mũndũ o wothe wonanagia wĩtĩkio akorũo na ũthingu.
5  Tondũ Musa aandĩkire ũũ igũrũ rĩgiĩ ũthingu ũrĩa uumanaga na Watho: “Mũndũ ũrĩa wĩkaga maũndũ macio nĩ agaatũũra nĩ ũndũ wamo.”
6  No ũthingu ũrĩa uumanaga na wĩtĩkio uugaga ũũ: “Ndũkoige na ngoro atĩrĩ, ‘Nũũ ũkwambata igũrũ?’ ũguo nĩ kuuga, agaikũrũkie Kristo,
7  kana, ‘Nũũ ũgũikũrũka thĩinĩ wa irima rĩrĩa rĩtarĩ gĩturi?’ ũguo nĩ kuuga, agacokie Kristo kuuma kũrĩ arĩa akuũ.”
8  No rĩandĩko riugaga atĩa? “Kiugo kĩrĩ hakuhĩ nawe, o kanua-inĩ gaku na ngoro-inĩ yaku”; ũguo nĩ kuuga “kiugo” kĩa wĩtĩkio, kĩrĩa ithuĩ tũrahunjia.
9  Nĩ gũkorũo ũngiumbũra na kanua gaku mbere ya andũ atĩ Jesu nĩ Mwathani, na wonanagie wĩtĩkio ngoro-inĩ yaku atĩ Ngai nĩ aamũriũkirie kuuma kũrĩ arĩa akuũ-rĩ, nĩ ũkaahonokio.
10  Tondũ mũndũ onanagia wĩtĩkio ngoro-inĩ nĩguo atuĩke mũthingu, no mũndũ oimbũraga na kanua mbere ya andũ nĩguo ahonokio.
11  Nĩ gũkorũo rĩandĩko riugaga atĩrĩ: “Gũtirĩ mũndũ ũigaga wĩtĩkio wake harĩ we ũgaaconorithio.”
12  Tondũ gũtirĩ ngũrani ya Mũyahudi na Mũngiriki. Mwathani wa andũ othe no ũmwe, na nĩ arathimaga mũno arĩa othe mamũkayagĩra.
13  Nĩ gũkorũo “mũndũ o wothe ũkayagĩra rĩĩtwa rĩa Jehova nĩ akaahonokio.”
14  O na kũrĩ ũguo-rĩ, mangĩmũkaĩra atĩa matagĩĩte na wĩtĩkio harĩ we? Na rĩrĩ, mangĩgĩa atĩa na wĩtĩkio harĩ we mataiguĩte ũhoro wake? Ningĩ-rĩ, mangĩigua atĩa hatarĩ na mũndũ wa kũmahunjĩria?
15  Na mangĩhunjia atĩa matatũmĩtwo? O ta ũrĩa kwandĩkĩtwo atĩrĩ: “Kaĩ magũrũ ma arĩa mahunjagia ũhoro mwega wa maũndũ mega nĩ mathaka-ĩ!”
16  No rĩrĩ, ti othe maathĩkĩire ũhoro ũrĩa mwega. Nĩ gũkorũo Isaia oigĩte atĩrĩ: “Jehova, nũũ ũgĩĩte na wĩtĩkio harĩ ũndũ ũrĩa ũiguĩtwo kuuma kũrĩ ithuĩ?”
17  Nĩ ũndũ ũcio-rĩ, wĩtĩkio uumanaga na ũndũ ũrĩa ũiguĩtwo. Naguo ũndũ ũrĩa ũiguĩtwo uumanaga na kiugo kĩgiĩ Kristo.
18  No ngũũria atĩrĩ, Hihi ũguo nĩ kuuga atĩ matiaiguire? Nĩ maaiguire, nĩ gũkorũo “mũgambo wao nĩ wakinyire thĩinĩ wa thĩ yothe, na ndũmĩrĩri yao ĩgĩkinya ituri-inĩ cia thĩ ĩrĩa ĩikaragwo.”
19  No ngũũria atĩrĩ, Hihi ũguo nĩ kuuga Isiraeli matiamenyire? Musa oigĩte atĩrĩ o mbere: “Ngũtũma mũigue ũiru kũgerera andũ a rũrĩrĩ rũngĩ; ngũtũma mũgĩe na marakara manene kũgerera rũrĩrĩ rũkĩgu.”
20  Nake Isaia akoiga ũũ arĩ na ũcamba: “Ndonirũo nĩ arĩa mataanjaragia; ndamenyekire nĩ arĩa mataanjũragĩrĩria.”
21  No akoiga atĩrĩ ũhoro-inĩ wĩgiĩ Isiraeli: “Ndindaga ndambũrũkĩtie moko makwa mũthenya wothe harĩ andũ matarĩ athĩki na momĩtie ngoro.”
4  Gũkĩrĩ ũguo-rĩ, hihi tũngiuga Iburahimu ithe witũ wa tene kũringana na mwĩrĩ aagunĩkire atĩa?
2  Ta rĩu-rĩ, korũo Iburahimu aatuirũo mũthingu nĩ ũndũ wa ciĩko, nĩ angĩarĩ na gĩtũmi gĩa kwĩraha, no ti mbere ya Ngai.
3  Kaĩ rĩandĩko riugĩte atĩa? “Iburahimu aagĩire na wĩtĩkio harĩ Jehova, na ũndũ ũcio ũgĩtarũo atĩ nĩ ũthingu harĩ we.”
4  Mũndũ ũraruta wĩra-rĩ, mũcara wake nduonagwo ta arĩ ũtugi mũnene no nĩ thiirĩ akoragwo akĩrĩhwo.
5  No rĩrĩ, mũndũ ũrĩa ũtarutaga wĩra no akagĩa na wĩtĩkio harĩ Ũrĩa ũtuaga mũndũ ũrĩa ũtetigĩrĩte Ngai atĩ nĩ mũthingu, wĩtĩkio wa mũndũ ũcio ũtuagwo atĩ nĩ ũthingu.
6  O ta ũrĩa Daudi o nake aragia ũhoro wa gĩkeno kĩa mũndũ ũrĩa Ngai atuaga mũthingu hatarĩ ciĩko:
7  “Gũkena nĩ arĩa moheirũo ciĩko ciao cia uuni-watho na arĩa mehia mao mahumbĩrĩtwo;
8  gũkena nĩ mũndũ ũrĩa Jehova atakaaririkana mehia make o rĩ o rĩ.”
9  Hakĩrĩ ũguo-rĩ, hihi no andũ arĩa aruu makoragwo na gĩkeno kĩu kana nĩ nginya arĩa matarĩ aruu? Tondũ tuugaga ũũ: “Wĩtĩkio wa Iburahimu nĩ watarirũo atĩ nĩ ũthingu harĩ we.”
10  Gũkĩrĩ ũguo-rĩ, watarirũo atĩ nĩ ũthingu rĩ? Hihi nĩ rĩrĩa aaruĩte kana nĩ atanarua? Ti rĩrĩa aaruĩte no nĩ rĩrĩa ataaruĩte.
11  Na akĩheo kĩmenyithia—nĩkĩo kũrua—kĩrĩ mũhũũri wa ũthingu kũgerera wĩtĩkio ũrĩa aarĩ naguo rĩrĩa ataaruĩte, nĩgetha atuĩke ithe wa arĩa othe marĩ na wĩtĩkio o na matarĩ aruu, nĩguo matuwo athingu;
12  na nĩgetha atuĩke ithe wa rũciaro rũrĩa rũruĩte, to wa arĩa marũmagĩrĩra ũhoro wa kũrua no nĩ nginya wa arĩa mathiaga na mĩthiĩre ĩrĩa yagĩrĩire makinya-inĩ ma wĩtĩkio ũrĩa ithe witũ Iburahimu aarĩ naguo rĩrĩa ataaruĩte.
13  Nĩ gũkorũo Iburahimu o na kana mbeũ yake matiaheirũo kĩĩranĩro kũgerera watho atĩ atuĩke mũgai wa thĩ, no nĩ kũgerera ũthingu nĩ ũndũ wa wĩtĩkio.
14  Tondũ angĩkorũo arĩa marũmagĩrĩra watho nĩ agai, wĩtĩkio ũtuĩkaga wa tũhũ, nakĩo kĩĩranĩro nĩ kĩniine.
15  Ũrĩa kũrĩ nĩ atĩ, Watho ũrehaga mang’ũrĩ, no harĩa hatarĩ watho, hatikoragwo mehia.
16  Nĩkĩo kĩĩranĩro kĩu kĩaheanirũo nĩ ũndũ wa wĩtĩkio, ningĩ nĩ ũndũ wa ũtugi mũnene, nĩgetha kĩĩranĩro kĩu gĩkorũo kĩrĩ kĩa ma harĩ mbeũ yake yothe, to harĩ arĩa marũmagĩrĩra Watho ĩndĩ nĩ nginya harĩ arĩa marũmagĩrĩra wĩtĩkio wa Iburahimu, o ũcio ithe witũ ithuothe.
17  (No ta ũrĩa kwandĩkĩtwo ũũ: “Nĩ ngwamũrĩte ũtuĩke ithe wa ndũrĩrĩ nyingĩ.”) Ũndũ ũcio wekĩkire maitho-inĩ ma Ngai, o ũcio aakoragwo na wĩtĩkio harĩ we, o we ũtũmaga arĩa akuũ matũũre muoyo na ageta maũndũ matarĩ kuo ta marĩ kuo.
18  O na gũtuĩka hatiarĩ na kĩĩrĩgĩrĩro, we aarĩ na wĩtĩkio wehocetie harĩ kĩĩrĩgĩrĩro atĩ nĩ angĩgaatuĩka ithe wa ndũrĩrĩ nyingĩ kũringana na ũrĩa kwerĩtwo atĩrĩ: “Ũguo nĩguo mbeũ yaku ĩkaaigana.”
19  Na o na gũtuĩka wĩtĩkio wake ndwanyihire, oonaga ta mwĩrĩ wake wakuĩte, (tondũ aarĩ na mĩaka ta 100), na akamenya atĩ nda ya Sara ndĩarĩ na hinya wa gũciara.
20  No tondũ wa kĩĩranĩro kĩa Ngai, ndaathanganirie akĩaga wĩtĩkio; ĩndĩ aagĩire hinya nĩ ũndũ wa wĩtĩkio wake, akĩgoocithia Ngai
21  na aarĩ na ũũma biũ atĩ nĩ angĩahotire gwĩka ũrĩa eeranĩire.
22  Na kwoguo “ũndũ ũcio ũgĩtarũo atĩ nĩ ũthingu harĩ we.”
23  No rĩrĩ, ciugo ‘ũndũ ũcio ũgĩtarũo harĩ we’ itiandĩkirũo nĩ ũndũ wake wiki,
24  no ciaandĩkirũo nginya nĩ ũndũ witũ, ithuĩ arĩa tũgaatarĩrũo ũndũ ũcio, tondũ nĩ twĩtĩkĩtie Ũrĩa wariũkirie Jesu Mwathani witũ kuuma kũrĩ arĩa akuũ.
25  Jesu aaneanirũo nĩ ũndũ wa mehia maitũ na akĩriũkio nĩguo tũtuwo athingu.
11  Nĩ ũndũ ũcio ngũũria atĩrĩ, hihi Ngai nĩ kũrega aaregire andũ ake? Aca, tiguo kũrĩ! Nĩ gũkorũo o na niĩ ndĩ Mũisiraeli, wa mbeũ ya Iburahimu, kuuma mũhĩrĩga-inĩ wa Benjamini.
2  Ngai ti kũrega aaregire andũ ake arĩa aambire gwĩciria ũhoro wao. Kaĩ mũtoĩ ũrĩa rĩandĩko riugaga ũhoro-inĩ wĩgiĩ Elija rĩrĩa aathaithaga Ngai nĩ ũndũ wa Isiraeli?
3  Elija ooigire ũũ: “Jehova, nĩ moragĩte anabii aku, makenja igongona ciaku, na no niĩ nyiki ndigarĩte, na rĩu marageria kũnduta muoyo.”
4  No rĩrĩ, ndũmĩrĩri ya Ngai yamwĩrire atĩa? “Nĩ ndĩtigĩirie arũme 7,000 mataturĩirie Baali maru.”
5  Kwoguo na njĩra o ta ĩyo, o na mahinda-inĩ maya nĩ kũrĩ na matigari ma arĩa maathuurirũo kũgerera ũtugi mũnene wa Ngai.
6  Angĩkorũo mathuurĩtwo kũgerera ũtugi mũnene, matithuurĩtwo nĩ ũndũ wa ciĩko; tondũ kũngĩkorũo nĩguo, ũtugi ũcio mũnene ndũngĩtuĩka ũtugi mũnene rĩngĩ.
7  Tũkiuge atĩa rĩu? Kĩndũ kĩrĩa Isiraeli maacaragia na kĩyo matiakĩonire, no arĩa mathuurĩtwo nĩ maakĩonire. Acio angĩ nĩ moomirie ngoro ciao,
8  o ta ũrĩa kwandĩkĩtwo atĩrĩ: “Ngai nĩ amaheete roho wa toro mũnene, akamahe maitho matonaga na matũ mataiguaga, o nginya ũmũthĩ ũyũ.”
9  O nake Daudi oigĩte ũũ: “Metha yao ĩrotuĩka mũtego na kĩndũ gĩa kũmanyita o na mũhĩnga na kĩndũ gĩa kũmaherithia.
10  Maitho mao marogĩa nduma maremwo nĩ kuona, na ũtũme mĩgongo yao ĩikarage ĩyunĩte hingo ciothe.”
11  Nĩ ũndũ ũcio ngũũria atĩrĩ, Hihi ũguo nĩ kuuga atĩ maahĩngirũo na makĩgwa biũ? Aca, tiguo kũrĩ! No nĩ ũndũ wa ihĩtia rĩao, andũ a ndũrĩrĩ nĩ marahonokio, nĩguo o maigue ũiru.
12  Rĩu-rĩ, angĩkorũo ihĩtia rĩu rĩao nĩ ũtonga harĩ thĩ na kũnyiha kwao nĩ ũtonga harĩ andũ a ndũrĩrĩ, githĩ gũtigaagĩkorũo na ũtonga mũnene makĩria rĩrĩa mũigana wao ũgaakinyanĩra!
13  Rĩu ndĩraria na inyuĩ andũ a ndũrĩrĩ. Tondũ ndĩ mũtũmwo kũrĩ andũ a ndũrĩrĩ, nĩ heete gĩtĩo ũtungata wakwa
14  nĩguo nyone kana hihi ndahota gũtũma andũ aitũ maigue ũiru nĩgetha amwe ao mahonokio.
15  Tondũ angĩkorũo kũregwo kwao kũratũma thĩ ĩiguithanio na Ngai-rĩ, gwĩtĩkĩrũo kwao kũngĩkĩrehe kĩĩ tiga gũcokio muoyo kuuma kũrĩ arĩa akuũ?
16  Ningĩ-rĩ, angĩkorũo gĩcunjĩ gĩa kĩmere kĩrĩa kĩrutĩtwo kĩrĩ maciaro ma mbere nĩ gĩtheru, kĩmere gĩothe o nakĩo nĩ gĩtheru; na angĩkorũo mũri nĩ mũtheru, honge o nacio nĩ theru.
17  No rĩrĩ, angĩkorũo honge imwe nĩ ciatemirũo, nawe o na ũrĩ mũtamaiyũ wa gĩthaka ũgĩciarithanio gatagatĩ-inĩ ga cio na ũgĩtuĩka wa kũgunĩka nĩ ũtonga wa mũri waguo-rĩ,
18  ndũgetĩĩre honge icio. Ũngĩciĩtĩĩra, ũririkane atĩ tiwe ũnyitĩrĩire mũri no nĩ mũri ũkũnyitĩrĩire.
19  No wee no ũkiuge atĩrĩ: “Honge ciatemirũo nĩguo niĩ njiarithanio ho.”
20  Ũcio nĩ ũhoro wa ma! Ciatemirũo nĩ ũndũ wa kwaga wĩtĩkio, no wee ũrũgamĩte nĩ ũndũ wa wĩtĩkio. Ndũgetĩe, no wĩtigagĩre.
21  Tondũ angĩkorũo Ngai ndaacaĩire honge icio cia ndũire, o nawe ndegũgũcaĩra.
22  Nĩ ũndũ ũcio-rĩ, wĩciragie ũhoro wa ũtugi wa Ngai o na iherithia rĩake. Nĩ aherithagia arĩa maagũire, no wee nĩ ũrĩonagio ũtugi wa Ngai, ũngĩtũũra ũtugi-inĩ wake; kwaga ũguo, o nawe nĩ ũgaatemwo.
23  O nao mangĩambĩrĩria gũkorũo na wĩtĩkio, nĩ megũciarithanio ho, nĩ gũkorũo Ngai no ahote kũmaciarithania macoke mũtĩ-inĩ.
24  Tondũ rĩrĩ, angĩkorũo wee watemirũo kuuma mũtamaiyũ-inĩ wa gĩthaka na ũgĩciarithanio mũtamaiyũ-inĩ wa mũgũnda, na ũndũ ũcio ti wa ndũire-rĩ, na githĩ honge icio cia ndũire itingĩgĩciarithanio o na makĩria icokio mũtamaiyũ-inĩ wacio!
25  Ariũ a Ithe witũ, ndirenda mwage kũmenya ũhoro wa hitho ĩno theru, nĩguo mũtigatuĩke ogĩ maitho-inĩ manyu ene: Andũ amwe thĩinĩ wa Isiraeli nĩ momĩtie ngoro, nginya mũigana mũkinyanĩru wa andũ a ndũrĩrĩ ũkorũo ũingĩrĩte,
26  na njĩra ĩyo, Isiraeli othe nĩ makaahonokio. O ta ũrĩa kwandĩkĩtwo atĩrĩ: “Mũkũũri nĩ akooima Zayuni na eherie maũndũ matarĩ na ũngai kuuma harĩ Jakubu.
27  Na kĩu nĩkĩo kĩrĩkanĩro gĩakwa hamwe nao, hĩndĩ ĩrĩa ngeeheria mehia mao.”
28  Nĩ ma, ha ũhoro ũrĩa mwega, acio nĩ thũ nĩ ũndũ wanyu; no ha ũhoro wĩgiĩ gũthuura kwa Ngai, nĩ mendetwo nĩwe nĩ ũndũ wa maithe mao ma tene.
29  Nĩ gũkorũo Ngai ndakeerira nĩ ũndũ wa kũheana iheo kana nĩ ũndũ wa gwĩtana kũrĩa etanaga.
30  Tondũ o ta ũrĩa hĩndĩ ĩmwe mũtaathĩkagĩra Ngai no rĩu nĩ mũiguĩrĩirũo tha nĩ ũndũ wao kwaga gwathĩka,
31  ũguo no taguo rĩu acio matigĩte gwathĩka na kwoguo inyuĩ mũkaiguĩrũo tha, nĩguo o nao rĩu maiguĩrũo tha.
32  Nĩ gũkorũo Ngai nĩ ahingĩire andũ othe hamwe ũhoro-inĩ wa kwaga gwathĩka nĩguo amaiguĩre tha othe.
33  Kaĩ ũtonga wa Ngai nĩ mũrikĩru-ĩ, o na ũmenyo na ũũgĩ wake! Matuĩro make matingĩtuĩrĩka o na njĩra ciake itingĩtaũkĩka biũ.
34  Tondũ rĩrĩ, “nũũ ũmenyete meciria ma Jehova, kana nũũ ũtuĩkĩte mũtaarani wake?”
35  Kana rĩrĩ, “nũũ ũrĩ wamũhe kĩndũ, atĩ nĩguo akĩmũrĩhe?”
36  Nĩ gũkorũo indo ciothe ciumĩte kũrĩ we na nĩwe ũtũmaga ikorũo kuo na ikoragwo kuo nĩ ũndũ wake. Arogĩa na riri tene na tene. Ameni.
8  Nĩ ũndũ ũcio-rĩ, arĩa marĩ ũiguano hamwe na Kristo Jesu matigaatuĩrũo atĩ nĩ mahĩtĩtie.
2  Tondũ watho wa roho ũrĩa ũheanaga muoyo kũgerera Kristo Jesu nĩ ũmũkũũrĩte kuuma watho-inĩ wa mehia na wa gĩkuũ.
3  Ũndũ ũrĩa Watho waremirũo gwĩka tondũ ndwarĩ na hinya kũgerera mwĩrĩ, Ngai nĩ aawĩkire na njĩra ya gũtũma Mũrũ wake mwene arĩ na mũhianĩre wa mwĩrĩ ũrĩa wĩhagia na ũhoro-inĩ wĩgiĩ mehia, agĩgĩtuĩra mehia thĩinĩ wa mwĩrĩ,
4  nĩguo maũndũ ma ũthingu marĩa Watho uugĩte mahingio thĩinĩ witũ ithuĩ tũthiaga kũringana na roho no ti kũringana na mwĩrĩ.
5  Nĩ gũkorũo andũ arĩa matũũraga kũringana na mwĩrĩ maigaga meciria mao maũndũ-inĩ ma mwĩrĩ, no arĩa matũũraga kũringana na roho maigaga meciria mao maũndũ-inĩ ma roho.
6  Tondũ kũiga meciria maũndũ-inĩ ma mwĩrĩ kũrehaga gĩkuũ, no kũiga meciria maũndũ-inĩ ma roho kũrehaga muoyo na thayũ;
7  nĩ gũkorũo kũiga meciria maũndũ-inĩ ma mwĩrĩ kũrehaga ũthũ na Ngai, tondũ mwĩrĩ ndwathĩkagĩra watho wa Ngai o na ndũngĩwathĩkĩra.
8  Kwoguo arĩa mekaga kũringana na mwĩrĩ matingĩhota gũkenia Ngai.
9  No rĩrĩ, inyuĩ mwĩkaga kũringana na roho no ti kũringana na mwĩrĩ, angĩkorũo na ma roho wa Ngai nĩ ũikaraga thĩinĩ wanyu. No mũndũ o wothe angĩkorũo atarĩ na roho wa Kristo, mũndũ ũcio ti wake.
10  No angĩkorũo Kristo arĩ na ũiguano hamwe na inyuĩ, mwĩrĩ nĩ mũkuũ nĩ ũndũ wa mehia, no roho nĩ ũrehaga muoyo nĩ ũndũ wa ũthingu.
11  Angĩkorũo roho wa ũrĩa wariũkirie Jesu kuuma kũrĩ arĩa akuũ nĩ ũikaraga thĩinĩ wanyu, ũcio wariũkirie Kristo Jesu kuuma kũrĩ arĩa akuũ ningĩ nĩ arĩtũmaga mĩĩrĩ ĩyo yanyu ĩkuaga ĩkorũo muoyo kũgerera roho wake ũrĩa ũikaraga thĩinĩ wanyu.
12  Kwoguo-rĩ, ariũ a Ithe witũ tũrĩ na thiirĩ, no ti wa mwĩrĩ atĩ tũtũũrage kũringana na mwĩrĩ;
13  nĩ gũkorũo mũngĩtũũra kũringana na mwĩrĩ, no mũhaka mũgaakua; no mũngĩũraga ciĩko cia mwĩrĩ kũgerera ũteithio wa roho, nĩ mũgaatũũra muoyo.
14  Tondũ arĩa othe matongoragio nĩ roho wa Ngai, nĩ ariũ a Ngai kũna.
15  Nĩ gũkorũo mũtiaamũkĩrire roho wa ũkombo wa kũrehe guoya rĩngĩ, no mwaamũkĩrire roho wa kũmũtua ariũ, roho o ũrĩa ũtũmaga twanĩrĩre tũkoiga: “Abba, Baba!”
16  Roho guo mwene nĩ ũrutaga ũira hamwe na roho witũ atĩ tũrĩ ciana cia Ngai.
17  Angĩkorũo tũkĩrĩ ciana-rĩ, ningĩ tũrĩ agai—agai a Ngai kũna, no tũrĩ agai hamwe na Kristo—akorũo nĩ tũkũnyamarĩka hamwe nake, nĩguo ningĩ tũgaatũũgĩrio hamwe nake.
18  Nĩ gũkorũo nyonaga mĩnyamaro ya mahinda maya ĩtarĩ kĩndũ ĩringithanĩtio na riri ũrĩa ũkaaguũrio kũgerera harĩ ithuĩ.
19  Tondũ ũũmbi nĩ ũkoragwo wetereire mũno kũguũrio kwa ariũ a Ngai.
20  Nĩ gũkorũo ũũmbi nĩ waagithirio kĩene, ti ũndũ wa kwenda kwaguo, no nĩ kũgerera ũrĩa wawagithirie kĩene, kũrĩ na kĩĩrĩgĩrĩro
21  atĩ ũũmbi guo mwene o naguo nĩ ũgaakũũrũo kuuma ũkombo-inĩ wa kũbutha na ũheo wĩyathi ũrĩ na riri wa ciana cia Ngai.
22  Nĩ gũkorũo nĩ tũĩ atĩ nginya rĩu, ũũmbi wothe ũthiaga na mbere gũcaya hamwe na ũrĩ na ruo hamwe.
23  Na to ũguo tu, ĩndĩ o na ithuĩ ene arĩa tũrĩ na maciaro ma mbere, na nĩmo roho, ithuĩ ene nĩ tũcayaga thĩinĩ witũ o tũgĩetagĩrĩra mũno gũtuwo ariũ, kũrekererio kuuma mĩĩrĩ-inĩ itũ kũgerera ũkũũri.
24  Nĩ gũkorũo twahonokirio tũrĩ na kĩĩrĩgĩrĩro kĩu; no kĩĩrĩgĩrĩro kĩarĩkia kuoneka, ti kĩĩrĩgĩrĩro rĩngĩ, tondũ mũndũ arĩ kuona kĩndũ-rĩ, hihi no acoke gũkĩĩrĩgĩrĩra?
25  No tũngĩĩrĩgĩrĩra kĩndũ tũtarona, tũikaraga tũgĩetereire mũno tũrĩ na ũkirĩrĩria.
26  Na njĩra o ta ĩyo, roho o naguo nĩ ũtũteithagĩrĩria kũrĩa tũtarĩ na hinya; tondũ thĩna nĩ atĩ tũtimenyaga maũndũ marĩa twagĩrĩirũo kũhoya ta ũrĩa tũbataire gwĩka, no roho guo mwene nĩ ũtũthaithanagĩrĩra na mũcayo ũtangĩgweteka.
27  No ũrĩa ũthuthuragia ngoro nĩ amenyaga ũrĩa roho ũrenda kuuga, tondũ roho ũthaithanagĩrĩra arĩa aamũre kũringana na wendi wa Ngai.
28  Nĩ tũĩ atĩ Ngai atũmaga mawĩra make mothe manyitanĩre hamwe nĩguo arĩa mendete Ngai magunĩke, o arĩa metĩtwo kũringana na muoroto wake;
29  tondũ arĩa aambire gwĩciria ũhoro wao nĩo ningĩ aatuire o mbere atĩ magaakorũo na mũhianĩre ta wa Mũrũ wake, nĩguo Mũrũ wake akorũo arĩ irigithathi gatagatĩ-inĩ ka ariũ aingĩ a Ithe.
30  Makĩria ma ũguo, acio aatuire o mbere nĩo ningĩ eetire; na acio eetire nĩo ningĩ aatuire athingu. Na mũthia-inĩ, arĩa aatuire athingu nĩo ningĩ aatũũgĩririe.
31  Tũgũkiuga atĩa igũrũ rĩgiĩ maũndũ macio? Angĩkorũo Ngai arĩ hamwe na ithuĩ-rĩ, nũũ ũngĩtũũkĩrĩra?
32  Tondũ o na ndaagirĩrĩirie Mũrũ wake mwene anyamarĩke, no aamũneanire nĩ ũndũ witũ ithuothe-rĩ, na githĩ marĩ hamwe na mũrũ wake matigũgĩtũtuga na indo icio ingĩ ciothe?
33  Nũũ ũngĩthitanga andũ a Ngai arĩa athuure? Ngai Nĩwe ũmatuaga athingu.
34  Nũũ ũngĩmatuĩra? Kristo Jesu nĩwe wakuire, na makĩria ma ũguo nĩwe wariũkirio, o we ũrĩ guoko-inĩ kwa ũrĩo kwa Ngai na ningĩ nĩwe ũtũthaithanagĩrĩra.
35  Nũũ ũngĩtũtigithũkania na wendo wa Kristo? Hihi nĩ mathĩna kana mĩtangĩko kana kũnyarirũo kana ng’aragu kana njaga kana ũgwati o na kana rũhiũ rwa njora?
36  O ta ũrĩa kwandĩkĩtwo atĩrĩ: “Tũũragagwo mũthenya wothe nĩ ũndũ waku; tũtuĩtwo ta ng’ondu cia gũthĩnjwo.”
37  No rĩrĩ, maũndũ-inĩ macio mothe nĩ tũtooragia biũ kũgerera ũrĩa watwendire.
38  Nĩ gũkorũo ndĩ na ũũma atĩ o na gĩkuũ kana muoyo kana araika kana thirikari kana maũndũ marĩa marĩ kuo rĩu kana maũndũ marĩa magooka kana mahinya
39  kana ũraihu wa na igũrũ kana ũriku kana ũũmbi ũngĩ o wothe, gũtirĩ kĩndũ kĩngĩhota gũtũtigithũkania na wendo wa Ngai ũrĩa ũrĩ thĩinĩ wa Kristo Jesu Mwathani witũ.
16  Ndĩramũmenyithia ũhoro wa mwarĩ wa Ithe witũ Fibi, ũrĩa ũtungataga thĩinĩ wa kĩũngano kĩrĩa gĩkoragwo Kenkirea,
2  nĩgetha mũmũnyite ũgeni thĩinĩ wa Mwathani o ta ũrĩa kwagĩrĩire harĩ arĩa aamũre na mũmũhe ũteithio o wothe angĩbatara, nĩ gũkorũo o nake we mwene nĩ aagitĩrire andũ aingĩ, nginya niĩ.
3  Ngeithĩriai Priska na Akila, arutithania wĩra hamwe na niĩ thĩinĩ wa Kristo Jesu,
4  o acio maaingĩririe ngingo ciao ũgwati-inĩ nĩ ũndũ wakwa, na to niĩ nyiki ndĩramacokeria ngatho no nĩ nginya ciũngano ciothe cia ndũrĩrĩ.
5  Ningĩ geithiai kĩũngano kĩrĩa gĩcemanagia kwao mũciĩ. Geithiai Epainita, ũrĩa nyendete, o ũcio maciaro ma mbere ma Kristo thĩinĩ wa Asia.
6  Geithiai Mariamu, ũrĩa ũrutĩte wĩra na kĩyo nĩ ũndũ wanyu.
7  Na mũgeithie Andronika na Juniasi, andũ a mbarĩ citũ arĩa moohetwo hamwe na niĩ, na nĩ andũ moĩkaine wega nĩ atũmwo na makoretwo na ũiguano hamwe na Kristo ihinda iraya kũngĩra.
8  Ngeithĩriai Ampliata, ũrĩa nyendete thĩinĩ wa Mwathani.
9  Na mũgeithie Aribana, mũrutithania wĩra hamwe na ithuĩ thĩinĩ wa Kristo, na Stakiko, ũrĩa nyendete.
10  Geithiai Apelesi, ũrĩa wĩtĩkĩrĩkĩte thĩinĩ wa Kristo. Geithiai andũ a nyũmba ya Aristobulo.
11  Geithiai Herodioni, ũrĩa wa mbarĩ citũ. Na mũgeithie andũ a nyũmba ya Narikisa arĩa marĩ thĩinĩ wa Mwathani.
12  Geithiai Trufena na Trufosa, atumia arĩa marutaga wĩra na kĩyo thĩinĩ wa Mwathani. Geithiai Perisi, ũrĩa twendete, nĩ gũkorũo nĩ arutĩte wĩra na kĩyo thĩinĩ wa Mwathani.
13  Geithiai Rufasi, ũrĩa mũthuure thĩinĩ wa Mwathani, na mũgeithie nyina, ũrĩa o na niĩ njĩtaga maitũ.
14  Geithiai Asinkrita, Filegoni, Herime, Patiroba, Herima, na ariũ a Ithe witũ arĩa makoragwo hamwe nao.
15  Geithiai Filologa na Julia, Neria na mwarĩ wa nyina, na Olimpasi, na arĩa othe aamũre makoragwo hamwe nao.
16  Geithaniai inyuĩ ene na ngeithi theru cia kũmumunyana. Nĩ mwageithio nĩ ciũngano ciothe cia Kristo.
17  Rĩu ariũ a Ithe witũ-rĩ, ndamũthaitha mwĩmenyagĩrĩre arĩa marehaga ngayũkano na magatũma andũ mahĩngwo, mũgarũ na ũrutani ũrĩa mwĩrutĩte, na mũmethemage.
18  Tondũ andũ a mũthemba ũcio makoragwo marĩ ngombo, ti cia Mwathani witũ Kristo, no nĩ cia merirĩria mao ene, na kũgerera mĩario yao mĩnyoroku na ciugo cia kĩgaathi, nĩ mahĩtithagia ngoro cia andũ arĩa mataramenya.
19  Wathĩki wanyu nĩ ũmenyekete nĩ andũ othe, na kwoguo nĩ ngenaga nĩ ũndũ wanyu. No ngwenda mũtuĩke ogĩ ũhoro-inĩ wĩgiĩ maũndũ marĩa mega, na mũtigakorũo na ũcuke maũndũ-inĩ marĩa moru.
20  Nake Ngai ũrĩa ũheanaga thayũ nĩ ekũhehenja Shaitani ica ikuhĩ rungu rwa makinya manyu. Ũtugi mũnene wa Mwathani witũ Jesu ũrokorũo hamwe na inyuĩ.
21  Nĩ mwageithio nĩ Timotheo, mũrutithania wĩra hamwe na niĩ, ningĩ nĩ mwageithio nĩ Lukio, Jasoni, na Sosipata, arĩa a mbarĩ citũ.
22  Niĩ Tatiasi, o niĩ mwandĩki wa marũa maya, nĩ ndamũgeithia thĩinĩ wa Mwathani.
23  Nĩ mwageithio nĩ Gayo, ũrĩa ũũnyitĩte ũgeni, na o we kĩũngano gĩothe gĩcemanagia gwake. Ningĩ nĩ mwageithio nĩ Erasito, mũigi kĩgĩna wa itũũra, o na mũrũ wa nyina Kwarito nĩ amũgeithia.
24  ——
25  Rĩu-rĩ, kũrĩ Ũrĩa ũngĩhota gũtũma mwĩhande wega kũringana na ũhoro mwega ũrĩa hunjagia na ndũmĩrĩri ĩgiĩ Jesu Kristo, kũringana na kũguũrio kwa hitho ĩrĩa theru ĩkoretwo hitho-inĩ ihinda iraya mũno
26  no rĩu hitho ĩyo nĩ ĩguũrĩtio na ĩkamenyithanio kũgerera Maandĩko ma ũrathi gatagatĩ-inĩ ka ndũrĩrĩ ciothe kũringana na rĩathani rĩa Ngai ũrĩa ũtũũraga tene na tene, nĩguo kũgĩe na wathĩki kũgerera wĩtĩkio;
27  Ngai o we wiki mũũgĩ arogoocwo tene na tene kũgerera Jesu Kristo. Ameni.
9  Ndĩraria ũhoro wa ma ndĩ thĩinĩ wa Kristo; ti maheeni ndĩraria, na thamiri yakwa nĩ mũira wakwa kũgerera roho mũtheru,
2  atĩ ndĩ na kĩeha kĩingĩ na ruo rũtarathira ngoro-inĩ yakwa.
3  Nĩ gũkorũo ingĩendire niĩ mwene ndigithũkanio na Kristo ndĩ mũrume ithenya rĩa ariũ a baba, andũ a rũrĩrĩ rwitũ kũringana na mwĩrĩ,
4  nĩo Aisiraeli. Acio nĩo maatuirũo ariũ na makĩheo riri, na irĩkanĩro, na Watho, na ũtungata mũtheru, o na ciĩranĩro.
5  Maithe maitũ ma tene maarĩ a rũrĩrĩ rwao, nake Kristo ooimanire nao kũringana na mwĩrĩ. Ngai o we wathaga indo ciothe arogoocagwo tene na tene. Ameni.
6  No ũguo ti kuuga atĩ kiugo kĩa Ngai gĩtihingĩte. Tondũ ti arĩa othe moimanĩte na Isiraeli makoragwo marĩ “Isiraeli” kũna.
7  Ningĩ o na marĩ mbeũ ya Iburahimu ti othe ciana ciake, ĩndĩ nĩ kwandĩke atĩrĩ: “Ũrĩa ũgeetwo mbeũ yaku akooima harĩ Isaaka.”
8  Ũguo nĩ kuuga atĩ, ciana iria ciumanĩte na mwĩrĩ ti cio ciana cia Ngai kũna, ĩndĩ ciana cia kĩĩranĩro nĩcio itaragwo atĩ nĩ mbeũ.
9  Nĩ gũkorũo kiugo gĩa kĩĩranĩro kĩarĩ gĩkĩ: “Ihinda-inĩ o ta rĩrĩ nĩ ngooka, na Sara nĩ agaakorũo agĩĩte mwana wa kahĩĩ.”
10  Na to hĩndĩ ĩyo tu, no nĩ nginya rĩrĩa Rebeka oohire nda ya ciana cia mahatha cia mũndũ ũrĩa ũmwe, Isaaka ithe witũ wa tene;
11  nĩ gũkorũo ciana icio itanaciarũo na itekĩte ũndũ o na ũmwe mwega kana mũũru, nĩgetha muoroto wa Ngai ũhoro-inĩ wĩgiĩ gũthuura ũthiĩ na mbere kwĩhocia harĩ Ũrĩa wĩtanaga no ti harĩ ciĩko,
12  Rebeka eerirũo atĩrĩ: “Ũrĩa mũkũrũ agaatuĩka ngombo ya ũrĩa mũnini.”
13  O ta ũrĩa kwandĩkĩtwo: “Nĩ ndendete Jakubu, no Esau nĩ ndamũthũire.”
14  Tũkiuge atĩa? Hihi Ngai nĩ kwaga agĩte kĩhooto? Aca, tiguo kũrĩ!
15  Tondũ eerire Musa ũũ: “Mũndũ ũrĩa ndĩrĩendaga kũiguĩra tha nĩwe ndĩrĩiguagĩra tha, na ũrĩa ndĩrĩendaga gũcaĩra nĩwe ndĩrĩcayagĩra.”
16  Nĩ ũndũ ũcio, gũtiringanaga na wendi wa mũndũ kana kĩyo gĩake, ĩndĩ kũringanaga na Ngai, o we ũrĩ tha.
17  Tondũ rĩandĩko-inĩ Firauni erĩtwo atĩrĩ: “Ũndũ ũyũ nĩguo ũtũmĩte ngwĩtĩkĩrie ũthiĩ na mbere gũkorũo kuo: nĩguo nyonanie hinya wakwa ũhoro-inĩ waku, na rĩĩtwa rĩakwa rĩmenyithanio thĩ yothe.”
18  Nĩkĩo aiguagĩra tha mũndũ ũrĩa ekwenda, no akareka ũrĩa ekwenda omie ngoro.
19  No wahota kũnjũria atĩrĩ: “Ngai akĩroraga mahĩtia nĩkĩ? Tondũ rĩrĩ, nũũ wanagiria ahingie wendi wake?”
20  No wee mũndũ ũyũ-rĩ, ũkĩrĩ ũ, nĩguo ũcokanĩrie na Ngai? Hihi kĩndũ kĩrĩa kĩũmbĩtwo no kĩũrie mũkĩũmbi, “Wathondekire ũũ nĩkĩ?”
21  Atĩrĩrĩ, githĩ mũũmbi ndarĩ na kĩhooto gĩa kũhũthĩra rĩũmba kũũmba kĩndũ kĩmwe gĩa kũheo gĩtĩo na kĩngĩ gĩtarĩ gĩa kũheo gĩtĩo kuuma o gĩkũmba-inĩ kĩmwe?
22  Ĩ angĩkorũo Ngai aarĩ na wendi wa kuonania mang’ũrĩ make na wa kũmenyithania hinya wake, na agĩkirĩrĩria arĩ na wetereri mũnene indo cia kũrakarĩrũo iria ciagĩrĩire kwanangwo?
23  Ningĩ-rĩ, ĩ angĩkorũo eekire ũguo nĩguo amenyithanie ũtonga wa riri wake kwerekera indo cia kũiguĩrũo tha, iria aahaarĩirie o mbere nĩ ũndũ wa riri,
24  nĩcio ithuĩ, o ithuĩ eetire, to kuuma kũrĩ Ayahudi no nĩ nginya kuuma kũrĩ ndũrĩrĩ?
25  Ningĩ no ta ũrĩa oigĩte thĩinĩ wa ibuku rĩa Hosea: “Andũ arĩa matarĩ akwa ngaameta ‘andũ akwa,’ nake mũtumia ũrĩa ũteendetwo, ndĩmwĩte ‘mwendwa’;
26  na kũndũ kũrĩa meerirũo atĩrĩ, ‘Inyuĩ mũtirĩ andũ akwa,’ kũu mageetagwo ‘ariũ a Ngai ũrĩa ũtũũraga muoyo.’”
27  Makĩria ma ũguo-rĩ, Isaia aanĩrĩire akiuga ũũ ũhoro wĩgiĩ Isiraeli: “O na gũtuĩka mũigana wa ariũ a Isiraeli no ũkorũo ũtariĩ ta mũthanga wa iria-inĩ, no matigari tu makaahonokio.
28  Nĩ gũkorũo Jehova nĩ agaatuanĩra ciira thĩinĩ wa thĩ, aũrĩkie na aũhingie.”
29  Ningĩ, o ta ũrĩa Isaia aarathĩte akoiga atĩrĩ: “Tiga nĩ ũrĩa Jehova mũnene wa ita aatũtigĩirie mbeũ, tũngĩatuĩkire o ta Sodomu na tũhaane o ta Gomora.”
30  Tũkiuge atĩa rĩu? Atĩ andũ a ndũrĩrĩ, o na gũtuĩka matiathingataga ũthingu, nĩ maagĩire na ũthingu, ũthingu ũrĩa uumanaga na wĩtĩkio;
31  no andũ a Isiraeli, o na gũtuĩka nĩ maathingataga watho wa ũthingu, matiakinyĩire watho ũcio.
32  Nĩ ũndũ kĩ? Tondũ matiaũthingatire na wĩtĩkio no maaũthingatire na ciĩko. Nao makĩhĩngwo nĩ “ihiga rĩa kũhĩngithia”;
33  o ta ũrĩa kwandĩkĩtwo ũũ: “Atĩrĩrĩ, nĩ ngũiga ihiga rĩa kũhĩngithia thĩinĩ wa Zayuni na rwaro rwa ihiga rwa gũtũma andũ magwe, no ũrĩa ũigaga wĩtĩkio wake harĩ rĩo ndagaaconorithio.”
7  Ariũ a Ithe witũ, hihi no mũkorũo mũtoĩ (tondũ ndĩrarĩria andũ moĩ watho) atĩ Watho ũtũũraga wathaga mũndũ rĩrĩa rĩothe arĩ muoyo?
2  Kwa ngerekano, mũtumia mũhiku akoragwo ohetwo nĩ watho harĩ mũthuri wake rĩrĩa rĩothe mũthuri wake arĩ muoyo; no mũthuri wake angĩkua, nĩ ohoragwo kuuma harĩ watho wa mũthuri wake.
3  Gũkĩrĩ ũguo-rĩ, mũtumia ũcio angĩtuĩka wa mũthuri ũngĩ mũthuri wake arĩ muoyo, angĩkorũo arĩ mũtharia. No mũthuri wake angĩkua, mũtumia ũcio nĩ muohore kuuma harĩ watho ũcio wake, kwoguo ndangĩkorũo arĩ mũtharia angĩtuĩka wa mũthuri ũngĩ.
4  Nĩ ũndũ ũcio ariũ a Ithe witũ, o na inyuĩ nĩ mwakuire ũhoro-inĩ wĩgiĩ Watho kũgerera mwĩrĩ wa Kristo, nĩgetha mũtuĩke a mũndũ ũngĩ, ũrĩa wariũkirio kuuma kũrĩ arĩa akuũ, nĩguo tũciarage maciaro magĩrĩire Ngai.
5  Nĩ gũkorũo hĩndĩ ĩrĩa twatũũraga kũringana na mwĩrĩ, merirĩria ma mehia marĩa maarahũrirũo nĩ Watho nĩ maarutaga wĩra mĩĩrĩ-inĩ itũ, magaciaraga maciaro ma gĩkuũ.
6  No rĩu nĩ tuohoretwo kuuma harĩ Watho, tondũ nĩ tũkuĩte ũndũ-inĩ ũrĩa watũgiragĩrĩria, nĩguo tũtuĩke ngombo na njĩra njerũ kũgerera roho no ti na njĩra ĩrĩa ya tene ya watho ũrĩa mwandĩke.
7  Nĩ ũndũ ũcio-rĩ, tũkiuge atĩa? Hihi Watho nĩ mehia? Aca o na hanini! Tiga nĩ Watho ndingĩamenyire mehia. Kwa ngerekano-rĩ, ndingĩamenyire ũhoro wa gũcumĩkĩra korũo Watho ndwoigĩte: “Ndũkanacumĩkĩre.”
8  No mehia, nĩ ũndũ wa mweke ũrĩa woimĩririo nĩ rĩathani, nĩ maatũmire ngĩe na mĩthemba yothe ya gũcumĩkĩra thĩinĩ wakwa, tondũ hatarĩ watho mehia maarĩ makuũ.
9  Ma nĩ atĩ, nĩ harĩ hĩndĩ ndarĩ muoyo hatarĩ watho. No rĩrĩa rĩathani rĩokire, mehia magĩcoka muoyo, ĩndĩ niĩ ngĩkua.
10  Na rĩathani rĩrĩa rĩarĩ rĩtongorie muoyo-inĩ, ngĩona rĩratongoria gĩkuũ-inĩ.
11  Nĩ gũkorũo mehia, nĩ ũndũ wa mweke ũrĩa woimĩririo nĩ rĩathani, nĩ maaheenereirie na makĩnjũraga kũgerera harĩ rĩo.
12  Kwoguo Watho guo mwene nĩ mũtheru, narĩo rĩathani nĩ itheru na nĩ rĩa ũthingu na nĩ rĩega.
13  Hakĩrĩ ũguo-rĩ, hihi ũndũ ũrĩa mwega nĩguo wandeheire gĩkuũ? Aca o na hanini! No mehia nĩmo maandeheire gĩkuũ nĩguo kuoneke atĩ mehia nĩmo maarehaga gĩkuũ thĩinĩ wakwa kũgerera ũndũ ũrĩa mwega, nĩguo kũgerera rĩathani mehia matuĩke mehia kũna.
14  Tondũ nĩ tũĩ atĩ Watho nĩ wa kĩĩroho, ĩndĩ niĩ ndĩ wa kĩĩmwĩrĩ, ngendio rungu rwa mehia.
15  Nĩ gũkorũo nditaũkagĩrũo nĩ maũndũ marĩa njĩkaga. Tondũ ndiĩkaga maũndũ marĩa nyendaga, no njĩkaga marĩa thũire.
16  No rĩrĩ, angĩkorũo njĩkaga maũndũ marĩa itarenda, nĩ ndĩretĩkĩra atĩ Watho nĩ mwega.
17  No rĩu ti niĩ ndĩmekaga, ĩndĩ nĩ mehia marĩa maikaraga thĩinĩ wakwa.
18  Tondũ nĩ njũĩ atĩ thĩinĩ wakwa, ũguo nĩ kuuga thĩinĩ wa mwĩrĩ wakwa, gũtirĩ ũndũ o na ũmwe mwega ũikaraga kuo; nĩ gũkorũo nĩ ndĩriragĩria gwĩka ũndũ ũrĩa mwega no ndikoragwo na ũhoti wa kũwĩka.
19  Tondũ ndiĩkaga ũndũ ũrĩa mwega nyendaga gwĩka, no njĩkaga ũndũ ũrĩa mũũru itendaga gwĩka.
20  Nĩ ũndũ ũcio, angĩkorũo njĩkaga ũndũ ũrĩa itendaga gwĩka-rĩ, ti niĩ ngoragwo ngĩwĩka, ĩndĩ nĩ mehia marĩa maikaraga thĩinĩ wakwa.
21  Nĩ ũndũ ũcio, nyonaga watho ũyũ ũhoro-inĩ wakwa: Rĩrĩa ndĩrenda gwĩka ũndũ ũrĩa wagĩrĩire, ũndũ ũrĩa mũũru ũkoragwo hamwe na niĩ.
22  Nĩ ngenagĩra mũno watho wa Ngai kũringana na mũndũ wakwa wa na thĩinĩ,
23  no nĩ nyonaga watho ũngĩ thĩinĩ wa mwĩrĩ wakwa ũkĩrũa na watho wa meciria makwa na ũkandongoria ta mũndũ mũnyite mĩgwate harĩ watho wa mehia ũrĩa ũrĩ thĩinĩ wa mwĩrĩ wakwa.
24  Kaĩ ndĩ na thĩna-ĩ! Nũũ ũkũũhonokia kuuma harĩ mwĩrĩ ũrĩa ũrehaga gĩkuũ gĩkĩ?
25  Ndĩracokeria Ngai ngatho kũgerera harĩ Jesu Kristo Mwathani witũ! Nĩ ũndũ ũcio-rĩ, meciria-inĩ makwa niĩ mwene ndĩ ngombo ya watho wa Ngai, ĩndĩ mwĩrĩ-inĩ wakwa ndĩ ngombo ya watho wa mehia.
6  Gũkĩrĩ ũguo-rĩ, tũkiuge atĩa? Hihi twagĩrĩirũo gũthiĩ na mbere thĩinĩ wa mehia nĩguo ũtugi mũnene ũingĩhe?
2  Aca o na hanini! Kuona atĩ nĩ twakuire ũhoro-inĩ wĩgiĩ mehia-rĩ, tũngĩgĩthiĩ na mbere gũtũũra thĩinĩ wamo atĩa?
3  Kana hihi mũtiũĩ atĩ ithuothe arĩa twabatithirio thĩinĩ wa Kristo Jesu twabatithirio thĩinĩ wa gĩkuũ gĩake?
4  Kwoguo twathikirũo hamwe nake gĩkuũ-inĩ gĩake kũgerera kũbatithio gwitũ, nĩguo o ta ũrĩa Kristo aariũkirio kuuma kũrĩ arĩa akuũ kũgerera riri wa Ithe, o na ithuĩ tũthiage kũringana na muoyo mwerũ.
5  Angĩkorũo nĩ tũgĩĩte na ũrũmwe hamwe nake nĩ ũndũ wa gĩkuũ ta gĩake, hatarĩ nganja nĩ tũkaagĩa na ũrũmwe hamwe nake nĩ ũndũ wa kũriũka ta gwake.
6  Nĩ gũkorũo nĩ tũĩ atĩ ũmũndũ witũ wa tene nĩ wahũũrĩrĩirũo na mĩcumarĩ mũtĩ-inĩ hamwe nake nĩgetha mwĩrĩ witũ wa mehia wagithio hinya, nĩguo tũtigathiĩ na mbere gũkorũo tũrĩ ngombo cia mehia.
7  Tondũ mũndũ ũrĩa ũkuĩte nĩ ehereirio mehia make.
8  Makĩria ma ũguo, angĩkorũo nĩ tũkuĩte hamwe na Kristo, nĩ twĩtĩkĩtie atĩ ningĩ nĩ tũgaatũũra hamwe nake.
9  Nĩ gũkorũo nĩ tũĩ atĩ, tondũ rĩu Kristo nĩ ariũkĩtio kuuma kũrĩ arĩa akuũ, ndagaakua rĩngĩ; gĩkuũ gĩtirĩ na hinya wa kũmwatha rĩngĩ.
10  Tondũ gĩkuũ kĩrĩa aakuire, aakuire ũhoro-inĩ wĩgiĩ mehia o riita rĩmwe rĩa kũigana, no muoyo ũrĩa atũũraga, atũũraga nĩ ũndũ wa Ngai.
11  O ta ũguo na inyuĩ, mwĩyonagei ta mũrĩ akuũ ũhoro-inĩ wĩgiĩ mehia no mwĩyonage mũrĩ muoyo nĩ ũndũ wa Ngai kũgerera Kristo Jesu.
12  Nĩ ũndũ ũcio, mũtikareke mehia mathiĩ na mbere gwathana ta mũthamaki mĩĩrĩ-inĩ yanyu ĩyo ĩkuaga, atĩ nĩguo mwathĩkagĩre merirĩria mayo.
13  Ningĩ mũtigathiĩ na mbere kũneana mĩĩrĩ yanyu harĩ mehia ĩtuĩke matharaita ma maũndũ matarĩ ma ũthingu, no mwĩneanei kũrĩ Ngai ta andũ marĩ muoyo kuuma gĩkuũ-inĩ, ningĩ mũneane mĩĩrĩ yanyu kũrĩ Ngai ĩtuĩke matharaita ma maũndũ ma ũthingu.
14  Nĩ gũkorũo no mũhaka mehia matige kũmwathaga, kuona atĩ mũtirĩ rungu rwa watho no mũrĩ rungu rwa ũtugi mũnene.
15  Tũkiuge atĩa? Hihi twagĩrĩirũo kwĩhia tondũ tũtirĩ rungu rwa watho no tũrĩ rungu rwa ũtugi mũnene? Aca o na hanini!
16  Kaĩ mũtoĩ atĩ mũngĩĩneana kũrĩ mũndũ o na ũrĩkũ mũrĩ ngombo njathĩki, mũtuĩkaga ngombo cia ũcio mũrathĩkĩra, mũgatuĩka ngombo cia mehia ũndũ ũrĩa werekagĩria gĩkuũ-inĩ kana cia wathĩki ũndũ ũrĩa ũrehaga ũthingu?
17  No Ngai arocokerio ngatho tondũ o na gũtuĩka harĩ hĩndĩ mwarĩ ngombo cia mehia, mwatuĩkire athĩki kuuma ngoro-inĩ harĩ kĩonereria kĩa ũrutani kĩrĩa mwaheirũo.
18  Nĩ ma, tondũ nĩ mwakũũrirũo kuuma mehia-inĩ, mwatuĩkire ngombo cia ũthingu.
19  Ndĩraria na ciugo andũ megũtaũkĩrũo tondũ wa mĩĩrĩ yanyu kwaga hinya; nĩ gũkorũo o ta ũrĩa mwaneanaga ciĩga cianyu irĩ ngombo cia maũndũ matarĩ matheru na ma uuni-watho nĩguo mwĩkage ciĩko cia uuni-watho-rĩ, rĩu kĩneanei ciĩga cianyu irĩ ngombo cia ũthingu nĩguo mwĩkage maũndũ marĩa matheru.
20  Tondũ hĩndĩ ĩrĩa mwarĩ ngombo cia mehia, mwarĩ na wĩyathi ũhoro-inĩ wĩgiĩ ũthingu.
21  Hĩndĩ ĩyo-rĩ, nĩ maciaro marĩkũ mwagĩaga namo? Nĩ maũndũ marĩa rĩu matũmaga mũconoke. Nĩ gũkorũo marigĩrĩrio ma maũndũ macio nĩ gĩkuũ.
22  No rĩrĩ, tondũ rĩu nĩ mwakũũrirũo kuuma mehia-inĩ na mũgĩtuĩka ngombo cia Ngai, mũrutaga maciaro ũhoro-inĩ wĩgiĩ ũtheru, na marigĩrĩrio mamo nĩ muoyo wa tene na tene.
23  Nĩ gũkorũo mũcara wa mehia nĩ gĩkuũ, no kĩheo kĩrĩa Ngai aheanaga nĩ muoyo wa tene na tene kũgerera Kristo Jesu Mwathani witũ.
13  Mũndũ o wothe nĩ athĩkagĩre athani arĩa anene, tondũ gũtirĩ wathani tiga kũgerera harĩ Ngai; athani arĩa marĩ ho maigĩtwo nĩ Ngai ikĩro-inĩ ciao itiganĩte.
2  Kwoguo-rĩ, mũndũ o wothe ũkararagia wathani ũcio akoragwo akĩregana na mũbango wa Ngai; arĩa mareganĩte na mũbango ũcio, nĩ makeerehera ituĩro.
3  Nĩ gũkorũo athani acio ti kĩndũ gĩa kũrehe guoya harĩ gĩĩko kĩrĩa kĩega, no nĩ harĩ kĩrĩa kĩũru. Hihi wee nĩ ũkwenda gũtũũra ũtegwĩtigĩra wathani ũcio? Gĩkage maũndũ marĩa mega na nĩ ũrĩgaathagĩrĩrio nĩguo;
4  tondũ guo nĩ ndungata ya Ngai harĩ wee nĩguo ũgunĩke. No angĩkorũo wĩkaga ũũru, wĩtigagĩre, nĩ gũkorũo wathani ũcio ndũkuuaga rũhiũ rwa njora tũhũ. Nĩ ndungata ya Ngai, mũrĩhanĩria wa kũrehe mang’ũrĩ harĩ mũndũ ũrĩa wĩkaga ũũru.
5  Nĩ ũndũ ũcio-rĩ, harĩ na gĩtũmi kĩega gĩa gũtũma mwathĩkage, to ũndũ wa mang’ũrĩ macio, no ningĩ nĩ ũndũ wa thamiri cianyu.
6  Ningĩ nĩkĩo mũrĩhaga igooti; tondũ acio nĩ ndungata cia Ngai nĩ ũndũ wa mũingĩ na matungataga hingo ciothe nĩ ũndũ wa muoroto o ũcio.
7  Heagai andũ othe kĩrĩa kĩmagĩrĩire: ũrĩa wĩtagia igooti, mũrĩhagei igooti; ũrĩa wĩtagia marĩhi, mũrĩhagei marĩhi; ũrĩa wendaga gwĩtigĩrũo, mwĩtigagĩrei; ũrĩa wendaga kũheo gĩtĩo, mũheagei gĩtĩo kĩu.
8  Mũtigakoragwo na thiirĩ wa mũndũ o na ũrĩkũ tiga o mwendanage; nĩ gũkorũo mũndũ wendete mũndũ ũrĩa ũngĩ nĩ ahingĩtie watho.
9  Nĩ gũkorũo watho ũyũ, “Ndũkanatharie, ndũkanoragane, ndũkanaiye, ndũkanacumĩkĩre,” na rĩathani rĩngĩ o rĩothe rĩrĩ ho, nĩ ũturanĩirũo ciugo-inĩ ici: “No mũhaka wende mũndũ ũrĩa mũriganĩtie nake o ta ũrĩa wĩyendete wee mwene.”
10  Wendo ndũngĩreka mũndũ eke mũndũ ũrĩa mariganĩtie nake ũũru; kwoguo wendo nĩguo ũhingagia watho.
11  Na mwĩkage ũguo nĩ gũkorũo nĩ mũĩ ihinda, atĩ ithaa nĩ ikinyu mwarahũke kuuma toro, tondũ rĩu ũhonokio witũ ũrĩ hakuhĩ gũkĩra hĩndĩ ĩrĩa twatuĩkire etĩkia.
12  Ũtukũ nĩ ũthiĩte mũno; mũthenya nĩ ũkuhĩrĩirie. Nĩ ũndũ ũcio nĩ twĩyaũrei ciĩko cia nduma na twĩhumbe matharaita ma ũtheri.
13  Nĩ tũthiagei na mĩthiĩre mĩagĩrĩru ta ĩrĩa yagĩrĩire gũikarũo nayo mũthenya, ti gũkoragwo maruga-inĩ makĩrĩtie njano na ũrĩĩu, ti na ngomanio itagĩrĩire na mĩtugo ya rũtũrĩko, na ti na ngũĩ na kũiguanĩra ũiru.
14  No rĩrĩ, mwĩhumbei Mwathani Jesu Kristo, na mũtikabangage kabere ũrĩa mũkũhingia merirĩria ma mwĩrĩ.
14  Amũkagĩrai mũndũ ũrĩa ũtarĩ na hinya wĩtĩkio-inĩ wake, na mũtigatuagĩre mũndũ nĩ ũndũ wa gũkorũo na mawoni ngũrani.
2  Kũrĩ mũndũ wĩtĩkio wake ũmwĩtĩkagĩria kũrĩa indo ciothe, no mũndũ ũtarĩ na hinya arĩaga o nyeni.
3  Mũndũ ũrĩa ũrĩaga ndakanyarare ũrĩa ũtarĩaga, nake ũrĩa ũtarĩaga ndagatuĩre ũrĩa ũrĩaga, nĩ gũkorũo Ngai nĩ amwamũkĩrĩte.
4  Wee ũrĩ ũ nĩguo ũtuĩre ndungata ya mũndũ ũngĩ? Mwathi wayo nĩwe ũmenyaga rĩrĩa ĩrũgamĩte kana rĩrĩa ĩgwĩte. Hatarĩ nganja nĩ ĩkaarũgama nĩ gũkorũo Jehova no ahote gũtũma ĩrũgame.
5  Mũndũ ũmwe atuaga mũthenya ũmwe ũrĩ wa bata gũkĩra ĩrĩa ĩngĩ; nake ũngĩ atuaga mũthenya ũmwe ũrĩ ũndũ ũmwe na ĩyo ĩngĩ yothe; rekei o mũndũ akoragwo na ũũma biũ meciria-inĩ make.
6  Mũndũ ũrĩa wonaga mũthenya mũna ũrĩ wa bata awonaga ũguo nĩ ũndũ wa Jehova. Ningĩ, ũrĩa ũrĩaga, arĩaga nĩ ũndũ wa Jehova, tondũ nĩ acokagĩria Ngai ngatho; nake ũrĩa ũtarĩaga, agaga kũrĩa nĩ ũndũ wa Jehova, na no acokagĩria Ngai ngatho.
7  Gũtirĩ mũndũ o na ũmwe witũ ũtũũraga no ũndũ wake mwene, na gũtirĩ mũndũ ũkuaga no ũndũ wake mwene.
8  Nĩ gũkorũo twatũũra, tũtũũraga nĩ ũndũ wa Jehova, na twakua, tũkuaga nĩ ũndũ wa Jehova. Kwoguo-rĩ, o na twatũũra kana tũkue, tũrĩ a Jehova.
9  Na nĩkĩo gĩatũmire Kristo akue na acoke muoyo rĩngĩ, nĩguo atuĩke Mwathani wa arĩa makuĩte na arĩa marĩ muoyo.
10  No nĩ kĩĩ gĩtũmaga ũtuĩre mũrũ wa Ithe wanyu? Kana nĩ kĩĩ gĩtũmaga ningĩ ũnyarare mũrũ wa Ithe wanyu? Nĩ gũkorũo ithuothe nĩ tũkaarũgama mbere ya gĩtĩ gĩa ciira kĩa Ngai.
11  Tondũ nĩ kwandĩke atĩrĩ: “Jehova oigĩte ũũ: ‘O ta ũrĩa niĩ ndũũraga muoyo, maru mothe nĩ magaaturio mbere yakwa, na nĩmĩ ciothe nĩ ikoimbũra Ngai mbere ya andũ.’”
12  Kwoguo-rĩ, o ũmwe witũ nĩ akaarũgama mbere ya Ngai atuĩrũo kũringana na ciĩko ciake.
13  Nĩ ũndũ ũcio-rĩ, tũtigacoke gũtuanĩra, no handũ ha ũguo, nĩ twĩrutanĩrie kwaga kũigĩra mũrũ wa Ithe witũ mũhĩnga kana ũndũ ũngĩtũma agwe.
14  Niĩ nĩ njũĩ na ndĩ na ũũma thĩinĩ wa Mwathani Jesu atĩ gũtirĩ kĩndũ gĩtarĩ gĩtheru kĩo kĩene; no hĩndĩ ĩrĩa mũndũ atua atĩ kĩndũ ti gĩtheru, harĩ we ti gĩtheru.
15  Nĩ ũndũ angĩkorũo mũrũ wa Ithe wanyu nĩ araigua ũũru tondũ wa irio iria ũrarĩa-rĩ, wee nĩ ũtigĩte gũthiĩ na njĩra ya wendo. Ndũkanange mũndũ ũcio wakuĩrĩirũo nĩ Kristo nĩ ũndũ wa irio iria ũrarĩa.
16  Nĩ ũndũ ũcio-rĩ, mũtigatũme maũndũ mega marĩa mwĩkaga maragio na njĩra njũru.
17  Nĩ gũkorũo Ũthamaki wa Ngai ndũkoniĩ kũrĩa na kũnyua, no ũkoniĩ ũthingu na thayũ na gĩkeno tũrĩ na roho mũtheru.
18  Tondũ mũndũ o wothe ũkoragwo arĩ ngombo ya Kristo na njĩra ĩyo nĩ etĩkagĩrũo nĩ Ngai na agatĩo nĩ andũ.
19  Nĩ ũndũ ũcio-rĩ, nĩ tũthingatagei maũndũ marĩa mangĩrehe thayũ na maũndũ ma gwaka arĩa angĩ.
20  Tigai gũtharũria wĩra wa Ngai no ũndũ tu wa irio. Nĩ ma, indo ciothe nĩ theru, no nĩ ũũru mũndũ kũrĩa kĩndũ gĩkũhĩngithia mũndũ ũrĩa ũngĩ.
21  Nĩ kaba kwaga kũrĩa nyama kana kũnyua ndibei kana gwĩka ũndũ ũngĩ o wothe ũrĩa ũngĩhĩngithia mũrũ wa Ithe wanyu.
22  Wĩtĩkio ũrĩa ũrĩ naguo, wĩikaragĩre naguo mbere ya Ngai. Gũkena-rĩ, nĩ mũndũ ũrĩa ũtetuagĩra kuumana na ũrĩa onaga kwagĩrĩire.
23  No angĩkorũo na nganja acoke arĩe nĩ arĩkĩtie gũtuĩrũo, tondũ kũrĩa gwake gũtiumanĩte na wĩtĩkio. Ti itherũ, ũndũ o wothe ũtoimanĩte na wĩtĩkio nĩ mehia.
5  Nĩ ũndũ ũcio, tondũ rĩu nĩ tũtuĩtwo athingu nĩ ũndũ wa wĩtĩkio, nĩ tũkenagĩrei thayũ hamwe na Ngai kũgerera Mwathani witũ Jesu Kristo,
2  o ũcio kũgerera we ningĩ tũgĩĩte na mweke wa kũingĩra thĩinĩ wa ũtugi ũyũ mũnene harĩa tũrũgamĩte rĩu nĩ ũndũ wa wĩtĩkio; ningĩ nĩ tũkenagei nĩ ũndũ wa kĩĩrĩgĩrĩro kĩa riri wa Ngai.
3  Na to ũguo tu, no nĩ tũkenagei rĩrĩa tũrĩ na mathĩna, tondũ nĩ tũĩ atĩ kuona thĩna nĩ gũtũmaga tũgĩe na ũkirĩrĩria;
4  ũkirĩrĩria naguo ũgatũma twĩtĩkĩrĩke, nakuo gwĩtĩkĩrĩka gũgatũma tũgĩe na kĩĩrĩgĩrĩro,
5  nakĩo kĩĩrĩgĩrĩro kĩu gĩtingĩtũma tũkue ngoro; nĩ gũkorũo wendo wa Ngai nĩ ũitĩrĩirũo ngoro-inĩ citũ kũgerera roho mũtheru ũrĩa twaheirũo.
6  Tondũ rĩrĩ, hĩndĩ ĩrĩa tũtaarĩ na hinya, Kristo nĩ aakuire nĩ ũndũ wa andũ arĩa matetigĩrĩte Ngai o ihinda rĩrĩa rĩatuĩtwo.
7  Nĩ gũkorũo nĩ hinya mũndũ akue nĩ ũndũ wa mũndũ mũthingu; o na gũtuĩka no kũhoteke mũndũ erutĩre gũkua nĩ ũndũ wa mũndũ mwega.
8  No Ngai onanagia wendo wake harĩ ithuĩ na njĩra ya atĩ hĩndĩ ĩrĩa twarĩ ehia, Kristo nĩ aakuire nĩ ũndũ witũ.
9  Tondũ rĩu nĩ tũtuĩtwo athingu nĩ ũndũ wa thakame yake-rĩ, githĩ tũtikaahonokio o na makĩria kuuma harĩ mang’ũrĩ kũgerera harĩ we!
10  Tondũ rĩrĩ, angĩkorũo rĩrĩa twarĩ thũ nĩ twaiguithanirio na Ngai kũgerera gĩkuũ kĩa Mũrũ wake-rĩ, githĩ tũtikaahonokio o na makĩria kũgerera muoyo wake rĩu tũiguithanĩtio nake!
11  Na to ũguo tu, no ningĩ nĩ tũrakenera Ngai kũgerera Mwathani witũ Jesu Kristo, ũrĩa ũtũmĩte twamũkĩre ũiguithanio ũcio.
12  Nĩkĩo o ta ũrĩa kũgerera harĩ mũndũ ũmwe mehia maatonyire thĩinĩ wa thĩ na gĩkuũ gĩgĩtonya nĩ ũndũ wa mehia, na kwoguo gĩkuũ gĩgĩtherema kũrĩ andũ othe tondũ nĩ meehĩtie othe—.
13  Nĩ gũkorũo mehia maarĩ thĩinĩ wa thĩ mbere ya Watho, no gũtirĩ mũndũ ũtuagwo mwĩhia gũtarĩ na watho.
14  O na kũrĩ ũguo, gĩkuũ gĩaathanaga ta mũthamaki kuuma harĩ Adamu nginya Musa, nginya harĩ arĩa mataahĩtĩtie ta ũrĩa Adamu aahĩtirie, o ũcio ũrĩ na mũhianĩre ta wa ũrĩa warĩ oke.
15  No kĩheo kĩu gĩtihaana ta mehia macio. Tondũ angĩkorũo andũ aingĩ maakuire nĩ ũndũ wa mehia ma mũndũ ũmwe-rĩ, githĩ ũtugi mũnene wa Ngai na kĩheo gĩake kĩrĩa aaheanire o ũguo tũhũ kũgerera ũtugi mũnene wa mũndũ ũmwe, Jesu Kristo, itiakĩingĩhĩire andũ aingĩ makĩria!
16  Ningĩ kĩheo kĩu kĩaheanirũo o ũguo tũhũ gĩtihaana ta ũrĩa maũndũ maathiire kũgerera mehia ma mũndũ ũcio ũmwe wehirie. Nĩ gũkorũo thutha wa rĩhia rĩmwe ituĩro rĩarĩ gũtuwo ehia, no thutha wa mehia maingĩ kĩheo kĩarĩ gũtuwo athingu.
17  Tondũ rĩrĩ, angĩkorũo nĩ ũndũ wa rĩhia rĩa mũndũ ũmwe gĩkuũ gĩaathanire ta mũthamaki kũgerera harĩ ũcio-rĩ, githĩ arĩa mamũkagĩra kwa ũingĩ ũtugi ũcio mũnene na kĩheo kĩu kĩa ũthingu kĩaheanirũo o ũguo tũhũ matigaatũũra muoyo na maathane o na makĩria marĩ athamaki nĩ ũndũ wa mũndũ ũcio ũmwe, Jesu Kristo!
18  Kwoguo-rĩ, o ta ũrĩa rĩhia rĩmwe rĩatũmire andũ a mĩthemba yothe matuwo ehia, no taguo gĩĩko kĩmwe kĩa ũthingu gĩatũmire andũ a mĩthemba yothe matuwo athingu nĩguo makaaheo muoyo.
19  Nĩ gũkorũo o ta ũrĩa kwaga gwathĩka kwa mũndũ ũcio ũmwe gwatũmire andũ aingĩ matuwo ehia, no taguo gwathĩka kwa mũndũ ũcio ũmwe gũgaatũma andũ aingĩ matuwo athingu.
20  Watho wokire nĩguo kwĩhia kuongerereke. No harĩa mehia maaingĩhire, ũtugi mũnene waingĩhire o na makĩria.
21  Nĩkĩ? Nĩguo o ta ũrĩa mehia maathanire ta mũthamaki hamwe na gĩkuũ, o naguo ũtugi mũnene wathane ta mũthamaki kũgerera ũthingu, nĩguo andũ makaagĩa muoyo wa tene na tene kũgerera Jesu Kristo Mwathani witũ.
15  No ithuĩ arĩa tũrĩ na hinya-rĩ, nĩ twagĩrĩirũo gũkuuithagia arĩa matarĩ na hinya maũndũ mao ma kwaga hinya, na tũtigekenagie ithuĩ ene.
2  O ũmwe witũ nĩ akenagie mũndũ ũrĩa mariganĩtie nake na amwĩkage maũndũ mega, nĩguo amwake.
3  Tondũ o na Kristo ndeekenagia we mwene, ĩndĩ o ta ũrĩa kwandĩkĩtwo: “Nĩ ngwĩrĩirũo nĩ inyũrũri cia arĩa makũnyũrũragia.”
4  Nĩ gũkorũo maũndũ mothe marĩa maandĩkirũo tene maandĩkirũo marĩ ma gũtũruta, nĩgetha kũgerera ũkirĩrĩria witũ na kũgerera kũũmĩrĩrio nĩ Maandĩko tũgĩe na kĩĩrĩgĩrĩro.
5  Rĩu-rĩ, Ngai o ũcio ũheanaga ũkirĩrĩria na akomanĩrĩria aromũteithia nĩguo gatagatĩ-inĩ kanyu mũkoragwo na mwerekera wa meciria o ta ũrĩa Kristo Jesu aarĩ naguo,
6  nĩgetha mũrĩ na ũrũmwe na mũgambo ũmwe mũgoocage Ngai, o we Ithe wa Mwathani witũ Jesu Kristo.
7  Nĩ ũndũ ũcio-rĩ, nyitanagai ũgeni, o ta ũrĩa Kristo o nake aamũnyitire ũgeni, nĩgetha Ngai agoocagwo.
8  Tondũ ngũmwĩra atĩ Kristo aatuĩkire ndungata ya arĩa maruĩte nĩ ũndũ wa ũũma wĩgiĩ Ngai, nĩguo onanie atĩ ciĩranĩro iria Ngai eerĩire maithe mao ma tene nĩ cia ma,
9  ningĩ nĩgetha ndũrĩrĩ igoocage Ngai nĩ ũndũ wa tha ciake. O ta ũrĩa kwandĩkĩtwo ũũ: “Nĩkĩo ngũkũgooca mbere ya andũ gatagatĩ-inĩ ka ndũrĩrĩ, na nyine nyĩmbo ngooce rĩĩtwa rĩaku.”
10  Ningĩ ekuuga atĩrĩ: “Inyuĩ ndũrĩrĩ, kenai hamwe na andũ ake.”
11  Na gũkeerũo atĩrĩ: “Goocai Jehova, inyuĩ ndũrĩrĩ ciothe, nacio ikundi ciothe cia andũ nĩ imũgooce.”
12  O na ningĩ Isaia oigĩte atĩrĩ: “Nĩ gũgooka mũri wa Jesii, o ũcio ũkaarahũka nĩguo aathe ndũrĩrĩ; ndũrĩrĩ nĩ ikaaiga kĩĩrĩgĩrĩro gĩacio harĩ we.”
13  Ngai ũrĩa ũheanaga kĩĩrĩgĩrĩro aromũiyũria gĩkeno gĩothe na thayũ nĩ ũndũ wa kũmwĩhoka, nĩgetha mũkĩrĩrĩrie kũgĩa na kĩĩrĩgĩrĩro mũrĩ na hinya wa roho mũtheru.
14  Ariũ a Ithe witũ, niĩ mwene ndirĩ na nganja o na hanini kũmwerekera, atĩ o na inyuĩ nĩ mũiyũrĩtwo nĩ wega, na mũkaiyũrũo nĩ ũmenyo wothe, na atĩ nĩ mũhotaga gũtaarana mũndũ na ũrĩa ũngĩ.
15  No rĩrĩ, ndamwandĩkĩra maũndũ mamwe itekũhithĩrĩra, nĩgetha ndĩmũhe kĩririkania kĩngĩ, tondũ wa ũtugi mũnene ũrĩa heetwo kuuma kũrĩ Ngai
16  nĩguo nduĩke ndungata ya mũingĩ ya Kristo Jesu kũrĩ ndũrĩrĩ. Ndutaga wĩra mũtheru wa ũhoro ũrĩa mwega wa Ngai, nĩgetha ndũrĩrĩ icio ituĩke igongona rĩretĩkĩrĩka, rĩtheretio na roho mũtheru.
17  Nĩ ũndũ ũcio ndĩ na gĩtũmi gĩa gũkena thĩinĩ wa Kristo Jesu nĩ ũndũ wa maũndũ megiĩ Ngai.
18  Nĩ gũkorũo ndikwaria ũhoro ũngĩ tiga o ũrĩa Kristo ekĩte kũgerera harĩ niĩ nĩguo ndũrĩrĩ ciathĩke, kũgerera kiugo gĩakwa na ciĩko ciakwa,
19  na hinya wa imenyithia na maũndũ ma magegania, na hinya wa roho wa Ngai, kuuma Jerusalemu na gũthiũrũrũka nginya Iluriko nĩ hunjĩtie kĩhinyio ũhoro ũrĩa mwega wĩgiĩ Kristo.
20  Na njĩra ĩyo, ngĩtua itua rĩa kwaga kũhunjia ũhoro ũrĩa mwega kũrĩa rĩĩtwa rĩa Kristo rĩarĩkĩtie kũmenyithanio, nĩgetha ndikae gwaka igũrũ rĩa mũthingi wa mũndũ ũngĩ;
21  no o ta ũrĩa kwandĩkĩtwo: “Arĩa mataaheirũo ũhoro ũmwĩgiĩ nĩ makoona, nao arĩa matarĩ maigua nĩ magaataũkĩrũo.”
22  Ningĩ nĩkĩo gĩatũmaga maita maingĩ nemwo nĩ gũka kũrĩ inyuĩ.
23  No rĩu gũtirĩ kũndũ itahunjĩtie icigo-inĩ ici, na nĩ ngoretwo ngĩĩrirĩria gũka kũrĩ inyuĩ mĩaka mĩingĩ.
24  Nĩ ũndũ ũcio, rĩrĩa ngaakorũo ngĩthiĩ Sipania, ndĩrerĩgĩrĩra atĩ nĩ ngaamuona na mũnyumagarie hanini ngĩthiĩ kuo thutha wa kwamba gũkenera gũikarania na inyuĩ kwa ihinda.
25  No rĩu ndĩ hakuhĩ gũthiĩ Jerusalemu gũtungata arĩa aamũre.
26  Tondũ arĩa marĩ Makedonia na Akaia nĩ makenete kũgayana indo ciao na njĩra ya kũruta mũhothi nĩ ũndũ wa arĩa athĩni gatagatĩ-inĩ ka arĩa aamũre thĩinĩ wa Jerusalemu.
27  Nĩ ma nĩ makenete gwĩka ũguo, na ti itherũ maarĩ na thiirĩ wao; tondũ angĩkorũo andũ a ndũrĩrĩ nĩ manyitanĩire maũndũ ma kĩĩroho hamwe nao-rĩ, o nao marĩ na thiirĩ wa kũmatungata na indo ciao cia kĩĩmwĩrĩ.
28  Kwoguo ndarĩkia gwĩka ũguo na ndamakinyĩria mũhothi ũyũ o thayũ, nĩ ngaagerera kũrĩ inyuĩ njerekeire Sipania.
29  Ningĩ, nĩ njũĩ atĩ rĩrĩa ngooka kũrĩ inyuĩ, nĩ ngaamũrehera gĩthimi kĩiyũru gĩa kĩrathimo kuuma kũrĩ Kristo.
30  Rĩu ariũ a Ithe witũ-rĩ, ndĩramũthaitha kũgerera Mwathani witũ Jesu Kristo na kũgerera wendo ũrĩa uumanaga na roho, atĩ mwĩrutanĩrie hamwe na niĩ kũhoya Ngai nĩ ũndũ wakwa,
31  nĩgetha honokio kuumana na arĩa matarĩ etĩkia thĩinĩ wa Judea na nĩgetha ũtungata wakwa thĩinĩ wa Jerusalemu ũgeetĩkĩrĩka harĩ arĩa aamũre,
32  nĩguo angĩkorũo nĩ wendi wa Ngai, ngooka kũrĩ inyuĩ ndĩ na gĩkeno na njĩkĩrũo hinya hamwe na inyuĩ.
33  Ngai ũrĩa ũheanaga thayũ aroikara hamwe na inyuĩ inyuothe. Ameni.
1  Nĩ niĩ Paulo, ngombo ya Kristo Jesu, o niĩ ndetirũo nduĩke mũtũmwo na ngĩamũrũo hunjagie ũhoro ũrĩa mwega wa Ngai,
2  ũhoro ũrĩa eeranĩire o mbere kũgerera anabii ake thĩinĩ wa Maandĩko marĩa matheru,
3  wĩgiĩ Mũrũ wake, ũrĩa woimanire na mbeũ ya Daudi na njĩra ya kĩĩmwĩrĩ,
4  no kũgerera hinya akĩmenyithanio atĩ nĩ Mũrũ wa Ngai kũringana na roho  wa ũtheru rĩrĩa aariũkirio kuuma kũrĩ arĩa akuũ. Ũcio nĩwe Jesu Kristo, Mwathani witũ.
5  Kũgerera harĩ we nĩ twaamũkĩrire ũtugi mũnene na tũgĩtuwo atũmwo nĩguo andũ a ndũrĩrĩ ciothe mamwathĩkĩre na monanie wĩtĩkio nĩgetha matĩage rĩĩtwa rĩake,
6  ndũrĩrĩ-inĩ iria o na inyuĩ mwĩtĩtwo mũtuĩke a Jesu Kristo—
7  kũrĩ inyuothe mũrĩ Roma mwendetwo nĩ Ngai, inyuĩ mwĩtĩtwo mũtuĩke aamũre: Mũrogĩa na ũtugi mũnene na thayũ kuuma kũrĩ Ngai Ithe witũ, na Mwathani Jesu Kristo.
8  Wa mbere, ngwenda gũcokeria Ngai wakwa ngatho kũgerera harĩ Jesu Kristo nĩ ũndũ wanyu inyuothe, tondũ wĩtĩkio wanyu nĩ ũrario ũhoro waguo thĩinĩ wa thĩ yothe.
9  Nĩ gũkorũo Ngai ũrĩa ndutagĩra ũtungata mũtheru na roho wakwa na njĩra ya kũhunjia ũhoro ũrĩa mwega wa Mũrũ wake, nĩ mũira wakwa atĩ ndiagaga kũmũgweta mahoya-inĩ makwa hingo ciothe,
10  ngĩthaithanaga atĩ angĩkorũo no kũhoteke, njũke kũrĩ inyuĩ rĩu nĩ ũndũ wa wendi wa Ngai.
11  Nĩ gũkorũo nĩ ndĩrerirĩria kũmuona, nĩguo ndĩmũgaĩre kĩheo gĩa kĩĩroho nĩgetha mũgĩe na hinya;
12  ũguo nĩ kuuga, twĩkĩrane ngoro kũgerera wĩtĩkio wa o mũndũ, wanyu na wakwa.
13  No rĩrĩ, ariũ a Ithe witũ, ndikwenda mwage kũmenya atĩ, nĩ mahinda maingĩ ndanenda gũka kũrĩ inyuĩ—no ngoretwo ngĩgirĩrĩrio nginyagia rĩu—nĩgetha ngĩe na maciaro nginya gatagatĩ-inĩ kanyu o ta ũrĩa ngĩĩte namo gatagatĩ-inĩ ka ndũrĩrĩ iria ingĩ.
14  Ndĩ na thiirĩ kũrĩ Angiriki na andũ a kũngĩ, kũrĩ arĩa ogĩ na arĩa matarĩ athomu;
15  nĩ ũndũ ũcio nĩ ndĩrerirĩria mũno kũmũhunjĩria ũhoro ũrĩa mwega o na inyuĩ mũrĩ kũu Roma.
16  Tondũ ndiconokagĩra ũhoro ũrĩa mwega; ũrĩa kũrĩ nĩ atĩ, ũcio nĩguo hinya wa Ngai wa kũhonokania harĩ mũndũ o wothe ũrĩ na wĩtĩkio, mbere kũrĩ Mũyahudi na ningĩ kũrĩ Mũngiriki.
17  Nĩ gũkorũo thĩinĩ waguo ũthingu wa Ngai nĩ ũguũragio kũgerera wĩtĩkio na nĩ ũndũ wa wĩtĩkio, o ta ũrĩa kwandĩkĩtwo atĩrĩ: “Ĩndĩ mũndũ ũrĩa mũthingu agaatũũra nĩ ũndũ wa wĩtĩkio.”
18  Tondũ mang’ũrĩ ma Ngai nĩ maraguũrio kuuma igũrũ makerekerio harĩ maũndũ mothe matarĩ ma ũngai na matarĩ ma ũthingu ma andũ arĩa magiragĩrĩria ũhoro ũrĩa wa ma na njĩra ĩtarĩ ya ũthingu,
19  nĩ gũkorũo maũndũ marĩa mangĩmenyeka megiĩ Ngai nĩ mamoĩ wega, tondũ Ngai nĩ amamenyithĩtie.
20  Tondũ ngumo ciake iria itonekaga na maitho, nĩcio hinya wake wa tene na tene na Ũngai wake, nĩ cionekaga wega kuuma o hĩndĩ ĩrĩa thĩ yombirũo, nĩ gũkorũo nĩ cionekaga kũgerera indo iria ciũmbĩtwo, ũũ atĩ matingĩkorũo na kĩĩgwatio.
21  Tondũ o na gũtuĩka nĩ maamenyete Ngai, matiamũgoocire arĩ we Ngai o na kana makĩmũcokeria ngatho, ĩndĩ mĩĩcirĩrie yao yatuĩkire ya tũhũ, nacio ngoro ciao itarĩ na wĩcirio ikĩgĩa nduma.
22  O na gũtuĩka mooigaga atĩ nĩ ogĩ, maatuĩkire irimũ
23  naguo riri wa Ngai o we ũtangĩkua makĩwerekeria kũrĩ kĩndũ gĩtariĩ ta mũhianano wa mũndũ wa kũbutha na nyoni na nyamũ cia magũrũ mana na ciũmbe iria itambaga thĩ.
24  Kwoguo nĩ ũndũ wao kwenda kũrũmĩrĩra merirĩria ma ngoro ciao, Ngai akĩmatiganĩria harĩ maũndũ matarĩ matheru, nĩguo mĩĩrĩ yao yagĩrũo gĩtĩo gatagatĩ-inĩ kao.
25  Magĩkũũrania ũhoro wa ma wa Ngai na maheeni ningĩ magĩthathaiya indo iria ciũmbĩtwo na magĩcirutĩra ũtungata mũtheru handũ ha Mũũmbi, ũrĩa ũgoocagwo tene na tene. Ameni.
26  Nĩkĩo Ngai aamarekereirie marũmagĩrĩre merirĩria moru ma ngomanio, nĩ gũkorũo atumia arĩa maarĩ gatagatĩ-inĩ kao nĩ maagarũrire mũtugo wao wa ndũire makĩambĩrĩria gwĩka maũndũ matarĩ ma ndũire;
27  o nao arũme nĩ maatiganire na mũtugo wao wa ndũire na atumia na makĩhĩahĩa nĩ thuti nene kwerekera arũme arĩa angĩ, arũme kwa arũme, magĩkaga maũndũ ma ũũra-thoni na thĩinĩ wao makĩamũkĩra marĩhi mao mothe, marĩa maagĩrĩire mehia mao.
28  O ta ũrĩa matoonire harĩ bata gwĩtĩkĩra Ngai, Ngai akĩmarekereria mathiĩ na mbere na mwĩcirĩrie ũrĩa aregete, mekage maũndũ matagĩrĩire.
29  Nao makĩiyũrũo nĩ maũndũ mothe matarĩ ma ũthingu, waganu, ũkoroku, na ũũru, makĩiyũrũo nĩ ũiru, ũũragani, ngũĩ, maheeni, na kwenda gwĩka arĩa angĩ ũũru, andũ a njukũ,
30  acambania, andũ mathũire Ngai, matarĩ gĩtĩo, etĩi, egaathi, arĩa mathugundaga maũndũ moru, matathĩkagĩra aciari,
31  matarĩ ũtaũku, matahingagia irĩko, matarĩ wendo wa ndũire, na matarĩ tha.
32  O na gũtuĩka nĩ moĩ wega biũ watho ũrĩa mũthingu wa Ngai—atĩ arĩa mekaga maũndũ ta macio magĩrĩire gũkua—mathiaga na mbere kũmeka o na magetĩkania na arĩa mekaga maũndũ macio.
2  Nĩ ũndũ ũcio, ndũrĩ na kĩĩgwatio wee mũndũ ũyũ, o na ũngĩkorũo ũrĩ ũ, angĩkorũo nĩ ũtuanagĩra; nĩ gũkorũo rĩrĩa watuĩra mũndũ ũngĩ, ũkoragwo ũgĩĩtuĩra wee mwene, tondũ wee ũtuanagĩra nĩ wĩkaga maũndũ o ta macio.
2  Rĩu nĩ tũĩ atĩ ituĩro rĩa Ngai rĩkoragwo rĩringaine na ũhoro wa ma, kwerekera andũ arĩa mamenyerete gwĩka maũndũ ta macio.
3  No wee mũndũ ũyũ, o wee ũtuagĩra andũ arĩa mamenyerete gwĩka maũndũ ta macio na no ũmekaga-rĩ, hihi ũreciria atĩ nĩ ũkoorĩra ituĩro rĩa Ngai?
4  Kana hihi ũnyararaga ũtonga wa ũtugi wake na ũkirĩrĩria na wetereri wake, tondũ ndũĩ atĩ nĩ Ngai ũrageria gũgũtongoria kũgerera ũtugi wake nĩguo wĩrire?
5  No kũringana na ũrĩa ngoro yaku yũmĩte na ĩkaga kwĩrira, nĩ mang’ũrĩ ũreigĩra ma mũthenya ũrĩa wa mang’ũrĩ na wa kũguũrio gwa ituĩro rĩa Ngai rĩa ũthingu.
6  Na nĩ akaarĩha o mũndũ kũringana na ciĩko ciake:
7  muoyo wa tene na tene harĩ arĩa macaragia riri na gĩtĩo na ũhoro wa kwaga kũbutha na njĩra ya gũthiĩ na mbere kũruta wĩra ũrĩa mwega;
8  no rĩrĩ, arĩa mendete ngũĩ na matathĩkagĩra ũhoro ũrĩa wa ma no mathĩkagĩra maũndũ matarĩ ma ũthingu, nĩ magaakinyĩrũo nĩ mang’ũrĩ na marakara.
9  Gũgaakorũo na thĩna na mĩtangĩko kũrĩ mũndũ o wothe wĩkaga maũndũ moru, mbere kũrĩ Mũyahudi na ningĩ kũrĩ Mũngiriki;
10  no gũgaakorũo na riri, gĩtĩo, na thayũ kũrĩ mũndũ o wothe wĩkaga maũndũ mega, mbere kũrĩ Mũyahudi na ningĩ kũrĩ Mũngiriki.
11  Tondũ Ngai ndarĩ mũthutũkanio.
12  Nĩ gũkorũo arĩa othe meehirie matarĩ na watho makaaniinwo matarĩ na watho; no arĩa othe meehirie marĩ rungu rwa watho magaatuĩrũo na watho.
13  Nĩ gũkorũo arĩa maiguaga watho tio athingu mbere ya Ngai, no arĩa mekaga ũrĩa watho uugĩte nĩ magaatuwo athingu.
14  Nĩ gũkorũo hĩndĩ ĩrĩa andũ a ndũrĩrĩ, arĩa matarĩ na watho, meka maũndũ marĩa watho uugĩte meĩrĩte o ene, andũ acio, o na gũtuĩka matirĩ na watho, nĩ monanagia atĩ watho ũrĩ thĩinĩ wao.
15  O ene nĩo monanagia atĩ kĩrĩa kĩrĩ thĩinĩ wa watho nĩ kĩandĩke ngoro-inĩ ciao, nacio thamiri ciao ikamarutagĩra ũira, na meciria-inĩ mao ene magaciirithagio kana magateterũo.
16  Maũndũ macio nĩ mageekĩka mũthenya ũrĩa Ngai kũgerera Kristo Jesu agaatuĩra maũndũ ma hitho ma andũ, kũringana na ũhoro mwega ũrĩa hunjagia.
17  Rĩu-rĩ, angĩkorũo nĩ wĩĩtaga Mũyahudi na nĩ wĩhokaga watho na ũkeraha nĩ ũndũ wa Ngai,
18  na nĩ ũĩ wendi wake na nĩ wĩtĩkagĩra maũndũ marĩa mega biũ tondũ nĩ ũrutĩtwo maũndũ ma Watho,
19  na nĩ wĩtĩkĩtie biũ atĩ ũrĩ mũtongoria wa atumumu, ũtheri wa arĩa marĩ nduma-inĩ,
20  mũtaari wa arĩa matarĩ ogĩ, mũrutani wa ciana nini, na ũrĩ na mũhianĩre wa ũmenyo na wa ũhoro ũrĩa wa ma ũrĩ thĩinĩ wa Watho⁠—
21  no rĩrĩ, kaĩ wee ũrutaga mũndũ ũngĩ ũterutaga wee mwene? Wee ũhunjagia, ‘Ndũkanaiye-rĩ,’ nĩ ũiyaga?
22  Wee uugaga, ‘Ndũkanatharie-rĩ,’ nĩ ũtharagia? Wee ũthũire mĩhianano-rĩ, nĩ ũiyaga indo cia hekarũ?
23  Wee wĩrahagĩra watho-rĩ, nĩ wagagĩra Ngai gĩtĩo na njĩra ya kwagarara Watho?
24  Tondũ o ta ũrĩa kwandĩkĩtwo, “rĩĩtwa rĩa Ngai nĩ rĩrumagwo gatagatĩ-inĩ ka ndũrĩrĩ nĩ ũndũ wanyu.”
25  Kũrua-rĩ, kũngĩkorũo na ũguni tu angĩkorũo nĩ wĩkaga kũringana na watho; no angĩkorũo nĩ wagararaga watho, kũrua gwaku gũtuĩkĩte ta kwaga kũrua.
26  No angĩkorũo mũndũ ũtarĩ mũruu nĩ arũmagĩrĩra maũndũ ma ũthingu marĩa Watho uugĩte-rĩ, na githĩ kwaga kũrua gwake gũtirĩtaragwo ta arĩ kũrua?
27  Rĩrĩa mũndũ ũcio ũtaruĩte mwĩrĩ arũmĩrĩra ũrĩa Watho uugĩte, nĩ agũtuagĩra wee wagararaga watho o na gũtuĩka nĩ ũkoragwo na watho ũrĩa mwandĩke na nĩ ũruĩte.
28  Tondũ Mũyahudi ti ũrĩa wonanagia ũguo na igũrũ, o na kũrua ti kũrĩa kwa na igũrũ, kwa mwĩrĩ.
29  No Mũyahudi nĩ ũrĩa wa na thĩinĩ, na kũrua gwake nĩ kwa ngoro kũgerera roho no ti kũgerera watho ũrĩa mwandĩke. Mũndũ ũcio agaathagĩrĩrio nĩ Ngai no ti andũ.
3  Gũkĩrĩ ũguo-rĩ, Mũyahudi akĩrĩte andũ arĩa angĩ na kĩĩ, kana ũguni wa kũrua nĩ ũrĩkũ?
2  Ũguni nĩ mũnene na njĩra ciothe. Wa mbere, acio nĩo meehokeirũo ndũmĩrĩri theru cia Ngai.
3  Hihi ũhoro ũgĩtariĩ atĩa? Korũo amwe ao matiarĩ na wĩtĩkio-rĩ, hihi gũkorũo matarĩ na wĩtĩkio no gũtũme Ngai akorũo atarĩ mwĩhokeku?
4  Aca o na hanini! Ĩndĩ Ngai nĩ oneke atĩ nĩ wa ma, o na angĩkorũo andũ othe mekuoneka atĩ nĩ a maheeni, o ta ũrĩa kwandĩkĩtwo atĩrĩ: “Nĩguo wonekage atĩ wĩ mũthingu kũgerera ciugo ciaku na ũkahootanaga rĩrĩa ũratuĩrũo.”
5  No rĩrĩ, angĩkorũo kwaga ũthingu gwitũ gũtũmaga ũthingu wa Ngai woneke-rĩ, tũkiuge atĩa? Kaĩ Ngai akĩagaga kĩhooto rĩrĩa ekuonania mang’ũrĩ make? (Ndĩraria o ta ũrĩa andũ maragia.)
6  Gũtingĩhoteka! Angĩkorũo nĩ ũguo-rĩ, Ngai agaagĩtuĩra thĩ atĩa?
7  No angĩkorũo kũgerera maheeni makwa ũhoro wa ma wa Ngai nĩ wonekete wega makĩria na akagĩa na riri-rĩ, ndĩragĩtuĩrũo atĩ o na niĩ ndĩ mwĩhia nĩkĩ?
8  Kaĩ tũtangĩkiuga o ũrĩa andũ amwe maheenanagia atĩ ithuĩ tuugaga, “Nĩ twĩkagei maũndũ moru nĩguo marĩa mega moke”? Ituĩro rĩrĩa andũ acio magaatuĩrũo nĩ rĩringaine na kĩhooto.
9  Tũkiuge atĩa? Hihi ithuĩ tũrĩ egega? Aca o na hanini! Tondũ hau mbere nĩ tuonanĩtie atĩ Ayahudi o hamwe na Angiriki, othe marĩ rungu rwa mehia;
10  o ta ũrĩa kwandĩkĩtwo atĩrĩ: “Gũtirĩ mũndũ mũthingu, gũtirĩ o na ũmwe;
11  gũtirĩ mũndũ ũrĩ na ũtaũku o na mũnini; gũtirĩ mũndũ ũcaragia Ngai.
12  Andũ othe nĩ magarũrũkĩte na kũngĩ, othe matuĩkĩte a tũhũ; gũtirĩ mũndũ wonanagia ũtugi, gũtirĩ o na ũmwe.”
13  “Mũmero wao nĩ mbĩrĩra ĩtarĩ hinge; nĩ maheenanĩtie na nĩmĩ ciao.” “Mĩromo yao ĩkoragwo na thumu wa nyoka.”
14  “Na kanua kao kaiyũire irumi na marũrũ.”
15  “Magũrũ mao mahiũhaga nĩguo magaite thakame.”
16  “Njĩra ciao ikoragwo na mwanangĩko na kĩeha,
17  na matimenyete njĩra ya thayũ.”
18  “Ũhoro wa gwĩtigĩra Ngai ndũrĩ maitho-inĩ mao.”
19  Rĩu nĩ tũĩ atĩ maũndũ mothe marĩa Watho uugaga, ũkoragwo ũkĩra arĩa marĩ rungu rwa Watho, nĩguo kanua o gothe gakirio na thĩ yothe ĩtuĩke ya kũherithio nĩ Ngai.
20  Nĩ ũndũ ũcio, gũtirĩ mũndũ o na ũmwe ũgaatuwo mũthingu mbere yake nĩ ũndũ wa ciĩko cia watho, tondũ kũgerera watho nĩ tũgĩaga na ũmenyo wa ma wĩgiĩ mehia.
21  No rĩu ũthingu wa Ngai nĩ ũguũrĩtio hatarĩ watho, kũringana na ũira ũrĩa ũrĩ thĩinĩ wa Watho na Anabii,
22  ĩni, ũthingu wa Ngai kũgerera wĩtĩkio thĩinĩ wa Jesu Kristo, harĩ arĩa othe marĩ na wĩtĩkio. Tondũ gũtirĩ mũthutũkanio.
23  Nĩ gũkorũo andũ othe nĩ mehĩtie na makanyihĩrũo nĩ riri wa Ngai,
24  na nĩ kĩheo maheagwo o ũguo tũhũ gũkorũo atĩ nĩ matuagwo athingu nĩ ũndũ wa ũtugi wake mũnene na njĩra ya kũrekererio kũgerera ũkũũri ũrĩa warĩhirũo nĩ Kristo Jesu.
25  Ngai aamũneanire arĩ igongona rĩa ũiguano kũgerera wĩtĩkio harĩ thakame yake. Eekire ũguo nĩguo onanie ũthingu wake mwene, nĩ gũkorũo Ngai nĩ ũndũ wa ũkirĩrĩria wake, nĩ kuohera oohagĩra mehia marĩa meekirũo tene.
26  Eekire ũguo nĩguo onanie ũthingu wake mwene ihinda-inĩ rĩrĩ, nĩguo akorũo arĩ mũthingu nginya rĩrĩa aratua mũndũ ũrĩa wonanagia wĩtĩkio harĩ Jesu atĩ nĩ mũthingu.
27  Kwĩraha gũkĩrĩ ha? Ti gwĩtĩkĩrie o na hanini. Nĩ ũndũ wa watho ũrĩkũ? Hihi nĩ ũrĩa wa ciĩko? Aca, no nĩ ũndũ wa watho ũrĩa wa wĩtĩkio.
28  Nĩ gũkorũo ithuĩ tũĩ atĩ mũndũ atuagwo mũthingu nĩ ũndũ wa wĩtĩkio hatarĩ ciĩko cia watho.
29  Kana hihi we nĩ Ngai wa Ayahudi oiki? Githĩ ti Ngai nginya wa andũ a ndũrĩrĩ? Ĩĩ, nĩ Ngai wa andũ a ndũrĩrĩ o nao.
30  Tondũ Ngai nĩ ũmwe-rĩ, agaatua arĩa aruu athingu nĩ ũndũ wa wĩtĩkio na arĩa matarĩ aruu amatue athingu kũgerera wĩtĩkio wao.
31  Gũkĩrĩ ũguo-rĩ, hihi nĩ kũniina tũraniina watho kũgerera wĩtĩkio witũ? Aca o na hanini! Handũ ha ũguo, nĩ watho tũrongerera hinya.
12  Nĩ ũndũ ũcio ariũ a Ithe witũ, ndamũthaitha kũgerera ũcayanĩri wa Ngai, mũrute mĩĩrĩ yanyu ĩrĩ igongona rĩrĩ muoyo, itheru na rĩretĩkĩrĩka nĩ Ngai, ũtungata mũtheru mũkĩhũthĩra ũhoti wanyu wa gwĩciria.
2  Na mũtige kwĩgerekanagia na mũtabarĩre ũyũ wa maũndũ, ĩndĩ mũgarũrũke na njĩra ya kũgarũrĩra meciria manyu, nĩgetha mwĩmenyagĩre wendi wa Ngai ũrĩa mwega, wa gwĩtĩkĩrĩka na mũkinyanĩru.
3  Tondũ kũgerera ũtugi mũnene ũrĩa niĩ heetwo, ngwĩra mũndũ o wothe gatagatĩ-inĩ kanyu ndageciragie ũhoro wake mwene gũkĩra ũrĩa kwagĩrĩire gwĩciria, no eciragie nĩguo agĩe na meciria mega, kũringana na gĩthimi kĩa wĩtĩkio kĩrĩa Ngai aheete o mũndũ.
4  Nĩ gũkorũo o ta ũrĩa mwĩrĩ ũmwe ũkoragwo na ciĩga nyingĩ, no ciĩga icio ciothe itirutaga wĩra ũhaanaine-rĩ,
5  no taguo harĩ ithuĩ, o na gũtuĩka tũrĩ aingĩ, tũrĩ mwĩrĩ ũmwe thĩinĩ wa Kristo, no tũrĩ mũndũ ũmwe ũmwe-rĩ, tũrĩ kĩĩga kĩa mũndũ na ũrĩa ũngĩ.
6  Nĩ ũndũ ũcio, tondũ tũrĩ na iheo mwanya mwanya kũringana na ũtugi mũnene ũrĩa tũheetwo-rĩ, angĩkorũo nĩ kĩa ũrathi, nĩ tũrathage kũringana na wĩtĩkio ũrĩa tũheetwo;
7  kana angĩkorũo nĩ ũtungata, nĩ tũrutagei ũtungata ũcio; kana mũndũ ũrĩa ũrutanaga, nĩ arutanage;
8  kana ũrĩa wĩkĩranaga ngoro, nĩ ekĩranage ngoro; ũrĩa ũheanaga, nĩ aheanage eyendeire; ũrĩa ũrũgamagĩrĩra maũndũ, nĩ ekage ũguo na kĩyo; ũrĩa ũiguanagĩra tha, nĩ ekage ũguo akenete.
9  Rekei wendo wanyu ũkorũo ũtarĩ na ũhinga. Thũũragai ũndũ ũrĩa mũũru; rũmagiai ũndũ ũrĩa mwega.
10  Ũhoro-inĩ wĩgiĩ wendo ta wa andũ a nyina ũmwe, koragwoi na wendo muororo harĩ mũndũ na ũrĩa ũngĩ. Harĩ kũheana gĩtĩo, koragwoi mũrĩ a mbere.
11  Koragwoi na kĩyo, mũtigatuĩke igũũta. Hĩahĩagai nĩ ũndũ wa roho. Tuĩkai ngombo cia Jehova.
12  Kenagai nĩ ũndũ wa kĩĩrĩgĩrĩro. Kiragĩrĩriai rĩrĩa mũrĩ na mathĩna. Hoyagai mũtegũtigithĩria.
13  Heagai arĩa aamũre kũringana na mabataro mao. Nyitagai andũ ũgeni hingo ciothe.
14  Rathimagai arĩa mamũnyariraga; rathimagai andũ na mũtikamarumage.
15  Kenagai hamwe na arĩa marakena; rĩragai hamwe na arĩa mararĩra.
16  Onagai arĩa angĩ ta ũrĩa mwĩyonaga; mũtikaigage meciria manyu harĩ maũndũ manene, ĩndĩ mũtongoragio nĩ maũndũ matarĩ manene. Mũtigakoragwo mũrĩ ogĩ maitho-inĩ manyu ene.
17  Mũtikanarĩhe ũũru na ũũru harĩ mũndũ o na ũrĩkũ. Mwĩciragie ũhoro wa maũndũ marĩa mangĩoneka marĩ mega harĩ andũ othe.
18  Kũngĩhoteka, ĩkagai o ũrĩa wothe mũngĩhota mũkoragwo na thayũ hamwe na andũ othe.
19  Endwa akwa, mũtikanerĩhĩrie, no tigagĩriai mang’ũrĩ mweke; tondũ nĩ kwandĩke ũũ: “‘Kũrĩhanĩria nĩ gwakwa; nĩ niĩ ngaarĩhanĩria,’ ũguo nĩguo Jehova ekuuga.”
20  No “thũ yaku ĩngĩkorũo ĩhũtiĩ, mĩhe gĩa kũrĩa; ĩngĩkorũo ĩnyotiĩ, mĩhe gĩa kũnyua; nĩ gũkorũo gwĩka ũguo nĩ kũmĩigĩrĩra makara marĩ na mwaki mũtwe.”
21  Ndũkanareke ũũru ũgũtoorie, ĩndĩ tooragia ũũru na njĩra ya gwĩkaga wega.
