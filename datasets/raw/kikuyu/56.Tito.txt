1  Nĩ niĩ Paulo, ngombo ya Ngai na mũtũmwo wa Jesu Kristo kũringana na wĩtĩkio wa arĩa athuure nĩ Ngai na ũmenyo wa ma wĩgiĩ ũhoro ũrĩa wa ma o ũcio ũringaine na wĩrutĩri Ngai
2  na wĩhocetie harĩ kĩĩrĩgĩrĩro kĩa muoyo wa tene na tene ũrĩa weranĩirũo tene nĩ Ngai, o we ũtangĩheenania;
3  no ihinda rĩake rĩrĩa aatuire, nĩ aamenyithanirie kiugo gĩake kũgerera wĩra wa kũhunjia ũrĩa ndehokeirũo kũringana na watho wa Ngai, o we Mũhonokia witũ;
4  kũrĩ Tito, mwana wakwa kũna kũringana na wĩtĩkio ũrĩa tũnyitanagĩra: Ũrogĩa na ũtugi mũnene na thayũ kuuma kũrĩ Ngai Ithe witũ, na Mũhonokia witũ Kristo Jesu.
5  Ndagũtigire Kirete nĩgetha ũrũnge maũndũ marĩa maahĩtanĩte na wamũre athuri thĩinĩ wa itũũra rĩmwe nginya rĩrĩa rĩngĩ, o ta ũrĩa ndagũtaarĩte:
6  angĩkorũo nĩ harĩ mũndũrũme ũtarĩ ũndũ angĩĩcukĩrũo, mũthuri wa mũtumia ũmwe, ũrĩ na ciana ciĩtĩkĩtie, citathitangagĩrũo waganu kana ũremi.
7  Nĩ gũkorũo mũrori nĩ mũramati wamũrĩtwo nĩ Ngai, na agĩrĩirũo gũkorũo atarĩ na ũndũ angĩĩcukĩrũo, atarĩ na mwĩĩkĩrĩro, mũndũ ũtarakaraga na ihenya, ũtakoragwo arĩ mũrĩĩu, ũtarĩ wa ngũĩ, ũtakorokagĩra uumithio ũtarĩ wa kĩhooto,
8  ĩndĩ agĩrĩirũo gũkorũo arĩ mũnyitani ũgeni, wendete maũndũ mega, ũrĩ na meciria mega, mũthingu, mwĩhokeku, wĩgiragĩrĩria,
9  ũrũmagia kiugo kĩrĩa kĩa wĩhokeku ũhoro-inĩ wĩgiĩ ũhoti wake wa kũrutana, nĩgetha ahotage gwĩkĩrana ngoro kũgerera ũrutani ũrĩa wagĩrĩire na gũkaania arĩa mareganaga naguo.
10  Nĩ gũkorũo nĩ kũrĩ andũ aingĩ aremi, maragia maũndũ matarĩ ũguni, na aheenania, na makĩria andũ arĩa marũmagĩrĩra ũhoro wa kũrua.
11  Nĩ harĩ bata kũhinga tũnua twao, tondũ andũ acio maikaraga makĩgarũraga wĩtĩkio wa famĩlĩ irĩ ng’ima na njĩra ya kũrutana maũndũ matagĩrĩirũo nĩ ũndũ wa uumithio ũtarĩ wa kĩhooto.
12  Mũndũ ũmwe wa kwao, mũnabii wao ene, ooigire ũũ: “Andũ a Kirete makoragwo marĩ aheenania hĩndĩ ciothe, nyamũ ndĩani, matiendaga kũruta wĩra na nĩ akoroku.”
13  Ũira ũcio nĩ wa ma. Nĩ ũndũ ũcio-rĩ, ikaraga ũkĩmarũngaga ũgwatĩirie nĩgetha mehande wega thĩinĩ wa wĩtĩkio,
14  ũtegũthikĩrĩria ng’ano cia Ayahudi na maathani ma andũ arĩa matiganagĩria ũhoro ũrĩa wa ma.
15  Maũndũ mothe nĩ matheru harĩ andũ atheru; no harĩ arĩa mathahĩtio na matarĩ wĩtĩkio, gũtirĩ ũndũ mũtheru, nĩ gũkorũo meciria na thamiri ciao nĩ ithahĩtio.
16  Moimbũraga mbere ya andũ atĩ nĩ moĩ Ngai, ĩndĩ nĩ mamũkaanaga kũgerera ciĩko ciao, tondũ nĩ andũ marĩ magigi na matarĩ athĩki na matetĩkĩrĩkĩte harĩ wĩra o na ũrĩkũ mwega.
2  No wee-rĩ, thiĩ na mbere kwaragia maũndũ marĩa maratwarana na ũrutani ũrĩa wagĩrĩire.
2  Athuri arĩa akũrũ nĩ mekage maũndũ na ũigananĩru, moyage maũndũ na ũritũ, marĩ na meciria mega, mehandĩte wega thĩinĩ wa wĩtĩkio, wendo, na ũkirĩrĩria.
3  O nao atumia arĩa akũrũ magĩrĩirũo gũkoragwo na mĩthiĩre ĩratĩithia Ngai, no ti acambania, ti ngombo cia ndibei nyingĩ, matuĩke arutani a maũndũ marĩa mega,
4  nĩguo mataarage atumia arĩa ethĩ kwenda athuri ao, kwenda ciana ciao,
5  gũkoragwo na meciria mega, marĩ na mĩthiĩre mĩtheru, aruti wĩra kwao mĩciĩ, ega, menyihagĩrie athuri ao, nĩguo kiugo kĩa Ngai gĩtigacambio.
6  O taguo, ikaraga ũgĩtaaraga anake makoragwo na meciria mega,
7  ũkĩonanagia atĩ ũrĩ kĩonereria gĩa ciĩko njega na njĩra ciothe. Rutanaga maũndũ marĩa matheru hatarĩ itherũ,
8  ũkĩhũthagĩra ciugo iria ciagĩrĩire itangĩrutwo mahĩtia, nĩguo arĩa makararagia maconorithio, tondũ wa kwaga ũndũ mũũru mangiuga igũrũ ritũ.
9  Ngombo nĩ ciĩnyihagĩrie ene cio maũndũ-inĩ mothe, ikĩgeragia kũmakenia, itegũcokanĩria nao,
10  itekũmaiya, ĩndĩ irĩ njĩhokeku biũ, nĩguo igoocithagie na njĩra ciothe ũrutani wa Ngai, o we Mũhonokia witũ.
11  Nĩ gũkorũo ũtugi mũnene wa Ngai nĩ ũguũrĩtio, ũkarehera andũ a mĩthemba yothe ũhonokio.
12  Ũtũmenyeragia kũregana na maũndũ marĩa matakenagia Ngai, na merirĩria ma thĩ, na gũtũũra tũrĩ na meciria mega na ũthingu na wĩrutĩri Ngai mũtabarĩre-inĩ ũyũ wa maũndũ,
13  o tũgĩetagĩrĩra kĩĩrĩgĩrĩro kĩrĩa kĩrĩ gĩkeno na kũguũrio kũrĩ riri kwa Ngai ũrĩa mũnene o na kwa Mũhonokia witũ, Jesu Kristo,
14  ũrĩa weneanire we mwene nĩ ũndũ witũ nĩguo atũkũũre kuumana na uuni-watho wa mĩthemba yothe na atherie andũ matuĩke kĩndũ gĩake kĩa mwanya, marĩ na kĩyo gĩa gwĩka ciĩko iria njega.
15  Thiĩ na mbere kwaria maũndũ macio, ũgĩtaaranaga na ũkarũngana ũrĩ na wathani wothe. Ndũkanareke mũndũ o na ũrĩkũ akũire.
3  Thiĩ na mbere kũmaririkania menyihagĩrie na magathĩkĩra thirikari na athani, makoragwo mehaarĩirie kũruta wĩra wothe mwega,
2  matikaragie ũũru igũrũ rĩa mũndũ o na ũrĩkũ, matigakoragwo marĩ andũ a ngũĩ, ĩndĩ makoragwo na ũigananĩru, makĩonanagia ũhooreri wothe kwerekera andũ othe.
3  Nĩ gũkorũo o na ithuĩ kũrĩ hĩndĩ twarĩ andũ matarĩ na wĩcirio, matarĩ athĩki, mahĩtithĩtio, tũrĩ ngombo cia merirĩria na ikeno itiganĩte, twarũmagĩrĩra maũndũ moru na ũiru, maũndũ marĩ magigi, tũgĩthũũranaga ithuĩ ene.
4  No rĩrĩa ũtugi wa Ngai, o we Mũhonokia witũ, o hamwe na wendo wake harĩ andũ cioonanirio
5  (ti tondũ harĩ ciĩko o ciothe cia ũthingu twekĩte, no nĩ ũndũ wa tha ciake mwene), nĩ aatũhonokirie na njĩra ya gũtũthambia, ũndũ ũrĩa watũrehire muoyo-inĩ, na gũtwerũhia kũgerera roho mũtheru.
6  Agĩtũitĩrĩria na ũtaana roho wake kũgerera Jesu Kristo Mũhonokia witũ,
7  nĩgetha twarĩkia gũtuwo athingu kũgerera ũtugi wake mũnene, hihi twahota gũgaatuĩka agai kũringana na kĩĩrĩgĩrĩro kĩa muoyo wa tene na tene.
8  Ciugo icio nĩ cia kwĩhokeka, na ngwenda ũthiĩ na mbere gũtĩtĩrithia maũndũ macio, nĩguo arĩa metĩkĩtie Ngai maigage meciria mao harĩ gũtũũria ciĩko njega. Maũndũ macio nĩ mega na nĩ marĩ ũguni harĩ andũ.
9  No wĩthemage biũ ngarari cia ũrimũ na ũhoro wa ndĩra na ngucanio na haaro ciĩgiĩ Watho, nĩ gũkorũo maũndũ macio matirĩ uumithio na nĩ ma tũhũ.
10  Nake mũndũ o wothe ũtũmaga kũgĩe gĩkundi kĩa nyamũkano, reganaga nake thutha wa kũmũtaara riita rĩa mbere na rĩa kerĩ,
11  tondũ nĩ ũĩ atĩ mũndũ ta ũcio nĩ eherete njĩra-inĩ na nĩ arehia na nĩ etuĩrĩire we mwene.
12  Rĩrĩa ndĩrĩtũma Aritema kana Tikiko kũrĩ wee, ũrĩka ũrĩa wothe ũngĩhota ũũke Nikopoli kũrĩ niĩ, tondũ kũu nĩkuo nduĩte gũikara hĩndĩ ya heho.
13  Tigĩrĩra atĩ nĩ wateithĩrĩria Zena, o ũcio ũĩ Watho wega marĩ na Apolo nĩgetha matikage kĩndũ o na kĩ rũgendo-inĩ rwao.
14  No andũ aitũ o nao nĩ merute gũtũũria ciĩko njega nĩgetha mateithagie hĩndĩ ĩrĩa kwagĩa bata mũhiũ, nĩguo matikagage gũkorũo na maciaro.
15  Arĩa othe tũrĩ nao nĩ makũgeithia. Ngeithĩria arĩa matwendete thĩinĩ wa wĩtĩkio. Ũtugi mũnene wa Ngai ũroikara hamwe na inyuĩ inyuothe.
