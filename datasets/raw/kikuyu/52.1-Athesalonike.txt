4  Ngĩrĩkĩrĩria ariũ a Ithe witũ-rĩ, o ta ũrĩa mwaamũkĩrire ũtaaro kuuma kũrĩ ithuĩ wĩgiĩ mĩthiĩre ĩrĩa mwagĩrĩirũo gũthiaga nayo nĩguo mũkenagie Ngai, o ta ũrĩa kũna mwĩkaga, twamũũria na twamũthaitha thĩinĩ wa Mwathani Jesu atĩ mwĩkage ũguo o na makĩria.
2  Tondũ nĩ mũĩ motaaro marĩa twamũheire thĩinĩ wa Mwathani Jesu.
3  Nĩ gũkorũo ũyũ nĩguo wendi wa Ngai, atĩ mũkoragwo mũrĩ atheru na mwĩthemage ngomanio itagĩrĩire.
4  O ũmwe wanyu nĩ agĩrĩirũo kũmenya ũrĩa angĩgirĩrĩria mwĩrĩ wake nĩguo aikarage arĩ mũtheru na arĩ na gĩtĩo,
5  ti na mũkoroko wa merirĩria moru ma ngomanio ta marĩa ndũrĩrĩ iria itoĩ Ngai ikoragwo namo.
6  Gũtirĩ mũndũ wagĩrĩirũo nĩ gũkĩra mĩhaka ĩrĩa yagĩrĩire na aingĩrĩre kĩhooto kĩa mũrũ wa Ithe ũndũ-inĩ ũcio, nĩ gũkorũo Jehova nĩ aherithanagia nĩ ũndũ wa maũndũ macio mothe, o ta ũrĩa twamwĩrire hau kabere na tũkĩmũhe mũkaana mũrũmu.
7  Nĩ gũkorũo Ngai ndaatwĩtire nĩ ũndũ wa maũndũ matarĩ matheru, ĩndĩ aatwĩtire nĩ ũndũ wa ũtheru.
8  Kwoguo mũndũ ũrĩa ũreganaga na ũndũ ũcio, ti mũndũ areganaga nake ĩndĩ nĩ Ngai, ũrĩa ũmũheaga inyuĩ roho wake mũtheru.
9  O na kũrĩ ũguo, ũhoro-inĩ wĩgiĩ wendo ta wa andũ a nyina ũmwe-rĩ, tũtirabatara kũmwandĩkĩra, nĩ gũkorũo inyuĩ ene nĩ mũrutagwo kwendana nĩ Ngai.
10  Na nĩ mwĩkaga ũguo kwerekera ariũ a Ithe witũ othe thĩinĩ wa Makedonia guothe. No rĩu ariũ a Ithe witũ tũramũringĩrĩria mũthiĩ na mbere gwĩka ũguo na gĩkĩro kĩnene o na makĩria.
11  Mwĩrutanĩriei gũikaraga mwĩkirĩire na kũrũmbũyagia o mũndũ maũndũ make na kũrutaga wĩra na moko manyu, o ta ũrĩa twamũtaarire,
12  nĩguo mĩthiĩre yanyu ĩkoragwo ĩrĩ mĩega maitho-inĩ ma andũ arĩa marĩ nja, mũtekwaga kĩndũ o na kĩmwe.
13  Makĩria ma ũguo ariũ a Ithe witũ-rĩ, tũtingĩenda mũrigwo nĩ ũhoro wa arĩa makomete gĩkuũ-inĩ, nĩguo mũtigakoragwo na kĩeha ta andũ arĩa angĩ matarĩ na kĩĩrĩgĩrĩro.
14  Tondũ angĩkorũo tũrĩ na wĩtĩkio atĩ Jesu nĩ aakuire na akĩriũka, ũguo no taguo Ngai akaarehe hamwe nake arĩa makomete gĩkuũ-inĩ kũgerera harĩ Jesu.
15  Nĩ gũkorũo tũramwĩra kũgerera kiugo kĩa Jehova atĩrĩ, ithuĩ tũrĩ muoyo arĩa tũgaatigara nginya hĩndĩ ya gũkorũo kuo kwa Mwathani-rĩ, gũtirĩ hĩndĩ tũgaathiĩ mbere ya arĩa makomete gĩkuũ-inĩ;
16  tondũ Mwathani we mwene agaaikũrũka kuuma igũrũ na mũgambo mũnene, na mũgambo wa mũraika ũrĩa mũnene arĩ na karumbeta ka Ngai, nao arĩa makuĩte marĩ na ũiguano na Kristo nĩo makaamba kũriũka.
17  Thutha ũcio ithuĩ tũrĩ muoyo arĩa tũgaakorũo tũtigarĩte, tũkoywo tũtwarũo matu-inĩ hamwe nao tũgacemanie na Mwathani rĩera-inĩ; na kwoguo hingo ciothe tũgaakoragwo hamwe na Mwathani.
18  Nĩ ũndũ ũcio ikaragai mũkĩũmanagĩrĩria na ciugo icio.
5  Atĩrĩrĩ ariũ a Ithe witũ, ũhoro-inĩ wĩgiĩ mahinda na imera, mũtirabatara kwandĩkĩrũo ũndũ o na ũrĩkũ.
2  Nĩ gũkorũo inyuĩ ene nĩ mũĩ wega atĩ mũthenya wa Jehova ũgooka o ta ũrĩa mũici okaga ũtukũ.
3  Rĩrĩa magaakorũo makiuga, “Thayũ na ũgitĩri!” hĩndĩ ĩyo mwanangĩko wa na ihenya nĩ ũkaamakora o rĩmwe, o ta ũrĩa mũtumia ũrĩ na nda anyitagwo nĩ ruo rwa kũgĩa mwana, na matikaahonoka o na atĩa.
4  No inyuĩ ariũ a Ithe witũ-rĩ, mũtirĩ nduma-inĩ, atĩ mũthenya ũcio ũmũkorerere o ta ũrĩa ũngĩkorerera aici,
5  tondũ inyuĩ inyuothe mũrĩ ariũ a ũtheri na ariũ a mũthenya. Tũtirĩ a ũtukũ o na kana a nduma.
6  Nĩ ũndũ ũcio-rĩ, rekei tũtigakome toro ta ũrĩa arĩa angĩ mekaga, no nĩ tũikarage twĩiguĩte na tũtũũrie ũhoti witũ wa gwĩciria.
7  Nĩ gũkorũo arĩa makomaga, makomaga ũtukũ, na arĩa marĩagwo nĩ njohi, marĩagwo ũtukũ.
8  No ithuĩ arĩa tũrĩ a mũthenya-rĩ, rekei tũtũũrie ũhoti witũ wa gwĩciria na twĩhumbe gako ga gĩthũri ka wĩtĩkio na wendo na kĩĩrĩgĩrĩro kĩa ũhonokio kĩrĩ ta ngũbia
9  nĩ ũndũ Ngai ndaatũthuurire nĩguo tũkorũo nĩ mang’ũrĩ, ĩndĩ aatũthuurire nĩguo tũgĩe na ũhonokio kũgerera Mwathani witũ Jesu Kristo.
10  Aakuire nĩ ũndũ witũ, nĩgetha o na tũngĩkorũo tũtakomete kana tũkomete-rĩ, tũgaatũũrania nake.
11  Nĩ ũndũ ũcio-rĩ, thiĩi na mbere gwĩkĩrana ngoro na mwakanage mũndũ na ũrĩa ũngĩ, o ta ũrĩa mwĩkaga.
12  Rĩu tũramũũria ariũ a Ithe witũ, atĩ mũtĩage arĩa marutaga wĩra na kĩyo gatagatĩ-inĩ kanyu na makamũtongoria thĩinĩ wa Mwathani na makamũtaara;
13  na mũmeciragie na njĩra ya mwanya mũrĩ na wendo nĩ ũndũ wa wĩra wao. Koragwoi na thayũ mũndũ na ũrĩa ũngĩ.
14  Ningĩ-rĩ, tũramũthaitha ariũ a Ithe witũ atĩ mũkaanagie arĩa mathiaga na mĩthiĩre ĩrĩa ĩtagĩrĩire, mũũmagĩrĩrie arĩa mathuthĩkĩte ngoro, mũtiiragĩrĩre arĩa matarĩ na hinya, na mũkoragwo na wetereri harĩ andũ othe.
15  Tigagĩrĩrai atĩ gũtirĩ mũndũ ũrarĩha ũũru na ũũru kũrĩ mũndũ o wothe, no hingo ciothe thingatagai maũndũ mega gatagatĩ-inĩ kanyu na harĩ andũ arĩa angĩ othe.
16  Kenagai hingo ciothe.
17  Hoyagai hingo ciothe.
18  Cokagiai ngatho nĩ ũndũ wa maũndũ mothe. Ũcio nĩguo wendi wa Ngai harĩ inyuĩ thĩinĩ wa Kristo Jesu.
19  Mũtikanahorie mwaki wa roho.
20  Mũtikanyararage morathi.
21  Thuthuragiai maũndũ mothe; rũmagiai maũndũ marĩa mega.
22  Mwĩthemagei mĩthemba yothe ya waganu.
23  Ngai wa thayũ we mwene aromũtheria biũ. Naguo roho na muoyo na mwĩrĩ wanyu ariũ a Ithe witũ, itarĩ na kameni na njĩra o yothe, irotũũrio itarĩ na ũcuke hĩndĩ ya gũkorũo kuo kwa Mwathani witũ Jesu Kristo.
24  Ũrĩa ũramwĩta nĩ mwĩhokeku, na hatarĩ nganja nĩ egwĩka ũguo.
25  Ariũ a Ithe witũ, thiĩi na mbere gũtũhoera.
26  Geithiai ariũ a ithe witũ othe na ngeithi theru cia kũmumunyana.
27  Ndĩramwĩhokera ũndũ ũyũ mũritũ thĩinĩ wa Mwathani atĩ mũtigĩrĩre marũa maya nĩ mathomerũo ariũ a Ithe witũ othe.
28  Ũtugi mũnene wa Mwathani witũ Jesu Kristo ũroikara hamwe na inyuĩ.
1  Nĩ niĩ Paulo, tũrĩ na Silvano, na Timotheo, kũrĩ kĩũngano kĩa Athesalonike, o kĩu kĩrĩ na ũiguano na Ngai Ithe witũ, na Mwathani Jesu Kristo: Mũrogĩa na ũtugi mũnene na thayũ.
2  Nĩ tũcokagĩria Ngai ngatho hĩndĩ ciothe rĩrĩa tũkũmũgweta inyuothe mahoya-inĩ maitũ,
3  nĩ gũkorũo nĩ tũririkanaga hingo ciothe wĩra wanyu wa wĩhokeku, wĩra wanyu mũritũ wa wendo, na ũkirĩrĩria wanyu nĩ ũndũ wa kĩĩrĩgĩrĩro kĩanyu thĩinĩ wa Mwathani witũ Jesu Kristo tũrĩ mbere ya Ngai o we Ithe witũ.
4  Nĩ gũkorũo inyuĩ ariũ a Ithe witũ mwendetwo nĩ Ngai, nĩ tũĩ atĩ nĩwe wamũthuurire,
5  tondũ ũhoro mwega ũrĩa tũhunjagia ndwakinyire kũrĩ inyuĩ na ciugo theri no wamũkinyĩire ũrĩ na hinya, na roho mũtheru, na ũũma mũrũmu, o ta ũrĩa mũĩ twatuĩkire andũ a mũthemba ũrĩkũ tũrĩ gatagatĩ-inĩ kanyu nĩ ũndũ wanyu.
6  Na mũgĩtuĩka a kwĩgerekania na ithuĩ na a kwĩgerekania na Mwathani, kuona atĩ nĩ mwetĩkĩrire kiugo rungu rwa mathĩna maingĩ mũrĩ na gĩkeno kĩa roho mũtheru,
7  na kwoguo mũgĩtuĩka kĩonereria harĩ arĩa othe metĩkĩtie thĩinĩ wa Makedonia na Akaia.
8  Ma nĩ atĩ, to kũmenyithania mũmenyithanĩtie kiugo kĩa Jehova Makedonia na Akaia, ĩndĩ o na wĩtĩkio wanyu harĩ Ngai nĩ ũmenyekete kũndũ guothe, ũũ atĩ tũtirabatara kuuga ũndũ o na ũrĩkũ.
9  Nĩ gũkorũo o ene maikaraga makiugaga ũhoro wĩgiĩ rĩrĩa twacemanirie na inyuĩ riita rĩa mbere na ũrĩa mwatiganire na mĩhianano yanyu nĩguo mũtuĩke ngombo cia Ngai ũrĩa wa ma ũtũũraga muoyo,
10  na nĩguo mwetagĩrĩre Mũrũwe kuuma igũrũ, ũrĩa aariũkirie kuuma kũrĩ arĩa akuũ, nĩwe Jesu, o we ũtũhonokagia kuuma harĩ mang’ũrĩ marĩa maroka.
2  Ariũ a Ithe witũ, inyuĩ ene nĩ mũĩ wega atĩ, iceera ritũ kwanyu rĩarĩ na moimĩrĩro.
2  Tondũ o na gũtuĩka rĩrĩa twarĩ Filipi nĩ twambire kũnyarirũo na kwagĩrũo gĩtĩo-rĩ, o ta ũrĩa mũĩ, kũgerera ũteithio wa Ngai witũ nĩ twagĩire na ũcamba wa kũmũhunjĩria ũhoro ũrĩa mwega wa Ngai o na kũrĩ na ũkararia mũingĩ.
3  Nĩ gũkorũo ũtaaro ũrĩa tũheanaga nduumanĩte na ihĩtia kana ũndũ ũtarĩ mũtheru kana maheeni,
4  no o ta ũrĩa Ngai atwĩtĩkĩrĩte agatwĩhokera ũhoro ũrĩa mwega, tũtiaragia tũkenie andũ, ĩndĩ twaragia nĩguo tũkenie Ngai, o we ũthuthuragia ngoro citũ.
5  Atĩrĩrĩ, nĩ mũĩ atĩ tũtirĩ twahũthĩra mĩario ya kĩgaathi kana tũgĩĩtua tũrĩ na muoroto wa kwĩguna; Ngai nĩ mũira!
6  Ningĩ tũtiĩcaragĩria riri kuuma kũrĩ andũ, harĩ inyuĩ o na kana harĩ andũ angĩ, o na gũtuĩka no tũtuĩke mũrigo mũritũ harĩ inyuĩ tũrĩ atũmwo a Kristo.
7  Handũ ha ũguo, twatuĩkire ahooreri tũrĩ gatagatĩ-inĩ kanyu, o ta ũrĩa mũtumia ũrongithia arũmbũyagia ciana ciake na wororo.
8  Nĩ ũndũ ũcio, tondũ wa wendo witũ muororo kũmwerekera, twehotorete kũmũhe, to ũhoro ũrĩa mwega wa Ngai ĩndĩ nĩ nginya mĩoyo itũ, nĩ gũkorũo nĩ twamwendire mũno.
9  Ti itherũ ariũ a Ithe witũ nĩ mũraririkana wĩra witũ mũritũ na wa mĩnoga. Twarutaga wĩra ũtukũ na mũthenya, nĩguo tũtigatuĩke mũrigo mũritũ harĩ mũndũ o na ũmwe wanyu tũkĩmũhunjĩria ũhoro ũrĩa mwega wa Ngai.
10  Inyuĩ mũrĩ aira, o nake Ngai nĩ mũira, wa ũrĩa twarĩ ehokeku na athingu na tũtaarĩ na ũcuke kũmwerekera inyuĩ mwĩtĩkĩtie.
11  Nĩ mũĩ wega atĩ twaikaraga tũkĩmũtaaraga na tũkĩmũũmagĩrĩria, na tũkĩrutagĩra o ũmwe wanyu ũira, o ta ũrĩa ithe wa ciana ekaga ciana ciake,
12  nĩguo mũtũũre mũthiaga na mĩthiĩre ĩrĩa yaganĩrĩire na Ngai, o we ũramwĩta harĩ Ũthamaki na riri wake.
13  Ningĩ nĩkĩo tũcokagĩria Ngai ngatho tũtegũtigithĩria, tondũ rĩrĩa mwaamũkĩrire kiugo kĩa Ngai, kĩrĩa mwaiguire kuuma kũrĩ ithuĩ, mũtiagĩtĩkĩrire ta arĩ kiugo kĩa andũ, ĩndĩ mwagĩtĩkĩrire o ta ũrĩa gĩtariĩ na ma, kĩrĩ kiugo kĩa Ngai, kĩrĩa kĩrutaga wĩra thĩinĩ wanyu inyuĩ etĩkia.
14  Nĩ gũkorũo inyuĩ ariũ a Ithe witũ, nĩ mwatuĩkire a kwĩgerekania na ciũngano cia Ngai iria irĩ ũiguano na Kristo Jesu thĩinĩ wa Judea, tondũ nĩ mwanyamarĩkire moko-inĩ ma andũ a bũrũri wanyu na maũndũ o marĩa nao maranyamarĩka namo moko-inĩ ma Ayahudi,
15  arĩa mooragire nginya Mwathani Jesu na anabii na magĩtũnyarira. Makĩria ma ũguo-rĩ, matikenagia Ngai, ĩndĩ mareganaga na maũndũ marĩa magunaga andũ othe,
16  makĩgeragia gũtũgiria kwarĩria andũ a ndũrĩrĩ nĩguo mahonokio. Na njĩra ĩyo hĩndĩ ciothe nĩ maiyũragia gĩthimi kĩa mehia mao. No rĩu mang’ũrĩ make nĩ mamakinyĩire.
17  No rĩrĩa twatigithanĩtio na inyuĩ ariũ a Ithe witũ gwa kahinda kanini (mĩĩrĩ, no ti ngoro), nĩ ũndũ wa wendi witũ mũnene-rĩ, nĩ twerutanĩirie ũrĩa wothe tũngĩahotire nĩguo tũmuone ũthiũ kwa ũthiũ.
18  Na nĩ ũndũ ũcio nĩ tweendaga gũka kũrĩ inyuĩ, na niĩ Paulo, ngĩgeria gũka, na ti riita rĩmwe no nĩ merĩ; no Shaitani agĩtũhingĩra njĩra.
19  Tondũ-rĩ, kaĩ kĩĩrĩgĩrĩro gitũ arĩ kĩrĩkũ, kana gĩkeno kana thũmbĩ itũ ya gĩkeno tũrĩ mbere ya Mwathani Jesu hĩndĩ ya gũkorũo kuo gwake? Na githĩ ti inyuĩ?
20  Inyuĩ kũna nĩ inyuĩ riri na gĩkeno gitũ.
3  Nĩ ũndũ ũcio, rĩrĩa twaremirũo nĩ gũthiĩ na mbere gũkirĩrĩria, tuoonire arĩ wega tũtigwo Athene tũrĩ ithuiki;
2  na tũgĩtũma mũrũ wa Ithe witũ Timotheo, ndungata ya Ngai ya ũhoro ũrĩa mwega wĩgiĩ Kristo, nĩguo amwĩkĩre hinya na amũũmĩrĩrie wĩtĩkio-inĩ wanyu,
3  nĩguo gũtikagĩe mũndũ ũkwenyenyio nĩ mĩnyamaro ĩyo. Nĩ gũkorũo inyuĩ ene nĩ mũĩ atĩ tũtingĩĩthema kũnyamarĩka na maũndũ ta macio.
4  Tondũ hĩndĩ ĩrĩa twarĩ hamwe na inyuĩ, nĩ twamwĩraga o mbere atĩ nĩ tũngĩkaanyarirũo, na ũndũ ũcio nĩguo wĩkĩkĩte rĩu o ta ũrĩa mũĩ.
5  Na nĩkĩo hĩndĩ ĩrĩa ndaremirũo gũthiĩ na mbere gũkirĩrĩria, nĩ ndatũmanire nĩguo menye ũhoro wa wĩhokeku wanyu, gũtigakorũo hihi Mũgerania nĩ amũgeretie, naguo wĩra witũ mũritũ ũgatuĩka wa tũhũ.
6  Ĩndĩ Timotheo no hĩndĩ akinya gũkũ kuuma kũrĩ inyuĩ na nĩ atũmenyithia ũhoro mwega wĩgiĩ wĩhokeku o na wendo wanyu, atĩ hingo ciothe nĩ mũthiaga na mbere gũtũririkana mũrĩ na wendo na atĩ nĩ mwĩriragĩria gũtuona ta ũrĩa o na ithuĩ twĩriragĩria kũmuona.
7  Na nokĩo ariũ a Ithe witũ, o na mĩtangĩko-inĩ itũ yothe na mĩnyamaro, nĩ tũũmĩrĩirio nĩ ũndũ wanyu na nĩ ũndũ wa wĩhokeku ũrĩa muonanagia.
8  Nĩ gũkorũo nĩ twĩkĩragwo hinya mũngĩkorũo mwĩhandĩte wega thĩinĩ wa Mwathani.
9  Tondũ rĩrĩ, tũngĩcokeria Ngai ngatho atĩa ũhoro-inĩ wanyu nĩ gĩkeno kĩnene kĩrĩa tũiguaga nĩ ũndũ wanyu tũrĩ mbere ya Ngai witũ?
10  Tũthaithaga Ngai na kĩyo o ũrĩa wothe tũngĩhota mũthenya na ũtukũ nĩguo tũmuone ũthiũ kwa ũthiũ, na tũmuongerere kũrĩa mũnyihĩirũo wĩtĩkio-inĩ wanyu.
11  Rĩu-rĩ, Ngai Ithe witũ we mwene, na Mwathani witũ Jesu, marotũhingũrĩra njĩra ya gũka kũrĩ inyuĩ.
12  Makĩria ma ũguo-rĩ, Mwathani arotũma muongerereke, mũgĩe na wendo mũnene kwerekera mũndũ na ũrĩa ũngĩ na harĩ andũ othe, o ta ũrĩa tũmwendete,
13  nĩguo atũme ngoro cianyu ikorũo na hinya, itarĩ na ũcuke harĩ ũtheru mbere ya Ngai Ithe witũ hĩndĩ ya gũkorũo kuo kwa Mwathani Jesu arĩ na arĩa ake aamũre othe.
