10  Na rĩrĩa ndarorire, ngĩona kĩndũ gĩatariĩ ta ihiga rĩa safia igũrũ rĩa mũtambũrũko ũrĩa warĩ igũrũ rĩa mĩtwe ya akerubi acio, na mũhianĩre wakĩo wahaanaga ta gĩtĩ kĩa ũnene.
2  Nake akĩra mũndũ ũcio wehumbĩte nguo ya gatani atĩrĩ: “Tonya gatagatĩ-inĩ ka magũrũ macio marathiũrũrũka, rungu rwa akerubi, ũiyũrie moko maku makara marakana kuuma gatagatĩ-inĩ ka akerubi acio, ũcoke ũmaikie igũrũ rĩa itũũra rĩu.” Nĩ ũndũ ũcio, agĩtonya o ndĩroreire.
3  Nao akerubi acio maarũgamĩte mwena wa ũrĩo wa nyũmba hĩndĩ ĩrĩa mũndũ ũcio aatonyire, na itu rĩkĩiyũra nja ĩrĩa nini.
4  Naguo riri wa Jehova ũkĩambata kuuma harĩ akerubi acio ũgĩthiĩ mũrango-inĩ wa nyũmba ĩyo, na o kahora nyũmba ĩyo ĩkĩiyũra itu, nayo nja ĩkĩiyũra ũtheri wa riri wa Jehova.
5  Na mũgambo wa mathagu ma akerubi nĩ waiguĩkaga nja ĩrĩa nene, o ta mũgambo wa Ngai Mwene-Hinya-Wothe hĩndĩ ĩrĩa ekwaria.
6  Agĩcoka agĩatha mũndũ ũcio wehumbĩte nguo ya gatani akĩmwĩra ũũ: “Oya mwaki kuuma gatagatĩ-inĩ ka magũrũ macio marathiũrũrũka, kuuma gatagatĩ-inĩ ka akerubi,” nake agĩtonya na akĩrũgama hakuhĩ na kũgũrũ kũmwe kwa macio.
7  Kerubi ũmwe wa acio agĩtambũrũkia guoko mwaki-inĩ ũrĩa warĩ gatagatĩ-inĩ ka akerubi acio. Agĩtahia mwaki na akĩwĩkĩra moko-inĩ meerĩ ma mũndũ ũcio wehumbĩte nguo ya gatani, nake akĩwoya na akiuma.
8  Akerubi acio maarĩ na kĩndũ kĩarĩ na mũhianĩre ta wa moko ma andũ rungu rwa mathagu mao.
9  Na rĩrĩa ndarorire, ngĩona magũrũ mana ma ngaari mwena-inĩ wa akerubi acio, kũgũrũ kũmwe mwena-inĩ wa o kerubi, na magũrũ macio moonekaga makĩhenia ta ihiga rĩa krisolito.
10  Na ha ũhoro wa mũhianĩre wamo, mothe mana nĩ maahaanaine, na moonekaga ta o kũgũrũ kwaharũkĩte thĩinĩ wa kũngĩ.
11  Na magĩthiĩ, maathiaga mwena o wothe harĩ mĩena yothe ĩna matekũgarũrũka, tondũ maathiaga na kũrĩa mũtwe warora matekũgarũrũka.
12  Mĩĩrĩ yao yothe, mĩgongo yao, moko mao, mathagu mao, na magũrũ, o macio maarĩ mĩena-inĩ yao othe ana, maaiyũire maitho kũndũ guothe.
13  Na ha ũhoro wa magũrũ macio-rĩ, ngĩigua mũgambo wanĩrĩra ũkĩmeera ũũ, “Magũrũ marĩa marathiũrũrũka, ambatai!”
14  O ũmwe wao aarĩ na mothiũ mana. Ũthiũ wa mbere warĩ ũthiũ wa kerubi, wa kerĩ warĩ ũthiũ wa mũndũ, wa gatatũ warĩ ũthiũ wa mũrũthi, na wa kana warĩ ũthiũ wa nderi.
15  Na akerubi acio nĩ maambataga na igũrũ—na no o ciũmbe irĩ muoyo iria ndonete rĩrĩa ndarĩ rũũĩ-inĩ rwa Kebari—
16  na akerubi acio mathiĩ, magũrũ macio maatwaranaga nao; na akerubi acio maambararia mathagu mombũke na igũrũ, magũrũ macio matiagarũrũkaga kana makoima mĩena-inĩ yao.
17  Hĩndĩ ĩrĩa maarũgama, o namo makarũgama; na rĩrĩa maambata na igũrũ, o namo makambata hamwe nao, tondũ roho ũrĩa watongoragia ciũmbe icio irĩ muoyo warĩ thĩinĩ wamo.
18  Naguo riri wa Jehova ũkĩehera mũrango-inĩ wa nyũmba ĩyo na ũgĩthiĩ ũgĩikara igũrũ rĩa akerubi acio.
19  Nao akerubi acio makĩambararia mathagu mao makiuma thĩ makĩambata na igũrũ o ndĩroreire. Magũrũ macio o namo makĩambata hamwe nao hĩndĩ ĩyo maathiaga. Magĩthiĩ makĩrũgama mũromo-inĩ wa kĩhingo kĩa mwena wa irathĩro kĩa nyũmba ya Jehova, naguo riri wa Ngai wa Isiraeli warĩ igũrũ rĩao.
20  Ciũmbe icio irĩ muoyo nocio ndonete rungu rwa Ngai wa Isiraeli rĩrĩa ndarĩ rũũĩ-inĩ rwa Kebari, na kwoguo ngĩmenya atĩ maarĩ akerubi.
21  Othe ana maarĩ na mothiũ mana, mathagu mana, na kĩndũ kĩarĩ na mũhianĩre ta wa moko ma andũ rungu rwa mathagu mao.
22  Na mũhianĩre wa mothiũ mao watariĩ ta mothiũ marĩa ndonete rĩrĩa ndarĩ rũũĩ-inĩ rwa Kebari. O ũmwe wao aathiaga arũngĩrĩirie na mbere.
4  “Nawe mũrũ wa mũndũ-rĩ, oya iturubarĩ ũrĩige mbere yaku. Ũconge itũũra rĩa Jerusalemu igũrũ rĩarĩo.
2  Na ũrĩrigicĩrie, wake rũthingo rwa kũrĩrigicĩria, ũthondeke hĩba ya kũrĩrigicĩria, wake kambĩ irĩthiũrũrũkĩirie, na ũrĩthiũrũrũkĩrie na mĩgogo mĩtungu ya kũrĩmomora.
3  Ningĩ woe rũgĩo rwa kĩgera na ũrũige rũtuĩke rũthingo rwa kĩgera gatagatĩ gaku na itũũra rĩu. Ũcoke werekerie ũthiũ waku harĩ rĩo, na nĩ rĩkũrigicĩrio; nawe ũrĩrigicĩrie. Ũndũ ũcio ũgũtuĩka kĩmenyithia harĩ nyũmba ya Isiraeli.
4  “Ningĩ ũkome na mwena waku wa ũmotho na wĩigĩrĩre mahĩtia ma nyũmba ya Isiraeli. Ũgũkuua mahĩtia mao ihinda rĩa thikũ iria ũgũkorũo ũkomete na mwena.
5  Na nĩ ngũgũtuĩra thikũ 390, iria iringaine na mĩaka ya mahĩtia mao, na nĩ ũgũkuua mahĩtia ma nyũmba ya Isiraeli.
6  Na no mũhaka ũrĩkie thikũ icio. “Ũcoke ũkome riita rĩa kerĩ, ũkome na mwena waku wa ũrĩo, na ũgũkuua mahĩtia ma nyũmba ya Juda ihinda rĩa thikũ 40. Mũthenya ũmwe ũkũrũgamĩrĩra mwaka, o mũthenya ũrũgamĩrĩre mwaka, na rĩu nĩrĩo ihinda rĩrĩa ngũheete.
7  Na werekerie ũthiũ waku harĩ itũũra rĩu rĩrigicĩrie rĩa Jerusalemu guoko gwaku gũtarĩ kũhumbĩre, na no mũhaka ũrathe ũhoro ũrĩgiĩ.
8  “Na rĩrĩ, nĩ ngũkuoha na mĩkwa nĩgetha ndũkahote kwĩgarũra kuuma mwena ũmwe gũthiĩ ũcio ũngĩ, o nginya rĩrĩa ũgaakorũo ũrĩkĩtie thikũ ciaku cia kũrĩrigicĩria.
9  “Na woe ngano, cairi, noe, ndengũ, mwere, na guthemethu ũciĩkĩre mbakũri-inĩ ĩmwe wĩthondekere mũgate nacio. Ũkũrĩa mũgate ũcio ihinda rĩa thikũ 390 iria ũgũkoma na mwena.
10  Ũrĩthimaga na ũkarĩa cekeri 20 cia irio o mũthenya. Na ũrĩcirĩaga mahinda marĩa matuĩtwo.
11  “Namo maĩ marĩa ũrĩnyuaga nĩ gũthimwo marĩthimagwo, gĩcunjĩ kĩmwe harĩ ithathatũ kĩa hini. Ũrĩmanyuaga mahinda marĩa matuĩtwo.
12  “Ũrĩrĩaga mũgate ũcio o ta ũrĩa ũngĩrĩa mũgate wa gĩthiũrũrĩ wa cairi; ũkũũruga makĩĩyonagĩra ũkĩhũthĩra mwaki wakĩtio na mai momũ ma andũ.”
13  Jehova agĩcoka akiuga atĩrĩ: “Ũguo nĩguo Aisiraeli makaarĩaga mũgate wao ũrĩ na thahu, marĩ gatagatĩ-inĩ ka ndũrĩrĩ kũrĩa ngaamahurunja.”
14  Na niĩ ngiuga atĩrĩ: “Aca, Jehova Mwathani Ũrĩa Mũnene! Kuuma ndĩ mũnyinyi nginya rĩu, ndirĩ ndethahia na njĩra ya kũrĩa nyama cia nyamũ yonetwo ĩrĩ nguũ kana ĩtamburĩtwo, na gũtirĩ nyama ĩrĩ thahu ĩrĩ yaingĩra kanua gakwa.”
15  Nĩ ũndũ ũcio akĩnjĩra ũũ: “Atĩrĩrĩ, nĩ ngũgwĩtĩkĩria ũhũthĩre mai ma ng’ombe handũ ha ma andũ, na nĩmo ũgwakia namo mwaki wa kũruga mũgate waku.”
16  Agĩcoka akĩnjĩra atĩrĩ: “Mũrũ wa mũndũ, nĩ ngũniina irio kũu Jerusalemu, na makaarĩaga mũgate wao na gĩthimi matangĩkĩte mũno, na makanyua maĩ na gĩthimi marĩ na kĩeha kĩnene.
17  Ũndũ ũcio ũgeekĩka nĩgetha maaga mũgate na maĩ, makarorana marĩ na kĩmako na mahinyĩrĩrĩke nĩ ũndũ wa mehia mao.
26  Na rĩrĩ, mwaka-inĩ wa 11, mũthenya wa mbere wa mweri, kiugo kĩa Jehova nĩ kĩanginyĩire ngĩrũo atĩrĩ:
2  “Mũrũ wa mũndũ, itũũra rĩa Turo riugĩte ũũ igũrũ rĩgiĩ Jerusalemu, ‘Aha! Kĩhingo gĩa gũtonyerũo nĩ ikundi cia andũ nĩ kiunange! Indo ciothe irĩũkaga kũrĩ niĩ, na rĩu nĩ ngũtonga tondũ itũũra rĩu nĩ rĩanange’;
3  nĩ ũndũ ũcio, Jehova Mwathani Ũrĩa Mũnene oigĩte ũũ: ‘Nĩ ngũgũũkĩrĩra, wee Turo, na nĩ ngaarehe ndũrĩrĩ nyingĩ igũũkĩrĩre, o ta ũrĩa iria rĩikagia makũmbĩ ma rĩo na igũrũ.
4  Nĩ ikaananga thingo cia Turo na imomore nyũmba ciayo iria ndaya na igũrũ, na nĩ ngaakũrũra tĩri ndũme kũhaane ta rwaro rwa ihiga itheri rĩrahenia.
5  Gũgaatuĩka kũndũ gwa kwanĩkagwo neti cia gũtega gatagatĩ-inĩ ka iria.’ “‘Nĩ gũkorũo niĩ mwene nĩ njarĩtie,’ ũguo nĩguo Jehova Mwathani Ũrĩa Mũnene oigĩte, ‘na gũgaatuĩka kũndũ gwa gũtahwo nĩ ndũrĩrĩ.
6  Namo matũũra makuo marĩa marĩ mĩgũnda-inĩ nĩ makaaniinwo na rũhiũ rwa njora, na andũ nĩ makaamenya atĩ niĩ nĩ niĩ Jehova.’
7  “Nĩ gũkorũo Jehova Mwathani Ũrĩa Mũnene oigĩte atĩrĩ: ‘Nĩ ngaatũma Mũthamaki Nebukadineza wa Babuloni okĩrĩre Turo oimĩte mwena wa rũgongo; we nĩ mũthamaki wa athamaki, na arĩ na mbarathi, ngaari cia mbaara, thigari ihaicĩte mbarathi, na mbũtũ nene ya thigari.
8  Nake nĩ akaananga matũũra maku marĩa marĩ mĩgũnda-inĩ akĩhũthĩra rũhiũ rwa njora, na nĩ agaaka rũthingo rwa gũthiũrũrũkĩria itũũra na athondeke hĩba ya kũrigicĩria o na ngo nene agũũkĩrĩre.
9  Akaamomora thingo ciaku akĩhũthĩra mũgogo wake mũtungu, na ahũthĩre mathanwa make kũmomora nyũmba ciaku iria ndaya na igũrũ.
10  Mbarathi ciake igaakorũo irĩ nyingĩ ũũ atĩ rũkũngũ rwacio nĩ rũgaakũhumbĩra, na mũgambo wa thigari iria ihaicĩte mbarathi, magũrũ ma ngaari, na ngaari cia mbarathi nĩ ũgaatũma thingo ciaku cienyenyeke rĩrĩa akaaingĩra ihingo-inĩ ciaku, ta arũme maratharĩkĩra itũũra rĩmomokete thingo.
11  Mahũngũ ma mbarathi ciake nĩ makaarangĩrĩria barabara ciaku; nĩ akooraga andũ aku na rũhiũ rwa njora, nacio itugĩ ciaku iria irĩ hinya igwe thĩ.
12  Nĩ magaataha ũtonga waku o na indo ciaku cia wonjoria, mamomore thingo ciaku hamwe na nyũmba ciaku iria njega; macoke maikie mahiga maku maĩ-inĩ hamwe na mbaũ o na tĩri waku.’
13  “‘Na nĩ ngaatũma inegene rĩa nyĩmbo ciaku rĩkinye mũthia, na mũgambo wa inanda ciaku cia mũgeeto ndũgaacoka kũiguĩka rĩngĩ.
14  Ningĩ nĩ ngaatũma ũhaane ta rwaro rwa ihiga itheri rĩrahenia, na ũtuĩke kũndũ gwa kwanĩkagwo neti cia gũtega. Ndũgaacoka gwakwo rĩngĩ, nĩ gũkorũo niĩ mwene, Jehova, nĩ njarĩtie,’ ũguo nĩguo Jehova Mwathani Ũrĩa Mũnene oigĩte.
15  “Jehova Mwathani Ũrĩa Mũnene arera Turo atĩrĩ: ‘Rĩrĩa mũgambo wa kũgwa gwaku ũkaaiguĩka, nao arĩa magaakorũo makĩũragwo macaye, o na kũgĩe njũragano nene thĩinĩ waku-rĩ, githĩ icigĩrĩra itigaathingitha?
16  Anene othe a iria-inĩ makooima itĩ-inĩ ciao cia ũnene na marute kanjũ ciao hamwe na nguo ciao iria ng’emie, na nĩ makaanyitwo nĩ kĩmako. Magaaikara thĩ tĩri-inĩ makĩinainaga na makwĩrorere magegete.
17  Na nĩ makaaina rwĩmbo rwa gũgũcakaĩra makwĩre atĩrĩ: “Kaĩ nĩ wanangĩkĩte-ĩ, wee ũratũũragwo nĩ andũ moimĩte iria-inĩ, o wee itũũra rĩrĩ igweta; Wee na aikari aku mwarĩ na ũhoti mũnene iria-inĩ, Mũgatũma aikari othe a thĩ manyitwo nĩ guoya!
18  Icigĩrĩra nĩ igaathingitha mũthenya ũrĩa ũkaagwa, Icigĩrĩra cia iria-inĩ nĩ igaatangĩka rĩrĩa ũgaathira.”’
19  “Nĩ gũkorũo Jehova Mwathani Ũrĩa Mũnene oigĩte atĩrĩ: ‘Rĩrĩa ngaakwananga ũhaane ta matũũra marĩa mataikaragwo, rĩrĩa ngaakũrehera maĩ marahũyũka na ũhumbĩrũo nĩ maĩ maingĩ,
20  nĩ ngaagũikũrũkia hamwe na arĩa magaaikũrũka hamwe nawe irima-inĩ kũrĩ arĩa maakuire tene; nĩ ngaatũma ũtũũre kũndũ kũrĩ thĩ biũ, ta kũrĩa kwanangirũo tene, hamwe na arĩa maikũrũkaga irima-inĩ, nĩgetha ndũkanatũũrũo. Njoke ndũme bũrũri wa arĩa marĩ muoyo ũgĩe riri.
21  “‘Nĩ ngaatũma ũnyitwo nĩ guoya o rĩmwe, na ndũgaakorũo ho rĩngĩ. Magaagũcaria, no ndũgaacoka kuoneka rĩngĩ,’ ũguo nĩguo Jehova Mwathani Ũrĩa Mũnene oigĩte.”
11  Ningĩ roho ũkĩnjoya na igũrũ ũkĩndwara kĩhingo-inĩ kĩa mwena wa irathĩro kĩa nyũmba ya Jehova, kĩhingo kĩrĩa kĩrorete irathĩro. Na hau itonyero-inĩ rĩa kĩhingo kĩu ngĩona arũme 25, na gatagatĩ-inĩ kao haarĩ Jaazania mũrũ wa Azuri na Pelatia mũrũ wa Benaia, arĩa maarĩ anene a andũ.
2  Nake akĩnjĩra atĩrĩ: “Mũrũ wa mũndũ, aya nĩo arũme arĩa marabanga maũndũ moru na makaheana motaaro mahĩtanu thĩinĩ wa itũũra rĩrĩ.
3  Maroiga atĩrĩ, ‘Githĩ rĩrĩ tirĩo ihinda rĩa gwaka nyũmba? Itũũra nĩrĩo nyũngũ ya kũrugĩra, na ithuĩ nĩ ithuĩ nyama.’
4  “Nĩ ũndũ ũcio-rĩ, ratha ũhoro wa kũmokĩrĩra. Marathĩre, mũrũ wa mũndũ.”
5  Hĩndĩ ĩyo roho wa Jehova ũgĩũka igũrũ rĩakwa, nake Ngai akĩnjĩra ũũ: “Uga atĩrĩ, ‘Jehova oigĩte ũũ: “Ũndũ ũcio muugĩte nĩ wa ma, inyuĩ andũ a nyũmba ya Isiraeli, na nĩ njũĩ ũrĩa mũreciria.
6  Nĩ mũtũmĩte andũ aingĩ makue thĩinĩ wa itũũra rĩrĩ, na mũgatũma barabara ciarĩo ciyũre andũ akuũ.”’”
7  “Nĩ ũndũ ũcio Jehova Mwathani Ũrĩa Mũnene oigĩte ũũ: ‘Ciimba iria mũhurunjĩte thĩinĩ wa itũũra rĩrĩ nĩcio nyama, na itũũra rĩrĩ nĩrĩo nyũngũ ya kũrugĩra. No inyuĩ nĩ mũkeherio thĩinĩ warĩo.’”
8  “Jehova Mwathani Ũrĩa Mũnene oigĩte ũũ: ‘Inyuĩ nĩ mwĩtigĩrĩte rũhiũ rwa njora, na rũhiũ rũu rwa njora nĩruo ngaamũrehera rũmũũkĩrĩre.
9  Nĩ ngaamũruta thĩinĩ wa itũũra rĩrĩ ndĩmũneane moko-inĩ ma andũ a kũngĩ na ndĩmũherithie.
10  Mũkooragwo na rũhiũ rwa njora. Ngaamũherithĩria mũhaka-inĩ wa Isiraeli, na nĩ mũkaamenya atĩ niĩ nĩ niĩ Jehova.
11  Itũũra rĩrĩ rĩtigatuĩka nyũngũ ya kũrugĩra harĩ inyuĩ, na inyuĩ mũtigaakorũo mũrĩ nyama thĩinĩ warĩo; ngaamũherithĩria mũhaka-inĩ wa Isiraeli,
12  na nĩ mũkaamenya atĩ niĩ nĩ niĩ Jehova. Nĩ gũkorũo mũtiarũmĩrĩire mawatho makwa na mũtiahingirie matuĩro makwa, no mwekire kũringana na matuĩro ma ndũrĩrĩ iria imũthiũrũrũkĩirie.’”
13  Rĩrĩa ndarĩkirie kũratha, Pelatia mũrũ wa Benaia agĩkua, na niĩ ngĩĩgũithia ngĩturumithia ũthiũ thĩ na ngĩanĩrĩra na mũgambo mũnene ngiuga ũũ: “Hĩ, atĩrĩrĩ wee Jehova Mwathani Ũrĩa Mũnene! Hihi nĩ ũkũniina arĩa matigarĩte thĩinĩ wa Isiraeli?”
14  Kiugo kĩa Jehova gĩkĩnginyĩra o rĩngĩ ngĩrũo atĩrĩ:
15  “Mũrũ wa mũndũ, ariũ a ithe wanyu, o acio marĩ na kĩhooto gĩa gũcokia igai rĩanyu, hamwe na nyũmba yothe ya Isiraeli, merĩtwo ũũ nĩ aikari a Jerusalemu: ‘Ikarai haraihu na Jehova. Bũrũri ũyũ nĩ witũ; nĩ tũheetwo ũtuĩke witũ.’
16  Nĩ ũndũ ũcio meere atĩrĩ: ‘Jehova Mwathani Ũrĩa Mũnene oigĩte ũũ: “O na gũtuĩka nĩ ndĩmatwarĩte kũndũ kũraya gatagatĩ-inĩ ka ndũrĩrĩ na ngamahurunja mabũrũri-inĩ mangĩ, gwa kahinda kanini nĩ ngaatuĩka handũ hatheru harĩ o marĩ mabũrũri-inĩ macio mathiĩte.”’
17  “Nĩ ũndũ ũcio meere atĩrĩ: ‘Jehova Mwathani Ũrĩa Mũnene oigĩte ũũ: “Ningĩ nĩ ngaamũngania kuuma harĩ ikundi icio cia andũ na ndĩmũcokanĩrĩrie kuuma mabũrũri-inĩ marĩa mũhurunjũkĩte, na nĩ ngaamũhe bũrũri wa Isiraeli.
18  Na nĩ magaacoka kuo na meherie indo ciothe irĩ magigi kuo, o na mĩtugo yothe ĩrĩ magigi.
19  Ningĩ nĩ ngaamahe ngoro ĩrĩ na ũrũmwe, na njĩkĩre roho mwerũ thĩinĩ wao; na nĩ ngeeheria ngoro ĩyo nyũmũ ta ihiga kuuma mĩĩrĩ-inĩ yao ndĩmahe ngoro njororo ta nyama,
20  nĩgetha marũmagĩrĩre mawatho makwa na makarũmia matuĩro makwa o na makamathĩkĩra. Hĩndĩ ĩyo nĩ magaatuĩka andũ akwa, na niĩ nĩ ngaatuĩka Ngai wao.”’
21  “‘“No arĩa matuĩte na ngoro ciao gũthiĩ na mbere na maũndũ mao marĩ magigi na mĩtugo yao ĩrĩ magigi-rĩ, nĩ ngaamarehera moimĩrĩro ma njĩra yao igũrũ rĩa mũtwe wao,” ũguo nĩguo Jehova Mwathani Ũrĩa Mũnene oigĩte.’”
22  Hĩndĩ ĩyo akerubi makĩambararia mathagu mao, na magũrũ ma ngaari maarĩ hakuhĩ nao, naguo riri wa Ngai wa Isiraeli warĩ igũrũ rĩao.
23  Ningĩ riri ũcio wa Jehova ũkĩambata kuuma itũũra-inĩ rĩu ũgĩthiĩ igũrũ rĩa kĩrĩma kĩrĩa kĩarĩ mwena wa irathĩro wa itũũra rĩu.
24  Roho ũgĩcoka ũkĩnjoya na igũrũ kũgerera kĩoneki kĩoimanĩte na roho wa Ngai, ũkĩndwara kũrĩ andũ arĩa maatwarĩtwo ithamĩrio bũrũri wa Kalidei. Kĩoneki kĩu ndonete gĩgĩcoka gĩkĩnjeherera.
25  Na ngĩambĩrĩria kwĩra andũ acio maatwarĩtwo ithamĩrio maũndũ mothe marĩa Jehova aanyonetie.
8  Na mwaka wa gatandatũ, mweri wa gatandatũ, mũthenya wa gatano wa mweri ũcio, rĩrĩa ndaikarĩte thĩ thĩinĩ wa nyũmba yakwa, nao athuri a Juda maaikarĩte thĩ mbere yakwa, guoko kwa Jehova Mwathani Ũrĩa Mũnene nĩ kwanyitire ndĩ hau.
2  Na rĩrĩa ndarorire, ngĩona mũndũ warĩ na mũhianĩre ta wa mwaki; na haarĩ na mwaki kuuma harĩa hoonekaga ta arĩ ho njohero yake gũcoka na thĩ, na kuuma njohero-inĩ yake gũthiĩ na igũrũ oonekaga akengete, o ta cuma ĩrahenia.
3  Agĩcoka agĩtambũrũkia kĩrĩa kĩoonekaga ta arĩ guoko na akĩnyita tũcuĩrĩ twa kĩongo gĩakwa, na roho ũkĩnguua ndĩ gatagatĩ ga thĩ na igũrũ ũkĩndwara Jerusalemu kũgerera cioneki kuuma kũrĩ Ngai, ũkĩnginyia mũromo-inĩ wa kĩhingo gĩa thĩinĩ kĩrĩa kĩarorete mwena wa rũgongo, harĩa mũhianano wa ũiru ũrĩa ũrehaga ũiru warũngiĩ.
4  Na rĩrĩ, kũu kwarĩ na riri wa Ngai wa Isiraeli, o ta mũhianĩre ũrĩa ndonete mũkuru-inĩ mwaraganu.
5  Hĩndĩ ĩyo akĩnjĩra atĩrĩ: “Mũrũ wa mũndũ, ta rora mwena wa rũgongo.” Nĩ ũndũ ũcio ngĩrora mwena wa rũgongo, na hau mwena wa rũgongo wa kĩhingo gĩa kĩgongona, haarĩ na mũhianano wa ũiru itonyero-inĩ.
6  Na akĩnjĩra atĩrĩ: “Mũrũ wa mũndũ, hihi nĩ ũrona maũndũ moru mũno na marĩ magigi marĩa marekwo nĩ nyũmba ya Isiraeli gũkũ, maũndũ maratũma thiĩ haraya na handũ hakwa harĩa hatheru? No nĩ ũkuona maũndũ marĩ magigi na moru o na makĩria.”
7  Agĩcoka akĩndwara mũromo-inĩ wa nja ya hekarũ, na rĩrĩa ndarorire, ngĩona irima rũthingo-inĩ.
8  Nake akĩnjĩra atĩrĩ: “Mũrũ wa mũndũ, aramia irima rĩu rĩrĩ rũthingo-inĩ.” Nĩ ũndũ ũcio ngĩaramia irima rĩu rĩarĩ rũthingo-inĩ, ngĩona handũ ha gũtonyera.
9  Ningĩ akĩnjĩra ũũ: “Tonya thĩinĩ wone maũndũ moru na marĩ magigi marĩa andũ acio mareka kuo.”
10  Ngĩgĩtonya kuo na ngĩrora, ngĩona mĩcongo ya mĩthemba yothe ya ciũmbe iria itambaga thĩ, na nyamũ iria irĩ magigi na mĩhianano yothe ĩrĩ magigi ya nyũmba ya Isiraeli; yacongetwo gũthiũrũrũka rũthingo ruothe.
11  Na athuri 70 a nyũmba ya Isiraeli maarũgamĩte mbere yayo, na Jaazania mũrũ wa Shafani aarũgamĩte hamwe nao. O ũmwe wao aanyitĩte rũgĩo rwa gũcinĩra ũbumba, na kwarĩ na itu rĩanungaga wega rĩa ũbumba rĩaambataga na igũrũ.
12  Akĩnjĩra atĩrĩ: “Mũrũ wa mũndũ, hihi nĩ ũrona maũndũ marĩa athuri a nyũmba ya Isiraeli marekĩra nduma-inĩ, o mũndũ arĩ rumu-inĩ cia thĩinĩ kũrĩa aigĩte mĩhianano yake? Nĩ gũkorũo maroiga ũũ, ‘Jehova ndaratuona. Jehova nĩ eherete bũrũri-inĩ.’”
13  Agĩcoka akĩnjĩra atĩrĩ: “Nĩ ũkuona maũndũ marĩ magigi na moru makĩria marĩa mareka.”
14  Kwoguo akĩndwara mũromo-inĩ wa kĩhingo kĩa mwena wa rũgongo kĩa nyũmba ya Jehova, na hau ngĩona atumia maikarĩte thĩ makĩrĩrĩra ngai ya Tamuzu.
15  Ningĩ akĩnjĩra atĩrĩ: “Hihi nĩ ũrona maũndũ maya, wee mũrũ wa mũndũ? Nĩ ũkuona maũndũ marĩ magigi na moru o na gũkĩra maya.”
16  Nĩ ũndũ ũcio, akĩndwara nja ĩrĩa nini ya nyũmba ya Jehova. Hau mũromo-inĩ wa hekarũ ya Jehova, gatagatĩ ga gĩthaku na kĩgongona, haarĩ na arũme ta 25 mahũgũkĩire nyũmba ya Jehova na mothiũ mao maarorete mwena wa irathĩro; maainamagĩrĩra riũa mwena wa irathĩro.
17  Agĩcoka akĩnjĩra atĩrĩ: “Mũrũ wa mũndũ, hihi nĩ ũrona maũndũ maya? Hihi nĩ ũndũ mũnini harĩ nyũmba ya Juda gwĩka maũndũ maya marĩ magigi, makaiyũria bũrũri na ũhinya, na magaikara makĩndakaragia? Nĩ gũikia maraikia rũhonge iniũrũ-inĩ rĩakwa.
18  Nĩ ũndũ ũcio, nĩ ngoya ikinya ndĩ na mathũgũta. Riitho rĩakwa rĩtikaamaiguĩra tha; na ndikaamacaĩra. O na mangĩkarĩrĩra matũ-inĩ makwa maanĩrĩire, ndikaamaigua.”
30  Na rĩrĩ, kiugo kĩa Jehova gĩkĩnginyĩra o rĩngĩ ngĩrũo atĩrĩ:
2  “Mũrũ wa mũndũ, ratha ũhoro uuge atĩrĩ, ‘Jehova Mwathani Ũrĩa Mũnene oigĩte ũũ: “Cakayai muuge atĩrĩ, ‘Mũthenya nĩ ũroka!’
3  Nĩ gũkorũo mũthenya ũcio ũrĩ hakuhĩ, ti itherũ, mũthenya wa Jehova ũrĩ hakuhĩ. Ũgaakorũo ũrĩ mũthenya ũiyũire matu, ihinda rĩrĩa rĩtuĩtwo rĩa ndũrĩrĩ.
4  Rũhiũ rwa njora nĩ rũgookĩrĩra Misiri, nayo Ethiopia ĩtoorio nĩ guoya rĩrĩa andũ arĩa magaakorũo moragĩtwo makaagwa Misiri; Ũtonga wakuo ũtahwo na mĩthingi yakuo ĩmomorũo.
5  Andũ a Ethiopia, Puti, Ludu, o hamwe na andũ othe a ndũrĩrĩ ingĩ matukanĩte, Na andũ a Kubu, hamwe na ariũ a bũrũri wa kĩrĩkanĩro, Othe makaaniinwo na rũhiũ rwa njora.”’
6  Jehova oigĩte atĩrĩ: ‘Andũ arĩa manyitaga Misiri mbaru o nao nĩ makaaniinwo, O na hinya ũcio ũtũmaga magĩe na mwĩtĩo nĩ ũkaaniinwo.’ “‘Kuuma Migidoli nginya Sevene makaaniinwo na rũhiũ rwa njora marĩ thĩinĩ wa bũrũri ũcio,’ ũguo nĩguo Jehova Mwathani Ũrĩa Mũnene oigĩte.
7  ‘Magaatuĩka bũrũri ũrĩa mũtiganĩrie biũ harĩ marĩa mangĩ mothe, na matũũra makuo matuĩke matũũra marĩa manangĩku biũ harĩ matũũra marĩa mangĩ mothe.
8  Na nĩ makaamenya atĩ niĩ nĩ niĩ Jehova rĩrĩa ngaakia mwaki bũrũri-inĩ wa Misiri, nao arĩa othe mamanyitaga mbaru maanangwo.
9  Mũthenya ũcio nĩ ngaatũma andũ mathiĩ na meri magatũme andũ a Ethiopia mainaine, o acio meĩhokete o ene; nĩ makaanyitwo nĩ guoya mũthenya ũcio Misiri ĩgooka kũniinwo, tondũ no mũhaka ũgaakinya.’
10  “Jehova Mwathani Ũrĩa Mũnene oigĩte ũũ: ‘Nĩ ngaahũthĩra Mũthamaki Nebukadineza wa Babuloni kũniina irĩndĩ cia Misiri.
11  We mwene hamwe na thigari ciake, o icio itarĩ tha o na hanini harĩ iria ingĩ ciothe cia ndũrĩrĩ, nĩ makaarehwo nĩguo manange bũrũri ũcio. Magaacomora hiũ ciao cia njora mokĩrĩre Misiri na maiyũrie bũrũri ũcio andũ arĩa magaakorũo moragĩtwo.
12  Nĩ ngaatũma tũrũũĩ twa Nailo tũhũe na nyendie bũrũri ũcio kũrĩ andũ aganu. Nĩ ngaatũma bũrũri ũcio o hamwe na kĩrĩa gĩothe kĩrĩ thĩinĩ waguo ũtuwo kũndũ gũtiganĩrie kũgerera guoko kwa andũ a kũngĩ. Niĩ mwene, Jehova, nĩ njarĩtie.’
13  “Jehova Mwathani Ũrĩa Mũnene oigĩte ũũ: ‘Ningĩ nĩ ngaananga mĩhianano ĩyo ĩrĩ magigi na niine ngai icio itarĩ kĩene cia Nofu. Gũtigaacoka kũgĩa na mũtongoria kũu bũrũri wa Misiri, na nĩ ngaatũma kũgĩe na guoya kũu bũrũri-inĩ wa Misiri.
14  Nĩ ngaatũma Patherosi gũtuĩke kũndũ gũtiganĩrie na njakie mwaki Zoani o na herithie itũũra rĩa No.
15  Nĩ ngaaitũrũrĩra Sini marakara makwa, o kũu mwĩgitio wa Misiri, na nyanange kĩrĩndĩ gĩa itũũra rĩa No.
16  Nĩ ngaakia mwaki bũrũri-inĩ wa Misiri; Sini nĩ gũgaatoorio nĩ guoya narĩo itũũra rĩa No rĩtonywo kĩa hinya, na Nofu gũtharĩkĩrũo mũthenya barigici!
17  Anake a Oni na Pibesethu nĩ makaaninwo na rũhiũ rwa njora, namo matũũra macio matahwo.
18  Nĩ gũkaagĩa nduma mũthenya thĩinĩ wa Tehafunehesi rĩrĩa ngoinanga mĩtĩ ya icoki ya Misiri. Hinya ũrĩa ũtũmaga agĩe na mwĩtĩo nĩ ũgaathira, ahumbĩrũo nĩ matu, na taũni ciake itahwo.
19  Nĩ ngaaherithia Misiri, na nĩ makaamenya atĩ niĩ nĩ niĩ Jehova.’”
20  Na mwaka-inĩ wa 11, mweri wa mbere, mũthenya wa mũgwanja wa mweri ũcio, kiugo kĩa Jehova nĩ kĩanginyĩire ngĩrũo atĩrĩ:
21  “Mũrũ wa mũndũ, nĩ nyunĩte guoko kwa Firauni mũthamaki wa Misiri; gũtikuohwo atĩ nĩguo kũhone kana gũthaywo nĩguo kũgĩe na hinya ũndũ kũngĩoya rũhiũ rwa njora.”
22  “Nĩ ũndũ ũcio, Jehova Mwathani Ũrĩa Mũnene oigĩte ũũ: ‘Nĩ ngookĩrĩra Firauni mũthamaki wa Misiri, na nĩ ngaamuuna moko, nyune guoko kũrĩa kũrĩ na hinya o na kũrĩa kuunĩku, na ndũme rũhiũ rwa njora rũgwe kuuma guoko-inĩ gwake.
23  Njoke hurunje Amisiri ndũrĩrĩ-inĩ na ndĩmahurunje mabũrũri-inĩ mangĩ.
24  Na nĩ ngeekĩra moko ma mũthamaki wa Babuloni hinya na ndĩmũnengere rũhiũ rwakwa rwa njora, na nĩ ngoinanga moko ma Firauni, nake acaĩre hau mbere yake anĩrĩire o ta mũndũ ũrakua.
25  Nĩ ngeekĩra moko ma mũthamaki wa Babuloni hinya, no moko ma Firauni nĩ makoorũo nĩ hinya; nao nĩ makaamenya atĩ niĩ nĩ niĩ Jehova rĩrĩa ngaanengera mũthamaki wa Babuloni rũhiũ rwakwa rwa njora na arũhũthĩre gũũkĩrĩra bũrũri wa Misiri.
26  Na nĩ ngaahurunja Amisiri ndũrĩrĩ-inĩ na ndĩmaharaganĩrie mabũrũri-inĩ, na nĩ makaamenya atĩ niĩ nĩ niĩ Jehova.’”
16  Kiugo kĩa Jehova gĩkĩnginyĩra o rĩngĩ ngĩrũo atĩrĩ:
2  “Mũrũ wa mũndũ, menyithia Jerusalemu ũhoro wa mĩtugo ĩyo yake ĩrĩ magigi.
3  Uuge atĩrĩ, ‘Jehova Mwathani Ũrĩa Mũnene arera Jerusalemu ũũ: “Kĩhumo gĩaku o na gũciarũo gwaku ciarĩ thĩinĩ wa bũrũri wa Mũkanaani. Thoguo aarĩ Mũamori, nake maitũguo aarĩ Mũhiti.
4  Ha ũhoro wĩgiĩ gũciarũo gwaku, mũthenya ũrĩa waciarirũo, rũrĩra rwaku rũtiatinirio, ndwathambirio na maĩ nĩguo ũthere, ndwahakirũo cumbĩ, o na ndwathairũo na nguo.
5  Gũtirĩ mũndũ wakũiguĩrĩire tha ũndũ angĩagwĩkĩire ũndũ o na ũmwe wa macio. Gũtirĩ mũndũ wagũcaĩire. Ithenya rĩa ũguo, waikirio kũndũ werũ-inĩ tondũ wamenirũo o mũthenya ũrĩa waciarirũo.
6  “‘“Rĩrĩa ndahĩtũkaga, nĩ ndakuonire ũkĩĩgaragaria thakame-inĩ yaku, na hĩndĩ ĩyo wakomete hau thakame-inĩ yaku ngiuga ũũ: ‘Tũũra muoyo!’ Ũkomete o hau thakame-inĩ yaku ngĩkwĩra atĩrĩ: ‘Tũũra muoyo!’
7  Ngĩgũtua kĩrĩndĩ kĩnene mũno, o ta mĩmera ĩgĩcanũka mũgũnda-inĩ, nawe ũkĩneneha, ũgĩkũra, na ũkĩĩhumba mathaga marĩa mega biũ. Nyondo ciaku nacio ikĩgĩa hinya, na njuĩrĩ yaku ĩkĩneneha; no warĩ o njaga na ndwarĩ na nguo.”’
8  “‘Rĩrĩa ndahĩtũkaga ngĩkuona, nĩ ndonire atĩ nĩ ũgimarĩte ũndũ ũngĩonio wendo. Nĩ ũndũ ũcio ngĩtambũrũkia nguo yakwa igũrũ rĩaku na ngĩhumbĩra njaga yaku, ngĩĩhĩta mwĩhĩtwa na tũkĩgĩa kĩrĩkanĩro nawe, na ũgĩtuĩka wakwa,’ ũguo nĩguo Jehova Mwathani Ũrĩa Mũnene oigĩte.
9  ‘Ningĩ ngĩgũthambia na maĩ, ngĩkũhuura thakame, na ngĩkũhaka maguta.
10  Ngĩcoka ngĩkũhumba nguo ĩgemetio na ngĩkũhe iratũ njega cia ngothi, ngĩgũthaya na gatani ĩrĩa njega, na ngĩkũhumba nguo cia goro.
11  Ngĩkũgemia na mathaga na ngĩgwĩkĩra bangiri moko na mũgathĩ ngingo.
12  Ningĩ ngĩgwĩkĩra gĩcũhĩ iniũrũ na mindira matũ o na thũmbĩ thaka mũtwe.
13  Na ũgĩthiĩ na mbere kwĩgemia na thahabu na betha, nacio nguo ciaku ciarĩ cia gatani ĩrĩa njega, ngora cia goro, na nguo ng’emie. Warĩaga mũtu ũrĩa mũhinyu, ũũkĩ, na maguta, na ũgĩthakara mũno, o na ũkĩagĩrĩra gũtuĩka mũtumia mũthamaki.’”
14  “Igweta rĩaku rĩkĩambĩrĩria kũhunja ndũrĩrĩ-inĩ tondũ wa ũthaka waku, nĩ gũkorũo ũthaka ũcio warĩ mũkinyanĩru nĩ ũndũ wa riri ũrĩa ndakũheete,’ ũguo nĩguo Jehova Mwathani Ũrĩa Mũnene oigĩte.”
15  “‘No ũkĩambĩrĩria kwĩhoka ũthaka waku, na ũgĩtuĩka mũmaraya nĩ ũndũ wa igweta rĩaku. Ũkĩingĩhia ciĩko ciaku cia ũmaraya harĩ mwĩhĩtũkĩri o wothe, na ũthaka waku ũgĩtuĩka wake.
16  Ũkĩoya nguo imwe ciaku na ũgĩthondeka kũndũ gũtũũgĩru na gũthaka kũrĩa wahũũragĩra ũmaraya—maũndũ ta macio matiagĩrĩire gwĩkĩka, o na matiagĩrĩire gũgeekĩka o na rĩ.
17  Ningĩ ũkĩoya mathaga macio maku mathaka maathondeketwo na thahabu na betha iria ndakũheete, ũgĩĩthondekera mĩhianano ya arũme na ũkĩhũũra ũmaraya nayo.
18  Na ũkĩoya nguo ciaku iria ng’emie ũkĩhumbĩra mĩhianano ĩyo, na ũkĩmĩrutĩra maguta makwa o na ũbumba wakwa.
19  Naguo mũgate ũrĩa ndakũheete—ũrĩa wathondeketwo na mũtu mũhinyu, maguta, na ũũkĩ, iria ndakũheete cia kũrĩa—o naguo ũkĩrutĩra mĩhianano ĩyo ũrĩ mũtararĩko mwega. Ũguo nĩguo gwekĩkire,’ ũguo nĩguo Jehova Mwathani Ũrĩa Mũnene oigĩte.”
20  “‘Ũkĩoya ariũ aku na aarĩ aku arĩa wanjiarĩire, ũkĩmaruta igongona kũrĩ mĩhianano ĩyo nĩguo matamburũo—kaĩ ciĩko ciaku cia ũmaraya itakũiganĩte?
21  Wathĩnjire ariũ akwa, na ũkĩmaruta magongona na njĩra ya kũmahĩtũkĩria mwaki-inĩ.
22  Hĩndĩ ĩyo wekaga maũndũ macio mothe marĩ magigi na ũkahũũra ũmaraya, ndwaririkanaga matukũ maku ma ũnyinyi rĩrĩa warĩ njaga na ũtaarĩ nguo, na wegaragaragia thakame-inĩ yaku.
23  Kaĩ ũrĩ na haaro-ĩ, ũrĩ na haaro nĩ ũndũ wa maũndũ marĩa mothe moru wĩkĩte,’ ũguo nĩguo Jehova Mwathani Ũrĩa Mũnene oigĩte.
24  ‘Weyakĩire karĩma na ũgĩĩthondekera handũ hatũũgĩru kĩhaaro-inĩ gĩothe kĩa mũingĩ.
25  Weyakĩire kũndũ gũtũũgĩru handũ harĩa harĩ igweta mũno barabara-inĩ ciothe, ũgĩtũma ũthaka waku ũtuĩke kĩndũ kĩrĩ magigi na njĩra ya kwĩheana harĩ mwĩhĩtũkĩri o wothe, na ũkĩingĩhia ciĩko ciaku cia ũmaraya.
26  Wahũũrire ũmaraya na ariũ a Misiri, o acio mũriganĩtie nao na marĩ thuti nene, na ũkĩndakaria nĩ ũndũ wa ciĩko ciaku nyingĩ cia ũmaraya.
27  Rĩu nĩ ngũtambũrũkia guoko gwakwa gũgũũkĩrĩre na nyihie irio ciaku na ngũneane kũrĩ atumia arĩa magũthũire nĩguo magwĩke ũrĩa mekwenda, o acio airĩtu a Afilisti, arĩa maarakarĩtio mũno nĩ mĩtugo yaku ya ũũra-thoni.
28  “‘Na tondũ ndwaiganirie, wacokire ũkĩhũũra ũmaraya na ariũ a Ashuri, no o na thutha wa kũhũũra ũmaraya nao, o narĩo ndwaiganirie.
29  Nĩ ũndũ ũcio ũkĩingĩhia ũmaraya waku nginya bũrũri wa onjorithia na kũrĩ Akalidei, ĩndĩ o na hĩndĩ ĩyo ndwaiganirie.
30  Ngoro yaku yarĩ ndwaru mũno,’ ũguo nĩguo Jehova Mwathani Ũrĩa Mũnene oigĩte, ‘hĩndĩ ĩyo wekaga maũndũ macio mothe, ũgeka o ta mũmaraya mũtũrĩku mũno!’
31  ‘No hĩndĩ ĩyo weyakĩire karĩma handũ harĩa harĩ igweta mũno barabara-inĩ ciothe na ũkĩĩyakĩra handũ hatũũgĩru kĩhaaro-inĩ gĩothe kĩa mũingĩ, ndwatariĩ ta mũmaraya, tondũ nĩ waregire marĩhi.
32  Wee ũrĩ mũtumia mũtharia ũrĩa woyaga ageni ithenya rĩa mũthuri wake mwene!
33  Andũ nĩo maheaga arĩa othe mahũũraga ũmaraya iheo, no wee nĩwe ũheanaga iheo kũrĩ arĩa othe makwĩriragĩria, na ũkamahaka nĩguo moke kũrĩ wee kuuma kũndũ guothe nĩgetha mahũũre ũmaraya.
34  Wee wĩkaga mũgarũ na atumia arĩa angĩ mahũũraga ũmaraya. Gũtirĩ mũndũ ũhũũraga ũmaraya ta ũcio waku! Ũrĩhaga arĩa angĩ, nao matikũrĩhaga. Ũmaraya ũcio waku nĩ mũgarũ.’
35  “Nĩ ũndũ ũcio wee mũmaraya ũyũ-rĩ, igua kiugo kĩa Jehova.
36  Jehova Mwathani Ũrĩa Mũnene oigĩte ũũ: ‘Tondũ nĩ wonanĩtie ũrĩa ũingĩhĩtie thuti, na njaga yaku ĩkaguũrio ũkĩhũũra ũmaraya na endwa aku o hamwe na mĩhianano ĩyo yaku ĩrĩ magigi, o ĩyo warutĩire thakame ya ariũ aku-rĩ,
37  nĩ ngaacokanĩrĩria endwa aku othe acio wanakenia, othe arĩa weendete na arĩa othe wathũire. Nĩ ngaamacokanĩrĩria kuuma kũndũ guothe na ndĩmaguũrĩrie njaga yaku, na nĩ magaakuona ũrĩ njaga biũ.
38  “‘Ningĩ nĩ ngaakũherithia na matuĩro marĩa magĩrĩire atumia arĩa matharagia o hamwe na arĩa maitaga thakame, na ndũme thakame yaku ĩitwo nĩ ũndũ wa mathũgũta na ũiru.
39  Nĩ ngaakũneana guoko-inĩ kwao, na nĩ makaamomora tũrĩma twaku, na matharie kũndũ gwaku kũrĩa gũtũũgĩru; ningĩ nĩ magaakũruta nguo na moe mathaga maku mathaka magũtige ũrĩ njaga na ũtarĩ nguo.
40  Nĩ makaarehe kĩrĩndĩ gĩgũũkĩrĩre, na makũhũũre na mahiga na magũthĩnje na hiũ ciao cia njora.
41  Nĩ magaacina nyũmba ciaku na mwaki na makũhingĩrie ituĩro ũkĩĩroragĩrũo nĩ atumia aingĩ; na nĩ ngaaniina ũmaraya waku, na nĩ ũgaatiga kũheana marĩhi.
42  Mathũgũta makwa gũkwerekera nĩ makaanyiha na marakara makwa makweherere; na niĩ nĩ ngaahoorera na ndigaacoka kũigua ndĩ mũrakaru rĩngĩ.’
43  “‘Tondũ ndwaririkanire matukũ maku ma ũnyinyi na nĩ ũndakarĩtie na njĩra ya gwĩka maũndũ macio mothe-rĩ, rĩu nĩ ngũkũrehera moimĩrĩro ma njĩra ciaku igũrũ rĩa mũtwe waku mwene,’ ũguo nĩguo Jehova Mwathani Ũrĩa Mũnene ekuuga, ‘na nĩ ũgaatiga maũndũ ma ũũra-thoni marĩa wĩkaga o na mĩtugo yaku yothe ĩrĩ magigi.
44  “‘Na rĩrĩ, mũndũ wothe ũhũthagĩra thimo akaahũthagĩra thimo ĩno ũhoro-inĩ waku: “O ta ũrĩa nyina ahaana, noguo mwarĩ ahaana!”
45  Wee ũrĩ mwarĩ wa maitũguo, o ũcio wanyararire mũthuriwe na ciana ciake. Ningĩ ũrĩ wa nyina ũmwe na aarĩ a nyũkwa, arĩa maanyararire athuri ao na ciana ciao. Maitũguo aarĩ Mũhiti, nake thoguo aarĩ Mũamori.’”
46  “‘Mwarĩ wa nyũkwa ũrĩa mũkũrũ nĩ Samaria, ũrĩa ũikaraga mwena waku wa rũgongo hamwe na airĩtu ake, nake mwarĩ wa nyũkwa ũrĩa mũnini, o ũcio ũikaraga mwena waku wa mũhuro, nĩ Sodomu hamwe na airĩtu ake.
47  Wee to kũrũmĩrĩra warũmĩrĩire njĩra ciao na ũgĩka kũringana na mĩtugo yao ĩrĩ magigi, no thutha wa ihinda inini mĩtugo yaku nĩ yatuĩkĩte mĩũru o na gũkĩra yao.’
48  Jehova Mwathani Ũrĩa Mũnene oigĩte ũũ: ‘O ta ũrĩa niĩ ndũũraga muoyo, mwarĩ wa nyũkwa Sodomu hamwe na airĩtu ake matiĩkĩte maũndũ ta marĩa wee na airĩtu aku mwĩkĩte.
49  Atĩrĩrĩ, maya nĩmo mahĩtia ma mwarĩ wa nyũkwa Sodomu: We na airĩtu ake maarĩ etĩi na maarĩ na irio nyingĩ o hamwe na thayũ mategũtangĩka; no matiateithirie arĩa maanyamarĩkaga na athĩni.
50  Maathiire na mbere gwĩtĩa na gwĩka mĩtugo ĩrĩ magigi maitho-inĩ makwa, kwoguo ngĩona arĩ wega ndĩmeherie.
51  “‘Samaria o na ndeekire nuthu ya mehia marĩa wee wekire. Wathiaga o na mbere kũingĩhia mĩtugo yaku ĩrĩ magigi o na kũmakĩra, ũũ atĩ aarĩ a nyũkwa moonekaga ta marĩ athingu nĩ ũndũ wa mĩtugo yaku yothe ĩrĩ magigi.
52  Rĩu no mũhaka ũconorithio tondũ wonanĩtie ta mĩtugo ya aarĩ a nyũkwa ĩrĩ mĩagĩrĩru. Nĩ ũndũ wa mehia maku ma gwĩka maũndũ marĩ magigi kũmakĩra, o nĩ athingu gũgũkĩra. Nĩ ũndũ ũcio, rĩu nĩ ũkũigua thoni na ũconoke tondũ wa gũtũma aarĩ a nyũkwa moneke ta marĩ athingu.’
53  “‘Na nĩ ngaacokanĩrĩria andũ ao arĩa manyitĩtwo mĩgwate, andũ arĩa manyitĩtwo mĩgwate a Sodomu na airĩtu ake hamwe na arĩa manyitĩtwo mĩgwate a Samaria na airĩtu ake; ningĩ nĩ ngaacokanĩrĩria andũ aku arĩa maanyitĩtwo mĩgwate hamwe nao,
54  nĩgetha ũconorithio; na nĩ ũkaaigua ũconokete nĩ ũndũ wa maũndũ marĩa wĩkĩte ũgatũma maigue momĩrĩirio.
55  Aarĩ a nyũkwa, nĩo Sodomu na airĩtu ake, nĩ magaacoka ũrĩa maatariĩ, nake Samaria hamwe na airĩtu ake nĩ magaacoka ũrĩa maatariĩ, nawe hamwe na airĩtu aku nĩ mũgaacoka ũrĩa mwatariĩ.
56  O na ndũngĩagwetire mwarĩ wa nyũkwa Sodomu mũthenya ũcio warĩ na mwĩtĩo,
57  waganu waku ũtanaguũrio. Rĩu airĩtu a Siria hamwe na andũ arĩa mariganĩtie nao nĩ makũnyũrũragia, nao airĩtu a Afilisti, arĩa magũthiũrũrũkĩirie magakũnyarara.
58  Nĩ ũkoona moimĩrĩro ma mĩtugo yaku ya ũũra-thoni na ciĩko ciaku irĩ magigi,’ ũguo nĩguo Jehova ekuuga.”
59  “Nĩ gũkorũo Jehova Mwathani Ũrĩa Mũnene oigĩte atĩrĩ: ‘Ngaagwĩka o ta ũrĩa wĩkĩte, tondũ nĩ wagĩte gũtĩa mwĩhĩtwa na njĩra ya kwaga kũhingia kĩrĩkanĩro gĩakwa.
60  No niĩ mwene nĩ ngaaririkana kĩrĩkanĩro kĩrĩa twarĩkanĩire nawe matukũ-inĩ maku ma ũnyinyi, na thondeke kĩrĩkanĩro hamwe nawe gĩa gũtũũra.
61  Nĩ ũkaaririkana mĩtugo yaku na ũconoke ũkĩnyita ũgeni aarĩ a nyũkwa arĩa akũrũ gũgũkĩra o hamwe na arĩa anini gũgũkĩra, na nĩ ngaakũhe matuĩke airĩtu aku, no ti tondũ wa kĩrĩkanĩro gĩaku.’
62  “‘Na niĩ mwene nĩ ngaathondeka kĩrĩkanĩro hamwe nawe; na nĩ ũkaamenya atĩ niĩ nĩ niĩ Jehova.
63  Hĩndĩ ĩyo nĩ ũkaaririkana na ũconoke mũno nginya ũremwo gũtumũra kanua nĩ ũndũ wa thoni, rĩrĩa ngaahumbĩra mehia maku o na wĩkĩte maũndũ macio mothe,’ ũguo nĩguo Jehova Mwathani Ũrĩa Mũnene oigĩte.”
35  Na rĩrĩ, kiugo kĩa Jehova gĩkĩnginyĩra o rĩngĩ ngĩrũo atĩrĩ:
2  “Mũrũ wa mũndũ, erekeria ũthiũ waku harĩ gĩcigo kĩrĩa kĩrĩ irĩma gĩa Seiru ũrathe ũhoro wa gũgĩũkĩrĩra.
3  Ũkĩre atĩrĩ, ‘Jehova Mwathani Ũrĩa Mũnene oigĩte ũũ: “Nĩ ngaagũũkĩrĩra wee gĩcigo gĩkĩ kĩrĩ irĩma gĩa Seiru, na ndambũrũkie guoko gwakwa ngũũkĩrĩre ndũme ũtuĩke kũndũ gũtiganĩrie na kwanangĩku.
4  Nĩ ngaatũma matũũra maku manangĩke, nawe ũgaatuĩka kũndũ gũtiganĩrie na kwanangĩku; na nĩ ũkaamenya atĩ niĩ nĩ niĩ Jehova.
5  Nĩ gũkorũo nĩ woonanirie rũthũũro rũnene, na ũkĩneana Aisiraeli moragwo na rũhiũ rwa njora rĩrĩa maarĩ na thĩna, hĩndĩ ya iherithia rĩao rĩa mũico.”’
6  Jehova Mwathani Ũrĩa Mũnene ekuuga atĩrĩ, “‘Nĩ ũndũ ũcio, o ta ũrĩa niĩ ndũũraga muoyo, nĩ ngaagũthagathaga nĩgetha ũitwo thakame, naguo ũiti wa thakame nĩ ũgaagũthingataga. Tondũ wee nĩ thakame wamenete-rĩ, nĩ ũgaathingatwo nĩ ũiti wa thakame.
7  Ngaatũma gĩcigo kĩrĩa kĩrĩ irĩma gĩa Seiru gĩtuĩke kũndũ gũtiganĩrie na kwanangĩku, na njũrage mũndũ o wothe ũrahĩtũkĩra kuo na mũndũ o wothe ũracokera kuo.
8  Ngaaiyũria irĩma ciakĩo andũ arĩa moragĩtwo; nao arĩa moragĩtwo na rũhiũ rwa njora makaagwa tũrĩma-inĩ, mĩkuru-inĩ, na tũrũũĩ-inĩ twaku tuothe.
9  Ngaatũma ũtũũre ũrĩ kũndũ kwanangĩku tene na tene, na matũũra maku matigaatũũrũo; na nĩ ũkaamenya atĩ niĩ nĩ niĩ Jehova.’
10  “Nĩ gũkorũo woigire ũũ, ‘Ndũrĩrĩ ici cierĩ na mabũrũri maya merĩ megũtuĩka makwa, na tũgũciĩgwatĩra o cierĩ,’ o na gũtuĩka Jehova we mwene aarĩ gatagatĩ-inĩ kao,
11  Jehova Mwathani Ũrĩa Mũnene oigĩte atĩrĩ, ‘nĩ ũndũ ũcio, o ta ũrĩa niĩ ndũũraga muoyo, ngaagwĩka maũndũ maringaine na marakara na ũiru ũrĩa warĩ naguo kũmerekera ũrĩ na rũmena; na nĩ ngemenyithania harĩ o rĩrĩa ngaakorũo ngĩgũtuĩra ciira.
12  Hĩndĩ ĩyo nĩ ũkaamenya atĩ niĩ mwene, Jehova, nĩ njiguĩte maũndũ matarĩ ma gĩtĩo marĩa waaririe kwerekera irĩma cia Isiraeli rĩrĩa woigire atĩrĩ, “Nĩ itiganĩirio na ikaneanwo harĩ ithuĩ nĩguo tũcitambure.”
13  Na ũkĩaria na mwĩtĩo kũnjerekera, na ũkĩingĩhia ciugo cia kũnjũkĩrĩra. Gũtirĩ ũndũ itaiguire.’
14  “Jehova Mwathani Ũrĩa Mũnene ekuuga atĩrĩ: ‘Thĩ yothe nĩ ĩgaakena rĩrĩa ngaagũtua kũndũ gũtiganĩrie na kwanangĩku.
15  O ta ũrĩa wakenire rĩrĩa igai rĩa nyũmba ya Isiraeli rĩatiganĩirio, ũguo noguo o na niĩ ngaagwĩka. Ũgaatuĩka kũndũ gũtiganĩrie, wee gĩcigo gĩkĩ kĩrĩ irĩma gĩa Seiru, o na Edomu guothe; na nĩ makaamenya atĩ niĩ nĩ niĩ Jehova.’”
18  Na kiugo kĩa Jehova gĩkĩnginyĩra o rĩngĩ ngĩrũo atĩrĩ:
2  “Thimo ĩno mũgwetaga thĩinĩ wa bũrũri wa Isiraeli yugaga atĩa, ‘Maithe ma ciana nĩ marĩte thabibũ ngagatu, no magego ma ciana makaigua thithi’?
3  Jehova Mwathani Ũrĩa Mũnene oigĩte ũũ, “‘O ta ũrĩa niĩ ndũũraga muoyo, mũtigaacoka kũgweta thimo ĩyo thĩinĩ wa Isiraeli.
4  Atĩrĩrĩ, mĩoyo yothe nĩ yakwa. Muoyo wa ithe o na muoyo wa mũriũ, yothe nĩ yakwa. Mũndũ ũrĩa wĩhagia nĩwe ũgaakua.
5  “‘Ĩ angĩkorũo mũndũ nĩ mũthingu na ekaga maũndũ ma kĩhooto na marĩa magĩrĩire.
6  Ndarĩaga magongona marutĩirũo mĩhianano irĩma-inĩ igũrũ; ndehokaga mĩhianano ĩrĩ magigi ya nyũmba ya Isiraeli; ndathahagia mũtumia wa mũndũ ũrĩa ũngĩ kana agakoma na mũtumia ũrĩ ihinda-inĩ rĩa mweri;
7  ndahinyagĩrĩria mũndũ o na ũrĩkũ, no nĩ acokagĩria mũndũ ũrĩa ũrĩ na thiirĩ wake kĩndũ gĩake gĩa kũrũgamĩrĩra thiirĩ; ndatunyaga mũndũ o na ũrĩkũ, no nĩ aheaga ũrĩa mũhũtu irio ciake mwene nake ũrĩa ũrĩ njaga akamũhumbĩra na nguo;
8  ndakombanagĩra nĩguo etie maciaro kana one uumithio, no nĩ ethemaga gwĩka ũndũ ũtarĩ wa kĩhooto; nĩ atuithanagia ciira na kĩhooto kĩa ma gatagatĩ ka mũndũ na ũrĩa ũngĩ;
9  na atũũraga arũmagĩrĩra mawatho makwa na agathĩkĩra matuĩro makwa ma ciira nĩguo ekage maũndũ na wĩhokeku. Mũndũ ũcio nĩ mũthingu na hatarĩ nganja nĩ agaatũũra muoyo,’ ũguo nĩguo Jehova Mwathani Ũrĩa Mũnene ekuuga.
10  “‘No mũndũ ũcio angĩgĩa mũriũ mũtunyani kana mũũragani kana wĩkaga ũndũ o wothe wa macio mangĩ
11  (o na gũtuĩka ithe ndekĩte ũndũ o na ũmwe wa macio)—mũriũ ũcio nĩ arĩaga magongona marutĩirũo mĩhianano irĩma-inĩ igũrũ, nĩ athahagia mũtumia wa mũndũ ũrĩa ũngĩ,
12  nĩ ahinyagĩrĩria abatari na athĩni, agatunya andũ indo ciao, ndacokagia kĩrĩa oete gĩa kũrũgamĩrĩra thiirĩ, nĩ ehokaga mĩhianano ĩrĩ magigi, nĩ ekaga maũndũ marĩ magigi,
13  akombanagĩra nĩguo etie maciaro na one uumithio—mũriũ ũcio ndagaatũũra muoyo. No mũhaka akooragwo nĩ ũndũ wa maũndũ macio mothe marĩ magigi ekĩte. Thakame yake mwene nĩ ĩkaamũcokerera.
14  “‘Ĩ angĩkorũo mũndũ arĩ na mũriũ wonaga mehia mothe marĩa ithe ekaga, na o na gũtuĩka nĩ amonaga, we ndekaga maũndũ ta macio.
15  Ndarĩaga magongona marutĩirũo mĩhianano irĩma-inĩ igũrũ; ndehokaga mĩhianano ĩrĩ magigi ya nyũmba ya Isiraeli; ndathahagia mũtumia wa mũndũ ũrĩa ũngĩ;
16  ndahinyagĩrĩria mũndũ o na ũrĩkũ; ndaregaga na kĩrĩa oete gĩa kũrũgamĩrĩra thiirĩ; ndatunyaga andũ indo ciao; nĩ aheaga ũrĩa mũhũtu irio ciake mwene nake ũrĩa ũrĩ njaga akamũhumbĩra na nguo;
17  nĩ ethemaga kũhinyĩrĩria mũthĩni; ndakombanagĩra nĩguo etie maciaro kana one uumithio; nĩ athĩkagĩra matuĩro makwa ma ciira na akarũmĩrĩra mawatho makwa. Mũndũ ũcio ndagaakua nĩ ũndũ wa mahĩtia ma ithe. Hatarĩ nganja nĩ agaatũũra muoyo.
18  No tondũ ithe nĩ ekĩte maũndũ ma ungumania, agatunya mũrũ wa ithe, na ageka andũ ake maũndũ moru, nĩ agaakua nĩ ũndũ wa mahĩtia make.
19  “‘No nĩ mũkoria atĩrĩ: “Mũriũ araga gũcokererũo nĩ mahĩtia ma ithe nĩkĩ?” Hatarĩ nganja mũriũ ũcio nĩ agaatũũra muoyo tondũ nĩ ekĩte maũndũ ma kĩhooto na ma ũthingu, nĩ arũmĩrĩire mawatho makwa mothe na akamathĩkĩra.
20  Mũndũ ũrĩa wĩhagia nĩwe ũgaakua. Mũriũ ndagaacokererũo nĩ mahĩtia ma ithe, na ithe ndagaacokererũo nĩ mahĩtia ma mũriũ. Mũndũ mũthingu agaatuĩrũo kũringana na ũthingu wake arĩ wiki, na mũndũ mwaganu atuĩrũo kũringana na waganu wake arĩ wiki.
21  “‘Mũndũ mwaganu angĩtigana na mehia marĩa mothe ekĩte na arũmĩrĩre mawatho makwa na eke maũndũ ma kĩhooto na ma ũthingu, hatarĩ nganja nĩ agaatũũra muoyo. Ndagaakua.
22  Gũtirĩ ihĩtia o na rĩmwe rĩa marĩa ekĩte rĩkaaririkanwo. Nĩ agaatũũra muoyo nĩ ũndũ wa gwĩka maũndũ ma ũthingu.’
23  “‘Kaĩ ngenagio o na hanini nĩ gĩkuũ kĩa mũndũ mwaganu?’ ũguo nĩguo Jehova Mwathani Ũrĩa Mũnene ekuuga. ‘Githĩ ti kwenda ingĩenda agarũrũke atigane na mĩthiĩre yake nĩguo atũũre muoyo?’
24  “‘No mũndũ mũthingu angĩtigana na ũthingu wake eke ũndũ mũũru, ageka maũndũ mothe marĩ magigi marĩa andũ aganu mekaga-rĩ, hihi nĩ agaatũũra muoyo? Gũtirĩ gĩĩko o na kĩmwe kĩa ũthingu eekire gĩkaaririkanwo. Nĩ agaakua nĩ ũndũ wa kwaga kwĩhokeka na nĩ ũndũ wa mehia marĩa ekĩte.
25  “‘No nĩ mũkoiga atĩrĩ: “Njĩra ya Jehova ti ya kĩhooto.” Ta thikĩrĩriai inyuĩ nyũmba ya Isiraeli! Hihi nĩ njĩra yakwa ĩtarĩ ya kĩhooto? Githĩ ti njĩra cianyu itarĩ cia kĩhooto?
26  “‘Mũndũ mũthingu angĩtigana na ũthingu wake eke ũndũ mũũru acoke akue nĩ ũndũ waguo-rĩ, agaakua nĩ ũndũ wa ũũru wake mwene.
27  “‘Nake mũndũ mwaganu angĩtigana na waganu ũrĩa ekĩte na ambĩrĩrie gwĩka maũndũ ma kĩhooto na ma ũthingu, nĩ akaahonokia muoyo wake mwene.
28  Rĩrĩa ataũkĩrũo na atigana na mehia marĩa mothe ekĩte, hatarĩ nganja nĩ agaatũũra muoyo. Ndagaakua.
29  “‘No nyũmba ya Isiraeli nĩ ĩkoiga atĩrĩ: “Njĩra ya Jehova ti ya kĩhooto.” Hihi kũna nĩ njĩra ciakwa itarĩ cia kĩhooto, inyuĩ nyũmba ya Isiraeli? Githĩ ti njĩra cianyu itarĩ cia kĩhooto?’
30  “‘Nĩ ũndũ ũcio, ngaatuĩra o ũmwe wanyu kũringana na njĩra ciake, inyuĩ nyũmba ya Isiraeli,’ ũguo nĩguo Jehova Mwathani Ũrĩa Mũnene ekuuga. ‘Garũrũkai, ĩni, mũgarũrũke biũ mũtigane na mehia manyu mothe nĩguo matigatuĩke mũhĩnga harĩ inyuĩ matũme mũkorũo na mahĩtia.
31  Tiganai na mehia mothe marĩa mwĩkĩte na mũgĩe na ngoro njerũ na roho mwerũ, tondũ rĩrĩ, mũgũgĩkua nĩkĩ inyuĩ andũ a nyũmba ya Isiraeli?’
32  “‘Niĩ ndikenagio o na hanini nĩ gĩkuũ kĩa mũndũ o na ũrĩkũ,’ ũguo nĩguo Jehova Mwathani Ũrĩa Mũnene ekuuga. ‘Nĩ ũndũ ũcio, garũrũkai nĩgetha mũtũũre muoyo.’”
17  Kiugo kĩa Jehova gĩkĩnginyĩra o rĩngĩ ngĩrũo atĩrĩ:
2  “Mũrũ wa mũndũ, gwatania ndaĩ na ũtaarĩrie thimo ĩgiĩ nyũmba ya Isiraeli.
3  Uuge atĩrĩ, ‘Jehova Mwathani Ũrĩa Mũnene oigĩte ũũ: “Nderi ĩrĩa nene ĩrĩ mathagu manene, njoya ndaihu, na ĩiyũire macoya marĩ na marangi maingĩ nĩ yokire Lebanoni ĩkĩoya gacũmbĩrĩ ka mũtarakwa.
4  Ĩkiuna thuuna ya igũrũ biũ ya gacũmbĩrĩ kau, ĩkĩmĩtwara bũrũri wa onjorithia na ĩkĩmĩiga itũũra-inĩ rĩa onjorithia.
5  Ĩgĩcoka ĩkĩoya mbegũ ĩmwe ya bũrũri ĩkĩmĩiga mũgũnda-inĩ mũnoru. Ĩkĩmĩhanda o ta mũtĩ ũrĩa ũkũraga hakuhĩ na maĩ maingĩ.
6  Nayo ĩkĩmera, ĩgĩtuĩka mũthabibũ mũkuhĩ ũtheremete, mathangũ maguo magĩcokanĩrĩra na thĩinĩ, nayo mĩri yaguo ĩgĩthiĩ na thĩ rungu rwayo. Nĩ ũndũ ũcio, ĩgĩtuĩka mũthabibũ na ĩkĩruta thuuna na honge.
7  “‘“Na hagĩũka nderi ĩngĩ nene yarĩ na mathagu manene na njoya nene. Naguo mũthabibũ ũcio ũkĩerekeria mĩri yaguo harĩ nderi ĩyo ũrĩ na wendi mũnene, kũraya na mũgũnda ũrĩa wahandĩtwo, na ũkĩerekeria mathangũ maguo harĩ nderi ĩyo nĩguo ĩũhe maĩ.
8  Nĩ wahandĩtwo mũgũnda-inĩ mwega hakuhĩ na maĩ maingĩ nĩguo ũrute honge, ũgĩe na maciaro, na ũtuĩke mũthabibũ mũnene.”’
9  “Uuge atĩrĩ, ‘Jehova Mwathani Ũrĩa Mũnene oigĩte ũũ: “Hihi nĩ ũgaatherema? Githĩ mĩri yaguo ndĩkombororio na maciaro maguo mabuthe na thuuna ciaguo ihoohe? Ũkooma biũ ũũ atĩ ndũkaabatara guoko kũrĩ na hinya kana andũ aingĩ kũũmunya na mĩri.
10  O na gũtuĩka nĩ ũhandĩtwo handũ hangĩ-rĩ, hihi nĩ ũgaatherema? Githĩ ndũkooma biũ wahurutwo nĩ rũhuho rwa mwena wa irathĩro? Ũkoomĩra mũgũnda-inĩ ũrĩa wamereire.”’”
11  Na kiugo kĩa Jehova gĩkĩnginyĩra o rĩngĩ ngĩrũo atĩrĩ:
12  “Ĩra andũ a nyũmba ĩyo nemi ũũ, ‘Kaĩ mũtarataũkĩrũo nĩ ũrĩa maũndũ macio moigĩte?’ Meere atĩrĩ, ‘Mũthamaki wa Babuloni ookire Jerusalemu akĩoya mũthamaki wakuo na anene a kuo agĩcoka nao Babuloni.
13  Ningĩ nĩ ooire mũndũ ũmwe wa mbeũ ya mũthamaki na akĩrĩkanĩra kĩrĩkanĩro hamwe nake na akĩmwĩhĩtithia. Agĩcoka agĩkuua andũ a bũrũri ũcio arĩa maarĩ igweta,
14  nĩgetha ũthamaki ũcio wage hinya, na ũremwo nĩ kwĩhanda, no ũtũũre tu nĩ ũndũ wa gwathĩkĩra kĩrĩkanĩro kĩu gĩake.
15  No marigĩrĩrio-inĩ mũthamaki ũcio akĩmũremera na njĩra ya gũtũma atũmwo ake mathiĩ Misiri makamũgĩrĩre mbarathi na mbũtũ nene ya mbaara. Hihi nĩ ekũgaacĩra? Hihi ũcio ũreka maũndũ macio nĩ egwĩthema kũherithio? Hihi no age kũhingia kĩrĩkanĩro na ahonoke?’
16  Jehova Mwathani Ũrĩa Mũnene oigĩte ũũ: “‘“O ta ũrĩa niĩ ndũũraga muoyo, agaakuĩra Babuloni kũrĩa mũthamaki ũrĩa wamũtuire mũthamaki atũũraga, o ũcio aanyararire mwĩhĩtwa wake na akĩaga kũhingia kĩrĩkanĩro gĩake.
17  Na mbũtũ nene na thigari nyingĩ cia Firauni itigaateithia mbaara-inĩ rĩrĩa hĩba cia kũrigicĩria igaathondekwo na thingo cia kũrigicĩria ciakwo nĩguo mĩoyo mĩingĩ ĩniinwo.
18  Nĩ anyararĩte mwĩhĩtwa na akaga kũhingia kĩrĩkanĩro. O na gũtuĩka nĩ eehĩtire, nĩ ekĩte maũndũ macio mothe, na ndakaahonoka.”’
19  “‘Nĩ ũndũ ũcio, Jehova Mwathani Ũrĩa Mũnene oigĩte ũũ: “O ta ũrĩa niĩ ndũũraga muoyo, nĩ ngaamũrehera igũrũ rĩa mũtwe wake moimĩrĩro ma kũnyarara mwĩhĩtwa wakwa na kwaga kũhingia kĩrĩkanĩro gĩakwa.
20  Nĩ ngaaikia neti yakwa igũrũ rĩake, na nĩ akaanyitwo nĩ neti ĩyo yakwa ya gũtega. Ngaamũtwara Babuloni ndĩmũciirithĩrie kuo tondũ wa kwaga gũkorũo arĩ mwĩhokeku harĩ niĩ.
21  Nacio thigari ciake ciothe iria ikoora nĩ ikooragwo na rũhiũ rwa njora, nacio iria igaatigara ihurunjũke mĩena yothe. Hĩndĩ ĩyo nĩ mũkaamenya atĩ niĩ mwene, Jehova, nĩ njarĩtie.”’
22  “‘Jehova Mwathani Ũrĩa Mũnene oigĩte ũũ: “Nĩ ngoya thuuna kuuma gacũmbĩrĩ ka mũtarakwa mũtũũgĩru na ndĩmĩhande, nĩ ngaatua gathuuna kororo kuuma gacũmbĩrĩ ka honge ciaguo, na niĩ mwene ndĩkahande igũrũ rĩa kĩrĩma kĩraihu na gĩtũũgĩru.
23  Ngaakahanda igũrũ rĩa kĩrĩma kĩraihu kĩa Isiraeli; na honge ciako nĩ igaakũra, na nĩ gakaagĩa maciaro na gatuĩke mũtarakwa mũnene. Na nyoni cia mĩthemba yothe nĩ igaaka rungu rwaguo na itũũre kĩĩruru-inĩ kĩa mathangũ maguo.
24  Na mĩtĩ yothe ya gĩthaka nĩ ĩkaamenya atĩ niĩ mwene, Jehova, nĩ niĩ nyihĩtie mũtĩ ũrĩa mũraihu na nganenehia mũtĩ ũrĩa mũkuhĩ; nĩ niĩ nyũmĩtie mũtĩ ũrĩa mũruru na ngatũma mũtĩ ũrĩa mũũmũ ũrute kĩro. Niĩ mwene, Jehova, nĩ njarĩtie na ngeka ũguo.”’”
9  Agĩcoka akĩanĩrĩra na mũgambo mũnene matũ-inĩ makwa akiuga atĩrĩ: “Ĩta andũ arĩa mekũherithia itũũra rĩrĩ, o ũmwe wao anyitĩte itharaita rĩake rĩa kwananga!”
2  Ngĩona andũ atandatũ moimĩte na kũrĩa kĩhingo kĩa rũgongo kĩarĩ, kĩrĩa kĩarorete mwena wa rũgongo, o ũmwe wao anyitĩte itharaita rĩake rĩa kwananga; na haarĩ na mũndũ ũmwe gatagatĩ-inĩ kao wehumbĩte nguo ya gatani, na njohero-inĩ aarĩ na rũhĩa rwa mwandĩki rwa gwĩkĩra rangi, na makĩingĩra makĩrũgama hakuhĩ na kĩgongona gĩa gĩcango.
3  Naguo riri wa Ngai wa Isiraeli ũkiuma harĩa warĩ igũrũ rĩa akerubi ũgĩthiĩ mũrango-inĩ wa nyũmba ĩyo, na akĩambĩrĩria kwarĩria mũndũ ũcio wehumbĩte nguo ya gatani, o ũcio warĩ na rũhĩa rwa mwandĩki njohero-inĩ rwa gwĩkĩra rangi.
4  Jehova akĩmwĩra atĩrĩ: “Tuĩkanĩria itũũra-inĩ, ũtuĩkanĩrie Jerusalemu, na wĩkĩre rũũri mathiithi-inĩ ma andũ arĩa maracaya na magacakaya nĩ ũndũ wa maũndũ mothe marĩ magigi marĩa marekwo itũũra-inĩ rĩu.”
5  Nao acio angĩ akĩmeera ũũ ngĩiguaga: “Mũrũmĩrĩrei mũtuĩkanĩrie itũũra rĩrĩ mũũrage andũ. Mũtigetĩkĩrie riitho rĩanyu rĩigue tha, na mũtikamacaĩre.
6  Mũũrage biũ mũthuri mũkũrũ, mwanake, mũirĩtu gathirange, mwana mũnini, na atumia. No mũtigakuhĩrĩrie mũndũ o wothe ũrĩ na rũũri rũu. Na mwagĩrĩirũo kwambĩrĩria na handũ hakwa harĩa hatheru.” Nĩ ũndũ ũcio makĩambĩrĩria na athuri arĩa maarĩ mbere ya nyũmba ĩyo.
7  Agĩcoka akĩmeera atĩrĩ: “Thahiai nyũmba ĩyo na mũiyũrie nja ciayo ciimba cia arĩa moragĩtwo. Thiĩi!” Nĩ ũndũ ũcio makiumagara na makĩũraga andũ itũũra-inĩ.
8  No niĩ ndatigarire hĩndĩ ĩyo maamoragaga, na ngĩĩgũithia ngĩturumithia ũthiũ thĩ ngĩanĩrĩra ngiuga ũũ: “Hĩ, atĩrĩrĩ wee Jehova Mwathani Ũrĩa Mũnene! Hihi ũkũniina arĩa othe matigarĩte thĩinĩ wa Isiraeli ũgĩitũrũra mathũgũta maku harĩ Jerusalemu?”
9  Nĩ ũndũ ũcio akĩnjĩra atĩrĩ: “Mehia ma nyũmba ya Isiraeli na Juda nĩ maingĩ mũno. Bũrũri ũiyũire ũiti wa thakame, narĩo itũũra rĩkaiyũra ungumania. Nĩ gũkorũo moigaga atĩrĩ, ‘Jehova nĩ eherete bũrũri-inĩ, na Jehova ndarona.’
10  No niĩ-rĩ, riitho rĩakwa rĩtikaamaiguĩra tha; na ndikaamacaĩra. Ngaamarehera moimĩrĩro ma njĩra yao igũrũ rĩa mũtwe wao ene.”
11  Ngĩcoka ngĩona mũndũ ũcio wehumbĩte nguo ya gatani, na warĩ na rũhĩa rwa mwandĩki njohero-inĩ rwa gwĩkĩra rangi agĩcokia ũhoro, akiuga ũũ: “Nĩ ndeka o ta ũrĩa ũkũnjathĩte.”
28  Kiugo kĩa Jehova gĩkĩnginyĩra o rĩngĩ ngĩrũo atĩrĩ:
2  “Mũrũ wa mũndũ, ĩra mũtongoria wa Turo ũũ, ‘Jehova Mwathani Ũrĩa Mũnene oigĩte atĩrĩ: “Tondũ ngoro yaku nĩ ĩyambararĩtie-rĩ, wee uugaga ũũ, ‘Niĩ ndĩ ngai. Njikaragĩra gĩtĩ kĩa ũnene kĩa ngai thĩinĩ wa iria gatagatĩ.’ No wee ũrĩ o mũndũ tu, ndũrĩ ngai, O na gũtuĩka thĩinĩ wa ngoro yaku wĩyonaga ũrĩ ngai.
3  Atĩrĩrĩ, wee ũrĩ mũũgĩ gũkĩra Danieli. Gũtirĩ hitho o na ĩmwe ũtahithũrĩirio.
4  Nĩ wĩgĩrĩire na ũtonga nĩ ũndũ wa ũũgĩ na ũtaũku waku, Na ũthiaga na mbere kwĩigĩra thahabu na betha mĩthithũ-inĩ yaku.
5  Ũũgĩ waku wĩgiĩ biacara nĩ watũmire ũgĩe na ũtonga mũingĩ, Na ngoro yaku ĩgĩkũria mwĩtĩo nĩ ũndũ wa ũtonga ũcio waku.”’
6  “‘Nĩ ũndũ ũcio, Jehova Mwathani Ũrĩa Mũnene oigĩte ũũ: “Tondũ thĩinĩ wa ngoro yaku wĩyonaga ũrĩ ngai-rĩ,
7  Nĩ ngaarehe andũ a kũngĩ magũũkĩrĩre, andũ arĩa matarĩ tha o na hanini thĩinĩ wa ndũrĩrĩ, Na nĩ magaacomora hiũ ciao cia njora mokĩrĩre indo njega iria ũgĩĩte nacio nĩ ũndũ wa ũũgĩ waku Na mathũkie riri waku mũnene.
8  Nĩ magaagũikũrũkia irima-inĩ, Na ũgaakua gĩkuũ kĩa ũhinya ũrĩ iria-inĩ gatagatĩ.
9  Hihi mũndũ ũrĩa ũgaakũũraga no ũkaamwĩra, ‘Niĩ ndĩ ngai’? Ũgaakorũo ũrĩ o mũndũ tu, no ti ngai, ũrĩ moko-inĩ ma arĩa magaakũniina.”’
10  ‘Ũgaakua gĩkuũ kĩa andũ arĩa matarĩ aruu ũrĩ moko-inĩ ma andũ a kũngĩ, Nĩ gũkorũo niĩ mwene nĩ njarĩtie,’ ũguo nĩguo Jehova Mwathani Ũrĩa Mũnene oigĩte.”
11  Na kiugo kĩa Jehova gĩkĩnginyĩra o rĩngĩ ngĩrũo atĩrĩ:
12  “Mũrũ wa mũndũ, ina rwĩmbo rwa gũcakaya rũkoniĩ mũthamaki wa Turo ũmwĩre ũũ: ‘Jehova Mwathani Ũrĩa Mũnene oigĩte atĩrĩ: “Wee warĩ kĩonereria kĩa ũkinyanĩru, Warĩ na ũũgĩ mũingĩ na ũthaka mũkinyanĩru.
13  Wee warĩ thĩinĩ wa Edeni, mũgũnda wa Ngai, Wagemetio na tũhiga tuothe twa goro —Rubi, topazi, na njathibi; Krisolito, onigithi, na jadi; safia, takuisi na emeradi; Na tũnyamũ twa kũnyita tũhiga tũu twarĩ twa thahabu. Twahaarĩirio mũthenya ũrĩa wombirũo.
14  Ndagũthuurire ũtuĩke kerubi ũrĩa mũitĩrĩrie maguta wa kũgitanĩra. Warĩ igũrũ rĩa kĩrĩma kĩamũre kĩa Ngai, na wathiaga ũgereire mahiga-inĩ ma mwaki.
15  Ndwarĩ na ũcuke njĩra-inĩ ciaku kuuma mũthenya ũrĩa wombirũo O nginya rĩrĩa maũndũ matarĩ ma ũthingu moonekire thĩinĩ waku.
16  Nĩ ũndũ wa biacara ciaku nyingĩ, Nĩ waiyũrirũo nĩ ũhinya, na ũkĩambĩrĩria kwĩhia. Nĩ ũndũ ũcio nĩ ngaakweheria kĩrĩma-inĩ kĩa Ngai ta mũndũ ũrĩ na thahu na ngwanange, Wee kerubi ũyũ wa kũgitanĩra, na ngweherie mahiga-inĩ ma mwaki.
17  Ngoro yaku yakũririe mwĩtĩo nĩ ũndũ wa ũthaka waku. Wathũkirie ũũgĩ waku nĩ ũndũ wa riri waku mũnene. Nĩ ngaakũgũithia thĩ. Ndũme ũtuĩke kĩndũ gĩa kwĩrorerũo nĩ athamaki.
18  Nĩ ũthahĩtie kũndũ gwaku kũrĩa gũtheru nĩ ũndũ wa ihĩtia rĩaku inene na biacara itarĩ cia kĩhooto. Nĩ ngaatũma mwaki uume thĩinĩ waku ũkũniine. Ndũme ũtuĩke ta mũhu thĩinĩ wa thĩ mbere ya arĩa othe makwĩroragĩra.
19  Arĩa othe makũũĩ gatagatĩ-inĩ ka ikundi cia andũ magaakwĩrorera magegete. Mũthia waku ũgaakorũo ũrĩ wa narua na mũũru mũno, Na ndũgaacoka gũkorũo kuo rĩngĩ mahinda mothe.”’”
20  Na kiugo kĩa Jehova gĩkĩnginyĩra o rĩngĩ ngĩrũo atĩrĩ:
21  “Mũrũ wa mũndũ, erekeria ũthiũ waku harĩ itũũra rĩa Sidoni, na ũrathe ũhoro wa kũrĩũkĩrĩra.
22  Uuge ũũ, ‘Jehova Mwathani Ũrĩa Mũnene oigĩte atĩrĩ: “Nĩ ngaagũũkĩrĩra wee Sidoni, na ngoocwo thĩinĩ waku; Nao andũ nĩ makaamenya atĩ niĩ nĩ niĩ Jehova, ndarĩkia kũrehe ituĩro thĩinĩ wa itũũra rĩu na therio kũgerera harĩ rĩo.
23  Nĩ ngaatũma kũgĩe mũrimũ mũũru thĩinĩ warĩo na thakame ĩtherere barabara-inĩ ciarĩo. Arĩa makooragwo makaagwa thĩinĩ wa itũũra rĩu hĩndĩ ĩrĩa rĩgookĩrĩrũo na rũhiũ rwa njora kuuma mĩena yothe; Na andũ nĩ makaamenya atĩ niĩ nĩ niĩ Jehova.
24  “‘“Thutha wa maũndũ macio andũ a nyũmba ya Isiraeli matigaacoka gũthiũrũrũkĩrio nĩ mĩigua ĩrĩ na ruo, nĩyo andũ arĩa mamanyũrũragia; na andũ nĩ makaamenya atĩ niĩ nĩ niĩ Jehova Mwathani Ũrĩa Mũnene.”’
25  “‘Jehova Mwathani Ũrĩa Mũnene oigĩte ũũ: “Rĩrĩa ngaacokanĩrĩria rĩngĩ andũ a nyũmba ya Isiraeli kuuma ikundi-inĩ cia andũ iria maahurunjũkĩire, nĩ ngaatherio gatagatĩ-inĩ kao maitho-inĩ ma andũ a ndũrĩrĩ. Na nĩ magaatũũra bũrũri wao ũrĩa ndaheire ndungata yakwa Jakubu.
26  Magaatũũra thĩinĩ waguo marĩ na ũgitĩri na nĩ magaaka nyũmba na mahande mĩgũnda ya mĩthabibu, na matũũre marĩ na ũgitĩri rĩrĩa ngaaherithia arĩa othe mamathiũrũrũkĩirie, o acio mamanyũrũragia; na nĩ makaamenya atĩ niĩ nĩ niĩ Jehova Ngai wao.”’”
27  Kiugo kĩa Jehova gĩkĩnginyĩra o rĩngĩ ngĩrũo atĩrĩ:
2  “Nawe mũrũ wa mũndũ-rĩ, ina rwĩmbo rwa gũcakaĩra itũũra rĩa Turo,
3  wĩre Turo atĩrĩ, ‘Wee ũikaraga njĩra-inĩ cia gũtonya iria-inĩ, O wee ũhũũraga biacara na ikundi cia andũ a icigĩrĩra nyingĩ, Jehova Mwathani Ũrĩa Mũnene oigĩte ũũ: “Wee Turo, wee mwene uugĩte atĩrĩ: ‘Ũthaka wakwa nĩ mũkinyanĩru.’
4  Matũũra maku marĩ iria-inĩ gatagatĩ, Nao aaki aku nĩ matũmĩte ũthaka waku ũkinyanĩre.
5  Maathondekire mbaũ ciaku ciothe na mĩtĩ ya mĩthengera kuuma Seniri, Na makĩgĩra mũtarakwa Lebanoni nĩguo magũthondekere gĩtugĩ gĩa gũcuuria taama.
6  Magĩgũthondekera mĩiko makĩhũthĩra mĩgandi ya Bashani, Naguo mwena waku wa mbere wathondeketwo na mĩthithinda ya kuuma icigĩrĩra cia Kitimu ĩgemetio na mĩguongo.
7  Taama waku wathondeketwo na gatani ya kuuma Misiri ĩgemetio na marangi maingĩ, Nacio itambaya iria ciahumbĩrĩte mwena wa igũrũ ciathondeketwo na ndigi cia rangi wa mburuu na cia papũ kuuma icigĩrĩra cia Elishahu.
8  Aikari a Sidoni na Arivadi nĩo maagũtwarithagia. Nao andũ aku arĩa ogĩ, wee Turo, nĩo maarĩ aruti aku a wĩra.
9  Andũ arĩa marĩ na ũmenyeru na ogĩ a kuuma Gebali nĩo maathingaga mĩanya yaku. Meri ciothe cia iria-inĩ o hamwe na aruti wĩra a cio mookaga harĩ wee kũhũũra biacara.
10  Andũ a Perisia, Ludu, na Puti maarĩ mbũtũ-inĩ yaku, nĩo maarĩ arũme aku a mbaara. Maacuuragia ngo ciao o na ngũbia ciao thĩinĩ waku, na nĩ maakũrehagĩra riri.
11  Andũ a Arivadi arĩa maarĩ mbũtũ-inĩ yaku maarũgamaga mathiũrũrũkĩirie thingo ciaku, Nao arũme marĩ na ũcamba nĩo maarangagĩra nyũmba ciaku iria ndaya na igũrũ. Maacuuragia ngo cia gĩthiũrũrĩ gũthiũrũrũka thingo-inĩ ciaku ciothe Na magĩtũma ũthaka waku ũkinyanĩre.
12  “‘“Andũ a Tarishishi nĩ maahũũraga biacara nawe tondũ wa ũtonga waku mũingĩ. Maakũũranagia indo ciaku na betha, kĩgera, ibati, na ngocorai.
13  Nao andũ a Javani, Tubali, na Mesheki nĩ maahũũraga biacara nawe, magakũũranagia indo ciaku na ngombo o hamwe na indo cia gĩcango.
14  Andũ a nyũmba ya Togarima nĩ maakũũranagia indo ciaku na mbarathi na nyũmbũ.
15  Andũ a Dedani nĩ maahũũraga biacara nawe; nĩ waandĩkĩte ahũũri biacara kuuma icigĩrĩra nyingĩ; nao maakũrĩhaga na mĩguongo na mbaũ njirũ cia goro.
16  Andũ a Edomu nĩ maahũũraga biacara nawe tondũ indo ciaku ciarĩ nyingĩ. Maakũũranagia indo ciaku na tũhiga twa takuisi, ndigi cia papũ, itambaya ng’emie, ngora njega, tũhiga twa goro twa iria-inĩ, na tũhiga twa rubi.
17  “‘“Andũ a Juda o hamwe na bũrũri wa Isiraeli nĩ maahũũraga biacara nawe; magakũũranagia indo ciaku na ngano ya kuuma Minithu, irio iria njega, ũũkĩ, maguta, na balisamu.
18  “‘“Andũ a Dameski nĩ maahũũraga biacara nawe tondũ warĩ na indo nyingĩ na ũtonga mũingĩ, magakũũrania indo ciaku na ndibei ya kuuma Helibona na guoya wa ng’ondu kuuma Zaharu.
19  Andũ a Vedani na Javani kuuma Uzali maarehaga kĩgera kĩrĩa gĩture, mwĩnũ, na karamathi nĩguo makũũranie na indo ciaku.
20  Andũ a Dedani nĩo maakwendagĩria matandĩko ma mbarathi.
21  Waandĩkĩte Aarabu na atongoria othe a Kedari, arĩa maarĩ ahũũri biacara a tũgondu, ndũrũme, na mbũri.
22  Ahũũri biacara a Sheba na Raama nĩ maahũũraga biacara nawe; maakũrehagĩra mĩthemba yothe ya indo iranunga wega, mahiga ma goro, na thahabu nĩguo makũũranie na indo ciaku.
23  Andũ a Harani, Kane, Edeni, ahũũri biacara a Sheba, Ashuru, na Kilimadi nĩ maahũũraga biacara nawe.
24  Thĩinĩ wa thoko ciaku nĩ meendagia ngora thaka, tũbuuti tũtumĩtwo na itambaya cia mburuu igemetio, mĩgeka ya marangi maingĩ, na ciothe cioohagwo wega na mĩkwa.
25  Meri cia Tarishishi nĩcio ciagũkuuagĩra indo ciaku cia biacara, Nawe ũkĩiyũra na ũgĩkĩrĩrĩria o kũu iria-inĩ gatagatĩ.
26  Arĩa magũtwarithagia magũtwarĩte iria-inĩ kũrĩa kũriku; Naruo rũhuho rwa mwena wa irathĩro rũgagũthũkangia ũrĩ o kũu iria-inĩ gatagatĩ.
27  Ũtonga waku, indo ciaku cia biacara, aruti wĩra aku, na arĩa magũtwarithagia, Arĩa mathingaga mĩanya yaku, ahũũri biacara aku, na arũme othe a mbaara Kĩrĩndĩ gĩothe kĩrĩa kĩrĩ thĩinĩ waku Othe makaarikĩra iria-inĩ gatagatĩ mũthenya ũrĩa ũkaagwa.
28  Rĩrĩa arĩa magũtwarithagia magaakaya, mabũrũri ma gĩcũa-inĩ nĩ magaathingitha.
29  Arĩa othe matwarithagia meri na mĩiko, na aruti wĩra a meri Makooima meri-inĩ ciao marũgame thĩ nyũmũ.
30  Makaanĩrĩra marĩre nĩ ũndũ waku marĩ na ruo Nĩ makeikĩria tĩri mĩtwe-inĩ yao na megaragarie mũhu-inĩ.
31  Makeyenja magĩe kĩhara na mehumbe nguo cia makũnia; Makaarĩra nĩ ũndũ waku marĩ na ruo magĩkayaga mũno.
32  Na nĩ makaaina rwĩmbo magĩcakaya moige ũũ ũhoro-inĩ waku: ‘Nũũ ũtariĩ ta Turo, o ũcio rĩu ũkirĩte arĩ iria-inĩ gatagatĩ?
33  Hĩndĩ ĩrĩa indo ciaku ciokaga ciumĩte iria-inĩ, nĩ wahũnagia ikundi nyingĩ cia andũ. Ũtonga waku mũingĩ na indo ciaku cia biacara nĩ ciatongagia athamaki a thĩ.
34  Rĩu nĩ ũthũkangĩtio ũrĩ iria-inĩ kũrĩa kũriku, Na indo ciaku ciothe cia biacara o hamwe na andũ aku makarikĩra hamwe nawe.
35  Aikari othe a icigĩrĩra magaakũrora magegete, Nao athamaki ao mainaine nĩ guoya, na mothiũ mao matangĩke.
36  Ahũũri biacara a ndũrĩrĩ nĩ makaahuuha mĩrũri nĩ ũndũ wa maũndũ marĩa mekĩkĩte harĩ wee. Mũthia waku ũgaakorũo ũrĩ wa narua na mũũru mũno, Na ndũgaacoka gũkorũo kuo rĩngĩ mahinda mothe.’”’”
7  Kiugo kĩa Jehova gĩkĩnginyĩra o rĩngĩ ngĩrũo atĩrĩ:
2  “Nawe mũrũ wa mũndũ-rĩ, Jehova Mwathani Ũrĩa Mũnene ekwĩra bũrũri wa Isiraeli ũũ: ‘Ithirĩro! Ithirĩro nĩ rĩkinyĩrĩire ituri iria inya cia bũrũri ũyũ.
3  Rĩu ithirĩro nĩ rĩgũkinyĩrĩire, na nĩ ngaaitũrũra marakara makwa magũũkĩrĩre, na nĩ ngaagũtuĩra kũringana na njĩra ciaku na ngũciirithie nĩ ũndũ wa ciĩko ciaku ciothe irĩ magigi.
4  Riitho rĩakwa rĩtigaakũiguĩra tha; na ndigaagũcaĩra, nĩ gũkorũo nĩ ngaatũma wone moimĩrĩro ma njĩra ciaku mwene, na ũnyamarĩke nĩ ũndũ wa ciĩko ciaku irĩ magigi. Na nĩ mũkaamenya atĩ niĩ nĩ niĩ Jehova.’
5  “Jehova Mwathani Ũrĩa Mũnene oigĩte ũũ: ‘Atĩrĩrĩ, nĩ harĩ thĩna ũroka, thĩna ũtarĩ wonwo.
6  Ithirĩro nĩ rĩroka; ithirĩro rĩu nĩ rĩgũka; rĩkwarahũka rĩgũũkĩrĩre. Atĩrĩrĩ, nĩ rĩroka.
7  Ihinda rĩaku nĩ ikinyu, wee ũikaraga bũrũri ũyũ. Ihinda nĩ rĩroka, naguo mũthenya ũrĩ hakuhĩ. Kũrĩ na guoya mũnene no ti inegene rĩa gĩkeno irĩma-inĩ.
8  “‘Ica ikuhĩ nĩ ngũgũitũrũrĩra mathũgũta makwa, na ngũitũrũrĩre biũ marakara makwa, na nĩ ngaagũtuĩra kũringana na njĩra ciaku na ngũciirithie nĩ ũndũ wa ciĩko ciaku ciothe irĩ magigi.
9  Riitho rĩakwa rĩtigaakũiguĩra tha; na ndigaagũcaĩra. Nĩ ngaatũma wone moimĩrĩro ma njĩra ciaku mwene, na ũnyamarĩke nĩ ũndũ wa ciĩko ciaku irĩ magigi. Na nĩ mũkaamenya atĩ niĩ Jehova, nĩ niĩ ndĩramũhũũra.
10  “‘Atĩrĩrĩ, mũthenya nĩguo ũyũ! Na rĩrĩ, nĩ ũroka! Ihinda rĩaku nĩ ikinyu; rũthanju nĩ rũcanũkĩte, naguo mwĩtĩo ũgathundũka.
11  Ũhinya nĩ ũkũrĩte ũgatuĩka rũthanju rwa waganu. Gũtirĩ o na ũmwe wao ũgaatigara, o na kana ũtonga wao kana irĩndĩ ciao kana igweta rĩao.
12  Ihinda nĩ rĩgooka, naguo mũthenya ũkinye. Mũgũri nĩ atige gũkena, nake mwendia nĩ atige gũcakaya, tondũ kĩrĩndĩ kĩao gĩothe nĩ gĩũkĩrĩirũo nĩ mang’ũrĩ.
13  Nĩ gũkorũo mwendia ndagaacoka kũrĩ kĩrĩa kĩendetio o na angĩaga kũũragwo, tondũ kĩoneki kĩu gĩkoniĩ kĩrĩndĩ gĩothe. Gũtirĩ o na ũmwe wao ũgaacoka, na tondũ wa mehia make, gũtirĩ o na ũmwe wao ũkaahonokia muoyo wake.
14  “‘Nĩ mahuuhĩte karumbeta, na andũ othe nĩ mehaarĩirie, no gũtirĩ mũndũ ũrathiĩ mbaara-inĩ, tondũ mang’ũrĩ makwa mokĩrĩire kĩrĩndĩ gĩothe.
15  Rũhiũ rwa njora rũrĩ nja, naguo mũrimũ mũũru na ng’aragu irĩ thĩinĩ. Mũndũ o wothe ũrĩ mĩgũnda-inĩ akooragwo na rũhiũ rwa njora, nayo ng’aragu na mũrimũ mũũru iniine arĩa marĩ thĩinĩ wa itũũra.
16  Andũ ao arĩa makaahonoka matigare magaathiĩ irĩma-inĩ, na o mũndũ acaye ta ndutura cia mĩkuru-inĩ nĩ ũndũ wa mehia make.
17  Moko mao mothe nĩ makaaregera morĩtwo nĩ hinya, na maru mao mothe mataate maĩ.
18  Nĩ mehumbĩte nguo cia makũnia, na makanyitwo nĩ kĩmako. Andũ othe nĩ magaaconorithio, na mĩtwe yothe ĩgĩe kĩhara.
19  “‘Magaaikia betha ciao njĩra-inĩ, na mathũũre thahabu ciao. Betha ciao o na thahabu ciao itikaahota kũmahonokia mũthenya wa marakara ma Jehova. Matikaigania, kana maiyũrie nda ciao, tondũ nĩ ituĩkĩte mũhĩnga igatũma mehie.
20  Maarĩ na mwĩtĩo nĩ ũndũ wa ũgemu wa mathaga mao, na nĩ maamahũthĩrire gũthondeka indo ciao irĩ magigi, mĩhianano yao ĩrĩ magigi. Nĩkĩo ngaatũma macithũũre.
21  Nĩ ngaacineana kũrĩ andũ a kũngĩ ciiywo na kũrĩ andũ arĩa aganu a thĩ macitahe, na nĩ magaacithahia.
22  “‘Nĩ ngaahũgũra ũthiũ wakwa kuuma kũrĩ o, na nĩ magaathahia handũ hakwa harĩa hahithe, na atunyani nĩ makaaingĩra ho mahathahie.
23  “‘Thondeka mũnyororo, tondũ bũrũri ũiyũire ũiti wa thakame ũtarĩ wa kĩhooto na itũũra rĩkaiyũra ũhinya.
24  Nĩ ngaarehe ndũrĩrĩ iria njũru biũ, na nĩ ikeegwatĩra nyũmba ciao, na nĩ ngaaniina mwĩtĩo wa arĩa marĩ hinya, na kũndũ kwao kũrĩa gũtheru nĩ gũgaathahio.
25  Rĩrĩa kĩeha kĩao gĩgooka-rĩ, magaacaria thayũ, no matikawona.
26  Thĩna ũkaarũmĩrĩrũo nĩ ũngĩ, naguo ũhoro mũũru ũrũmĩrĩrũo nĩ ũngĩ, na andũ magaacaria kĩoneki kuuma kũrĩ mũnabii, no watho nĩ ũgaathira harĩ mũthĩnjĩri-Ngai, nao athuri matigaakorũo na ũtaaro wa kũheana.
27  Mũthamaki nĩ agaacakaya, nake mũtongoria anyitwo nĩ kĩeha, namo moko ma andũ a bũrũri mainaine nĩ ũndũ wa guoya. Nĩ ngaameka kũringana na njĩra ciao, na ndĩmatuĩre o ta ũrĩa matuanĩire. Na nĩ makaamenya atĩ niĩ nĩ niĩ Jehova.’”
34  Kiugo kĩa Jehova nĩ kĩanginyĩire o rĩngĩ ngĩrũo atĩrĩ:
2  “Mũrũ wa mũndũ, ratha ũhoro wa gũũkĩrĩra arĩithi a Isiraeli. Ratha ũhoro wĩre arĩithi acio ũũ, ‘Jehova Mwathani Ũrĩa Mũnene ekuuga atĩrĩ: “Kaĩ arĩithi a Isiraeli marĩ na haaro-ĩ, o acio merĩithagia o ene! Githĩ arĩithi matiagĩrĩirũo kũrĩithagia rũũru?
3  Inyuĩ mũrĩaga maguta ma ng’ondu, mũkehumba guoya wacio, na mũgathĩnja nyamũ ĩrĩa noru biũ, no mũtirĩithagia rũũru.
4  Ng’ondu iria itarĩ hinya mũticiĩkagĩra hinya kana mũkahonia iria ndwaru kana mũkoha iria igurarĩtio kana mũgacokia iria cieherete rũũru-inĩ o na kana mũgacaria iria ciũrĩte; handũ ha ũguo, mũciathaga mũtarĩ na tha na mũgacihinyĩrĩria.
5  Nĩkĩo ciahurunjũkire tondũ itiarĩ na mũrĩithi; ciahurunjũkire igĩtuĩka irio cia nyamũ o yothe ya gĩthaka.
6  Ng’ondu ciakwa ciorũraga irĩma-inĩ ciothe na karĩma-inĩ o gothe karaihu; ng’ondu ciakwa ciahurunjũkĩte kũndũ guothe thĩinĩ wa thĩ, na gũtirĩ mũndũ wacicaragia kana akorĩrĩria harĩa irĩ.
7  “‘“Nĩ ũndũ ũcio, iguai kiugo kĩa Jehova inyuĩ arĩithi:
8  ‘“O ta ũrĩa niĩ ndũũraga muoyo,” ũguo nĩguo Jehova Mwathani Ũrĩa Mũnene ekuuga, “tondũ ng’ondu ciakwa nĩ ituĩkĩte kĩndũ gĩa kũhĩtwo nĩ nyamũ, igatuĩka irio cia nyamũ o yothe ya gĩthaka tondũ gũtiarĩ na mũrĩithi, nao arĩithi akwa matiacaririe ng’ondu ciakwa; handũ ha ũguo nĩ kwĩrĩithia meerĩithagia na matiarĩithirie ng’ondu ciakwa,”’
9  iguai kiugo kĩa Jehova inyuĩ arĩithi.
10  Jehova Mwathani Ũrĩa Mũnene ekuuga atĩrĩ: ‘Nĩ ngũũkĩrĩra arĩithi, na ndĩmorie ng’ondu ciakwa, na nĩ ngaamatigithia wĩra wa kũrĩithia ng’ondu ciakwa, na arĩithi acio matigaacoka kwĩrĩithia o ene. Nĩ ngaahonokia ng’ondu ciakwa kuuma tũnua-inĩ twao na itigaacoka gũtuĩka irio ciao.’”
11  “‘Nĩ gũkorũo Jehova Mwathani Ũrĩa Mũnene oigĩte ũũ: “Atĩrĩrĩ, niĩ mwene nĩ ngaacaria ng’ondu ciakwa, na nĩ ngaacirũmbũiya.
12  Ngaarũmbũiya ng’ondu ciakwa o ta mũrĩithi wonete ng’ondu ciake iria ciahurunjũkĩte na agacirĩithia. Ngaacihonokia kuuma kũrĩa guothe ciahurunjũkĩire mũthenya wa matu na nduma ndumanu.
13  Ngaaciruta ikundi-inĩ cia andũ na ndĩcicokanĩrĩrie hamwe kuuma mabũrũri-inĩ ndĩcicokie bũrũri-inĩ wacio na ndĩcirĩithie irĩma-inĩ cia Isiraeli, hakuhĩ na tũrũũĩ na ciikaro-inĩ ciothe cia bũrũri.
14  Ngaacirĩithia kũndũ kũrĩ na ũrĩithio mwega, na bũrũri ũrĩa ikaarĩaga ũgaakorũo ũrĩ irĩma-inĩ iria ndaya cia Isiraeli. Ikaarahaga kũu kũrĩ na ũrĩithio mwega na ikaarĩaga kũndũ kũrĩa kwega irĩma-inĩ cia Isiraeli.”
15  “‘“Niĩ mwene nĩ ngaarĩithia ng’ondu ciakwa, na niĩ mwene nĩ ngaatũma ciarahe,” ũguo nĩguo Jehova Mwathani Ũrĩa Mũnene oigĩte.
16  “Nĩ ngaacaria ĩrĩa yũrĩte, njokie ĩrĩa yeherete rũũru-inĩ, njohe ĩrĩa ĩgurarĩtio, nayo ĩrĩa ĩtarĩ hinya ndĩmĩĩkĩre hinya; no nĩ ngaaniina ĩrĩa noru na ĩrĩa ĩrĩ na hinya. Ngaamĩrĩithia na ituĩro.”
17  “‘Na inyuĩ ng’ondu ciakwa-rĩ, Jehova Mwathani Ũrĩa Mũnene ekuuga ũũ: “Ndĩ hakuhĩ gũtuithania ciira gatagatĩ ka ng’ondu ĩmwe na ĩrĩa ĩngĩ, nduithanie ciira gatagatĩ ka ndũrũme na thenge.
18  Kaĩ mũtaiganĩtwo nĩ kũrĩaga ũrĩithio ũrĩa mwega biũ? No mũhaka mũrangĩrĩrie ũrĩithio ũcio ũngĩ wanyu na makinya manyu? Na thutha wa kũnyua maĩ marĩa matheru biũ-rĩ, no mũhaka munjuge maĩ macio na magũrũ manyu mũgatũma magĩe gĩko?
19  Hihi no nginya ng’ondu ciakwa irĩe ũrĩithio ũrĩa mũrangĩrĩirie na makinya manyu na inyue maĩ marĩa munjugĩte na magũrũ manyu mũgatũma magĩe gĩko?”
20  “‘Nĩ ũndũ ũcio, Jehova Mwathani Ũrĩa Mũnene ekuuga ũũ: “Atĩrĩrĩ, niĩ mwene nĩ ngaatuithania ciira gatagatĩ ka ng’ondu ĩrĩa noru na ĩrĩa hĩnju,
21  nĩ gũkorũo mwacitindĩkaga na mwena o na ciande cianyu, nacio iria ndwaru mũgacitindĩka na hĩa cianyu nginya mũgĩcihurunja kũndũ kũraya.
22  Na nĩ ngaahonokia ng’ondu ciakwa, na itigaacoka gũtuĩka kĩndũ gĩa kũhĩtwo nĩ nyamũ; ningĩ nĩ ngaatuithania ciira gatagatĩ ka ng’ondu ĩmwe na ĩrĩa ĩngĩ.
23  Nĩ ngaarahũra mũrĩithi ũmwe igũrũ rĩacio, na nĩwe Daudi ndungata yakwa, nake nĩ agaacirĩithia. We mwene nĩ agaacirĩithia na atuĩke mũrĩithi wacio.
24  Na niĩ Jehova nĩ ngaatuĩka Ngai wacio, nake Daudi ndungata yakwa atuĩke mũtongoria gatagatĩ-inĩ gacio. Niĩ mwene, Jehova, nĩ njarĩtie.
25  “‘“Na nĩ ngaarĩkanĩra kĩrĩkanĩro gĩa thayũ hamwe nacio, na njeherie nyamũ njũru cia gĩthaka thĩinĩ wa bũrũri, nĩgetha cikarage irĩ na ũgitĩri werũ-inĩ na ciarahage mĩtitũ-inĩ.
26  Nĩ ngaatũma ituĩke kĩrathimo, o nakuo kũndũ kũrĩa gũthiũrũrũkĩirie karĩma gakwa gũtuĩke kĩrathimo, na nĩ ngoiragia mbura ihinda rĩrĩa rĩagĩrĩire. Irathimo igaaikũrũkaga o ta mbura.
27  Mĩtĩ ya mũgũnda nĩ ĩkaarutaga maciaro mayo, na tĩri nĩ ũkaaruta maciaro maguo, nacio igaaikaraga bũrũri-inĩ irĩ na thayũ. Na nĩ ikaamenya atĩ niĩ nĩ niĩ Jehova rĩrĩa ngoinanga mĩtĩ yacio ya icoki na ndĩcihonokie kuuma harĩ arĩa maacituĩte ngombo.
28  Itigaacoka gũtuĩka kĩndũ gĩa kũhĩtwo nĩ ndũrĩrĩ, nacio nyamũ cia gĩthaka cia gũkũ thĩ itigaacoka gũcitambura, na igaaikaraga na thayũ gũtarĩ mũndũ ũgũtũma cigue guoya.
29  “‘“Nĩ ngaacithondekera mũgũnda ũrĩ igweta, na itigaacoka gũkua nĩ ng’aragu bũrũri-inĩ, kana gũconorithio nĩ ndũrĩrĩ.
30  ‘Nacio nĩ ikaamenya atĩ niĩ Jehova Ngai wacio ndĩ hamwe nacio, na atĩ ng’ondu icio, o cio nyũmba ya Isiraeli, nĩ andũ akwa,’ ũguo nĩguo Jehova Mwathani Ũrĩa Mũnene oigĩte.”’
31  “‘Na inyuĩ ng’ondu ciakwa, o inyuĩ ng’ondu iria nũmbũyagia-rĩ, inyuĩ mũrĩ andũ, na niĩ ndĩ Ngai wanyu,’ ũguo nĩguo Jehova Mwathani Ũrĩa Mũnene oigĩte.”
46  “Jehova Mwathani Ũrĩa Mũnene ekuuga ũũ: ‘Kĩhingo kĩa nja ĩrĩa nini kĩrĩa kĩrorete irathĩro kĩagĩrĩire gũikara kĩrĩ kĩhinge thikũ ithathatũ iria irutagwo wĩra, no mũthenya wa Thabatũ na mũthenya wa karũgamo ka mweri kĩagĩrĩire kũhingũrũo.
2  Mũtongoria arĩtonyagĩra gĩthaku-inĩ gĩa kĩhingo kĩu, na akarũgama gĩtugĩ-inĩ gĩakĩo. Athĩnjĩri-Ngai marĩrutaga igongona rĩake igima rĩa njino na magongona make ma ũiguano, nake akainamĩrĩra itonyero-inĩ rĩa kĩhingo kĩu agacoka akoima. No kĩhingo gĩtiagĩrĩire kũhingwo nginya o hwaĩ-inĩ.
3  Andũ a bũrũri ũcio o nao nĩ marĩinamagĩrĩra mbere ya Jehova mũromo-inĩ wa kĩhingo kĩu mĩthenya ya Thabatũ na hĩndĩ ya tũrũgamo twa mweri.
4  “‘Igongona igima rĩa njino rĩrĩa mũtongoria arĩrutagĩra Jehova mũthenya wa Thabatũ nĩ tũtũrũme tũtandatũ tũtarĩ kaũgũ na ndũrũme ĩmwe ĩtarĩ kaũgũ.
5  Igongona rĩa mũtu rĩrĩkoragwo rĩrĩ eba ĩmwe nĩ ũndũ wa ndũrũme ĩyo na kĩrĩa angĩhota kũruta nĩ ũndũ wa tũtũrũme tũu, o hamwe na hini ĩmwe ya maguta harĩ o eba.
6  Naguo mũthenya wa karũgamo ka mweri arĩrutaga gategwa kamwe kuuma rũũru-inĩ, tũtũrũme tũtandatũ, na ndũrũme ĩmwe; ciothe ciagĩrĩire gũkorũo itarĩ na kaũgũ.
7  Agĩrĩirũo kũruta igongona rĩa mũtu rĩa eba ĩmwe nĩ ũndũ wa gategwa kau, eba ĩmwe nĩ ũndũ wa ndũrũme, na kĩrĩa angĩhota kũruta nĩ ũndũ wa tũtũrũme tũu. Ningĩ nĩ agĩrĩirũo kũruta hini ĩmwe ya maguta harĩ o eba.
8  “‘Na rĩrĩa mũtongoria aratonya, agĩrĩirũo gũtonyera gĩthaku-inĩ gĩa kĩhingo kĩu, na noho agĩrĩirũo nĩ kuumĩra.
9  Ningĩ rĩrĩa andũ a bũrũri ũcio megũtonya mbere ya Jehova hĩndĩ ya ciathĩ, arĩa marĩtonyagĩra kĩhingo kĩa mwena wa rũgongo nĩguo mathiĩ magathathaiye magĩrĩirũo kuumĩra kĩhingo kĩa mwena wa mũhuro, nao arĩa marĩtonyagĩra kĩhingo kĩa mwena wa mũhuro magĩrĩirũo kuumĩra kĩhingo kĩa mwena wa rũgongo. Gũtirĩ mũndũ wagĩrĩirũo kuumĩra kĩhingo kĩrĩa egũtonyeire, nĩ gũkorũo magĩrĩirũo kuumĩra kĩhingo kĩrĩa kĩroranĩte na kĩrĩa matonyeire.
10  Nake mũtongoria ũrĩa ũrĩ gatagatĩ-inĩ kao, agĩrĩirũo gũtonya rĩrĩa maratonya, na akoima rĩrĩa maroima.
11  Hĩndĩ ya ciathĩ na ya ikũngũĩro, igongona rĩa mũtu rĩrĩkoragwo rĩrĩ eba ĩmwe nĩ ũndũ wa gategwa kau, eba ĩmwe nĩ ũndũ wa ndũrũme, na kĩrĩa angĩhota kũruta nĩ ũndũ wa tũtũrũme tũu, o hamwe na hini ĩmwe ya maguta harĩ o eba.
12  “‘Mũtongoria angĩrutĩra Jehova igongona igima rĩa njino kana magongona ma ũiguano marĩ magongona ma kwĩyendera, agĩrĩire kũhingũrĩrũo kĩhingo kĩrĩa kĩrorete irathĩro, nake arute igongona rĩake igima rĩa njino na magongona ma ũiguano o ta ũrĩa arutaga mũthenya wa Thabatũ. Na aarĩkia kuuma, kĩhingo kĩagĩrĩire kũhingwo.
13  “‘O mũthenya wagĩrĩirũo kũrutĩra Jehova gatũrũme kamwe gatarĩ kaũgũ karĩ mwaka-inĩ wako wa mbere karĩ igongona igima rĩa njino. Wagĩrĩirũo gwĩka ũguo rũcinĩ o rũcinĩ.
14  Ningĩ hamwe nako, o rũcinĩ nĩ wagĩrĩirũo kũrutaga gĩcunjĩ kĩmwe harĩ ithathatũ kĩa eba kĩrĩ igongona rĩa mũtu, o hamwe na gĩcunjĩ kĩmwe harĩ ithatũ kĩa hini ya maguta ma kũminjaminjĩria mũtu ũrĩa mũhinyu kĩrĩ igongona rĩa mũtu rĩa kũrutagĩrũo Jehova hingo ciothe. Ũcio nĩ watho wa gũtũũra ũrũmagĩrĩrũo.
15  No mũhaka marutage gatũrũme kau, igongona rĩa mũtu, na maguta o rũcinĩ irĩ igongona igima rĩa njino rĩa kũrutagwo hingo ciothe.’
16  “Jehova Mwathani Ũrĩa Mũnene oigĩte atĩrĩ: ‘Mũtongoria angĩhe ariũ ake othe kĩheo kĩrĩ igai, kĩheo kĩu gĩgaatuĩka kĩa ariũ ake. Nĩ magaĩte gĩgatuĩka kĩao.
17  No angĩhe ndungata ĩmwe yake kĩheo kuuma harĩ igai rĩake, gĩgaatuĩka kĩayo o nginya mwaka wa kũrekererio; thutha ũcio gĩgaacokerio mũtongoria ũcio. Igai rĩa ariũ ake norĩo rĩgaatũũra rĩrĩ rĩao.
18  Mũtongoria ndagaatunya andũ igai rĩao na njĩra ya kũmaingata mehere indo-inĩ ciao. Agĩrĩirũo kũhe ariũ ake igai kuuma harĩ indo ciake mwene, nĩguo gũtikanagĩe mũndũ o na ũmwe gatagatĩ-inĩ ka andũ akwa ũkaaingatwo kuuma indo-inĩ ciake.’”
19  Agĩcoka akĩndonyeria njĩra ĩrĩa yarĩ hakuhĩ na kĩhingo gĩa gũthiĩ rumu-inĩ iria nyamũre cia kũrĩĩra cia athĩnjĩri-Ngai, iria ciarorete mwena wa rũgongo, na hau ngĩona handũ haarĩ mũico-inĩ wa mwena wa ithũĩro.
20  Akĩnjĩra atĩrĩ: “Haha nĩho athĩnjĩri-Ngai marĩtherũkagĩria igongona rĩa mahĩtia na igongona rĩa mehia, na nĩho marĩrugagĩra igongona rĩa mũtu, nĩguo matikoimage na kĩndũ magĩthiĩ nja ĩrĩa nene matigatũme ũtheru ũcio ũthiĩ kũrĩ andũ.”
21  Ningĩ akĩnyumia akĩndwara nja ĩrĩa nene na akĩndongoria ngĩhĩtũkĩra kona-inĩ iria inya cia nja ĩyo, na ngĩona atĩ haarĩ na nja ĩngĩ o kona-inĩ ya nja ĩyo nene.
22  Kona-inĩ icio inya cia nja ĩyo haarĩ na nja ingĩ nini, ciarĩ na ũraihu wa mĩkono 40, na wariĩ wa mĩkono 30. Ciothe inya nĩ ciaiganaine.
23  Kwarĩ na tũrũthingo gũthiũrũrũkĩria mwena wa thĩinĩ wa nja icio inya, na rungu rwa tũrũthingo tũu nĩ haakĩtwo kũndũ gwa gũtherũkĩria magongona.
24  Agĩcoka akĩnjĩra atĩrĩ: “Ici nĩcio nyũmba iria ndungata cia hekarũ itherũkagĩria magongona marĩa marutĩtwo nĩ andũ.”
37  Na rĩrĩ, guoko kwa Jehova kwarĩ igũrũ rĩakwa, na Jehova akĩnjoya kũgerera roho wake akĩnjiga gatagatĩ ka mũkuru mwaraganu, na waiyũire mahĩndĩ.
2  Akĩngeria kũrĩa guothe maarĩ, na ngĩona atĩ kwarĩ na mahĩndĩ maingĩ mũno maaraganĩte mũkuru-inĩ ũcio mwaraganu, na maarĩ momũ mũno.
3  Akĩnjũria atĩrĩ: “Mũrũ wa mũndũ, mahĩndĩ maya no macoke muoyo?” Na niĩ ngĩmwĩra ũũ: “Jehova Mwathani Ũrĩa Mũnene, wee nĩwe ũĩ.”
4  Nake akĩnjĩra atĩrĩ: “Rathĩra mahĩndĩ maya ũhoro ũmeere ũũ, ‘Inyuĩ mahĩndĩ maya momũ, iguai kiugo kĩa Jehova:
5  “‘Jehova Mwathani Ũrĩa Mũnene arera mahĩndĩ maya atĩrĩ: “Nĩ ngaatũma mĩhũmũ ĩingĩre thĩinĩ wanyu, na nĩ mũgaacoka muoyo.
6  Nĩ ngaamwĩkĩra mĩkiha na nyama, na ndĩmwĩkĩre ngothi na njĩkĩre mĩhũmũ thĩinĩ wanyu, na nĩ mũgaacoka muoyo; na nĩ mũkaamenya atĩ niĩ nĩ niĩ Jehova.”’”
7  Na niĩ ngĩratha ũhoro o ta ũrĩa ndathĩtwo. Na rĩrĩa ndarathaga, gũkĩgĩa inegene ta rĩa mũgambo wa indo irakorogocana, namo mahĩndĩ macio makĩambĩrĩria gũcokanĩrĩra, o ihĩndĩ rĩkĩnyitana na rĩrĩa rĩagĩrĩire.
8  Ngĩcoka ngĩona mahĩndĩ macio magĩa mĩkiha na nyama, na magĩĩkĩrũo ngothi. No matiarĩ na mĩhũmũ thĩinĩ wamo.
9  Agĩcoka akĩnjĩra atĩrĩ: “Mũrũ wa mũndũ, rathĩra rũhuho ũhoro. Rũrathĩre ũhoro ũrwĩre ũũ, ‘Jehova Mwathani Ũrĩa Mũnene oigĩte atĩrĩ: “Wee rũhuho rũrũ, ũka uumĩte huho-inĩ iria inya ũhurutĩre andũ aya mooragirũo, nĩgetha macoke muoyo.”’”
10  Na niĩ ngĩratha ũhoro o ta ũrĩa aanjathĩte, nayo mĩhũmũ ĩkĩingĩra thĩinĩ wao, makĩambĩrĩria gũcoka muoyo na kwĩrũgamia na magũrũ, na maarĩ mbũtũ nene mũno.
11  Agĩcoka akĩnjĩra atĩrĩ: “Mũrũ wa mũndũ, mahĩndĩ macio nĩ nyũmba yothe ya Isiraeli. Nao moigaga ũũ, ‘Mahĩndĩ maitũ nĩ momũ, na kĩĩrĩgĩrĩro gitũ nĩ gĩthirĩte. Ithuĩ nĩ tũniinĩtwo biũ.’
12  Nĩ ũndũ ũcio, ratha ũhoro ũmeere atĩrĩ, ‘Jehova Mwathani Ũrĩa Mũnene oigĩte ũũ: “Nĩ ngaahingũra mbĩrĩra cianyu na ndĩmwarahũre kuuma mbĩrĩra-inĩ cianyu, inyuĩ andũ akwa, ndĩmũtware bũrũri wa Isiraeli.
13  Na nĩ mũkaamenya atĩ niĩ nĩ niĩ Jehova rĩrĩa ngaahingũra mbĩrĩra cianyu na ndĩmwarahũre kuuma mbĩrĩra-inĩ cianyu, inyuĩ andũ akwa.”’
14  ‘Nĩ ngeekĩra roho wakwa thĩinĩ wanyu na nĩ mũgaacoka muoyo, na nĩ ngaamũtwara bũrũri-inĩ wanyu; na nĩ mũkaamenya atĩ niĩ mwene, Jehova, nĩ njarĩtie na ngeka ũndũ ũcio,’ ũguo nĩguo Jehova ekuuga.”
15  Kiugo kĩa Jehova gĩkĩnginyĩra o rĩngĩ ngĩrũo atĩrĩ:
16  “Nawe mũrũ wa mũndũ-rĩ, oya kamũtĩ wandĩke ũũ igũrũ rĩako, ‘Gaka nĩ ka Juda na andũ a Isiraeli arĩa marĩ hamwe nake.’ Ũcoke woe kamũtĩ kangĩ wandĩke ũũ igũrũ rĩako, ‘Gaka nĩ ka Jusufu, kamũtĩ ka Efiraimu, na andũ othe a nyũmba ya Isiraeli arĩa marĩ hamwe nake.’
17  Ũcoke ũnyitanĩrie tũmĩtĩ tũu nĩgetha tũtuĩke kamũtĩ kamwe tũrĩ guoko-inĩ gwaku.
18  Nao andũ anyu mangĩkũũria atĩrĩ, ‘Kaĩ ũtaratwĩra gĩtũmi kĩa maũndũ maya?’
19  ũmeere, ‘Jehova Mwathani Ũrĩa Mũnene oigĩte ũũ: “Nĩ ngoya kamũtĩ ka Jusufu karĩa karĩ guoko-inĩ kwa Efiraimu, hamwe na mĩhĩrĩga ya Isiraeli ĩrĩa ĩrĩ hamwe nake, na nĩ ngaamanyitithania harĩ kamũtĩ ka Juda; na nĩ ngaamatua kamũtĩ kamwe, nao matuĩke kamũtĩ kamwe marĩ guoko-inĩ gwakwa.”’
20  Tũmĩtĩ tũu ũkwandĩka igũrũ rĩatuo twagĩrĩirũo gũkorũo guoko-inĩ gwaku nĩguo matuone.
21  “Ũcoke ũmeere ũũ, ‘Jehova Mwathani Ũrĩa Mũnene oigĩte atĩrĩ: “Nĩ ngaaruta Aisiraeli gatagatĩ-inĩ ka ndũrĩrĩ kũrĩa maathiire na nĩ ngaamacokanĩrĩria hamwe kuuma mĩena yothe ndĩmatware bũrũri-inĩ wao.
22  Ngaamatua rũrĩrĩ rũmwe bũrũri-inĩ ũcio, irĩma-nĩ cia Isiraeli, na othe magaathagwo nĩ mũthamaki ũmwe, na matigaacoka gũkorũo marĩ ndũrĩrĩ igĩrĩ; ningĩ matigaacoka gũkorũo magayũkanĩte mothamaki merĩ.
23  Matigaacoka gwĩthahia rĩngĩ na mĩhianano yao ĩrĩ magigi na mĩtugo yao ĩrĩ magigi o na mehia mao mothe. Nĩ ngaamahonokia kuuma harĩ kwaga kwĩhokeka kwao guothe kũrĩa gwatũmire mehie, na nĩ ngaamatheria. Magaatuĩka andũ akwa, na niĩ mwene nduĩke Ngai wao.
24  “‘“Daudi ndungata yakwa nĩwe ũgaatuĩka mũthamaki wao, na othe magaakorũo na mũrĩithi ũmwe. Nĩ magaathiaga kũringana na matuĩro makwa ma ciira na magaathĩkĩra mawatho makwa biũ.
25  Magaatũũra bũrũri-inĩ ũrĩa ndaheire Jakubu ndungata yakwa, kũrĩa maithe manyu ma tene maaikaraga, na magaatũũra kuo tene na tene, o ene hamwe na ciana ciao na ciana cia ciana ciao; nake Daudi ndungata yakwa nĩwe ũgaatuĩka mũtongoria wao tene na tene.
26  “‘“Na nĩ ngaarĩkanĩra kĩrĩkanĩro gĩa thayũ hamwe nao; gĩgaatuĩka kĩrĩkanĩro gĩa gũtũũra tene na tene hamwe nao. Nĩ ngaatũma mehande na ndũme maingĩhe na njige handũ hakwa harĩa hatheru gatagatĩ-inĩ kao tene na tene.
27  Hema yakwa ĩgaakorũo hamwe nao, na niĩ nĩ ngaatuĩka Ngai wao, nao matuĩke andũ akwa.
28  Nacio ndũrĩrĩ nĩ ikaamenya atĩ niĩ Jehova, nĩ niĩ ndĩratheria Isiraeli, rĩrĩa handũ hakwa harĩa hatheru hagaatũũra gatagatĩ-inĩ kao tene na tene. ”’”
45  “‘Hĩndĩ ĩrĩa mũkaagaya bũrũri ũtuĩke igai-rĩ, nĩ mũkaarutĩra Jehova gĩcigo kĩamũre thĩinĩ wa bũrũri ũcio gĩtuĩke mũhothi. Ũraihu wakĩo wagĩrĩire gũkorũo ũrĩ mĩkono 25,000 na wariĩ wa mĩkono 10,000. Gĩcigo kĩu gĩothe gĩgaakorũo kĩrĩ kĩamũre.
2  Thĩinĩ wakĩo nĩ gũgaakorũo na gĩcigo kĩiganaine mĩena yothe ĩna kĩrĩ na ũraihu wa mĩkono 500 na wariĩ wa mĩkono 500 kĩa handũ harĩa hatheru, na o mwena nĩ gĩgaakorũo na kũndũ gwa kũrĩithia kũrĩ na wariĩ wa mĩkono 50.
3  Thĩinĩ wa gĩcigo kĩu mũthime ũraihu wa mĩkono 25,000 na wariĩ wa mĩkono 10,000, na thĩinĩ wakĩo nĩkuo handũ harĩa hatheru hagaakorũo, kĩndũ gĩtheru mũno.
4  Gĩgaakorũo kĩrĩ gĩcigo kĩamũre thĩinĩ wa bũrũri nĩ ũndũ wa athĩnjĩri-Ngai, arĩa matungataga thĩinĩ wa handũ harĩa hatheru na magakuhĩrĩria Jehova nĩguo mamũtungatĩre. Kũu nĩkuo nyũmba ciao igaakorũo na gũgaatuĩka kũndũ gũtheru nĩ ũndũ wa hekarũ.
5  “‘Ningĩ nĩ gũgaakorũo na gĩcigo kĩrĩ na ũraihu wa mĩkono 25,000 na wariĩ wa mĩkono 10,000 kĩa Alawii arĩa matungataga thĩinĩ wa hekarũ, na nĩ magaakorũo na rumu 20 cia kũrĩĩra irĩ igai rĩao.
6  “‘Nĩ mũkaagaya gĩcigo kĩrĩ na ũraihu wa mĩkono 25,000 (kĩringaine na mũhothi ũrĩa mwamũre) na wariĩ wa mĩkono 5,000 gĩtuĩke gĩa itũũra. Gĩgaakorũo kĩrĩ kĩa nyũmba yothe ya Isiraeli.
7  “‘Nake mũtongoria nĩ agaakorũo na gĩcigo mĩena yerĩ ya mũhothi ũrĩa mwamũre na gĩcigo kĩrĩa kĩgaĩirũo itũũra. Gĩgaakorũo kĩriganĩtie na mũhothi ũrĩa mwamũre na gĩcigo kĩrĩa kĩgaĩirũo itũũra. Na gĩgaakorũo mwena wa ithũĩro na wa irathĩro. Ũraihu wakĩo kuuma mũhaka wa mwena wa ithũĩro nginya mũhaka wa mwena wa irathĩro ũgaakorũo ũringaine na wa gĩcigo kĩmwe kĩrĩa kĩgaĩirũo mĩhĩrĩga.
8  Gĩcigo kĩu nĩkĩo gĩgaatuĩka igai rĩake thĩinĩ wa Isiraeli. Atongoria akwa matigaacoka kũhinyĩrĩria andũ akwa, na nĩ makaagaĩra andũ a nyũmba ya Isiraeli bũrũri kũringana na mĩhĩrĩga yao.’
9  “Jehova Mwathani Ũrĩa Mũnene oigĩte ũũ: ‘Nĩ mwakĩria njano, inyuĩ atongoria a Isiraeli!’ “‘Tiganai na maũndũ manyu ma ũhinya na ma kũhinyanĩrĩria, mwĩke maũndũ ma kĩhooto na ma ũthingu. Tigai gũtunya andũ akwa indo ciao,’ ũguo nĩguo Jehova Mwathani Ũrĩa Mũnene oigĩte.
10  ‘Mwagĩrĩirũo kũhũthĩra ratiri itarĩ na mahĩtia, gĩthimi kĩrĩa kĩagĩrĩire kĩa eba na gĩthimi kĩrĩa kĩagĩrĩire kĩa mbathi.
11  Kwagĩrĩire gũkorũo na gĩthimi kĩrĩa gĩtuĩtwo kĩa eba na kĩa mbathi. Gĩthimi kĩa mbathi kĩagĩrĩire kũiganĩra gĩcunjĩ kĩmwe harĩ ikũmi kĩa homeri, nakĩo gĩthimi kĩa eba kĩagĩrĩire kũiganĩra gĩcunjĩ kĩmwe harĩ ikũmi kĩa homeri. Homeri nĩyo ĩrĩhũthagĩrũo gũthima.
12  Cekeri ĩmwe yagĩrĩire gũkorũo ĩrĩ gera 20. Nacio cekeri 20 ituranĩirũo na cekeri 25 na igaturanĩrũo na cekeri 15 irĩkoragwo irĩ mane ĩmwe harĩ inyuĩ.’
13  “‘Ũyũ nĩguo mũhothi ũrĩa mwagĩrĩirũo kũruta: gĩcunjĩ kĩmwe harĩ ithathatũ kĩa eba kuuma harĩ o homeri ya ngano na gĩcunjĩ kĩmwe harĩ ithathatũ kĩa eba kuuma harĩ o homeri ya cairi.
14  Gĩcunjĩ kĩrĩa gĩtuĩtwo kĩa maguta kĩrĩthimagwo na gĩthimi kĩa mbathi. Mbathi nĩ gĩcunjĩ kĩmwe harĩ ikũmi gĩa kori, nacio mbathi ikũmi nĩ homeri ĩmwe, nĩ gũkorũo mbathi ikũmi nĩ ciganaine na homeri ĩmwe.
15  Na kuuma harĩ rũũru rwa mahiũ ma Isiraeli, kũrĩrutagwo ng’ondu ĩmwe harĩ ng’ondu 200. Icio nĩcio irĩkoragwo irĩ cia igongona rĩa mũtu, igongona igima rĩa njino, na magongona ma ũiguano, nĩ ũndũ wa kũhumbĩra mehia ma andũ,’ ũguo nĩguo Jehova Mwathani Ũrĩa Mũnene oigĩte.
16  “‘Andũ othe thĩinĩ wa bũrũri nĩ marĩrutaga mũhothi ũcio makanengera mũtongoria thĩinĩ wa Isiraeli.
17  No mũtongoria ũcio nĩwe ũrĩrutaga magongona magima ma njino, igongona rĩa mũtu, na igongona rĩa ndibei hĩndĩ ya ciathĩ, tũrũgamo twa mweri, na Thabatũ, hamwe na ciathĩ ciothe iria ituĩtwo cia nyũmba ya Isiraeli. Nĩwe ũrĩrutaga igongona rĩa mehia, igongona rĩa mũtu, igongona igima rĩa njino, na magongona ma ũiguano, nĩ ũndũ wa kũhumbĩra mehia ma nyũmba ya Isiraeli.’
18  “Jehova Mwathani Ũrĩa Mũnene ekuuga atĩrĩ: ‘Mweri-inĩ wa mbere, mũthenya wa mbere wa mweri ũcio, nĩ mũrĩoyaga gategwa gatarĩ na kaũgũ, na mũgatheria handũ harĩa hatheru kuumana na mehia.
19  Mũthĩnjĩri-Ngai arĩoyaga thakame ĩmwe ya igongona rĩa mehia akahaka gĩtugĩ-inĩ kĩa mũrango wa hekarũ, kona-inĩ inya cia gĩcunjĩ kĩrĩa gĩthiũrũrũkĩirie gĩa kĩgongona, na gĩtugĩ-inĩ gĩa kĩhingo kĩa nja ĩrĩa nini.
20  Ũguo nĩguo mũrĩĩkaga mũthenya wa mũgwanja wa mweri ũcio nĩ ũndũ wa mũndũ ũngĩkorũo ehĩtie atekwenda kana atekũmenya; na nĩ mũrĩrutaga igongona rĩa kũhumbĩra mehia nĩ ũndũ wa hekarũ.
21  “‘Mweri-inĩ wa mbere, mũthenya wa 14 wa mweri ũcio, nĩ mũrĩkũngũyagĩra gĩathĩ kĩa Pasaka. Mũrĩrĩaga mĩgate ĩtarĩ mĩkĩre ndawa ya kũimbia ihinda rĩa thikũ mũgwanja.
22  Mũthenya ũcio mũtongoria nĩ arĩrutaga gategwa gatuĩke igongona rĩa mehia nĩ ũndũ wake na tondũ wa andũ othe thĩinĩ wa bũrũri.
23  O mũthenya harĩ thikũ icio mũgwanja cia gĩathĩ nĩ arĩrutaga tũtegwa mũgwanja tũtarĩ na kaũgũ hamwe na ndũrũme mũgwanja itarĩ na kaũgũ ituĩke igongona igima rĩa njino rĩa kũrutĩrũo Jehova, o na akaruta thenge ĩmwe o mũthenya ĩtuĩke igongona rĩa mehia.
24  Ningĩ nĩ arĩrutaga igongona rĩa mũtu rĩa eba ĩmwe harĩ o gategwa na eba ĩmwe harĩ o ndũrũme, hamwe na hini ĩmwe ya maguta harĩ eba.
25  “‘Mweri-inĩ wa mũgwanja, mũthenya wa 15 wa mweri ũcio, ihinda-inĩ rĩa thikũ mũgwanja cia gĩathĩ, arĩrutaga indo o ta icio cia igongona rĩa mehia, igongona igima rĩa njino, igongona rĩa mũtu, na maguta.’”
23  Kiugo kĩa Jehova gĩkĩnginyĩra o rĩngĩ ngĩrũo atĩrĩ:
2  “Mũrũ wa mũndũ, kwarĩ na atumia erĩ maarĩ airĩtu a nyina ũmwe.
3  Maatuĩkire ahũũri maraya bũrũri-inĩ wa Misiri; makĩhũũra ũmaraya kuuma marĩ o anyinyi. Kũu nĩkuo nyondo ciao ciahutĩirio na ithũri ciao ikĩhambatwo marĩ o gathirange.
4  Ũrĩa mũkũrũ eetagwo Ohola, nake mwarĩ wa nyina eetagwo Oholiba. Maatuĩkire akwa na magĩciara anake o na airĩtu. Ha ũhoro wa marĩĩtwa mao-rĩ, Ohola nĩ Samaria, nake Oholiba nĩ Jerusalemu.
5  “Ohola aambĩrĩirie kũhũũra ũmaraya arĩ o wakwa. Nĩ eerirĩirie endwa ake arĩa mamwendete mũno, nĩo Aashuri arĩa maariganĩtie nake.
6  Maarĩ mangavana meehumbĩte nguo cia rangi wa mburuu na atongoria, na othe maarĩ anake a kwĩrirĩrio mahaicĩte mbarathi ciao.
7  Agĩthiĩ na mbere kũhũũra ũmaraya na ariũ arĩa othe atĩĩku a Ashuri, na agĩĩthahia we mwene na mĩhianano ĩrĩ magigi ya arĩa eeriragĩria.
8  Ndaatiganire na ũmaraya ũrĩa aahũũraga arĩ Misiri, tondũ nĩ maakomete nake arĩ mũnyinyi, na makĩhambata gĩthũri gĩake arĩ o gathirange na magĩkĩrĩrĩria kũhũũra ũmaraya nake.
9  Nĩ ũndũ ũcio ngĩmũneana guoko-inĩ kwa endwa ake arĩa mamwendete mũno, na nĩo ariũ a Ashuri acio eeriragĩria.
10  Nao makĩguũria njaga yake na makĩoya anake na airĩtu ake, na makĩmũũraga na rũhiũ rwa njora. Nake akĩgĩa ngumo njũru gatagatĩ-inĩ ka atumia na makĩmũherithia.
11  “Rĩrĩa mwarĩ wa nyina Oholiba oonire ũguo, merirĩria make makĩingĩha o na makĩria, na ũmaraya wake ũgĩtuĩka mũũru gũkĩra wa mwarĩ wa nyina.
12  Akĩĩrirĩria ariũ a Ashuri arĩa maariganĩtie nake, arĩa maarĩ mangavana na atongoria meehumbĩte nguo irĩ na riri na maahaicĩte mbarathi, na othe maarĩ anake a kwĩrirĩrio.
13  Rĩrĩa eethahirie, ngĩona atĩ eerĩ maarũmĩrĩire njĩra o ĩmwe.
14  No nĩ aathiire na mbere kũingĩhia ciĩko ciake cia ũmaraya. Akĩona mĩcongo ya arũme rũthingo-inĩ, mĩcongo ya Akalidei ĩcongetwo na ĩkahakwo rangi mũtune,
15  meyohete mĩcibi njohero, mekĩrĩte iremba icunjurĩte mĩtwe-inĩ yao, matariĩ ta njamba cia ita, na othe maarũgamĩrĩire Ababuloni arĩa maaciarĩirũo bũrũri wa Akalidei.
16  Akĩambĩrĩria kũmerirĩria o rĩo amona, na agĩtũma atũmwo kũrĩ o bũrũri-inĩ wa Kalidei.
17  Kwoguo ariũ a Babuloni makĩambĩrĩria gũthiaga ũrĩrĩ-inĩ wake wa kuonanĩria wendo, na magĩkoma nake makĩmũthahia. Thutha wa gũthahio nĩo, agĩtigana nao na akĩmamena.
18  “Rĩrĩa aathiire na mbere kũhũũra ũmaraya atekũhitha na kũguũria njaga yake, nĩ ndamũtiganĩirie nĩ ũndũ wa kũnjiria ngoro, o ta ũrĩa ndatiganĩirie mwarĩ wa nyina nĩ ũndũ wa kũnjiria ngoro.
19  Nake agĩthiĩ na mbere kũingĩhia ciĩko ciake cia ũmaraya, akĩĩririkanagia matukũ make ma ũnyinyi rĩrĩa aahũũraga ũmaraya bũrũri-inĩ wa Misiri.
20  Aamerirĩirie ta thuriya cia arũme arĩa ciĩga ciao cia ũciari ihaana ta cia ndigiri kana cia mbarathi.
21  Nĩ werirĩirie mĩtugo yaku ya ũũra-thoni ĩrĩa wekaga ũrĩ mũnyinyi thĩinĩ wa Misiri rĩrĩa maahambataga gĩthũri gĩaku, magakũhutia nyondo cia ũnyinyi waku.
22  “Nĩ ũndũ ũcio, Jehova Mwathani Ũrĩa Mũnene arakwĩra atĩrĩ wee Oholiba: ‘Nĩ ngaacogera endwa aku arĩa watiganĩirie na ũkĩmamena, na nĩ ngaatũma magũũkĩrĩre kuuma mĩena yothe,
23  ariũ a Babuloni na Akalidei othe, arũme a kuuma Pekodi na Shoa na Koa, hamwe na ariũ othe a Ashuri. Othe nĩ anake a kwĩrirĩrio, mangavana na atongoria, njamba cia ita na andũ athuure, othe mahaicĩte mbarathi.
24  Nĩ magaagũtharĩkĩra na ngaari nene cia mbaara, hamwe na mbũtũ nene ya thigari irĩ na ngo nene na ingĩ nini hamwe na ngũbia. Nĩ makebanga kũndũ gũtiganĩte magũthiũrũrũkĩrie na nĩ ngaameera magũtuĩre ciira, nao nĩ magaagũtuĩra kũringana na ũrĩa makoona kwagĩrĩire.
25  Nĩ ngaaitũrũra marakara makwa magũũkĩrĩre, nao nĩ magaakũherithia nĩ ũndũ wa mathũgũta mao. Nĩ magaagũtinia maniũrũ na matũ, nao arĩa magaatigara thĩinĩ waku moragwo na rũhiũ rwa njora. Nĩ makoya anake aku o na airĩtu, nao arĩa magaatigara thĩinĩ waku maniinwo na mwaki.
26  Nĩ magaakũruta nguo na moe mathaga maku marĩa mathaka.
27  Nĩ ngaatũma mĩtugo yaku ya ũũra-thoni ĩkinye mũthia, hamwe na ũmaraya waku ũrĩa waambĩrĩirie ũrĩ bũrũri wa Misiri. Nĩ ũgaatiga kũmarora, na ndũgaacoka kũririkana Misiri rĩngĩ.’
28  “Nĩ gũkorũo Jehova Mwathani Ũrĩa Mũnene oigĩte atĩrĩ: ‘Ndĩ hakuhĩ gũkũneana kũrĩ andũ arĩa ũthũire, arĩa watiganire nao na ũkĩmamena.
29  Nĩ magaagwĩka maũndũ marĩ na rũmena na magũtunye indo iria ciothe ũnogeire magũtige ũrĩ njaga na ũtarĩ nguo. Njaga ya waganu waku na mĩtugo yaku ya ũũra-thoni hamwe na ũmaraya waku nĩ ikaaguũrio.
30  Ũgeekwo maũndũ macio tondũ nĩ warũmĩrĩire ndũrĩrĩ ta mũmaraya, nĩ gũkorũo nĩ wethahirie na mĩhianano yao ĩrĩ magigi.
31  Nĩ ũrũmĩrĩire mĩthiĩre ya mwarĩ wa nyũkwa, na nĩ ngaakũnengera gĩkombe gĩake ũnyite na guoko gwaku.’
32  “Jehova Mwathani Ũrĩa Mũnene oigĩte ũũ: ‘Nĩ ũkaanyuĩra gĩkombe kĩa mwarĩ wa nyũkwa, o kĩu kĩriku na kĩariĩ, Na nĩ ũgaatuĩka kĩndũ gĩa gũthekererũo na kũnyũrũrio, tondũ gĩkombe kĩu nĩ kĩiyũru.
33  Nĩ ũgaatoorio nĩ ũrĩĩu na kĩeha, Gĩkombe kĩa guoya na ihooru, Gĩkombe kĩa mwarĩ wa nyũkwa Samaria.
34  No mũhaka ũgaakĩnyuĩra na ũkĩinĩkĩrĩrie na ũthũgũne icere ciakĩo Ũcoke ũtarũre nyondo ciaku. “Nĩ gũkorũo niĩ mwene nĩ njarĩtie,” ũguo nĩguo Jehova Mwathani Ũrĩa Mũnene oigĩte.’
35  “Nĩ ũndũ ũcio, Jehova Mwathani Ũrĩa Mũnene oigĩte atĩrĩ: ‘Tondũ nĩ ũriganĩirũo nĩ niĩ na ũkandiganĩria biũ, nĩ ũkoona moimĩrĩro ma mĩtugo yaku ya ũũra-thoni na ciĩko ciaku cia ũmaraya.’”
36  Jehova agĩcoka akĩnjĩra atĩrĩ: “Mũrũ wa mũndũ, hihi nĩ ũgũtuĩra Ohola na Oholiba na ũmamenyithie mĩtugo yao ĩrĩ magigi?
37  Nĩ matharĩtie, na moko mao marĩ na thakame. Nĩ matharĩtie na mĩhianano yao ĩrĩ magigi, na ariũ ao o acio maanjiarĩire, makamahĩtũkĩria mwaki-inĩ matuĩke irio cia mĩhianano yao.
38  Makĩria ma ũguo, maya nĩmo maũndũ marĩa manjĩkĩte: Nĩ maathahirie handũ hakwa harĩa hatheru mũthenya ũcio, na makĩnyarara thabatũ ciakwa.
39  Thutha wa gũthĩnja ariũ ao matuĩke magongona ma kũrutĩrũo mĩhianano yao ĩrĩ magigi, magĩũka handũ hakwa harĩa hatheru nĩgetha mahathahie mũthenya o ro ũcio. Ũguo nĩguo meekire thĩinĩ wa nyũmba yakwa.
40  O na nĩ maatũmanire arũme moke kuuma kũndũ kũraihu. Rĩrĩa mookaga, ũgĩĩthamba na ũkĩĩhaka rangi maitho na ũkĩĩgemia na mathaga.
41  Na ũgĩikara thĩ gĩtĩ-inĩ kĩarĩ na riri na mbere yakĩo haarĩ na metha, ĩrĩa waigĩrĩire ũbumba wakwa na maguta makwa.
42  Na kũu gũkĩiguĩka inegene rĩa kĩrĩndĩ kĩa andũ mataramaka, na gatagatĩ-inĩ kao kwarĩ na arĩĩu maarehetwo kuuma werũ-inĩ. Magĩĩkĩra bangiri moko-inĩ ma atumia na makĩmahumba thũmbĩ thaka mĩtwe-inĩ yao.
43  “Ngĩcoka ngiuga ũũ ũhoro-inĩ wĩgiĩ mũtumia ũrĩa waniinĩtwo hinya nĩ ũtharia: ‘Rĩu nĩ egũthiĩ na mbere kũhũũra ũmaraya.’
44  Nĩ ũndũ ũcio magĩkĩrĩrĩria gũthiĩ kũrĩ we, o ta ũrĩa mũndũ athiaga kũrĩ mũmaraya. Ũguo nĩguo maathiaga kũrĩ Ohola na Oholiba, atumia acio maarĩ na mĩtugo ya ũũra-thoni.
45  No arũme arĩa athingu nĩ makaamũtuĩra ituĩro rĩrĩa rĩagĩrĩire nĩ ũndũ wa gũtharia na gũita thakame; nĩ gũkorũo atumia acio nĩ itharia, na marĩ na thakame moko-inĩ mao.
46  “Tondũ Jehova Mwathani Ũrĩa Mũnene oigĩte ũũ: ‘Nĩ gũkaarehwo mbũtũ ĩmokĩrĩre nĩguo matuĩke kĩndũ gĩa kũguoyohia na kĩndũ gĩa gũtahwo.
47  Mbũtũ ĩyo nĩ ĩkaamahũũra na mahiga na ĩmatemange na hiũ cia njora. Nĩ ĩkooraga anake na airĩtu ao na ĩcine nyũmba ciao na mwaki.
48  Nĩ ngaaniina mĩtugo ya ũũra-thoni bũrũri-inĩ, na atumia othe nĩ makeeruta na ũndũ ũcio nĩguo matikanegerekanie na mĩtugo yanyu ya ũũra-thoni.
49  Na nĩ ĩkaamũrehera moimĩrĩro ma mĩtugo yanyu ya ũũra-thoni na ma mehia marĩa mwĩkĩte na mĩhianano yanyu ĩrĩ magigi; na nĩ mũkaamenya atĩ niĩ nĩ niĩ Jehova Mwathani Ũrĩa Mũnene.’”
42  Agĩcoka akĩndongoria akĩndwara mwena wa rũgongo wa nja ĩrĩa nene. Na akĩndwara mwako-inĩ ũrĩa warĩ na rumu cia kũrĩĩra hakuhĩ na handũ harĩa hataarĩ kĩndũ, rũgongo rwa nyũmba ĩrĩa yarigainie naguo.
2  Ũraihu wa mwako ũcio mũromo-inĩ wa mwena wa rũgongo warĩ mĩkono 100 na wariĩ waguo warĩ mĩkono 50.
3  Warĩ gatagatĩ ka nja ĩrĩa nini, ĩrĩa yarĩ na wariĩ wa mĩkono 20, na gacĩra karĩa gaathondeketwo na mahiga ka nja ĩrĩa nene. Ithaku ciaguo nĩ ciaroranĩte na ciarĩ ngoroba ithatũ.
4  Mbere ya rumu icio cia kũrĩĩra kwarĩ na gacĩra ga thĩinĩ kaarĩ na wariĩ wa mĩkono 10 na ũraihu wa mĩkono 100, na mĩromo yacio yarĩ mwena wa rũgongo.
5  Rumu cia igũrũ cia kũrĩĩra ciarĩ njeke gũkĩra iria ciarĩ ngoroba ya thĩ na ya gatagatĩ tondũ ithaku nĩ ciarĩte handũ hanene.
6  Nĩ gũkorũo ciarĩ ngoroba ithatũ, no itiarĩ na itugĩ ta iria ciekĩrĩtwo nja. Nĩkĩo rumu icio ciarĩ nini gũkĩra iria ciarĩ ngoroba ya thĩ na ya gatagatĩ.
7  Rũthingo rwa nja rwa ihiga rũrĩa rwarĩ hakuhĩ na rumu cia kũrĩĩra mwena wa nja ĩrĩa nene, o rũu rwarorete rumu icio ingĩ cia kũrĩĩra rwarĩ na ũraihu wa mĩkono 50.
8  Nĩ gũkorũo ũraihu wa rumu cia kũrĩĩra iria ciarĩ mwena wa nja ĩrĩa nene warĩ mĩkono 50, no iria ciarorete hekarũ ciarĩ na ũraihu wa mĩkono 100.
9  Rumu icio cia kũrĩĩra ciarĩ na gacĩra ga gũtonyera mwena wa irathĩro mũndũ oimĩte nja ĩrĩa nene.
10  Ningĩ nĩ kwarĩ na rumu cia kũrĩĩra mwena wa thĩinĩ wa rũthingo rwa ihiga rwa nja rũrĩa rwarorete irathĩro, hakuhĩ na handũ harĩa hataarĩ kĩndũ na mwako ũcio.
11  Kwarĩ na gacĩra mbere ya rumu icio o ta karĩa ka rumu cia mwena wa rũgongo. Ciarĩ na ũraihu na wariĩ ũiganaine, na mĩromo yacio ya kuumĩra o hamwe na mwakĩre wacio nĩ ciahaanaine. Mĩromo yacio
12  nĩ yahaanaine na ya rumu iria ciarĩ mwena wa mũhuro. Kwarĩ na mũromo wa kũingĩrĩra harĩa gacĩra kau kaambĩrĩirie, mbere ya rũthingo rwa ihiga rũrĩa rwarorete mwena wa irathĩro.
13  Agĩcoka akĩnjĩra atĩrĩ: “Rumu cia kũrĩĩra icio irĩ mwena wa rũgongo na icio irĩ mwena wa mũhuro hakuhĩ na handũ harĩa hatarĩ kĩndũ nĩ rumu nyamũre kũrĩa athĩnjĩri-Ngai arĩa mathiaga mbere ya Jehova marĩagĩra magongona marĩa matheru mũno. Kũu nĩkuo maigaga magongona marĩa matheru mũno, igongona rĩa mũtu, igongona rĩa mehia, na igongona rĩa mahĩtia, tondũ handũ hau nĩ hatheru.
14  Thutha wa athĩnjĩri-Ngai kũingĩra, matiagĩrĩirũo kuuma handũ harĩa hatheru mathiĩ nja ĩrĩa nene matambĩte kũruta nguo iria megũtungataga nacio, tondũ nguo icio nĩ nyamũre. Magĩrĩirũo kwĩhumba nguo ingĩ nĩgetha mathiĩ kũndũ kũrĩa andũ arĩa angĩ metĩkĩrĩtio gũthiĩ.”
15  Rĩrĩa aarĩkirie gũthima mwena wa thĩinĩ wa hekarũ, akĩndongoria na nja kũgerera kĩhingo kĩrĩa kĩarorete irathĩro, na agĩthima handũ hau hothe.
16  Agĩthima mwena wa irathĩro na ithanjĩ rĩa gũthima. Kũringana na ithanjĩ rĩu rĩa gũthima, warĩ na ũraihu wa thanjĩ 500 kuuma mwena ũmwe nginya ũrĩa ũngĩ.
17  Agĩthima mwena wa rũgongo, na kũringana na ithanjĩ rĩa gũthima, warĩ na ũraihu wa thanjĩ 500.
18  Agĩthima mwena wa mũhuro, na kũringana na ithanjĩ rĩa gũthima, warĩ na ũraihu wa thanjĩ 500.
19  Ningĩ agĩthiũrũrũka nginya mwena wa ithũĩro. Agĩthima thanjĩ 500 akĩhũthĩra ithanjĩ rĩa gũthima.
20  Agĩthima handũ hau mĩena yothe ĩna. Haarĩ na rũthingo rwathiũrũrũkĩirie rwarĩ na ũraihu wa thanjĩ 500 na wariĩ wa thanjĩ 500, rwa kũhakania handũ harĩa hatheru na harĩa hatarĩ hatheru.
22  Na kiugo kĩa Jehova gĩkĩnginyĩra o rĩngĩ ngĩrũo atĩrĩ:
2  “Wee mũrũ wa mũndũ-rĩ, hihi nĩ wĩhaarĩirie kũmenyithania ituĩro harĩ itũũra rĩu rĩrĩ na mahĩtia ma ũiti wa thakame o na kũrĩmenyithia maũndũ ma rĩo mothe marĩa marĩ magigi?
3  Ũrĩĩre atĩrĩ, ‘Jehova Mwathani Ũrĩa Mũnene oigĩte ũũ: “Wee itũũra rĩrĩ rĩitithagia thakame thĩinĩ warĩo, ihinda rĩaku nĩ rĩroka, o wee ũthondekaga mĩhianano ĩrĩ magigi nĩguo wĩthahie,
4  ũiti waku wa thakame nĩ ũtũmĩte ũkorũo na mahĩtia, na mĩhianano yaku ĩrĩ magigi ĩgatũma ũkorũo ũtarĩ mũtheru. Nĩ ũtũmĩte mũthia wa matukũ maku ũkinye na ihenya, na mũthia wa mĩaka yaku nĩ mũkinyu. Nĩkĩo ngaatũma ũtuĩke kĩndũ gĩa kũnyũrũrio harĩ ndũrĩrĩ na ũtuĩke kĩndũ gĩa gũthekererũo mabũrũri-inĩ mothe.
5  Mabũrũri marĩa magũkuhĩrĩirie o na marĩa makũraihĩrĩirie nĩ magaakũnyũrũria, o wee ũrĩ na rĩĩtwa rĩtarĩ itheru na ũiyũirũo nĩ ngũĩ.
6  Atĩrĩrĩ, mũtongoria o wothe wa Isiraeli thĩinĩ waku ahũthagĩra ũnene wake gũitithia thakame.
7  Thĩinĩ waku andũ nĩ manyararaga maithe na manyina. Nĩ mahinyagĩrĩria mũgeni, na makanyamaria mwana ũtarĩ ithe na mũtumia wa ndigwa.”’”
8  “‘Nĩ mũnyararaga kũndũ gwakwa kũrĩa gũtheru, na mũgathahia thabatũ ciakwa.
9  Thĩinĩ waku kũrĩ na andũ macambanagia makĩenda gũita thakame. Thĩinĩ waku andũ nĩ marĩagĩra magongona irĩma-inĩ na mageka mĩtugo ya ũũra-thoni gatagatĩ-inĩ gaku.
10  Thĩinĩ waku andũ matiheaga ũrĩrĩ wa maithe mao gĩtĩo, na nĩ makomaga na mũtumia ũtarĩ mũtheru ihinda-inĩ rĩake rĩa mweri.
11  Thĩinĩ waku mũndũ ũmwe ekaga maũndũ marĩ magigi na mũtumia wa mũndũ ũngĩ, ũngĩ agathahia mũtumia wa mũrũwe na mĩtugo ya ũũra-thoni, ũngĩ nake agakoma na mwarĩ wa ithe.
12  Thĩinĩ waku andũ nĩ moyaga ihaki nĩguo maite thakame. Ũkombanagĩra mbeca nĩguo wĩtie maciaro kana wone uumithio, na ũgatunya arĩa mũriganĩtie nao mbeca. Ti itherũ nĩ ũriganĩirũo nĩ niĩ biũ,’ ũguo nĩguo Jehova Mwathani Ũrĩa Mũnene oigĩte.
13  “‘Atĩrĩrĩ, nĩ hũũrĩte hĩ nĩ ũndũ wa kũrakario nĩ uumithio ũcio ũtarĩ wa kĩhooto ũgĩĩte naguo na nĩ ũndũ wa ciĩko cia ũiti wa thakame iria irĩ gatagatĩ-inĩ gaku.
14  Hihi ũmĩrĩru waku nĩ ũgeetiiria na moko maku maikare marĩ o na hinya matukũ-inĩ marĩa ngaakuoera ikinya? Niĩ mwene, Jehova, nĩ njarĩtie, na nĩ ngoya ikinya.
15  Nĩ ngaakũhurunja ndũrĩrĩ-inĩ na ngũharaganĩrie mabũrũri-inĩ, na nĩ ngaaniina maũndũ macio maku matarĩ matheru.
16  Ningĩ nĩ ũgaaconorithio mbere ya ndũrĩrĩ, na nĩ ũkaamenya atĩ niĩ nĩ niĩ Jehova.’”
17  Na kiugo kĩa Jehova gĩkĩnginyĩra o rĩngĩ ngĩrũo atĩrĩ:
18  “Mũrũ wa mũndũ, harĩ niĩ nyũmba ya Isiraeli ĩtuĩkĩte ta gĩko. Othe nĩ gĩcango, ibati, kĩgera, na ngocorai irĩ riiko. Matuĩkĩte gĩko kĩrĩa gĩtigaraga betha yatherio.
19  “Nĩ ũndũ ũcio-rĩ, Jehova Mwathani Ũrĩa Mũnene oigĩte ũũ: ‘Tondũ inyuothe nĩ mũtuĩkĩte o ta gĩko, nĩ ngũmũcokanĩrĩria hamwe thĩinĩ wa Jerusalemu.
20  O ta ũrĩa betha, gĩcango, kĩgera, ngocorai, na ibati icokanagĩrĩrio thĩinĩ wa riiko nĩguo ihuuhĩrĩrio mwaki itweke, noguo ngaamũcokanĩrĩria hamwe ndĩ na marakara o na mathũgũta, na nĩ ngaamũhuuhĩrĩria ndũme mũtweke.
21  Ngaamũcokanĩrĩria na ndĩmũhuuhĩrĩrie na mwaki wa mathũgũta makwa, na inyuĩ mũtwekio mũrĩ thĩinĩ wa itũũra rĩu.
22  O ta ũrĩa betha ĩtwekagio thĩinĩ wa riiko, noguo mũgaatwekio mũrĩ thĩinĩ wa itũũra rĩu; na nĩ mũkaamenya atĩ niĩ mwene, Jehova, nĩ ndĩmũitũrũrĩire mathũgũta makwa.’”
23  Na kiugo kĩa Jehova gĩkĩnginyĩra o rĩngĩ ngĩrũo atĩrĩ:
24  “Mũrũ wa mũndũ, ĩra itũũra rĩu atĩrĩ, ‘Wee ũrĩ bũrũri ũtagaatherio kana uurĩrũo nĩ mbura mũthenya wa marakara.
25  Anabii a rĩo nĩ mabangĩte njama thĩinĩ warĩo, o ta mũrũthi ũkũrarama ũgĩtambura kĩrĩa wanyita. Nĩ maratambura andũ. Makaiya mĩthithũ na indo ingĩ cia goro. Nĩ matũmĩte atumia aingĩ thĩinĩ warĩo matuĩke a ndigwa.
26  Athĩnjĩri-Ngai a rĩo nĩ magararĩte watho wakwa, na nĩ mathahagia kũndũ gwakwa kũrĩa gũtheru. Matikũũranaga kĩndũ kĩrĩa gĩtheru na kĩrĩa gĩtarĩ gĩtheru, na matimenyithanagia indo iria irĩ thahu na iria itarĩ thahu, na nĩ maregaga kũrũmĩrĩra thabatũ ciakwa, na niĩ ngaaga kũheo gĩtĩo gatagatĩ-inĩ kao.
27  Anene a rĩo matariĩ ta njũi igĩtambura kĩrĩa cianyita; maitaga thakame na makoraga andũ nĩguo magĩe na uumithio ũtarĩ wa kĩhooto.
28  No anabii a rĩo nĩ mahakĩte ciĩko ciao coka magacihumbĩra. Monaga cioneki cia maheeni na makaheana ũragũri wa maheeni, makoiga atĩrĩ: “Jehova Mwathani Ũrĩa Mũnene oigĩte ũũ,” na hĩndĩ ĩyo Jehova we mwene ndarĩtie.
29  Andũ a bũrũri ũcio nĩ matunyanĩte o na makaiya, nĩ mahinyĩrĩirie abatari na athĩni, na magatunya mũgeni na makamũima kĩhooto.’
30  “‘Ndacaragia mũndũ gatagatĩ-inĩ kao ũngĩcokereria rũthingo rwa ihiga kana arũgame mbere yakwa mwanya-inĩ agitĩre bũrũri ũcio nĩguo ndũkaanangwo, no ndionire o na ũmwe.
31  Nĩ ũndũ ũcio, nĩ ngaamaitũrũrĩra marakara makwa na ndĩmaniine na mwaki wa mathũgũta makwa. Nĩ ngaamarehera moimĩrĩro ma njĩra yao igũrũ rĩa mũtwe wao ene,’ ũguo nĩguo Jehova Mwathani Ũrĩa Mũnene ekuuga.”
38  Na rĩrĩ, kiugo kĩa Jehova gĩkĩnginyĩra o rĩngĩ ngĩrũo atĩrĩ:
2  “Mũrũ wa mũndũ, erekeria ũthiũ waku harĩ Gogu wa bũrũri wa Magogu, mũtongoria ũrĩa mũnene wa Mesheki na Tubali, ũrathe ũhoro wa kũmũũkĩrĩra.
3  Uuge atĩrĩ, ‘Jehova Mwathani Ũrĩa Mũnene oigĩte atĩrĩ: “Wee Gogu, nĩ ngaagũũkĩrĩra, o wee mũtongoria ũrĩa mũnene wa Mesheki na Tubali.
4  Ngaakũhũgũra na ngwĩkĩre ihocio thĩa-inĩ ciaku njoke ngũrute nja ũrĩ hamwe na mbũtũ yaku yothe, mbarathi na atwarithia a cio, othe mahumbĩtwo riri, marĩ kĩrĩndĩ kĩnene na marĩ na ngo nene o na nini, na othe meyohete hiũ cia njora;
5  marĩ hamwe na Perisia, Ethiopia na Puti, othe marĩ na ngo na ngũbia;
6  o na Gomeri na thigari ciakuo ciothe, na nyũmba ya Togarima kuuma kũndũ kũraya mũno mwena wa rũgongo hamwe na thigari ciayo ciothe—ikundi nyingĩ cia andũ irĩ hamwe nawe.
7  “‘“Ikara wĩhaarĩirie, mwĩthagathagei, wee na mbũtũ ciaku iria irĩ hamwe nawe, na nĩwe ũgũtuĩka mũtongoria wao.
8  “‘“Thutha wa matukũ maingĩ nĩ ũkaarũmbũiyo. Na ihinda-inĩ rĩa mũthia rĩa mĩaka ĩyo nĩ ũgaatharĩkĩra bũrũri ũrĩa andũ a kuo maacokirio na makĩhonokio kuumana na rũhiũ rwa njora, magĩcokanĩrĩrio kuuma ikundi-inĩ nyingĩ cia andũ magĩtwarũo irĩma-inĩ cia Isiraeli, iria ciatũũraga cianangĩkĩte. Aikari a bũrũri ũcio maacokirio kuuma ikundi-inĩ cia andũ, na othe maikaraga na thayũ.
9  Ũkaamatharĩkĩra o ta kĩhuhũkanio, na ũhumbĩre bũrũri ũcio o ta matu, wee hamwe na thigari ciaku ciothe na ikundi nyingĩ cia andũ iria irĩ hamwe nawe.”’
10  “Jehova Mwathani Ũrĩa Mũnene oigĩte ũũ: ‘Mũthenya ũcio nĩ ũkaagĩa na meciria ngoro-inĩ yaku, na ũthugunde ũndũ mũũru.
11  Ũkoiga ũũ: “Nĩ ngũtharĩkĩra bũrũri ũcio ũrĩ na matũũra matarĩ mairigĩre. Ngũtharĩkĩra arĩa maikaraga marĩ na ũgitĩri, matarĩ na ũndũ ũramathĩnia, arĩa othe maikaraga matũũra matarĩ magitĩre na thingo, mĩgamba, kana ihingo.”
12  Ũgeeka ũguo nĩgetha ũtahe o na ũtunyane indo, ũtharĩkĩre kũndũ kũrĩa kwanangĩku, o kũu gũikaragwo rĩu, na ũtharĩkĩre andũ arĩa maacokanĩrĩirio kuuma ndũrĩrĩ-inĩ, o acio maregĩĩra ũtonga o na indo, na maikaraga gatagatĩ ga thĩ.
13  “‘Sheba na Dedani, ahũũri biacara a Tarishishi hamwe na njamba ciao cia ita magaakũũria atĩrĩ: “Hihi muoroto waku wa gũtharĩkĩra nĩ gũtaha na gũtunyana indo nyingĩ? Hihi ũcokanĩrĩirie mbũtũ ciaku nĩguo ũkuue betha na thahabu, wĩyoere ũtonga na indo, na ũtahe indo nyingĩ biũ?”’
14  “Nĩ ũndũ ũcio, ratha ũhoro wee mũrũ wa mũndũ, wĩre Gogu atĩrĩ: ‘Jehova Mwathani Ũrĩa Mũnene oigĩte ũũ: “Mũthenya ũcio andũ akwa Isiraeli magaakorũo maikarĩte marĩ na ũgitĩri-rĩ, githĩ ndũkaamenya?
15  Nĩ ũgooka uumĩte handũ haku, uumĩte kũndũ kũraya mũno mwena wa rũgongo, wee o hamwe na ikundi nyingĩ cia andũ iria irĩ hamwe nawe, ciothe ihaicĩte mbarathi, irĩ kĩrĩndĩ kĩnene, mbũtũ nene.
16  Ũgookĩrĩra andũ akwa Isiraeli ũtariĩ o ta matu mahumbĩrĩte bũrũri. Ihinda-inĩ rĩa mũthia rĩa matukũ macio nĩ ngaatũma wee Gogu ũũkĩrĩre bũrũri wakwa nĩguo menyeke nĩ ndũrĩrĩ rĩrĩa ngeyonania ũrĩa ndĩ mũtheru kũgerera harĩ wee ikĩĩyonagĩra.”’
17  “Jehova Mwathani Ũrĩa Mũnene ekuuga atĩrĩ: ‘Na githĩ wee tiwe ndaririe ũhoro waku matukũ-inĩ ma tene kũgerera ndungata ciakwa anabii a Isiraeli, arĩa maarathire ihinda rĩa mĩaka mĩingĩ atĩ nĩ ũngĩkaarehwo ũmokĩrĩre?’
18  “‘Mũthenya ũrĩa Gogu agaatharĩkĩra bũrũri wa Isiraeli, mang’ũrĩ makwa manene nĩ makaarahũka,’ ũguo nĩguo Jehova Mwathani Ũrĩa Mũnene oigĩte.
19  ‘Nĩ ngaaria ndĩ na marakara matariĩ o ta mwaki; na mũthenya ũcio nĩ gũkaagĩa gĩthingithia kĩnene bũrũri-inĩ wa Isiraeli.
20  Thamaki cia iria-inĩ, nyoni cia rĩera-inĩ, nyamũ cia gĩthaka, nyamũ ciothe iria itambaga thĩ, na andũ othe thĩinĩ wa thĩ nĩ makaainaina nĩ ũndũ wakwa, irĩma nĩ ikaagwa, o nacio iharũrũka igwe, na thingo ciothe imomoke igwe thĩ.’
21  “‘Nĩ ngaarehe rũhiũ rwa njora rũũkĩrĩre Gogu kũu irĩma-inĩ ciakwa ciothe,’ ũguo nĩguo Jehova Mwathani Ũrĩa Mũnene oigĩte. ‘O mũndũ nĩ agookĩrĩra mũrũ wa ithe na rũhiũ rwake rwa njora.
22  Nĩ ngaamũtuĩra ciira ndĩmũrehere mũrimũ mũũru na ũiti wa thakame; ngaatũma we mwene hamwe na thigari ciake na ikundi nyingĩ cia andũ iria irĩ hamwe nake moirĩrũo nĩ mbura nene mũno na mbura ya mbembe na mwaki na ũbiriti.
23  Na nĩ ngeegoocithia, na ndĩyonanie ũrĩa ndĩ mũtheru na ndĩĩmenyithanie mbere ya maitho ma ndũrĩrĩ nyingĩ; nacio nĩ ikaamenya atĩ niĩ nĩ niĩ Jehova.’
32  Na rĩrĩ, mwaka-inĩ wa 12, mweri wa 12, mũthenya wa mbere wa mweri ũcio, kiugo kĩa Jehova nĩ kĩanginyĩire o rĩngĩ ngĩrũo atĩrĩ:
2  “Mũrũ wa mũndũ, ina rwĩmbo rwa gũcakaĩra Firauni mũthamaki wa Misiri, ũmwĩre atĩrĩ, ‘Watariĩ ta mũrũthi mwĩthĩ ũrĩ na hinya gatagatĩ-inĩ ka ndũrĩrĩ, No rĩu nĩ ũkirĩtio. Watariĩ ta nyamũ nene ya iria-inĩ ũkĩhũũra maĩ njũũĩ-inĩ ciaku, Ũkiunjuga maĩ na magũrũ maku na ũgĩtũma njũũĩ igĩe gĩko.’
3  Jehova Mwathani Ũrĩa Mũnene ekuuga atĩrĩ: ‘Ngaahũthĩra andũ a ndũrĩrĩ nyingĩ gũgũikĩria neti yakwa, Nao nĩ magaakũgucia ũrĩ thĩinĩ wa neti yakwa ya gũtega.
4  Ngaagũtiganĩria igũrũ rĩa thĩ nyũmũ; Ngũikie werũ-inĩ. Nĩ ngaatũma nyoni ciothe cia rĩera-inĩ ciũmbe igũrũ rĩaku, Na ngũneane kũrĩ nyamũ cia gĩthaka cia thĩ yothe nĩguo ihũne.
5  Ngaaikia nyama ciaku irĩma-inĩ Na njiyũrie mĩkuru na matigari maku.
6  Nĩ ngaaiyũria bũrũri thakame yaku ĩrĩa ĩgaatherera ĩkinye irĩma-inĩ, Nayo nĩ ĩkaaiyũra tũrũũĩ-inĩ.’
7  ‘Na rĩrĩa ũgaakorũo ũniinĩtwo, nĩ ngaahumbĩra igũrũ na njĩkĩre njata nduma. Riũa ngaarĩhumbĩra na matu, Naguo mweri ndũkaaruta ũtheri waguo.
8  Nĩ ngaatũma imũrĩ ciothe cia igũrũ iria irutaga ũtheri igĩe nduma nĩ ũndũ waku, Na humbĩre bũrũri waku na nduma,’ ũguo nĩguo Jehova Mwathani Ũrĩa Mũnene oigĩte.
9  ‘Nĩ ngaatũma ngoro cia ikundi nyingĩ cia andũ ithĩnĩke rĩrĩa ngaatwara andũ amwe anyu ndũrĩrĩ-inĩ ingĩ marĩ mĩgwate, Ndĩmatware mabũrũri-inĩ marĩa mũtoĩ.
10  Nĩ ngaatũma ikundi nyingĩ cia andũ ihahũke, Na athamaki ao mainaine marĩ na guoya nĩ ũndũ waku rĩrĩa ngaahiũria rũhiũ rwakwa rwa njora mbere yao. Matigaatiga kũinaina, o mũndũ nĩ ũndũ wa muoyo wake, Mũthenya ũrĩa ũkaagwa.’
11  Nĩ gũkorũo Jehova Mwathani Ũrĩa Mũnene oigĩte ũũ: ‘Rũhiũ rwa njora rwa mũthamaki wa Babuloni nĩ rũgaagũũkĩrĩra.
12  Nĩ ngaatũma irĩndĩ ciaku cianangwo nĩ hiũ cia njora cia njamba cia ita irĩ hinya, Ndũrĩrĩ iria itarĩ tha o na hanini, ciothe. Nĩ ikaahehenja kĩrĩa gĩtũmaga Misiri ĩkorũo na mwĩtĩo, na irĩndĩ ciayo ciothe nĩ ikaaniinwo.
13  Nĩ ngaaniina mahiũ mao mothe hakuhĩ na maĩ mao maingĩ, Na gũtirĩ kũgũrũ kwa mũndũ kana ihũngũ rĩa nyamũ rĩkaaunjuga maĩ macio rĩngĩ.’
14  ‘Hĩndĩ ĩyo nĩ ngaatheria maĩ macio mao, Na ndũme njũũĩ ciao itherere ta maguta,’ ũguo nĩguo Jehova Mwathani Ũrĩa Mũnene ekuuga.
15  ‘Rĩrĩa ngaatũma bũrũri wa Misiri ũtuĩke kũndũ gũtiganĩrie na kwanangĩku, ũkorũo weheretio kĩrĩa gĩothe kĩiyũire kuo, Hĩndĩ ĩrĩa ngaaniina aikari a kuo othe, Nĩrĩo makaamenya atĩ niĩ nĩ niĩ Jehova.
16  Rũu nĩ rwĩmbo rwa macakaya, na no mũhaka andũ makaarũina; Airĩtu a ndũrĩrĩ nĩ makaarũina. Makaarũinĩra Misiri na irĩndĩ ciayo ciothe,’ ũguo nĩguo Jehova Mwathani Ũrĩa Mũnene oigĩte.”
17  Na rĩrĩ, mwaka-inĩ wa 12, mũthenya wa 15 wa mweri, kiugo kĩa Jehova nĩ kĩanginyĩire ngĩrũo atĩrĩ:
18  “Mũrũ wa mũndũ, cakaĩra irĩndĩ cia Misiri na ũmĩharũrũkie rungu rwa thĩ ĩrĩ hamwe na airĩtu a ndũrĩrĩ iria irĩ hinya, hamwe na arĩa maikũrũkaga irima-inĩ.
19  “‘Wee-rĩ, ũkĩrĩte ũ harĩ ũthaka? Harũrũka ũgakome hamwe na arĩa matarĩ aruu!’
20  “‘Makaagwa hamwe na arĩa moragĩtwo na rũhiũ rwa njora. Nĩ aneanĩtwo oragwo na rũhiũ rwa njora; mũkururie ũmweherie hamwe na irĩndĩ ciake ciothe.
21  “‘Kuuma o kũu kũriku thĩinĩ wa Mbĩrĩra, njamba iria irĩ hinya mũno cia ita nĩ ikaamwarĩria hamwe na arĩa mamũteithagĩrĩria. Hatarĩ nganja nĩ makaaharũrũka na makome o ta andũ matarĩ aruu, arĩa moragĩtwo na rũhiũ rwa njora.
22  Ashuri na kĩrĩndĩ gĩake gĩothe marĩ kũu. Athiũrũrũkĩirio nĩ mbĩrĩra ciao, na othe moragĩtwo na rũhiũ rwa njora.
23  Mbĩrĩra ciake irĩ irima-inĩ kũrĩa kũriku, na kĩrĩndĩ gĩake gĩthiũrũrũkĩirie mbĩrĩra yake, othe moragĩtwo na rũhiũ rwa njora tondũ nĩ maatũmire kũgĩe na guoya bũrũri-inĩ wa arĩa marĩ muoyo.
24  “‘Elamu arĩ kũu hamwe na irĩndĩ ciake ciothe mathiũrũrũkĩirie mbĩrĩra yake, othe moragĩtwo na rũhiũ rwa njora. Maharũrũkĩte kũndũ kũrĩa kũriku matarĩ aruu, o acio maatũmire kũgĩe na guoya bũrũri-inĩ wa arĩa marĩ muoyo. Rĩu megũconorithio hamwe na arĩa maikũrũkaga irima-inĩ.
25  Mamũthondekeire ũrĩrĩ gatagatĩ-inĩ ka arĩa moragĩtwo, hamwe na irĩndĩ ciake ciothe ithiũrũrũkĩirie mbĩrĩra ciake. Acio othe ti aruu, moragĩtwo na rũhiũ rwa njora, tondũ nĩ maatũmire kũgĩe na guoya bũrũri-inĩ wa arĩa marĩ muoyo; na megũconorithio hamwe na arĩa maikũrũkaga irima-inĩ. Aigĩtwo gatagatĩ-inĩ ka arĩa moragĩtwo.
26  Kũu nĩkuo Mesheki na Tubali hamwe na irĩndĩ ciao ciothe marĩ. Athiũrũrũkĩirio nĩ mbĩrĩra ciao. Acio othe ti aruu, moragĩtwo na rũhiũ rwa njora, tondũ nĩ maatũmire kũgĩe na guoya bũrũri-inĩ wa arĩa marĩ muoyo.
27  Githĩ matigaakoma hamwe na njamba cia ita irĩ hinya iria ciũragĩtwo, o icio itaruĩte na cikũrũkĩte Mbĩrĩra-inĩ irĩ na matharaita ma cio ma mbaara? Hiũ ciao cia njora magaaciga rungu rwa mĩtwe yao na mahĩndĩ mao o namo maherithio nĩ ũndũ wa mehia mao, tondũ njamba icio cia ita irĩ hinya nĩ cianyamaririe bũrũri wa arĩa marĩ muoyo.
28  No wee-rĩ, ũkaaniinĩrũo gatagatĩ-inĩ ka arĩa matarĩ aruu, na ũgaakoma hamwe na arĩa mooragirũo na rũhiũ rwa njora.
29  “‘Edomu arĩ kũu, o na athamaki ake na atongoria ake othe, arĩa maakomire hamwe na arĩa mooragirũo na rũhiũ rwa njora, o na gũtuĩka maarĩ na hinya mũingĩ; acio o nao magaakoma hamwe na arĩa matarĩ aruu na hamwe na arĩa maikũrũkaga irima-inĩ.
30  “‘Kũu nĩkuo anene othe a mwena wa rũgongo marĩ, hamwe na andũ a Sidoni othe arĩa maikũrũkĩte na gĩconoko o na arĩa moragĩtwo, o na gũtuĩka nĩ maatũmaga kũgĩe na guoya nĩ ũndũ wa hinya wao. Magaakoma matarĩ aruu hamwe na arĩa moragĩtwo na rũhiũ rwa njora na maikare maconorithĩtio hamwe na arĩa maikũrũkaga irima-inĩ.
31  “‘Firauni nĩ akoona maũndũ macio mothe na omĩrĩrio nĩ ũndũ wa maũndũ mothe marĩa meekĩkĩte harĩ irĩndĩ ciake; Firauni na mbũtũ yake yothe makooragwo na rũhiũ rwa njora,’ ũguo nĩguo Jehova Mwathani Ũrĩa Mũnene ekuuga.
32  “‘Firauni na irĩndĩ ciake ciothe makaahurũkio hamwe na arĩa matarĩ aruu, arĩa mooragirũo na rũhiũ rwa njora, tondũ nĩ aatũmire kũgĩe na guoya bũrũri-inĩ wa arĩa marĩ muoyo,’ ũguo nĩguo Jehova Mwathani Ũrĩa Mũnene oigĩte.”
6  Kiugo kĩa Jehova nĩ kĩanginyĩire o rĩngĩ ngĩrũo atĩrĩ:
2  “Mũrũ wa mũndũ, erekeria ũthiũ waku irĩma-inĩ cia Isiraeli na ũcirathĩre ũhoro wa gũciũkĩrĩra.
3  Ũciĩre atĩrĩ, ‘Inyuĩ irĩma cia Isiraeli, iguai kiugo kĩa Jehova Mwathani Ũrĩa Mũnene: Ũũ nĩguo Jehova Mwathani Ũrĩa Mũnene arera irĩma, tũrĩma, tũrũũĩ, na mĩkuru: “Atĩrĩrĩ, nĩ ngaarehe rũhiũ rwa njora rũmũũkĩrĩre, na nĩ ngaananga kũndũ kwanyu kũrĩa gũtũũgĩru.
4  Igongona cianyu nĩ ikaamomorũo, indo cianyu cia gũcinĩra ũbumba ciunangwo, na andũ anyu arĩa magaakorũo moragĩtwo ndĩmaikie mbere ya mĩhianano ĩyo yanyu ĩrĩ magigi.
5  Nĩ ngaaikia ciimba cia andũ a Isiraeli mbere ya mĩhianano ĩyo yao ĩrĩ magigi, na nĩ ngaahurunja mahĩndĩ manyu kũndũ guothe igongona-inĩ cianyu.
6  Kũrĩa guothe mũtũũraga-rĩ, matũũra makuo nĩ makaaniinwo nakuo kũndũ kũrĩa gũtũũgĩru kũmomorũo na gũikare kwanangĩtwo. Igongona cianyu nĩ ikaamomorũo na ithũkangio, mĩhianano ĩyo yanyu ĩrĩ magigi ĩniinwo, indo cianyu cia gũcinĩra ũbumba ciunangwo, na mawĩra manyu maniinwo.
7  Na arĩa magaakorũo moragĩtwo makaagwa gatagatĩ-inĩ kanyu, na nĩ mũkaamenya atĩ niĩ nĩ niĩ Jehova.
8  “‘“No nĩ ngaareka kũgĩe na matigari, nĩ gũkorũo amwe anyu nĩ makaahonoka kũũragwo na rũhiũ rwa njora gatagatĩ-inĩ ka ndũrĩrĩ hĩndĩ ĩrĩa mũkaahurunjũka kũndũ guothe mabũrũri-inĩ.
9  Na arĩa makaahonoka nĩ makaandirikana marĩ ndũrĩrĩ-inĩ kũrĩa magaatwarũo ithamĩrio. Nĩ makaamenya atĩ nĩ matũmĩte ngĩe na kĩeha nĩ ũndũ wa ngoro ciao kwaga kwĩhokeka ikandiganĩria, na nĩ ũndũ wa maitho mao marĩa meriragĩria mĩhianano yao ĩrĩ magigi. Nĩ magaaconoka na mathũũre maũndũ mothe moru na marĩ magigi marĩa mekĩte.
10  Nĩ makaamenya atĩ niĩ nĩ niĩ Jehova na atĩ mĩkaana ĩrĩa ndamaheire ya kũmarehera thĩna ũyũ ndĩarĩ ya tũhũ.”’
11  “Jehova Mwathani Ũrĩa Mũnene oigĩte ũũ: ‘Hũũra hĩ na ũhũrithie makinya maku thĩ na ũcakae nĩ ũndũ wa maũndũ mothe moru na marĩ magigi marĩa mekĩtwo nĩ nyũmba ya Isiraeli, nĩ gũkorũo makooragwo na rũhiũ rwa njora, ng’aragu, na mũrimũ mũũru.
12  Mũndũ ũrĩ kũraya akooragwo nĩ mũrimũ mũũru, nake ũrĩa ũrĩ hakuhĩ oragwo nĩ rũhiũ rwa njora, na mũndũ o wothe ũkaahonoka maũndũ macio atigare, akooragwo nĩ ng’aragu, na nĩ ngaamaitũrũrĩra mang’ũrĩ makwa biũ.
13  Na nĩ mũkaamenya atĩ niĩ nĩ niĩ Jehova rĩrĩa andũ ao arĩa moragĩtwo magaakorũo magwĩte gatagatĩ-inĩ ka mĩhianano yao ĩrĩ magigi, kũndũ guothe igongona-inĩ ciao, tũrĩma-inĩ tuothe tũrĩa tũraihu, tũcũmbĩrĩ-inĩ tuothe twa irĩma, rungu rwa mĩtĩ yothe ĩrĩa mĩruru, na rungu rwa honge cia mĩtĩ mĩnene kũrĩa maarutagĩra magongona maranunga wega nĩguo makenie mĩhianano ĩyo yao yothe ĩrĩ magigi.
14  Nĩ ngaatambũrũkia guoko gwakwa ndĩmokĩrĩre na ndũme bũrũri ũcio ũtuĩke kũndũ gũtiganĩrie, na kũrĩa guothe matũũraga gũgaakorũo gũtiganĩirio gũkĩra werũ ũrĩa ũkuhĩrĩirie Dibila. Na nĩ makaamenya atĩ niĩ nĩ niĩ Jehova.’”
31  Na rĩrĩ, mwaka-inĩ wa 11, mweri wa gatatũ, mũthenya wa mbere wa mweri ũcio, kiugo kĩa Jehova nĩ kĩanginyĩire o rĩngĩ ngĩrũo atĩrĩ:
2  “Mũrũ wa mũndũ, ĩra Firauni mũthamaki wa Misiri o hamwe na irĩndĩ ciake ũũ, ‘Nĩa mangĩringithanio nawe harĩ ũnene?
3  Kwarĩ na Mũashuri watariĩ ta mũtarakwa wa Lebanoni, Warĩ na honge thaka ihaana mũtitũ ũrĩ na kĩĩruru, na warĩ mũraya na igũrũ; Gacũmbĩrĩ kaguo gaakinyĩte matu-inĩ.
4  Maĩ nĩ maatũmire ũnenehe, ithima iria ndiku cia maĩ igĩtũma ũraihe na igũrũ. Harĩa wahandĩtwo haathiũrũrũkĩirio nĩ tũrũũĩ; Mĩtaro yatuo yatwaraga maĩ kũrĩ mĩtĩ yothe ya gĩthaka.
5  Nĩkĩo waraihire gũkĩra mĩtĩ ĩrĩa ĩngĩ yothe ya gĩthaka. Hwang’a ciaguo ikĩongerereka, na honge ciaguo ikĩraiha Nĩ ũndũ wa maĩ maingĩ marĩa maarĩ tũrũũĩ-inĩ twaguo.
6  Nyoni ciothe cia rĩera-inĩ ciaakaga itara hwang’a-inĩ ciaguo, Nyamũ ciothe cia gĩthaka ciaciaragĩra rungu rwa honge ciaguo, Na ndũrĩrĩ ciothe iria irĩ andũ aingĩ ciaikaraga kĩĩruru-inĩ kĩaguo.
7  Ũkĩgĩa riri nĩ ũndũ wa ũthaka waguo na ũraihu wa honge ciaguo, Tondũ mĩri yaguo yaikũrũkĩte na thĩ nginya kũrĩa kũrĩ maĩ maingĩ.
8  Gũtirĩ mũtarakwa ũngĩ watariĩ taguo thĩinĩ wa mũgũnda wa Ngai. Gũtirĩ mũthengera warĩ na hwang’a ta ciaguo, Na gũtirĩ mũraraciĩ warĩ na honge nyingĩ taguo. Gũtirĩ mũtĩ ũngĩ wathakarĩte taguo thĩinĩ wa mũgũnda wa Ngai.
9  Nĩ niĩ ndaũthakarĩtie, ngĩtũma ũgĩe na mathangũ maingĩ, Nayo mĩtĩ ĩrĩa ĩngĩ yothe yarĩ Edeni, mũgũnda wa Ngai ũrĩa wa ma, nĩ yaũiguagĩra ũiru.’
10  “Nĩ ũndũ ũcio, Jehova Mwathani Ũrĩa Mũnene oigĩte ũũ: ‘Tondũ mũtĩ ũcio nĩ waraihire mũno, ũgĩkinyia gacũmbĩrĩ kaguo matu-inĩ, nayo ngoro yaguo ĩgĩkũria mwĩtĩo nĩ ũndũ wa ũraihu waguo,
11  nĩ ngaaũneana kũrĩ mũthamaki ũrĩa ũrĩ hinya mũno wa ndũrĩrĩ. Nake hatarĩ nganja nĩ akaaũherithia, na niĩ nĩ ngaaũrega nĩ ũndũ wa waganu waguo.
12  Nao andũ a kũngĩ, arĩa matarĩ tha o na hanini harĩ arĩa angĩ othe a ndũrĩrĩ, nĩ makaaũtema na maũtige irĩma-inĩ, namo mathangũ maguo maitĩke mĩkuru-inĩ yothe, nacio honge ciaguo igwe ciunĩkangĩre kũu tũrũũĩ-inĩ tuothe twa bũrũri. Nacio ikundi ciothe cia andũ thĩinĩ wa thĩ ciehere kĩĩruru-inĩ kĩaguo na ciũtiganĩrie.
13  Nyoni ciothe cia rĩera-inĩ igaaikaraga gĩtina-inĩ kĩaguo, o kĩu kĩgwĩte, na nyamũ ciothe cia gĩthaka cikarage honge-inĩ ciaguo.
14  Gũgaathiĩ ũguo nĩgetha gũtikanagĩe mũtĩ o wothe ũrĩ hakuhĩ na maĩ ũkũraiha mũno kana ũkinyie gacũmbĩrĩ kaguo matu-inĩ na gũtikanagĩe mũtĩ o wothe ũrĩ maĩ-inĩ ũkũraiha na igũrũ ũkinye matu-inĩ. Nĩ gũkorũo yothe nĩ ĩkaaneanwo gĩkuũ-inĩ, ĩthiĩ rungu rwa thĩ, hamwe na ariũ a andũ, arĩa maikũrũkaga irima-inĩ.’
15  “Jehova Mwathani Ũrĩa Mũnene oigĩte ũũ: ‘Mũthenya ũrĩa ũgaaikũrũka Mbĩrĩra-inĩ nĩ ngaatũma kũgĩe macakaya. Nĩ ũndũ ũcio, ngaahingĩrĩria maĩ marĩa mariku na hingĩrĩrie tũrũũĩ twaguo nĩgetha maĩ macio maingĩ matige gũtherera. Ngaatũma Lebanoni kũgĩe nduma nĩ ũndũ waguo, na mĩtĩ yothe ya gĩthaka nĩ ĩkaahooha.
16  Hĩndĩ ĩrĩa mũgambo wa kũgwa kwaguo ũkaaiguĩka, nĩ ngaatũma ndũrĩrĩ ithingithe rĩrĩa ngaaũikũrũkia Mbĩrĩra-inĩ hamwe na arĩa othe maikũrũkaga irima-inĩ, na mĩtĩ yothe ya Edeni, ĩrĩa mĩega biũ ya Lebanoni, ĩrĩa yothe ĩkoragwo maĩ-inĩ, nĩ ĩkoomĩrĩrio ĩrĩ rungu rwa thĩ.
17  Nĩ maikũrũkĩte Mbĩrĩra-inĩ hamwe nake, kũrĩ arĩa moragĩtwo na rũhiũ rwa njora, hamwe na arĩa mamũnyitaga mbaru, o acio maaikaraga kĩĩruru-inĩ gĩake thĩinĩ wa ndũrĩrĩ.’
18  “‘Nĩ mũtĩ ũrĩkũ wa Edeni watariĩ tawe ũhoro-inĩ wa ũthaka na ũnene? Ĩndĩ no mũhaka ũikũrũkio rungu rwa thĩ hamwe na mĩtĩ ya Edeni. Ũgaakoma gatagatĩ-inĩ ka andũ matarĩ aruu, o acio moragĩtwo na rũhiũ rwa njora. Ũndũ ũcio nĩguo ũgeekĩka harĩ Firauni na irĩndĩ ciake,’ ũguo nĩguo Jehova Mwathani Ũrĩa Mũnene oigĩte.”
21  Kiugo kĩa Jehova gĩkĩnginyĩra o rĩngĩ ngĩrũo atĩrĩ:
2  “Mũrũ wa mũndũ, erekeria ũthiũ waku harĩ Jerusalemu, ũhunjie ũhoro wa gũũkĩrĩrũo gwa kũndũ kũrĩa gũtheru na ũrathe ũhoro wa gũũkĩrĩrũo kwa bũrũri wa Isiraeli.
3  Wĩre bũrũri wa Isiraeli atĩrĩ, ‘Ũũ nĩguo Jehova oigĩte: “Nĩ ngũgũũkĩrĩra, na nĩ ngaacomora rũhiũ rwakwa rwa njora kuuma njora-inĩ yaruo niine andũ arĩa athingu na arĩa aganu thĩinĩ waku.
4  Tondũ nĩ ngaaniina arĩa athingu na arĩa aganu thĩinĩ waku, rũhiũ rwakwa rwa njora nĩ rũgaacomorũo kuuma njora-inĩ yaruo rũũkĩrĩre andũ othe kuuma mwena wa mũhuro nginya wa rũgongo.
5  Andũ othe nĩ makaamenya atĩ niĩ mwene, Jehova, nĩ njomorete rũhiũ rwakwa rwa njora kuuma njora-inĩ yaruo. Rũtigaacokio rĩngĩ.”’
6  “Nawe mũrũ wa mũndũ-rĩ, caya ũkĩinainaga, caya ũrĩ mbere yao ũiyũirũo nĩ kĩeha.
7  Na mangĩkũũria atĩrĩ, ‘Ũracaya nĩkĩ?’ ũmacokerie ũũ, ‘Nĩ ũndũ wa ndũmĩrĩri.’ Tondũ hatarĩ nganja nĩ ĩgooka, na ngoro ciothe nĩ igaatweka nĩ ũndũ wa guoya, na moko mothe maregere morĩtwo nĩ hinya, na roho o wothe ũgĩe na ihooru na iru o rĩothe rĩtaate maĩ. Jehova Mwathani Ũrĩa Mũnene oigĩte atĩrĩ, ‘Hatarĩ nganja nĩ ĩgooka, na ũndũ ũcio nĩ ũgeekĩka.’”
8  Kiugo kĩa Jehova gĩkĩnginyĩra o rĩngĩ ngĩrũo atĩrĩ:
9  “Mũrũ wa mũndũ, ratha uuge ũũ, ‘Jehova oigĩte atĩrĩ: “Uga ũũ, ‘Rũhiũ rwa njora! Rũhiũ rwa njora nĩ rũnoore, na nĩ rũkumuthĩtwo.
10  Rũnooretwo nĩguo rũũragane na njĩra nene; rũkumuthĩtwo nĩguo rũhenie ta rũheni.’”’” “Githĩ tũtikĩagĩrĩirũo gũkena?” “‘Hihi nĩ rũkũrega mũthĩgi wa mũrũ wakwa ta ũrĩa rwĩkaga mĩtĩ yothe?
11  “‘Rũneanĩtwo nĩguo rũkumuthwo na rũnyitwo na guoko. Rũhiũ rũu rwa njora rũnooretwo na rũgakumuthwo, nĩguo rũneanwo guoko-inĩ kwa mũũragani.
12  “‘Mũrũ wa mũndũ, rĩra na ũcakae nĩ gũkorũo nĩ rũũkĩrĩire andũ akwa; nĩ rũũkĩrĩire atongoria othe a Isiraeli. Acio makooragwo na rũhiũ rwa njora hamwe na andũ akwa. Nĩ ũndũ ũcio wĩringe kĩero ũrĩ na kĩeha.
13  Nĩ gũkorũo ũthuthuria nĩ wĩkĩtwo, na hihi gũgaathiĩ atĩa rũhiũ rũu rwa njora rũngĩkarega mũthĩgi ũcio? Ndũgaakorũo ho rĩngĩ,’ ũguo nĩguo Jehova Mwathani Ũrĩa Mũnene oigĩte.
14  “Nawe mũrũ wa mũndũ-rĩ, ratha na ũhũũre hĩ ũgĩcokagĩra ‘Rũhiũ rwa njora!’ maita matatũ. Rũu nĩ rũhiũ rwa njora rwa arĩa moragĩtwo, rũhiũ rwa njora rwa kũũragana na njĩra nene rũrĩa rũmathiũrũrũkĩirie.
15  Ngoro ciao nĩ igaatweka nĩ ũndũ wa guoya na andũ aingĩ magwe ihingo-inĩ cia itũũra rĩao; nĩ ngaatũma moragwo na rũhiũ rwa njora. Rũhenagia ta rũheni na rũkumuthĩtwo nĩguo rũũragane!
16  Tema mwena wa ũrĩo! Ũhiũke mwena wa ũmotho! Ũteme kũrĩa guothe mũthia waku wa gũtema werekerio!
17  O na niĩ nĩ ngaahũũra hĩ na niine mathũgũta makwa. Niĩ mwene, Jehova, nĩ njarĩtie.”
18  Na kiugo kĩa Jehova gĩkĩnginyĩra o rĩngĩ ngĩrũo atĩrĩ:
19  “Ha ũhoro waku wee mũrũ wa mũndũ-rĩ, tema njĩra igĩrĩ iria rũhiũ rwa njora rwa mũthamaki wa Babuloni rũkaagera. Cierĩ ciagĩrĩirũo kuuma bũrũri-inĩ o ũmwe na kĩbaũ kĩhandwo harĩa njĩra ĩyo yahũkanĩire kwerekera matũũra macio merĩ.
20  Wagĩrĩire gũtema njĩra ĩmwe ĩrĩa rũhiũ rũu rwa njora rũkaagera rũgĩthiĩ gũũkĩrĩra Raba kwa Aamoni, na njĩra ĩyo ĩngĩ rũgĩthiĩ gũũkĩrĩra Jerusalemu, itũũra rĩrĩ na ũgitĩri thĩinĩ wa Juda.
21  Nĩ gũkorũo mũthamaki wa Babuloni akaarũgama njĩra-inĩ ĩyo, harĩa njĩra icio cierĩ ciahũkanĩire nĩguo aragũrie. Akaainainia mĩguĩ. Agaatuĩria maũndũ kuuma kũrĩ mĩhianano yake; athuthurie ini.
22  Ũragũri ũrĩa ũrĩ guoko-inĩ gwake kwa ũrĩo werekeirio Jerusalemu, nĩguo athondeke mĩgogo mĩtungu ya kũmomora itũũra rĩu, athane andũ moragwo, kũgĩe na mbugĩrĩrio ya mbaara, athondeke mĩgogo mĩtungu ya kũmomora ihingo, athondeke hĩba ya kũrigicĩria, na ake rũthingo rwa kũrigicĩria.
23  No arĩa meehĩtĩte mwĩhĩtwa harĩ o makoona ũragũri ũcio ta ũrĩ wa maheeni. No nĩ akaaririkana mahĩtia mao na amanyite mĩgwate.
24  “Nĩ ũndũ ũcio Jehova Mwathani Ũrĩa Mũnene oigĩte atĩrĩ: ‘Mũtũmĩte mehia manyu maririkanwo na njĩra ya kũguũria mahĩtia manyu na mũkareka mehia manyu monwo ciĩko-inĩ cianyu ciothe. Rĩu tondũ nĩ mũririkanĩtwo-rĩ, nĩ mũkaanyitwo mĩgwate.’
25  “No wee mũtongoria mwaganu wa Isiraeli, o wee mũtihie biũ, mũthenya waku nĩ mũkinyu, ihinda rĩa iherithia rĩaku rĩa mũthia.
26  Jehova Mwathani Ũrĩa Mũnene oigĩte atĩrĩ: ‘Ruta kĩremba na ũrute thũmbĩ. Maũndũ matigũikara rĩngĩ ũrĩa matũũraga. Tũũgĩria ũrĩa mũnini na ũnyihie ũrĩa mũtũũgĩru.
27  Mwanangĩko, mwanangĩko, mwanangĩko nĩguo ngaarehera wathani waku. Na ndũgaatuĩka wa mũndũ ũngĩ o na ũ nginya rĩrĩa ũrĩa ũrĩ na kĩhooto gĩa kĩĩwatho agooka, na nĩ ngaaũneana kũrĩ we.’
28  “Nawe mũrũ wa mũndũ, ratha uuge atĩrĩ, ‘Jehova Mwathani Ũrĩa Mũnene oigĩte ũũ ũhoro-inĩ wĩgiĩ Aamoni na irumi ciao.’ Uuge atĩrĩ, ‘Rũhiũ rwa njora! Rũhiũ rwa njora nĩ rũcomoretwo nĩguo rũũragane; nĩ rũkumuthĩtwo nĩguo rũniinane na rũhenie ta rũheni.
29  O na gũtuĩka kũrĩ na cioneki cia maheeni na ũragũri wa maheeni ũgũkoniĩ, ũkaaigĩrĩrũo igũrũ rĩa arĩa moragĩtwo, andũ aganu arĩa makinyĩrĩirũo nĩ mũthenya wao, ihinda rĩa iherithia rĩao rĩa mũthia.
30  Rũcokie thĩinĩ wa njora yaruo. Ngaagũtuĩra ũrĩ kũndũ kũrĩa wombĩirũo, bũrũri-inĩ ũrĩa woimire.
31  Nĩ ngaagũitũrũrĩra marakara makwa. Ngaakũhuuhĩra mwaki wa mathũgũta makwa, na ngũneane kũrĩ andũ matarĩ tha, arĩa mohĩgĩrĩire maũndũ-inĩ ma kũniinana.
32  Ũgaatuĩka ngũ cia gwakia mwaki ũcio; thakame yaku mwene nĩ ĩgaaitangwo bũrũri-inĩ, na ndũkaaririkanwo rĩngĩ, nĩ gũkorũo niĩ mwene, Jehova, nĩ njarĩtie.’”
25  Kiugo kĩa Jehova gĩkĩnginyĩra o rĩngĩ ngĩrũo atĩrĩ:
2  “Mũrũ wa mũndũ, erekeria ũthiũ waku harĩ Aamoni, ũrathe ũhoro wa kũmokĩrĩra.
3  Uuge ũũ ũhoro-inĩ wĩgiĩ Aamoni, ‘Iguai kiugo kĩa Jehova Mwathani Ũrĩa Mũnene. Jehova Mwathani Ũrĩa Mũnene oigĩte ũũ: “Tondũ nĩ woigire ‘Aha!’ kwerekera handũ hakwa harĩa hatheru rĩrĩa haathahirio, na kwerekera bũrũri wa Isiraeli rĩrĩa watuĩkire kũndũ gũtiganĩrie, na kwerekera nyũmba ya Juda rĩrĩa maatwarirũo ithamĩrio-rĩ,
4  nĩ ndĩrakũneana kũrĩ andũ a mwena wa Irathĩro ũtuĩke kĩndũ kĩao. Nao nĩ magaaka kambĩ ciao thĩinĩ waku na mambe hema gatagatĩ-inĩ gaku. Makaarĩaga maciaro maku, na makanyua iria rĩaku.
5  Nĩ ngaatũma Raba gũtuĩke kũndũ gwa kũrĩithio ngamĩra, naguo bũrũri wa Aamoni ũtuĩke kũndũ gwa kũhurũkwo nĩ ndũũru; na nĩ mũkaamenya atĩ niĩ nĩ niĩ Jehova.”’”
6  “Nĩ gũkorũo Jehova Mwathani Ũrĩa Mũnene oigĩte ũũ: ‘Tondũ nĩ wahũũrire hĩ na ũkĩringithia magũrũ maku na ũgĩkenerera bũrũri wa Isiraeli ũrĩ na kĩnyũrũri kĩnene-rĩ,
7  nĩ ngaatambũrũkia guoko gwakwa ngũũkĩrĩre ngũneane kũrĩ ndũrĩrĩ nĩguo ũtuĩke kĩndũ gĩa gũtahwo. Nĩ ngaakũniina ngweherie kũrĩ ikundi cia andũ na ngwanange wehere mabũrũri-inĩ. Nĩ ngaakũniina, na nĩ ũkaamenya atĩ niĩ nĩ niĩ Jehova.’
8  “Jehova Mwathani Ũrĩa Mũnene oigĩte atĩrĩ: ‘Tondũ Moabi na Seiru moigĩte ũũ, “Atĩrĩrĩ, nyũmba ya Juda ĩtariĩ o ta ndũrĩrĩ iria ingĩ,”
9  nĩ ngũtũma matũũra marĩa marĩ mũhaka-inĩ wa Moabi mage ũgitĩri, o hamwe na matũũra makuo marĩa mathaka, na nĩmo Bethi-jeshimothu, Baali-meoni, o na Kiriathaimu.
10  Nĩ ngaaneana Amoabi o hamwe na Aamoni matuĩke indo cia andũ a mwena wa Irathĩro, nĩguo Aamoni matikanacoke kũririkanwo ndũrĩrĩ-inĩ.
11  Na nĩ ngaatuĩra Moabi, na nĩ makaamenya atĩ niĩ nĩ niĩ Jehova.’
12  “Jehova Mwathani Ũrĩa Mũnene oigĩte ũũ: ‘Andũ a Edomu nĩ merĩhĩirie harĩ nyũmba ya Juda, na makagĩa na ihĩtia inene nĩ ũndũ wa kwĩrĩhĩria;
13  nĩ ũndũ ũcio, Jehova Mwathani Ũrĩa Mũnene oigĩte ũũ: “Ningĩ nĩ ngaatambũrũkia guoko gwakwa njũkĩrĩre Edomu na niine andũ a kuo o hamwe na mahiũ, na nĩ ngaatũma gũtuĩke kũndũ gũtiganĩrie. Kuuma Temani o nginya Dedani, nĩ makooragwo na rũhiũ rwa njora.
14  ‘Nĩ ngeerĩhĩria harĩ Edomu kũgerera guoko kwa andũ akwa Isiraeli. Nao nĩ magaaitũrũra marakara na mathũgũta makwa harĩ Edomu, nĩguo mone ũrĩa niĩ ndĩĩrĩhagĩria,’ ũguo nĩguo Jehova Mwathani Ũrĩa Mũnene oigĩte.”’
15  “Jehova Mwathani Ũrĩa Mũnene oigĩte ũũ: ‘Afilisti nĩ merutanĩirie kwĩrĩhĩria na kũrehe mwanangĩko marĩ na ũũru ngoro-inĩ tondũ wa rũthũũro rwao rũnene.
16  Nĩ ũndũ ũcio, Jehova Mwathani Ũrĩa Mũnene oigĩte ũũ: “Nĩ ngaatambũrũkia guoko gwakwa njũkĩrĩre Afilisti, na nĩ ngaaniina Akerethi na nyanange aikari a gĩcũa-inĩ arĩa matigarĩte.
17  Nĩ ngaamarehera maũndũ manene ma kwĩrĩhĩria ndĩmaherithie ndĩ na marakara, na nĩ makaamenya atĩ niĩ nĩ niĩ Jehova ndamarehera maũndũ macio ma kwĩrĩhĩria.”’”
13  Na kiugo kĩa Jehova gĩkĩnginyĩra o rĩngĩ ngĩrũo atĩrĩ:
2  “Mũrũ wa mũndũ, ratha ũhoro wa gũũkĩrĩra anabii a Isiraeli, wĩre arĩa metungagĩra morathi mao ũũ, ‘Iguai kiugo kĩa Jehova.
3  Jehova Mwathani Ũrĩa Mũnene oigĩte ũũ: “Kaĩ anabii arĩa akĩgu marĩ na haaro-ĩ, o acio marũmagĩrĩra roho wao ene o na gũtarĩ kĩoneki monete!
4  Wee Isiraeli, anabii aku mahaanĩte ta mbwe irĩ kũndũ kwanangĩku.
5  Mũtigaathiĩ kũrĩa kũmomokete thingo-inĩ cia mahiga mũgaciake rĩngĩ nĩ ũndũ wa nyũmba ya Isiraeli, nĩgetha andũ a Isiraeli makaahota gwĩtiiria mbaara-inĩ hĩndĩ ya mũthenya wa Jehova.”
6  “Nĩ monete cioneki cia maheeni na makaratha ũhoro ũtarĩ wa ma, o acio moigaga atĩrĩ, ‘Gĩkĩ nĩkĩo kiugo kĩa Jehova,’ na hĩndĩ ĩyo Jehova we mwene ndamatũmĩte, na mageterera kuona kiugo kĩao gĩkĩhinga.
7  Na githĩ ti kĩoneki kĩa maheeni mũkoragwo muonete o na mũkaratha ũhoro ũtarĩ wa ma rĩrĩa mũkuuga atĩrĩ, ‘Gĩkĩ nĩkĩo kiugo kĩa Jehova,’ na hĩndĩ ĩyo gũtirĩ ũndũ niĩ njugĩte?”’
8  “‘Nĩ ũndũ ũcio, Jehova Mwathani Ũrĩa Mũnene oigĩte ũũ: “‘Tondũ nĩ mwarĩtie ũhoro ũtarĩ wa ma na cioneki cianyu nĩ cia maheeni-rĩ, nĩ ngũmũũkĩrĩra,’ ũguo nĩguo Jehova Mwathani Ũrĩa Mũnene oigĩte.”
9  Guoko gwakwa nĩ gũũkĩrĩire anabii arĩa monaga cioneki cia maheeni na makaratha ũhoro ũtarĩ wa ma. Matigaakorũo gatagatĩ-inĩ ka arata akwa a hakuhĩ; o na matikaandĩkwo ibuku-inĩ rĩa nyũmba ya Isiraeli; ningĩ matigaacoka bũrũri-inĩ wa Isiraeli; na nĩ mũkaamenya atĩ niĩ nĩ niĩ Jehova Mwathani Ũrĩa Mũnene.
10  Gĩtũmi kĩa maũndũ macio mothe nĩ tondũ nĩ mahĩtithĩtie andũ akwa makoiga atĩrĩ, “Kũrĩ na thayũ!” na hĩndĩ ĩyo gũtirĩ na thayũ. Na rĩrĩa gwakwo rũthingo rũtarĩ na hinya rwa kũhakania, makarũhaka coka.’
11  “Ĩra acio mahakaga rũthingo coka atĩ nĩ rũkaagwa. Mbura nene nĩ ĩgooka, mbura ya mbembe nĩ ĩkooira, na ihuhũkanio nene nĩ ikaarũmomora.
12  Na rũthingo rũu rwagwa nĩ mũkoorio atĩrĩ: ‘Coka ũrĩa mwahakĩte ũkĩrĩ ha?’
13  Nĩ ũndũ ũcio, Jehova Mwathani Ũrĩa Mũnene oigĩte ũũ: ‘Nĩ ngaatũma kũgĩe ihuhũkanio nene nĩ ũndũ wa mang’ũrĩ makwa, na kuure mbura nene nĩ ũndũ wa ũrĩa ndakarĩte, na kũgĩe mbura ya mbembe ĩrehe mwanangĩko nĩ ũndũ wa mathũgũta makwa.
14  Nĩ ngaamomora rũthingo rũu mũhakĩte coka na ndĩrũharaganie rũgwe thĩ, na mũthingi waruo ũguũrio. Rĩrĩa itũũra rĩrĩ rĩkaanangwo, mũgaathirĩra thĩinĩ warĩo; na nĩ mũkaamenya atĩ niĩ nĩ niĩ Jehova.’
15  “‘Rĩrĩa ngaaitũrũra biũ mang’ũrĩ makwa harĩ rũthingo rũu na harĩ arĩa maarũhakire coka, nĩ ngaamwĩra atĩrĩ: “Rũthingo rũu rũtirĩ ho, o nao arĩa maarũhakire coka matirĩ ho.
16  Anabii a Isiraeli matirĩ ho rĩngĩ, o acio marathagĩra Jerusalemu ũhoro na makamĩonera cioneki cia thayũ, o na gũtarĩ thayũ,”’ ũguo nĩguo Jehova Mwathani Ũrĩa Mũnene oigĩte.
17  “No wee mũrũ wa mũndũ-rĩ, erekeria ũthiũ waku harĩ airĩtu a andũ anyu arĩa metungagĩra morathi mao, na ũrathe ũhoro wa kũmokĩrĩra.
18  Ũmeere atĩrĩ, ‘Jehova Mwathani Ũrĩa Mũnene oigĩte ũũ: “Kaĩ mũrĩ na haaro-ĩ, inyuĩ atumia arĩa mũtumaga tũmĩkwa twa moko mothe na mũgathondeka itambaya cia kuohwo mĩtwe ya andũ a mĩthemba yothe nĩguo mũtege mĩoyo ya andũ! Hihi mũtegaga mĩoyo ya andũ akwa na mũkageria kũhonokia mĩoyo yanyu?
19  Hihi mũkũnjambithia harĩ andũ akwa nĩ ũndũ wa ngundi cigana ũna cia cairi na cienyũ cia mĩgate, mũkooraga arĩa matagĩrĩire kũũragwo na mũkahonokia arĩa matagĩrĩire gũtũũra muoyo, na mũgekaga ũguo na njĩra ya kũheenia andũ akwa arĩa mathikagĩrĩria maheeni manyu?”’
20  “Nĩ ũndũ ũcio, Jehova Mwathani Ũrĩa Mũnene oigĩte ũũ: “Nĩ ngookĩrĩra tũmĩkwa twanyu, inyuĩ atumia aya, o tũu mũhũthagĩra gũtega andũ ta marĩ nyoni, na nĩ ngaatua tũmĩkwa tũu kuuma moko-inĩ manyu na ndekererie acio mũratega ta nyoni.
21  Nĩ ngaatembũranga itambaya cianyu na honokie andũ akwa kuuma guoko-inĩ kwanyu, na matigaacoka gũtuĩka kĩndũ kĩanyu gĩa gũtega rĩngĩ; na nĩ mũkaamenya atĩ niĩ nĩ niĩ Jehova.
22  Nĩ gũkorũo nĩ mũtũmĩte mũndũ ũrĩa mũthingu orũo nĩ hinya nĩ ũndũ wa maheeni manyu o na gũtuĩka niĩ ndiareheire mũndũ ũcio mĩtangĩko, na nĩ mwĩkĩrĩte hinya moko ma ũrĩa mwaganu nĩgetha ndagatigane na mĩthiĩre yake mĩũru, atũũre muoyo.
23  Nĩ ũndũ ũcio, inyuĩ atumia mũtigaacoka kuona cioneki cia maheeni kana mũragũrie; na nĩ ngaahonokia andũ akwa kuuma guoko-inĩ kwanyu, na nĩ mũkaamenya atĩ niĩ nĩ niĩ Jehova.’”
14  Na rĩrĩ, athuri amwe a Isiraeli magĩũka na magĩikara thĩ mbere yakwa.
2  Nakĩo kiugo kĩa Jehova gĩkĩnginyĩra ngĩrũo atĩrĩ:
3  “Mũrũ wa mũndũ, athuri aya nĩ matuĩte itua rĩa kũrũmĩrĩra mĩhianano ĩyo yao ĩrĩ magigi, na nĩ maigĩte mũhĩnga ũratũma andũ mehie. Hihi nĩ njagĩrĩirũo kũreka matuĩrie ũhoro harĩ niĩ?
4  Maarĩrie ũmeere atĩrĩ, ‘Jehova Mwathani Ũrĩa Mũnene oigĩte ũũ: “Mũisiraeli angĩtua itua rĩa kũrũmĩrĩra mĩhianano yake ĩrĩ magigi na aige mũhĩnga ũratũma andũ mehie, acoke athiĩ agatuĩrie ũhoro harĩ mũnabii-rĩ, niĩ Jehova, ngaamũcokeria ũrĩa kwagĩrĩire kũringana na ũingĩ wa mĩhianano ĩyo yake ĩrĩ magigi.
5  Nĩ gũkorũo nĩ ngaatũma ngoro cia andũ a nyũmba ya Isiraeli inyitwo nĩ guoya tondũ othe nĩ mandiganĩirie makarũmĩrĩra mĩhianano yao ĩrĩ magigi.”’
6  “Nĩ ũndũ ũcio ĩra nyũmba ya Isiraeli atĩrĩ, ‘Jehova Mwathani Ũrĩa Mũnene oigĩte ũũ: “Njokererai na mũtigane na mĩhianano ĩyo yanyu ĩrĩ magigi, na mũhũgũre mothiũ manyu mũtigane na mĩtugo yanyu yothe ĩrĩ magigi.
7  Tondũ Mũisiraeli o wothe kana mũgeni ũikaraga Isiraeli angĩnjeherera na atue itua rĩa kũrũmĩrĩra mĩhianano yake ĩrĩ magigi na aige mũhĩnga ũratũma andũ mehie, acoke athiĩ kũrĩ mũnabii wakwa agatuĩrie ũhoro, niĩ Jehova, niĩ mwene nĩ niĩ ngaamũcokeria.
8  Nĩ ngeerekeria ũthiũ wakwa harĩ mũndũ ũcio ndĩmũũkĩrĩre na ndũme atuĩke mũkaana harĩ andũ arĩa angĩ, na ndũme atuĩke wa kũgwetagwo na thimo, na nĩ ngaamũniina ndĩmweherie harĩ andũ akwa; na nĩ mũkaamenya atĩ niĩ nĩ niĩ Jehova.”’
9  “‘No mũnabii angĩkaheeneka na aheane macokio, niĩ Jehova, nĩ niĩ ngaakorũo ndĩmũheenereirie. Hĩndĩ ĩyo nĩ ngaatambũrũkia guoko gwakwa kũmũũkĩrĩre na ndĩmũniine ehere thĩinĩ wa andũ akwa Isiraeli.
10  No mũhaka makaaherithio nĩ ũndũ wa mahĩtia mao; mahĩtia ma mũtuĩria wa ũhoro magaakorũo marĩ ũndũ ũmwe na mahĩtia ma mũnabii ũcio,
11  nĩguo andũ a nyũmba ya Isiraeli matige kũhĩtia njĩra makanjeherera na matige gwĩthahia na mehia mao mothe. Na nĩ magaatuĩka andũ akwa, na niĩ nĩ ngaatuĩka Ngai wao,’ ũguo nĩguo Jehova Mwathani Ũrĩa Mũnene oigĩte.”
12  Na kiugo kĩa Jehova gĩkĩnginyĩra o rĩngĩ ngĩrũo atĩrĩ:
13  “Mũrũ wa mũndũ, bũrũri ũngĩnjĩhĩria na njĩra ya gwĩka maũndũ matarĩ ma wĩhokeku, nĩ ngaatambũrũkia guoko gwakwa ndĩũkĩrĩre na niine irio ciaguo, na nĩ ngaatũma kũgĩe ng’aragu na niine andũ o hamwe na nyamũ iria irĩ bũrũri ũcio.”
14  “‘O na athuri aya atatũ—Nuhu, Danieli, na Ayubu—mangĩkorũo thĩinĩ wa bũrũri ũcio, mangĩhonokia o mĩoyo yao tu nĩ ũndũ wa ũthingu wao,’ ũguo nĩguo Jehova Mwathani Ũrĩa Mũnene oigĩte.”
15  “‘Kana ingĩtũma nyamũ njũru cia gĩthaka igerere bũrũri-inĩ ũcio iniine andũ thĩinĩ waguo na ũtuĩke kũndũ kwanangĩku gũtarĩ mũndũ ũragerera kuo nĩ ũndũ wa nyamũ icio cia gĩthaka.’
16  Jehova Mwathani Ũrĩa Mũnene oigĩte ũũ: ‘O ta ũrĩa niĩ ndũũraga muoyo, o na athuri acio atatũ mangĩkorũo thĩinĩ wa bũrũri ũcio, matingĩhonokia ariũ ao o na kana aarĩ ao; mangĩhonokia o mĩoyo yao tu, na bũrũri ũcio ũtuĩke kũndũ gũtiganĩrie.’”
17  “‘Kana ingĩrehe rũhiũ rwa njora rũũkĩrĩre bũrũri ũcio njuge atĩrĩ: “Reke rũhiũ rwa njora rũhĩtũkĩre thĩinĩ wa bũrũri ũyũ,” na rũniine andũ o hamwe na nyamũ thĩinĩ waguo,
18  o na athuri acio atatũ mangĩkorũo thĩinĩ wa bũrũri ũcio, o ta ũrĩa niĩ ndũũraga muoyo, matingĩhonokia ariũ ao o na kana aarĩ ao; mangĩhonokia o mĩoyo yao tu,’ ũguo nĩguo Jehova Mwathani Ũrĩa Mũnene oigĩte.”
19  “‘Kana ingĩrehe mũrimũ mũũru bũrũri-inĩ ũcio na njitũrũre mathũgũta makwa na njĩra ya gũita thakame nĩguo niine andũ o hamwe na nyamũ thĩinĩ waguo,
20  o na Nuhu, Danieli, na Ayubu mangĩkorũo thĩinĩ waguo, o ta ũrĩa niĩ ndũũraga muoyo, matingĩhonokia ariũ ao o na kana aarĩ ao; mangĩhonokia o mĩoyo yao tu nĩ ũndũ wa ũthingu wao,’ ũguo nĩguo Jehova Mwathani Ũrĩa Mũnene oigĩte.”
21  “Nĩ ũndũ Jehova Mwathani Ũrĩa Mũnene oigĩte atĩrĩ: ‘Ũguo nĩguo gũkaahaanĩka rĩrĩa ngokĩrĩra andũ ndĩmaherithie na maũndũ macio mana—rũhiũ rwa njora, ng’aragu, nyamũ njũru ya gĩthaka, na mũrimũ mũũru—nĩguo niine andũ o hamwe na nyamũ thĩinĩ wa Jerusalemu.
22  O na kũrĩ ũguo, amwe arĩa magaatigara nĩ makaahonoka na marutwo kuo, ariũ anyu na aarĩ anyu. Nĩ magooka kũrĩ inyuĩ, na rĩrĩa mũkona njĩra ciao na mĩtugo yao, hatarĩ nganja nĩ mũkaaigua mũmĩrĩirio kuumana na maũndũ moru marĩa ngaakorũo ndeheire Jerusalemu, marĩa mothe ngaakorũo ndĩmĩkĩte.’”
23  “‘Nĩ mũkomĩrĩrio nĩo rĩrĩa mũkona njĩra ciao na mĩtugo yao, na nĩ mũkaamenya atĩ maũndũ macio ndekire itũũra rĩu ndiamekire hatarĩ gĩtũmi,’ ũguo nĩguo Jehova Mwathani Ũrĩa Mũnene oigĩte.”
29  Mwaka-inĩ wa ikũmi, mweri wa ikũmi, mũthenya wa 12 wa mweri ũcio, kiugo kĩa Jehova nĩ kĩanginyĩire ngĩrũo atĩrĩ:
2  “Mũrũ wa mũndũ, erekeria ũthiũ waku kũrĩ Firauni mũthamaki wa Misiri, ũrathe ũhoro wa kũmũũkĩrĩra na wa gũũkĩrĩra andũ othe a Misiri.
3  Ũmwĩre ũũ: ‘Jehova Mwathani Ũrĩa Mũnene oigĩte atĩrĩ: “Nĩ ngaagũũkĩrĩra, wee Firauni mũthamaki wa Misiri, Wee nyamũ ĩrĩa nene ya iria-inĩ ũkomete tũrũũĩ-inĩ twa rũũĩ rwaku rwa Nailo, O wee uugĩte atĩrĩ, ‘Rũũĩ rwa Nailo nĩ rwakwa. Ndarũthondekire rũtuĩke rwakwa.’
4  No nĩ ngaagwĩkĩra ihocio thĩa-inĩ ciaku na ndũme thamaki cia rũũĩ rwaku rwa Nailo ciĩnyitĩrĩre ngũũcĩ-inĩ ciaku. Ngaakũguucia ngũrute rũũĩ-inĩ rwaku rwa Nailo hamwe na thamaki ciothe cia Nailo iria ciĩnyitĩrĩire ngũũcĩ-inĩ ciaku.
5  Ngaagũtiganĩria werũ-inĩ, wee hamwe na thamaki ciothe cia rũũĩ rwaku rwa Nailo. Ũkaagwa werũ-inĩ na gũtirĩ mũndũ ũgaakuoya kana agũthike. Ngaakũneana ũtuĩke irio cia nyamũ cia gĩthaka cia gũkũ thĩ na nyoni cia rĩera-inĩ.
6  Aikari othe a Misiri nĩ makaamenya atĩ niĩ nĩ niĩ Jehova, Nĩ gũkorũo maatariĩ ta ithanjĩ harĩ andũ a nyũmba ya Isiraeli arĩa meenyitagĩrĩra harĩ o.
7  Rĩrĩa maakũnyitire guoko, ũkiunĩkanga Ũgĩtũma matihaangio kĩande. Rĩrĩa meenyitĩrĩire harĩ wee, ũkiunĩkanga, Ũgĩtũma magũrũ mao mainaine.”
8  “‘Nĩ ũndũ ũcio, Jehova Mwathani Ũrĩa Mũnene oigĩte atĩrĩ: “Nĩ ngaakũrehithĩria rũhiũ rwa njora, na niine andũ na nyamũ thĩinĩ waku.
9  Bũrũri wa Misiri ũgaatuĩka kũndũ gũtiganĩrie na kũndũ kwanangĩku; na nĩ makaamenya atĩ niĩ nĩ niĩ Jehova, nĩ gũkorũo uugĩte atĩrĩ, ‘Rũũĩ rwa Nailo nĩ rwakwa; nĩ niĩ ndarũthondekire.’
10  Nĩ ũndũ ũcio, nĩ ngaagũũkĩrĩra na njũkĩrĩre rũũĩ rwaku rwa Nailo, na ndũme bũrũri wa Misiri wanangĩke na ũkorũo ũrĩ mũũmũ, ũrĩ kũndũ gũtiganĩrie na kwanangĩku, kuuma Migidoli gũthiĩ Sevene nginya mũhaka-inĩ wa Ethiopia.
11  Gũtirĩ mũndũ kana mahiũ makaagerera kuo, na gũtigaatũũrũo ihinda rĩa mĩaka 40.
12  Nĩ ngaatũma bũrũri wa Misiri ũtuĩke kũndũ gũtiganĩrie gũkĩra mabũrũri marĩa mangĩ mothe, na matũũra makuo matuĩke kũndũ gũtiganĩrie gũkĩra matũũra marĩa mangĩ mothe kwa ihinda rĩa mĩaka 40; na nĩ ngaahurunja Amisiri ndũrĩrĩ-inĩ na ndĩmaharaganĩrie mabũrũri-inĩ.”
13  “‘Nĩ gũkorũo Jehova Mwathani Ũrĩa Mũnene oigĩte ũũ: “Thutha wa mĩaka 40 nĩ ngaacokanĩrĩria Amisiri kuuma ikundi-inĩ cia andũ kũrĩa maahurunjũkĩire ndĩmacokie;
14  nĩ ngaacokia Amisiri arĩa manyitĩtwo mĩgwate bũrũri-inĩ wa Patherosi, kũrĩa mooimĩte, na marĩ kũu magaatuĩka ũthamaki mũnini mũno.
15  Ũthamaki wa Misiri ũgaatuĩka mũnini kũrĩ mothamaki marĩa mangĩ na ndũgaatha mabũrũri marĩa mangĩ rĩngĩ, na ngaamanyihia ũũ atĩ matikaahota gũtooria mabũrũri marĩa mangĩ.
16  Ndũgaatuĩka rĩngĩ kĩhumo kĩa ũmĩrĩru harĩ nyũmba ya Isiraeli, no ũgaatuĩka o kĩririkania kĩa mehia mao ma gũcaria ũteithio kũrĩ Amisiri. Na nĩ makaamenya atĩ niĩ nĩ niĩ Jehova Mwathani Ũrĩa Mũnene.”’”
17  Na rĩrĩ, mwaka-inĩ wa 27, mweri wa mbere, mũthenya wa mbere wa mweri ũcio, kiugo kĩa Jehova nĩ kĩanginyĩire ngĩrũo atĩrĩ:
18  “Mũrũ wa mũndũ, Mũthamaki Nebukadineza wa Babuloni nĩ aatũmire mbũtũ yake ĩnoge mũno ĩgĩũkĩrĩra Turo. Mĩtwe yao yothe ĩkĩgĩa kĩhara, na ciande ciao ciothe igĩcũnũrũo. No gũtirĩ marĩhi we na mbũtũ yake maamũkĩrire nĩ ũndũ wa wĩra ũrĩa aarutire wa gũũkĩrĩra Turo.
19  “Nĩ ũndũ ũcio Jehova Mwathani Ũrĩa Mũnene oigĩte ũũ, ‘Rĩu nĩ ngũhe Mũthamaki Nebukadineza wa Babuloni bũrũri wa Misiri, nake nĩ egũkuua ũtonga wakuo na atahe indo nyingĩ kuuma kuo; nacio ituĩke marĩhi ma kũrĩha mbũtũ yake.’
20  “‘Ngaamũhe bũrũri wa Misiri ũrĩ marĩhi ma wĩra wake ũrĩa aarutire wa gũũkĩrĩra Turo, tondũ meekire ũguo nĩ ũndũ wakwa,’ ũguo nĩguo Jehova Mwathani Ũrĩa Mũnene oigĩte.
21  “Mũthenya ũcio nĩ ngaatũma rũhĩa ruumĩre nĩ ũndũ wa nyũmba ya Isiraeli, na nĩ ngaakũhe mweke wa kwaria thĩinĩ wao; na nĩ makaamenya atĩ niĩ nĩ niĩ Jehova.”
40  Na rĩrĩ, mwaka-inĩ wa 25 tũrĩ ithamĩrio, kĩambĩrĩria-inĩ kĩa mwaka ũcio, mũthenya wa ikũmi wa mweri, mwaka wa 14 kuuma rĩrĩa itũũra rĩagũire, guoko kwa Jehova kwarĩ igũrũ rĩakwa, nake akĩndwara thĩinĩ wa itũũra rĩu.
2  Kũgerera cioneki kuuma kũrĩ Ngai, akĩndwara bũrũri wa Isiraeli na akĩnjiga igũrũ rĩa kĩrĩma kĩraihu mũno, na mwena wa mũhuro kwarĩ na mwako wahaanaga ta itũũra.
3  Rĩrĩa aanginyirie kũu, ngĩona mũndũ warĩ na mũhianĩre ta wa gĩcango. Na guoko-inĩ gwake aarĩ na mũkanda wa ũguta na ithanjĩ rĩa gũthima, na aarũgamĩte kĩhingo-inĩ.
4  Mũndũ ũcio akĩnjĩra atĩrĩ: “Mũrũ wa mũndũ, rora wega, thikĩrĩria na kinyi, na ũrũmbũiye maũndũ mothe marĩa ngũkuonia, tondũ nĩkĩo warehwo gũkũ. Ĩra andũ a nyũmba ya Isiraeli maũndũ mothe marĩa ũkuona.”
5  Ngĩona rũthingo rũthiũrũrũkĩirie nja ya hekarũ. Na guoko-inĩ kwa mũndũ ũcio kwarĩ na ithanjĩ rĩa gũthima rĩa mĩkono ĩtandatũ (o mũkono wongereirũo wariĩ wa rũhĩ rũmwe). Akĩambĩrĩria gũthima rũthingo rũu, na wariĩ waruo warĩ ithanjĩ rĩmwe na ũraihu waruo ithanjĩ rĩmwe.
6  Agĩcoka agĩthiĩ kĩhingo-inĩ kĩrĩa kĩarorete mwena wa irathĩro na akĩambata ngathĩ-inĩ ciakĩo. Rĩrĩa aathimire itonyero rĩa kĩhingo kĩu, wariĩ warĩo warĩ ithanjĩ rĩmwe, na wariĩ wa itonyero rĩu rĩngĩ o naguo warĩ ithanjĩ rĩmwe.
7  O kanyũmba ka mũrangĩri kaarĩ na ũraihu wa ithanjĩ rĩmwe na wariĩ wa ithanjĩ rĩmwe, na kuuma kanyũmba kamwe nginya karĩa kangĩ haarĩ na ũraihu wa mĩkono ĩtano. Na itonyero rĩa kĩhingo kĩrĩa kĩariganĩtie na gĩthaku gĩa kĩhingo kĩrĩa kĩarorete mwena wa thĩinĩ rĩarĩ ithanjĩ rĩmwe.
8  Agĩcoka agĩthima gĩthaku gĩa kĩhingo kĩrĩa kĩarorete mwena wa thĩinĩ, na kĩarĩ ithanjĩ rĩmwe.
9  Ningĩ agĩthima gĩthaku gĩa kĩhingo, na kĩarĩ mĩkono ĩnana; agĩthima itugĩ ciakĩo cia mĩena-inĩ, na ciarĩ mĩkono ĩĩrĩ; na gĩthaku gĩa kĩhingo kĩu kĩarĩ mwena ũrĩa warorete na thĩinĩ.
10  O mwena wa kĩhingo kĩu kĩa mwena wa irathĩro warĩ na tũnyũmba tũtatũ twa arangĩri. Tuothe tũtatũ nĩ twaiganaine, na itugĩ iria ciarĩ mĩena yerĩ nĩ ciaiganaine.
11  Agĩcoka agĩthima wariĩ wa mũromo wa kĩhingo kĩu, na warĩ mĩkono 10; na ũraihu wa kĩhingo kĩu warĩ mĩkono 13.
12  Gĩcigo kĩrĩa kĩahakanĩtio mwena wa mbere wa tũnyũmba twa arangĩri tũrĩa twarĩ mĩena yerĩ kĩarĩ mũkono ũmwe. Na o kanyũmba ka mũrangĩri mĩena yerĩ kaarĩ ka mĩkono ĩtandatũ.
13  Ningĩ agĩthima kĩhingo kĩu kuuma igũrũ rĩa kanyũmba kamwe ka mũrangĩri nginya igũrũ rĩa karĩa kangĩ, na kĩarĩ na wariĩ wa mĩkono 25; na mĩrango yatuo nĩ yaroranĩte.
14  Agĩcoka agĩthima itugĩ cia mĩena-inĩ, na ciarĩ mĩkono 60 kũraiha na igũrũ, o hamwe na itugĩ cia mĩena-inĩ iria ciarĩ ihingo-inĩ gũthiũrũrũkĩria nja ĩyo.
15  Kuuma mwena wa mbere wa mũromo wa kĩhingo nginya mwena wa mbere wa gĩthaku kĩrĩa kĩarĩ mwena wa thĩinĩ wa kĩhingo, haarĩ mĩkono 50.
16  Kwarĩ na ndirica ciarĩ na buremu ciathiĩte icekehete cia tũnyũmba twa arangĩri na cia itugĩ ciatuo cia mĩena-inĩ thĩinĩ wa kĩhingo mĩena yerĩ. Mĩena ya thĩinĩ ya ithaku o nayo yarĩ na ndirica o mwena, na itugĩ cia mĩena-inĩ ciacongetwo mĩhianĩre ya mĩkĩndũ.
17  Agĩcoka akĩndwara thĩinĩ wa nja ĩrĩa nene, na ngĩona rumu cia kũrĩĩra na gacĩra gaathondeketwo na mahiga gũthiũrũrũkĩria nja ĩyo. Na gacĩra-inĩ kau haarĩ na rumu 30 cia kũrĩĩra.
18  Wariĩ wa gacĩra kau kaarĩ mwena-inĩ wa ihingo waringaine na ũraihu wa ihingo icio, na nĩko kaarĩ gacĩra ka mũhuro.
19  Agĩcoka agĩthima wariĩ kuuma mwena wa mbere wa kĩhingo kĩa mũhuro nginya mũhaka-inĩ wa nja ĩrĩa nini. Na warĩ mĩkono 100 mwena wa irathĩro na mwena wa rũgongo.
20  Nja ĩrĩa nene yarĩ na kĩhingo kĩarorete mwena wa rũgongo, na agĩthima ũraihu na wariĩ wakĩo.
21  Kwarĩ na tũnyũmba tũtatũ twa arangĩri mĩena yerĩ. Itugĩ ciakĩo cia mĩena-inĩ na gĩthaku gĩakĩo ciarĩ na ithimi ta cia kĩhingo kĩa mbere. Kĩarĩ na ũraihu wa mĩkono 50 na wariĩ wa mĩkono 25.
22  Ndirica ciakĩo, gĩthaku gĩakĩo, na mĩcongo yakĩo ya mĩkĩndũ ciaiganaine na cia kĩhingo kĩa mwena wa irathĩro. Andũ maahaicaga ngathĩ mũgwanja nĩguo makinye harĩ kĩo, na gĩthaku gĩakĩo kĩarĩ mbere yacio.
23  Nja ĩrĩa nini yarĩ na kĩhingo kĩaroranĩte na kĩhingo kĩa rũgongo, na kĩngĩ kĩaroranĩte na kĩhingo kĩa irathĩro. Agĩthima ũraihu wa kuuma kĩhingo kĩmwe nginya kĩrĩa kĩngĩ, na warĩ mĩkono 100.
24  Agĩcoka akĩndwara mwena wa mũhuro, ngĩona kĩhingo mwena ũcio wa mũhuro. Agĩthima itugĩ ciakĩo cia mĩena-inĩ na gĩthaku gĩakĩo, na ciarĩ na ithimi o ta cia icio ingĩ.
25  Kwarĩ na ndirica mĩena-inĩ yakĩo o na gĩthaku-inĩ gĩakĩo, o ta ndirica iria ingĩ. Kĩarĩ na ũraihu wa mĩkono 50 na wariĩ wa mĩkono 25.
26  Kwarĩ na ngathĩ mũgwanja cia kwambata harĩ kĩo, na gĩthaku gĩakĩo kĩarĩ mbere yacio. Na itugĩ cia mĩena-inĩ ciacongetwo mĩhianĩre ya mĩkĩndũ, o mwena mũcongo ũmwe.
27  Nja ĩrĩa nini yarĩ na kĩhingo kĩarorete mwena wa mũhuro; agĩthima kuuma kĩhingo kĩmwe nginya kĩrĩa kĩngĩ arorete mwena wa mũhuro, na ũraihu warĩ mĩkono 100.
28  Agĩcoka akĩndwara thĩinĩ wa nja ĩrĩa nini kũgerera kĩhingo kĩa mwena wa mũhuro; na rĩrĩa aathimire kĩhingo kĩu kĩa mwena wa mũhuro, nĩ kĩaiganaine na iria ingĩ.
29  Tũnyũmba twakĩo twa arangĩri, itugĩ ciakĩo cia mĩena-inĩ, na gĩthaku gĩakĩo ciaiganaine na iria ingĩ. Kwarĩ na ndirica mĩena-inĩ yakĩo o na gĩthaku-inĩ gĩakĩo. Kĩarĩ na ũraihu wa mĩkono 50 na wariĩ wa mĩkono 25.
30  Kwarĩ na ithaku ciathiũrũrũkĩirie mĩena yothe; ciarĩ na ũraihu wa mĩkono 25 na wariĩ wa mĩkono 5.
31  Gĩthaku gĩakĩo kĩarorete nja ĩrĩa nene, na kwarĩ na mĩcongo ya mĩkĩndũ itugĩ-inĩ ciakĩo cia mĩena-inĩ, na haarĩ ngathĩ inyanya cia kwambata harĩ kĩo.
32  Na rĩrĩa aandwarire thĩinĩ wa nja ĩrĩa nini kũgerera mwena wa irathĩro, agĩthima kĩhingo kĩu, na nĩ kĩaiganaine na iria ingĩ.
33  Tũnyũmba twakĩo twa arangĩri, itugĩ ciakĩo cia mĩena-inĩ, na gĩthaku gĩakĩo ciaiganaine na iria ingĩ, na kwarĩ na ndirica mĩena-inĩ yakĩo o na gĩthaku-inĩ gĩakĩo. Kĩarĩ na ũraihu wa mĩkono 50 na wariĩ wa mĩkono 25.
34  Gĩthaku gĩakĩo kĩarorete nja ĩrĩa nene, na kwarĩ na mĩcongo ya mĩkĩndũ itugĩ-inĩ ciakĩo cierĩ cia mĩena-inĩ, na haarĩ ngathĩ inyanya cia kwambata harĩ kĩo.
35  Agĩcoka akĩndwara kĩhingo-inĩ kĩa mwena wa rũgongo na agĩgĩthima; kĩaiganaga o ta icio ingĩ.
36  Tũnyũmba twakĩo twa arangĩri, itugĩ ciakĩo cia mĩena-inĩ, na gĩthaku gĩakĩo ciaiganaine na iria ingĩ. Kĩarĩ na ndirica mĩena-inĩ yakĩo. Kĩarĩ na ũraihu wa mĩkono 50 na wariĩ wa mĩkono 25.
37  Itugĩ ciakĩo cia mĩena-inĩ ciarorete nja ĩrĩa nene, na kwarĩ na mĩcongo ya mĩkĩndũ itugĩ-inĩ ciakĩo cierĩ cia mĩena-inĩ, na haarĩ ngathĩ inyanya cia kwambata harĩ kĩo.
38  Haarĩ na rumu ya kũrĩĩra hamwe na mũromo wayo hakuhĩ na itugĩ cia mĩena-inĩ cia ihingo, harĩa magongona magima ma njino maathambagĩrio.
39  Kwarĩ na metha igĩrĩ o mwena wa gĩthaku gĩa kĩhingo iria ciathĩnjagĩrũo magongona magima ma njino, magongona ma mehia, na magongona ma mahĩtia.
40  Na ũgĩthiĩ kĩhingo-inĩ kĩa mwena wa rũgongo, haarĩ na metha igĩrĩ mũromo-inĩ ũtanaingĩra. Ningĩ haarĩ na metha igĩrĩ mwena ũcio ũngĩ wa gĩthaku gĩa kĩhingo.
41  O mwena wa kĩhingo warĩ na metha inya, ciothe ciarĩ metha inyanya, iria ciathĩnjagĩrũo magongona.
42  Metha icio inya cia igongona igima rĩa njino ciathondeketwo na mahiga ma gwacũhio. Ciarĩ cia mũkono ũmwe na nuthu kũraiha, mũkono ũmwe na nuthu kwarama, na mũkono ũmwe kũraiha na igũrũ. Na nĩcio ciaigagĩrĩrũo indo iria ciahũthagĩrũo gũthĩnja magongona ma njino na maruta.
43  Kwarĩ na tũhocio twarĩ na wariĩ wa rũhĩ rũmwe, twahũũrĩirũo thingo-inĩ cia thĩinĩ mĩena yothe; na nyama cia magongona ciaigagĩrĩrũo metha-inĩ icio.
44  Nja ya kĩhingo gĩa thĩinĩ nĩ kwarĩ rumu cia kũrĩĩra cia aini; ciarĩ nja ĩrĩa nini hakuhĩ na kĩhingo kĩa rũgongo, irorete mwena wa mũhuro. Rumu ĩngĩ ya kũrĩĩra yarĩ hakuhĩ na kĩhingo kĩa irathĩro, ĩrorete mwena wa rũgongo.
45  Akĩnjĩra atĩrĩ: “Rumu ĩno ya kũrĩĩra ĩrorete mwena wa mũhuro nĩ ya athĩnjĩri-Ngai arĩa matungataga thĩinĩ wa hekarũ.
46  Rumu ya kũrĩĩra ĩrĩa ĩrorete mwena wa rũgongo nĩ ya athĩnjĩri-Ngai arĩa matungataga kĩgongona-inĩ. Nĩo ariũ a Zadoku, na nĩ Alawii arĩa maheetwo wĩra wa gũkuhĩrĩria Jehova nĩguo mamũtungatĩre.”
47  Agĩcoka agĩthima nja ĩrĩa nini. Yaiganaine mĩena yothe ĩna, yarĩ na ũraihu wa mĩkono 100 na wariĩ wa mĩkono 100. Kĩgongona kĩarĩ mbere ya hekarũ.
48  Agĩcoka akĩndwara gĩthaku-inĩ kĩa hekarũ, agĩthima gĩtugĩ kĩa mwena-inĩ gĩa gĩthaku kĩu, na kĩarĩ mĩkono ĩtano mwena ũmwe na mĩkono ĩtano mwena ũcio ũngĩ. Wariĩ wa kĩhingo kĩu warĩ mĩkono ĩtatũ mwena ũmwe na mĩkono ĩtatũ mwena ũcio ũngĩ.
49  Gĩthaku kĩu kĩarĩ na ũraihu wa mĩkono 20 na wariĩ wa mĩkono 11. Andũ maahaicaga ngathĩ nĩguo makinye harĩ kĩo. Kwarĩ na itugĩ hakuhĩ na ikĩngĩ cia mĩena-inĩ, o mwena gĩtugĩ kĩmwe.
39  “Atĩrĩrĩ mũrũ wa mũndũ, ratha ũhoro wa gũũkĩrĩra Gogu ũmwĩre ũũ, ‘Jehova Mwathani Ũrĩa Mũnene oigĩte atĩrĩ: “Nĩ ngaagũũkĩrĩra, wee Gogu, mũtongoria ũrĩa mũnene wa Mesheki na Tubali.
2  Nĩ ngaakũhũgũra na ngũtongorie ndũme uume kũndũ kũraya mũno mwena wa rũgongo na ngũtware irĩma-inĩ cia Isiraeli.
3  Nĩ ngaagũtha ũta waku ũgwe kuuma guoko-inĩ gwaku kwa ũmotho na ndũme mĩguĩ yaku ĩgwe kuuma guoko-inĩ gwaku kwa ũrĩo.
4  Ũkaagwa irĩma-inĩ cia Isiraeli, wee na thigari ciaku ciothe na ikundi cia andũ iria igaakorũo hamwe nawe. Nĩ ngaakũneana kũrĩ nyoni cia mĩthemba yothe iria irĩaga nyama na kũrĩ nyamũ cia gĩthaka ũtuĩke irio ciacio.”’
5  “‘Ũkaagwa werũ-inĩ, nĩ gũkorũo niĩ mwene nĩ njarĩtie,’ ũguo nĩguo Jehova Mwathani Ũrĩa Mũnene oigĩte.
6  “‘Na nĩ ngaarehithĩria Magogu mwaki o hamwe na arĩa othe maikaraga icigĩrĩra-inĩ marĩ na thayũ, na nĩ makaamenya atĩ niĩ nĩ niĩ Jehova.
7  Ningĩ nĩ ngaatũma rĩĩtwa rĩakwa itheru rĩmenyeke gatagatĩ-inĩ ka andũ akwa Isiraeli, na ndikaareka rĩĩtwa rĩakwa itheru rĩthahio rĩngĩ; nacio ndũrĩrĩ nĩ ikaamenya atĩ niĩ nĩ niĩ Jehova, Ũrĩa Mũtheru thĩinĩ wa Isiraeli.’
8  “‘Atĩrĩrĩ, ũndũ ũcio nĩ ũroka, na nĩ ũkaahinga,’ ũguo nĩguo Jehova Mwathani Ũrĩa Mũnene oigĩte. ‘Ũcio nĩguo mũthenya ũrĩa njarĩtie ũhoro waguo.
9  Aikari a matũũra ma Isiraeli nĩ makoimagara na maakie mwaki makĩhũthĩra matharaita, mahũthĩre ngo nene na nini, ũta na mĩguĩ, njũgũma na matimũ. Makaahũthĩra indo icio gwakia mwaki ihinda rĩa mĩaka mũgwanja.
10  Matikabatara kũngania ngũ werũ-inĩ kana mĩtitũ-inĩ nĩ gũkorũo makaahũthĩra matharaita macio gwakia mwaki.’ “‘Nĩ magaataha indo kuuma kũrĩ arĩa maamatahĩte na matunye arĩa maamatunyĩte,’ ũguo nĩguo Jehova Mwathani Ũrĩa Mũnene oigĩte.
11  “‘Mũthenya ũcio nĩ ngaahe Gogu handũ ha gũthikwo kũu thĩinĩ wa Isiraeli, mũkuru-inĩ ũrĩa ũgeragwo nĩ andũ arĩa mathiaga mwena wa irathĩro wa iria, nayo njĩra ya arĩa matuĩkanagĩria kuo ĩhingwo. Kũu nĩkuo magaathika Gogu na irĩndĩ ciake ciothe, na magaagwĩta Mũkuru wa Hamoni-Gogu.
12  Andũ a nyũmba ya Isiraeli makaahũthĩra mĩeri mũgwanja kũmathika nĩgetha matherie bũrũri ũcio.
13  Andũ othe a bũrũri ũcio nĩ makaanyitanĩra kũmathika, na ũndũ ũcio nĩ ũgaatũma magĩe ngumo mũthenya ũrĩa ngeegoocithia,’ ũguo nĩguo Jehova Mwathani Ũrĩa Mũnene oigĩte.
14  “‘Andũ nĩ makaaheo wĩra wa gũtuĩkanagĩria bũrũri ũcio hingo ciothe na gũthika mĩĩrĩ ĩrĩa ĩtigarĩte igũrũ rĩa thĩ, nĩgetha bũrũri ũcio ũtherio. Magaathiĩ na mbere gũcaria ihinda rĩa mĩeri mũgwanja.
15  Arĩa magaatuĩkanagĩria bũrũri mangĩkona ihĩndĩ rĩa mũndũ, makaaigaga rũũri hakuhĩ narĩo. Nao arĩa maheetwo wĩra wa gũthika makarĩthika Mũkuru-inĩ wa Hamoni-Gogu.
16  Ningĩ kũu nĩ gũgaakorũo na itũũra rĩtagwo Hamona. Na nĩ magaatheria bũrũri ũcio.’
17  “Nawe mũrũ wa mũndũ-rĩ, Jehova Mwathani Ũrĩa Mũnene oigĩte ũũ: ‘Ĩra nyoni cia mĩthemba yothe na nyamũ ciothe cia gĩthaka atĩrĩ, “Mwĩcokanĩrĩriei hamwe mũũke. Thiũrũrũkĩriai igongona rĩakwa rĩrĩa ndĩramũhaarĩrĩria, igongona inene mũno irĩma-inĩ cia Isiraeli. Mũkũrĩa nyama na mũnyue thakame.
18  Mũkũrĩa nyama cia andũ arĩa marĩ hinya na mũnyue thakame ya atongoria a thĩ, mũrĩe ndũrũme, tũgondu, mbũri, na ndegwa, nyamũ ciothe iria norie cia Bashani.
19  Mũkũrĩa maguta mũhũne na mũnyue thakame nginya mũrĩĩo nĩ ũndũ wa igongona rĩrĩa ndĩramũhaarĩrĩria.”’
20  “‘Metha-inĩ yakwa mũkũrĩa nginya mũhũne nyama cia mbarathi na cia arĩa matwarithagia ngaari cia mbarathi, arĩa marĩ hinya na njamba cia ita cia mĩthemba yothe,’ ũguo nĩguo Jehova Mwathani Ũrĩa Mũnene oigĩte.
21  “‘Nĩ ngonania riri wakwa gatagatĩ-inĩ ka ndũrĩrĩ, na ndũrĩrĩ ciothe nĩ ikoona ituĩro rĩrĩa nduanĩire, na hinya ũrĩa nyonanĩtie gatagatĩ-inĩ gacio.
22  Kuuma mũthenya ũcio gũthiĩ na mbere, andũ a nyũmba ya Isiraeli nĩ makaamenya atĩ niĩ nĩ niĩ Jehova Ngai wao.
23  Nacio ndũrĩrĩ nĩ ikaamenya atĩ andũ a nyũmba ya Isiraeli maatwarirũo ithamĩrio nĩ ũndũ wa mehia mao ene, tondũ matiarĩ ehokeku harĩ niĩ. Nĩ ũndũ ũcio ngĩmahitha ũthiũ wakwa na ngĩmaneana kũrĩ thũ ciao, na othe makĩhũũrũo na rũhiũ rwa njora.
24  Ndamekire maũndũ maringaine na thahu wao na mehia mao, na ngĩmahitha ũthiũ wakwa.’
25  “Nĩ ũndũ ũcio, Jehova Mwathani Ũrĩa Mũnene ekuuga ũũ: ‘Nĩ ngũcokereria andũ a Jakubu arĩa matahĩtwo na njiguĩre nyũmba yothe ya Isiraeli tha; na nĩ ngũrũĩrĩra na kĩyo rĩĩtwa rĩakwa itheru.
26  Thutha wa gũconorithio nĩ ũndũ wa gũkorũo matarĩ ehokeku harĩ niĩ, nĩ magaaikara na thayũ bũrũri-inĩ wao, gũtarĩ mũndũ ũgũtũma maigue guoya.
27  Rĩrĩa ngaamaruta ikundi-inĩ cia andũ na ndĩmacokanĩrĩrie kuuma mabũrũri-inĩ ma thũ ciao, ningĩ nĩ ngeyonania harĩ o ũrĩa ndĩ mũtheru ndũrĩrĩ nyingĩ ikĩĩyonagĩra.’
28  “‘Nĩ makaamenya atĩ niĩ nĩ niĩ Jehova Ngai wao rĩrĩa ngaamacokia bũrũri-inĩ wao kuuma ndũrĩrĩ-inĩ iria maatwarĩtwo ithamĩrio, na gũtirĩ o na ũmwe wao ngaatiga.
29  Ndikaamahitha ũthiũ wakwa rĩngĩ, nĩ gũkorũo nĩ ngaaitĩrĩria nyũmba ya Isiraeli roho wakwa,’ ũguo nĩguo Jehova Mwathani Ũrĩa Mũnene oigĩte.”
19  “No mũhaka ũine rwĩmbo rwa macakaya rũkoniĩ atongoria a Isiraeli
2  uuge atĩrĩ, ‘Maitũguo aatariĩ ta kĩĩ? Ta mũrũthi wa mũgoma gatagatĩ-inĩ ka mĩrũthi. Aakomire gatagatĩ-inĩ ka mĩrũthi mĩthĩ na akĩrera ciana ciake.
3  Akĩrera mwana wake ũmwe, agĩtuĩka mũrũthi mwĩthĩ ũrĩ na hinya. Ũkĩmenya gũtambura kĩrĩa wanyita, O na ũgĩtambura andũ.
4  Ndũrĩrĩ ikĩigua ũhoro waguo na ikĩũnyitĩra irima-inĩ rĩacio, Ikĩũtwara bũrũri wa Misiri iwĩkĩrĩte ihocio.
5  Nyina agĩeterera, na mũthia-inĩ akĩona atĩ hatiarĩ na kĩĩrĩgĩrĩro kĩa mũrũthi ũcio gũcoka. Kwoguo akĩoya mwana ũngĩ wake na akĩmũtua mũrũthi mwĩthĩ ũrĩ na hinya.
6  O naguo ũgĩcangacanga gatagatĩ ka mĩrũthi na ũgĩtuĩka mũrũthi mwĩthĩ ũrĩ na hinya. Ũkĩmenya gũtambura kĩrĩa wanyita, na ũgĩtambura nginya andũ.
7  Ũgĩcangacanga nyũmba-inĩ ciao iria ndaya na igũrũ irĩ na ũgitĩri na ũkĩananga matũũra mao, Bũrũri ũcio mũtiganĩrie ũkĩiyũra mũgambo wa mũraramo waguo.
8  Ndũrĩrĩ cia kuuma icigo iria ciathiũrũrũkĩirie ikĩũũkĩrĩra nĩguo iwambĩre neti yacio, Naguo ũkĩnyitĩrũo irima-inĩ rĩacio.
9  Ikĩwĩkĩra ihocio na ikĩũikia kĩaga-inĩ na ikĩũtwara kũrĩ mũthamaki wa Babuloni. Ikĩũhingĩra kũu, nĩguo mũgambo waguo ndũkanaiguĩke rĩngĩ irĩma-inĩ cia Isiraeli.
10  Maitũguo aatariĩ ta mũthabibũ thakame-inĩ yaku, ũhandĩtwo hakuhĩ na maĩ maingĩ. Ũkĩgĩa na maciaro na ũkĩiyũra honge nĩ ũndũ wa maĩ macio maingĩ.
11  Ũkĩgĩa honge irĩ na hinya, ingĩagĩrĩire gũtuĩka mĩthĩgi ya athani. Ũgĩkũra na ũkĩraiha gũkĩra mĩtĩ ĩrĩa ĩngĩ, Na ũkĩambĩrĩria kuoneka nĩ ũndũ wa ũraihu waguo na tondũ wa mathangũ maguo maingĩ.
12  No ũkĩmunywo nĩ ũndũ wa marakara na ũgĩteo thĩ, Na rũhuho rwa mwena wa irathĩro rũkĩũmia maciaro maguo. Honge ciaguo iria irĩ hinya ikiunangwo na ikĩũma, na igĩcinwo nĩ mwaki.
13  Rĩu ũhandĩtwo werũ-inĩ, Bũrũri-inĩ ũtarĩ maĩ na mũng’aru.
14  Naguo mwaki ũgĩtherema uumĩte honge-inĩ ciaguo ũgĩcina thuuna ciaguo na maciaro maguo, Na gũtirĩ rũhonge rũrĩ na hinya rwatigirũo rũngĩatuĩkire mũthĩgi wa gwathana. “‘Rũu nĩ rwĩmbo rwa macakaya, na nĩ rũgaatuĩka rwĩmbo rwa macakaya.’”
24  Kiugo kĩa Jehova gĩkĩnginyĩra o rĩngĩ mwaka-inĩ wa kenda, mweri wa ikũmi, mũthenya wa ikũmi wa mweri ũcio ngĩrũo atĩrĩ:
2  “Mũrũ wa mũndũ, andĩka tarĩki cia mũthenya ũyũ, o ũyũ wa ũmũthĩ. Mũthenya ũyũ nĩguo mũthamaki wa Babuloni ambĩrĩirie gũtharĩkĩra Jerusalemu.
3  Na ũtaarĩrie thimo ĩkoniĩ nyũmba ĩno nemi, uuge ũũ igũrũ rĩmegiĩ: “Jehova Mwathani Ũrĩa Mũnene oigĩte ũũ: “Hagĩra nyũngũ ya kũrugĩra, ũmĩigĩrĩre mwaki-inĩ na ũmĩĩkĩre maĩ.
4  Ĩkĩra icunjĩ cia nyama thĩinĩ wayo, icunjĩ ciothe iria njega, Kĩero na kĩande; ũmĩiyũrie mahĩndĩ marĩa mega.
5  Oya ng’ondu ĩrĩa njega biũ thĩinĩ wa rũũru na ũbange ngũ gũthiũrũrũka rungu rwa nyũngũ ĩyo. Therũkia icunjĩ icio, na ũruge mahĩndĩ marĩa marĩ thĩinĩ wayo.”’
6  “Nĩ ũndũ ũcio, Jehova Mwathani Ũrĩa Mũnene oigĩte ũũ: ‘Kaĩ itũũra rĩrĩa rĩitithagia thakame rĩrĩ na haaro-ĩ, nyũngũ ĩyo ya kũrugĩra ĩrĩ na gutu, na gutu ũcio ndũrutĩtwo! Mĩonorie gĩcunjĩ o gĩcunjĩ; ndũgacicukĩre mĩtĩ.
7  Nĩ gũkorũo thakame ĩyo rĩaitire ĩrĩ o thĩinĩ warĩo; rĩamĩitire igũrũ rĩa rwaro rwa ihiga itheri. Rĩtiamĩitire thĩ nĩguo rĩmĩhumbĩre na rũkũngũ.
8  Nĩgetha njarahũre marakara ma kwĩrĩhĩria, Njitĩte thakame yarĩo igũrũ rĩa rwaro rwa ihiga itheri, Nĩguo ndĩkahumbĩrũo.’
9  “Nĩ ũndũ ũcio, Jehova Mwathani Ũrĩa Mũnene oigĩte ũũ: ‘Kaĩ itũũra rĩrĩa rĩitithagia thakame rĩrĩ na haaro-ĩ! Ngũiganĩrĩra hĩba ndaya na igũrũ ya ngũ.
10  Iganĩrĩra ngũ icio na wakie mwaki, Therũkia nyama icio biũ, ũite thubu wacio, na ũreke mahĩndĩ macure.
11  Igĩrĩra nyũngũ ĩyo ĩtarĩ kĩndũ makara-inĩ ĩhiũhe Nĩguo gĩcango kĩayo kĩhiũhe nginya gĩtunĩhe. Gĩko kĩayo nĩ gĩgũtweka thĩinĩ wayo, na gutu wayo ũhĩe.
12  Nĩ wĩra mũritũ na wa mĩnoga, Tondũ gutu ũrĩa mũingĩ ndũroima. Mĩikie mwaki-inĩ na gutu wayo!’
13  “‘Gĩko gĩaku kĩoimanire na mĩtugo yaku ya ũũra-thoni. Ndageririe gũgũtheria no ndwatherire kuumana na gĩko gĩaku. Gũtirĩ hĩndĩ ũgaathera o nginya rĩrĩa mathũgũta makwa gũkwerekera makaanyihanyiha.
14  Niĩ mwene, Jehova, nĩ njarĩtie. Ũndũ ũcio nĩ ũgeekĩka. Ngeeka ũguo itekwĩgirĩrĩria, itekũringwo nĩ tha, na itekwĩrira. Magaagũtuĩra kũringana na njĩra ciaku na maũndũ marĩa wĩkaga,’ ũguo nĩguo Jehova Mwathani Ũrĩa Mũnene oigĩte.”
15  Na kiugo kĩa Jehova gĩkĩnginyĩra o rĩngĩ ngĩrũo atĩrĩ:
16  “Mũrũ wa mũndũ, ndĩ hakuhĩ kweheria mwendwa waku na igũtha o rĩmwe. Ndwagĩrĩire gũcakaya; o na kana kũrĩra kana gũita maithori.
17  Cakaya ũkirĩte, na ndũgeke maũndũ marĩa mekagwo ma gũcakaĩra arĩa makuĩte. Wĩyohe kĩremba gĩaku na wĩkĩre iratũ ciaku. Ndũkehumbĩre kanua na ndũkarĩe mũgate wa kũreherũo nĩ andũ angĩ.”
18  Na rũcinĩ ngĩarĩria andũ, nake mũtumia wakwa agĩkua hwaĩ-inĩ. Naruo rũcinĩ rũrũ rũngĩ ngĩka o ta ũrĩa ndathĩtwo.
19  Nao andũ maanjũragia atĩrĩ: “Kaĩ ũtaratwĩra ũrĩa maũndũ maya ũreka matũkoniĩ?”
20  Ngĩmacokeria ngĩmeera atĩrĩ: “Kiugo kĩa Jehova nĩ kĩnginyĩire ngerũo atĩrĩ,
21  ‘Ĩra nyũmba ya Isiraeli ũũ: “Jehova Mwathani Ũrĩa Mũnene oigĩte atĩrĩ, ‘Ndĩ hakuhĩ gũthahia handũ hakwa harĩa hatheru, o ho kĩhumo kĩa mwĩraho wanyu mũnene, o hau mwendete na heriragĩrio nĩ ngoro cianyu. Anake na airĩtu anyu arĩa mwatigire makooragwo na rũhiũ rwa njora.
22  Hĩndĩ ĩyo nĩ mũgeeka o ta ũrĩa njĩkĩte. Mũtikehumbĩra kanua na mũtikaarĩa mũgate wa kũreherũo nĩ andũ angĩ.
23  Mũgaakorũo mwĩyohete iremba cianyu mĩtwe na mwĩkĩrĩte iratũ cianyu magũrũ. Mũtigaacakaya kana mũrĩre. Handũ ha ũguo, mũgaathira nĩ ũndũ wa mahĩtia manyu, na nĩ mũkaagĩo nĩ kĩeha kĩnene ngoro mũndũ na ũrĩa ũngĩ.
24  Ezekieli nĩ atuĩkĩte kĩmenyithia harĩ inyuĩ. Na o ta ũrĩa ekĩte, ũguo noguo mũgeeka. Rĩrĩa maũndũ macio mageekĩka, nĩ mũkaamenya atĩ niĩ nĩ niĩ Jehova Mwathani Ũrĩa Mũnene.’”’”
25  “Na ha ũhoro waku wee mũrũ wa mũndũ-rĩ, mũthenya ũrĩa ngaamatunya handũ hao harĩa hairigĩre, handũ hathaka harĩa hamarehagĩra gĩkeno, o hau mendete, harĩa ngoro ciao ciĩriragĩria, o hamwe na anake na airĩtu ao-rĩ,
26  nĩ ũkaareherũo ũhoro nĩ mũndũ ũrĩa ũgaakorũo etharĩte.
27  Mũthenya ũcio nĩ ũgaatumũra kanua warĩrie mũndũ ũcio wĩtharĩte, na ndũgaacoka gũkorũo ũrĩ bubu rĩngĩ. Ũgaatuĩka kĩmenyithia harĩ o, na nĩ makaamenya atĩ niĩ nĩ niĩ Jehova.”
43  Agĩcoka akĩndwara kĩhingo-inĩ kĩrĩa kĩang’etheire mwena wa irathĩro.
2  Ngĩona riri wa Ngai wa Isiraeli ũkiuma mwena wa irathĩro, na mũgambo wake watariĩ ta mũrurumo wa maĩ maingĩ magĩtherera; nayo thĩ ĩkĩhenia nĩ ũndũ wa riri wake.
3  Kĩrĩa ndonire gĩatariĩ ta kĩoneki kĩrĩa ndonete hĩndĩ ĩrĩa ndokĩte kwananga itũũra rĩu, na kĩahaanaga ta kĩrĩa ndonete hakuhĩ na rũũĩ rwa Kebari; na niĩ ngĩĩgũithia, ngĩturumithia ũthiũ thĩ.
4  Naguo riri wa Jehova ũkĩingĩra thĩinĩ wa hekarũ ũgereire kĩhingo kĩrĩa kĩang’etheire mwena wa irathĩro.
5  Ngĩcoka ngĩoywo nĩ roho ũkĩndwara nja ĩrĩa nini, na ngĩona atĩ hekarũ yaiyũrĩte riri wa Jehova.
6  Na ngĩigua mũndũ ũranjarĩria arĩ thĩinĩ wa hekarũ, na mũndũ ũcio agĩũka akĩrũgama hakuhĩ na niĩ.
7  Akĩnjĩra atĩrĩ: “Mũrũ wa mũndũ, gũkũ nĩkuo gĩikaro gĩa gĩtĩ gĩakwa kĩa ũnene na kĩa makinya ma magũrũ makwa, na nĩkuo ndĩikaraga ndĩ gatagatĩ-inĩ ka andũ a Isiraeli tene na tene. Andũ a nyũmba ya Isiraeli matigaathahia rĩĩtwa rĩakwa itheru rĩngĩ, o ene hamwe na athamaki ao, kũgerera ũmaraya wao wa kĩĩroho na ciimba cia athamaki ao maarĩkia gũkua.
8  Rĩrĩa meekĩrire itonyero rĩao hakuhĩ na itonyero rĩakwa na gĩtugĩ kĩa mũrango wao hakuhĩ na gĩtugĩ kĩa mũrango wakwa, hagatigara o rũthingo tu gatagatĩ gakwa nao, nĩ maathahirie rĩĩtwa rĩakwa itheru kũgerera maũndũ marĩ magigi marĩa meekire, na niĩ ngĩmaniina nĩ ũndũ wa marakara makwa.
9  Nĩ maige ũmaraya wao wa kĩĩroho o hamwe na ciimba cia athamaki ao haraya mũno na niĩ, na niĩ nĩ ngũtũũra hamwe nao tene na tene.
10  “Nawe mũrũ wa mũndũ-rĩ, taarĩria nyũmba ya Isiraeli ũhoro wa hekarũ ĩyo, nĩguo maconoke nĩ ũndũ wa mehia mao, na ũreke mathuthurie mũcoro wayo.
11  Mangĩconoka nĩ ũndũ wa maũndũ marĩa mothe mekĩte, wagĩrĩire kũmataarĩria mũcoro wa hekarũ ĩyo, ũrĩa ĩbangĩtwo, o na njĩra ciayo cia kuuma na cia kũingĩra. Ũmonie mĩcoro yayo yothe na mawatho mayo, mĩcoro yayo na mawatho mayo, na wandĩke maũndũ macio makĩĩyonagĩra na maitho mao, nĩguo marũmagĩrĩre mũcoro wayo wothe na mawatho mayo.
12  Ũyũ nĩguo watho wa hekarũ. Gĩcigo kĩrĩa gĩothe gĩthiũrũrũkĩirie gacũmbĩrĩ ga kĩrĩma nĩ gĩtheru mũno. Atĩrĩrĩ, ũcio nĩguo watho wa hekarũ.
13  “Ici nĩcio ithimi cia kĩgongona ithimĩtwo na mĩkono (o mũkono wongereirũo wariĩ wa rũhĩ rũmwe). Mwena wakĩo wa na thĩ nĩ mũkono ũmwe, na ũrĩ na wariĩ wa mũkono ũmwe. Ũthiũrũrũkĩirio na mũcibi mũthia-inĩ waguo wa wariĩ wa irata rĩmwe. Ũcio nĩguo mwena wa na thĩ wa kĩgongona kĩu.
14  Kuuma thĩ nginya gĩcunjĩ kĩa mũhuro kĩrĩa gĩthiũrũrũkĩirie nĩ mĩkono ĩĩrĩ, na wariĩ wakĩo nĩ mũkono ũmwe. Kuuma gacunjĩ-inĩ kanini karĩa gathiũrũrũkĩirie nginya gĩcunjĩ kĩrĩa kĩnene gĩthiũrũrũkĩirie nĩ mĩkono ĩna, na wariĩ wakĩo nĩ mũkono ũmwe.
15  Riiko rĩa kĩgongona rĩrĩ na ũraihu wa na igũrũ wa mĩkono ĩna, na rĩrĩ na hĩa inya ciumĩrĩte mwena wa igũrũ.
16  Riiko rĩu rĩa kĩgongona nĩ rĩiganaine mĩena yothe ĩna, rĩrĩ na ũraihu wa mĩkono 12 na wariĩ wa mĩkono 12.
17  Mĩena yothe ĩna ya gĩcunjĩ kĩrĩa gĩthiũrũrũkĩirie ĩrĩ na ũraihu wa mĩkono 14 na wariĩ wa mĩkono 14; naguo mũcibi ũrĩa ũthiũrũrũkĩirie nĩ wa nuthu mũkono, na mwena wakĩo wa na thĩ nĩ wa mũkono ũmwe mĩena yothe. “Na ngathĩ ciakĩo irorete mwena wa irathĩro.”
18  Agĩcoka akĩnjĩra atĩrĩ, “Mũrũ wa mũndũ, Jehova Mwathani Ũrĩa Mũnene oigĩte ũũ: ‘Maya nĩmo maũndũ marĩa magĩrĩire kũrũmĩrĩrũo rĩrĩa kĩgongona gĩgaakwo, nĩgetha magongona magima ma njino marutagĩrũo ho na thakame ĩkaminjaminjwo igũrũ rĩakĩo.’
19  “‘Ũkaaneana gategwa gatuĩke igongona rĩa mehia, ũkaneane kũrĩ athĩnjĩri-Ngai Alawii a rũciaro rwa Zadoku, arĩa mokaga mbere yakwa kũndungatĩra,’ ũguo nĩguo Jehova Mwathani Ũrĩa Mũnene oigĩte.
20  ‘Wagĩrĩirũo kuoya thakame ĩmwe ya gategwa kau ũmĩhake hĩa-inĩ icio inya cia kĩgongona, kona-inĩ inya cia gĩcunjĩ kĩrĩa gĩthiũrũrũkĩirie, na mũcibi-inĩ ũrĩa ũthiũrũrũkĩirie, nĩgetha ũgĩtherie kuumana na mehia na ũkĩamũre.
21  Ningĩ woe gategwa kau ka igongona rĩa mehia, ũgacinĩre handũ harĩa hamũrĩtwo hekarũ-inĩ, nja ya handũ harĩa hatheru.
22  Mũthenya wa kerĩ nĩ ũkaaruta thenge ĩtarĩ na kaũgũ ĩtuĩke igongona rĩa mehia; nao nĩ magaatheria kĩgongona kuumana na mehia o ta ũrĩa maagĩtheretie kuumana na mehia makĩhũthĩra gategwa kau.’
23  “‘Warĩkia gũgĩtheria kuumana na mehia-rĩ, nĩ ũkaaruta gategwa gatarĩ na kaũgũ, na ndũrũme ĩtarĩ na kaũgũ.
24  Ũgaacitwara mbere ya Jehova, nao athĩnjĩri-Ngai maciminjĩrie cumbĩ na macirute ituĩke igongona igima rĩa njino rĩa kũrutĩrũo Jehova.
25  O mũthenya ihinda rĩa thikũ mũgwanja nĩ ũkaarutaga thenge ĩtuĩke igongona rĩa mehia, o hamwe na gategwa na ndũrũme; ũkaarutaga nyamũ itarĩ na kaũgũ.
26  Makaaruta igongona rĩa kũhumbĩra mehia nĩ ũndũ wa kĩgongona ihinda rĩa thikũ mũgwanja, na no mũhaka magĩtherie na makĩamũre.
27  Thikũ icio ciathira, mũthenya wa kanana na thutha ũcio, athĩnjĩri-Ngai nĩ makaarutaga magongona manyu magima ma njino na magongona ma ũiguano igũrũ rĩa kĩgongona; na niĩ nĩ ngaakenio nĩ inyuĩ,’ ũguo nĩguo Jehova Mwathani Ũrĩa Mũnene oigĩte.”
44  Ningĩ akĩnjokia kũgerera njĩra ya kĩhingo kĩa mwena wa nja kĩa handũ harĩa hatheru kĩrĩa kĩarorete irathĩro, na kĩarĩ kĩhinge.
2  Nake Jehova akĩnjĩra atĩrĩ: “Kĩhingo gĩkĩ kĩrĩikaraga kĩrĩ kĩhinge. Gĩtiagĩrĩire kũhingũrũo, na gũtirĩ mũndũ ũrĩtonyagĩra ho; nĩ gũkorũo Jehova, Ngai wa Isiraeli, nĩ atonyeire ho, kwoguo no mũhaka gĩikarage kĩrĩ kĩhinge.
3  No rĩrĩ, mũtongoria nĩ arĩikaraga thĩ thĩinĩ wakĩo nĩguo arĩe mũgate arĩ mbere ya Jehova, nĩ gũkorũo we nĩ mũtongoria. Arĩtonyagĩra gĩthaku-inĩ gĩa kĩhingo kĩu, na akoimĩra o ho.”
4  Agĩcoka akĩndonyeria kĩhingo kĩa mwena wa rũgongo akĩndwara mwena wa mbere wa hekarũ. Na rĩrĩa ndarorire, ngĩona atĩ riri wa Jehova nĩ waiyũrĩte hekarũ ya Jehova. Nĩ ũndũ ũcio, ngĩĩgũithia ngĩturumithia ũthiũ thĩ.
5  Nake Jehova akĩnjĩra atĩrĩ: “Mũrũ wa mũndũ, rũmbũiya, ũrore, na ũthikĩrĩrie na kinyi maũndũ mothe marĩa ngũkwĩra megiĩ maathani na mawatho ma hekarũ ya Jehova. Rũmbũiya mũno njĩra ya gũtonya hekarũ na njĩra ciothe cia kuuma handũ harĩa hatheru.
6  Ĩra nyũmba ĩyo nemi ya Isiraeli atĩrĩ, ‘Jehova Mwathani Ũrĩa Mũnene oigĩte ũũ: “Inyuĩ nyũmba ya Isiraeli, maũndũ macio manyu marĩ magigi nĩ maiganĩte.
7  Rĩrĩa mwarehe andũ a kũngĩ arĩa matarĩ aruu ngoro na mwĩrĩ handũ hakwa harĩa hatheru, nĩ mathahagia hekarũ yakwa. Mũndutagĩra mũgate, maguta na thakame, na hĩndĩ ĩyo kĩrĩkanĩro gĩakwa nĩ gĩthũkie tondũ wa mĩtugo yanyu yothe ĩrĩ magigi.
8  Mũtimenyagĩrĩra indo ciakwa iria theru. Ithenya rĩa ũguo, mwĩhokagĩra andũ angĩ kũruta mawĩra thĩinĩ wa handũ hakwa harĩa hatheru.”’
9  “‘Jehova Mwathani Ũrĩa Mũnene oigĩte ũũ: “Gũtirĩ mũndũ wa kũngĩ ũikaraga thĩinĩ wa Isiraeli ũtarĩ mũruu ngoro na mwĩrĩ wagĩrĩirũo gũtonya handũ hakwa harĩa hatheru.”’
10  “‘No Alawii arĩa maanjehereire rĩrĩa Aisiraeli maandiganĩirie nĩguo marũmĩrĩre mĩhianano yao ĩrĩ magigi nĩ makoona moimĩrĩro ma mehia mao.
11  Na nĩ magaatungataga thĩinĩ wa handũ hakwa harĩa hatheru marũgamagĩrĩre ihingo cia hekarũ na matungatage thĩinĩ wa hekarũ. Nĩ magaathĩnja igongona igima rĩa njino na marute magongona nĩ ũndũ wa andũ, na nĩ makaarũgama mbere ya andũ mamatungatĩre.
12  Tondũ nĩ maamatungatagĩra marĩ mbere ya mĩhianano yao ĩrĩ magigi, magĩtuĩka mũhĩnga magĩtũma nyũmba ya Isiraeli ĩhie, nĩkĩo gĩtũmĩte njoe guoko gwakwa na igũrũ ngehĩta atĩ nĩ ngũmokĩrĩra, na nĩ makoona moimĩrĩro ma mehia mao,’ ũguo nĩguo Jehova Mwathani Ũrĩa Mũnene oigĩte.
13  Matikanguhĩrĩria nĩguo mandungatĩre marĩ athĩnjĩri-Ngai kana makuhĩrĩrie kĩndũ o na kĩmwe harĩ indo ciakwa iria theru kana iria theru mũno, na nĩ magaaconorithio nĩ ũndũ wa maũndũ marĩ magigi marĩa meekire.
14  No nĩ ngaamatua arũgamĩrĩri a mawĩra ma hekarũ, marorage ũtungata wayo na maũndũ mothe marĩa magĩrĩire gwĩkwo thĩinĩ wayo.’
15  “‘Nao athĩnjĩri-Ngai Alawii, acio ariũ a Zadoku, arĩa maaroraga mawĩra ma handũ hakwa harĩa hatheru rĩrĩa Aisiraeli maandiganĩirie, nĩ makaanguhĩrĩria nĩguo mandungatĩre, na nĩ makaarũgama mbere yakwa mandutĩre maguta na thakame,’ ũguo nĩguo Jehova Mwathani Ũrĩa Mũnene oigĩte.
16  ‘Acio nĩo magaatonya handũ hakwa harĩa hatheru, na nĩ magaakuhĩrĩria metha yakwa nĩguo mandungatĩre, na nĩ makaaruta mawĩra marĩa ndĩmaheete.
17  “‘Hĩndĩ ĩrĩa megũtonya ihingo-inĩ cia nja ĩrĩa nini, magĩrĩirũo kwĩhumba nguo cia gatani. Matiagĩrĩirũo kwĩhumba kĩndũ kĩa guoya wa ng’ondu rĩrĩa megũtungata ihingo-inĩ cia nja ĩrĩa nini kana kũu thĩinĩ.
18  Magĩrĩirũo kwĩyoha iremba cia gatani mũtwe, na mekĩre inyatha cia gatani cia kũhumbĩra njohero ciao. Matiagĩrĩirũo kwĩhumba kĩndũ kĩngĩtũma mathithine.
19  Matanoima mathiĩ nja ĩrĩa nene—nja ĩrĩa nene kũrĩa andũ marĩ—magĩrĩirũo kũruta nguo iria megũtungataga nacio na maciige rumu-inĩ iria nyamũre cia kũrĩĩra. Macoke mehumbe nguo ingĩ, nĩguo matigatũme ũtheru ũcio ũthiĩ kũrĩ andũ kũgerera nguo ciao.
20  Matiagĩrĩirũo kwenjwo mĩtwe yao kana mareke njuĩrĩ ya mĩtwe yao ĩraihe. Magĩrĩirũo kũrengerera njuĩrĩ ya mĩtwe yao.
21  Athĩnjĩri-Ngai matiagĩrĩirũo kũnyua ndibei rĩrĩa megũtonya nja ĩrĩa nini.
22  Matiagĩrĩirũo kũhikia mũtumia wa ndigwa, kana mũtumia ũtiganĩte na mũthuri wake; no rĩrĩ, no mahikie mũirĩtu gathirange wa rũciaro rwa Isiraeli kana mũtumia wa ndigwa wa mũthĩnjĩri-Ngai.’
23  “‘Magĩrĩirũo kũruta andũ akwa ngũrani ya kĩndũ gĩtheru na kĩrĩa gĩtarĩ gĩtheru; na mamarute ngũrani ya indo iria irĩ thahu na iria itarĩ thahu.
24  Nĩ magĩrĩirũo gũtuanagĩra ciira; na matuanagĩre kũringana na matuĩro makwa ma ciira. Magĩrĩirũo kũrũmĩrĩra mawatho na maathani makwa megiĩ ciathĩ ciakwa ciothe na mamũrage thabatũ ciakwa.
25  Matiagĩrĩirũo gũkuhĩrĩria mũndũ mũkuũ, tondũ nĩ mekũgĩa thahu. O na kũrĩ ũguo, mũndũ no ethahie nĩ ũndũ wa ithe, nyina, mũrũwe, mwarĩ, mũrũ wa nyina, kana mwarĩ wa nyina ũtarĩ mũhiku.
26  Na thutha wa mũthĩnjĩri-Ngai gũtherio, magĩrĩirũo kũreka aniine thikũ mũgwanja.
27  Mũthenya ũrĩa egũtonya handũ harĩa hatheru, thĩinĩ wa nja ĩrĩa nini, nĩguo atungate thĩinĩ wa harĩa hatheru, nĩ agĩrĩirũo kũruta igongona rĩake rĩa mehia,’ ũguo nĩguo Jehova Mwathani Ũrĩa Mũnene ekuuga.
28  “‘Na rĩrĩ nĩrĩo igai rĩao: Niĩ nĩ niĩ igai rĩao. Mũtiagĩrĩirũo kũmahe igai o na rĩrĩkũ thĩinĩ wa Isiraeli, nĩ gũkorũo niĩ nĩ niĩ igai rĩao.
29  Nĩo marĩrĩaga igongona rĩa mũtu, igongona rĩa mehia, na igongona rĩa mahĩtia, na kĩndũ o gĩothe kĩrĩa kĩamũrĩtwo thĩinĩ wa Isiraeli gĩgaatuĩka kĩao.
30  Maciaro mothe ma mbere marĩa mega biũ na mĩthemba yothe ya mĩhothi ĩrĩa mũrĩrutaga ĩrĩkoragwo ĩrĩ ya athĩnjĩri-Ngai. Na nĩ mwagĩrĩirũo kũheaga athĩnjĩri-Ngai maciaro ma mbere ma mũtu wanyu ũrĩa ũtarĩ mũkonyore. Ũndũ ũcio nĩ ũrĩtũmaga mĩciĩ yanyu ĩkorũo na kĩrathimo.
31  Athĩnjĩri-Ngai matiagĩrĩirũo kũrĩa nyoni kana nyamũ o yothe yonetwo ĩrĩ nguũ kana ĩtamburangĩtwo.’
47  Agĩcoka akĩnjokia mũromo-inĩ wa hekarũ, na ngĩona maĩ magĩtherera na mwena wa irathĩro moimĩte rungu rwa itonyero rĩa hekarũ, nĩ gũkorũo mwena wayo wa mbere warorete irathĩro. Maĩ macio maathereraga moimĩte rungu rwa mwena wa ũrĩo wa hekarũ, mũhuro wa kĩgongona.
2  Agĩcoka akĩnjerekeria na nja angereirie kĩhingo kĩa mwena wa rũgongo akĩndwara nja na agĩĩthiũrũrũkia nginya kĩhingo-inĩ kĩrĩa kĩarorete irathĩro, na ngĩona maĩ magĩtherera moimĩte mwena wa ũrĩo.
3  Hĩndĩ ĩrĩa mũndũ ũcio aathiire erekeire mwena wa irathĩro anyitĩte rũrigi rwa gũthima na guoko, agĩthima mĩkono 1,000 na akĩngereria maĩ-inĩ macio; naguo ũriku wamo wanginyaga thũng’wa-inĩ.
4  Agĩcoka agĩthima mĩkono ĩngĩ 1,000 na akĩngereria maĩ-inĩ macio; naguo ũriku wamo wanginyaga maru-inĩ. Agĩthima mĩkono ĩngĩ 1,000 na akĩngereria maĩ-inĩ macio; naguo ũriku wamo wanginyaga njohero-inĩ.
5  Rĩrĩa aathimire mĩkono ĩngĩ 1,000, rũgĩkorũo rũrĩ rũũĩ itangĩahotire kũringa, nĩ gũkorũo maĩ maarĩ mariku ũũ atĩ mũndũ no atubĩrire, rwarĩ na maĩ maingĩ ũndũ rũtangĩaringĩkire na magũrũ.
6  Akĩnjũria atĩrĩ: “Mũrũ wa mũndũ, nĩ wona maũndũ macio?” Agĩcoka akĩnjokia nginya hũgũrũrũ-inĩ cia rũũĩ rũu.
7  Hĩndĩ ĩrĩa ndacokire, ngĩona atĩ mĩena-inĩ yerĩ ya rũũĩ rũu kwarĩ na mĩtĩ mĩingĩ mũno.
8  Agĩcoka akĩnjĩra ũũ: “Maĩ maya maratherera merekeire mwena wa irathĩro magacoka magaikũrũka matuĩkanĩirie Araba makaingĩra iria. Rĩrĩa maingĩra iria-inĩ, maĩ ma iria makaagĩra.
9  Ciũmbe nyingĩ irĩ muoyo nĩ irĩtũũraga kũrĩa guothe maĩ macio marĩthereraga. Nĩ kũrĩkoragwo na thamaki nyingĩ tondũ maĩ maya nĩ marĩthereraga kuo. Maĩ ma iria nĩ mekwagĩra na ciũmbe ciothe nĩ irĩtũũraga muoyo kũrĩa guothe rũũĩ rũratherera.
10  “Ategi a thamaki makaarũgamaga hũgũrũrũ-inĩ ciarĩo kuuma Eni-gedi o nginya Eni-egilaimu, kũrĩa gũgaakorũo na kũndũ gwa kwanĩkagwo neti cia gũtega. Gũgaakorũo na thamaki nyingĩ cia mĩthemba mĩingĩ o ta thamaki cia Iria Rĩrĩa Inene.
11  “Nĩ rĩgaakorũo na kũndũ gũtondoru na matomboya, no icio itikaagĩra. Igaatigwo irĩ o na cumbĩ.
12  “Mĩthemba yothe ya mĩtĩ ya irio nĩ ĩgaakũraga mĩena-inĩ yerĩ ya rũũĩ rũu. Mathangũ mayo matikoma kana yage gũciara. Ĩkaagĩaga maciaro o mweri, nĩ gũkorũo maĩ mayo mathereraga kuuma handũ harĩa hatheru. Maciaro mayo magaatuĩka irio, namo mathangũ matuĩke ma kũhonania.”
13  Jehova Mwathani Ũrĩa Mũnene ekuuga ũũ: “Gĩcigo gĩkĩ nĩkĩo mũkaagaya gĩtuĩke igai rĩa mĩhĩrĩga ĩrĩa 12 ya Isiraeli, na Jusufu akaagaĩrũo icunjĩ igĩrĩ.
14  Nĩ mũgaakĩgaya na mũkorũo na icunjĩ ciganaine. Nĩ ndehĩtire atĩ nĩ ngaahe maithe manyu ma tene bũrũri ũyũ, na rĩu nĩ mũheetwo ũgatuĩka igai rĩanyu.
15  “Ũyũ nĩguo mũhaka wa mwena wa rũgongo wa bũrũri ũcio: Uumĩte Iria-inĩ Rĩrĩa Inene ũgereire njĩra ya Hethiloni werekeire Zedadi,
16  Hamathu, Berotha, na Sibiraimu, ĩrĩa ĩrĩ gatagatĩ ga gĩcigo kĩa Dameski na kĩa Hamathu, o nginya Hazeri-hatikoni, ĩrĩa ĩrĩ mũhaka-inĩ wa Haurani.
17  Kwoguo mũhaka ũkaambĩrĩria iria-inĩ ũkinye Hazaru-enoni, mũhaka-inĩ wa Dameski mwena wa rũgongo, na mũhaka wa Hamathu. Ũcio nĩguo mũhaka wa mwena wa rũgongo.
18  “Naguo wa mwena wa irathĩro ũgaakorũo gatagatĩ ka Haurani na Dameski na ũtwarane na Rũũĩ rwa Jorodani gatagatĩ ka Gileadi na bũrũri wa Isiraeli. Mwagĩrĩirũo gũthima kuuma mũhaka-inĩ o nginya iria rĩa mwena wa irathĩro. Ũcio nĩguo mũhaka wa mwena wa irathĩro.
19  “Mũhaka wa mwena wa mũhuro ũkaambĩrĩria Tamaru ũthiĩ o nginya maĩ-inĩ ma Meribathu-kadeshi, ũcoke ũthiĩ o nginya Mũkuru-inĩ na Iria-inĩ Rĩrĩa Inene. Ũcio nĩguo mũhaka wa mwena wa mũhuro.
20  “Naguo mwena wa ithũĩro nĩ Iria Rĩrĩa Inene, kuuma mũhaka-inĩ nginya handũ hang’ethanĩire na Lebo-hamathu. Ũcio nĩguo mũhaka wa mwena wa ithũĩro.”
21  “Mwagĩrĩirũo kwĩgayanĩria bũrũri ũcio inyuĩ ene, mũũgayanĩrie mĩhĩrĩga ĩrĩa 12 ya Isiraeli.
22  Mwagĩrĩirũo kũũgayania ũtuĩke igai rĩanyu na mũgaĩre andũ a kũngĩ arĩa maikaraga hamwe na inyuĩ arĩa magĩĩte na ciana magĩikara gatagatĩ-inĩ kanyu; na magaatuĩka o ta Aisiraeli arĩa maciarĩirũo bũrũri ũcio. O nao nĩ makaaheo igai hamwe na inyuĩ gatagatĩ-inĩ ka mĩhĩrĩga ya Isiraeli.
23  Mwagĩrĩirũo kũhe mũndũ wa kũngĩ igai gĩcigo-inĩ kĩa mũhĩrĩga ũrĩa aikaraga,” ũguo nĩguo Jehova Mwathani Ũrĩa Mũnene oigĩte.
48  “Maya nĩmo marĩĩtwa ma mĩhĩrĩga ĩyo, kuuma mũhaka-inĩ wa mwena wa rũgongo: Gĩcigo kĩa Dani gĩgaakorũo njĩra-inĩ ya Hethiloni gũthiĩ Lebo-hamathu nginya Hazaru-enani, mũhaka-inĩ wa Dameski kĩrorete mwena wa rũgongo, hakuhĩ na Hamathu; na gĩgaakorũo kiumĩte mũhaka-inĩ wa mwena wa irathĩro nginya mũhaka-inĩ wa mwena wa ithũĩro.
2  Gĩcigo kĩa Asheri gĩgaakorũo mũhaka-inĩ wa Dani, kuuma mũhaka-inĩ wa mwena wa irathĩro nginya mũhaka-inĩ wa mwena wa ithũĩro.
3  Gĩcigo kĩa Nafitali gĩgaakorũo mũhaka-inĩ wa Asheri, kuuma mũhaka-inĩ wa mwena wa irathĩro nginya mũhaka-inĩ wa mwena wa ithũĩro.
4  Gĩcigo kĩa Manase gĩgaakorũo mũhaka-inĩ wa Nafitali, kuuma mũhaka-inĩ wa mwena wa irathĩro nginya mũhaka-inĩ wa mwena wa ithũĩro.
5  Gĩcigo kĩa Efiraimu gĩgaakorũo mũhaka-inĩ wa Manase, kuuma mũhaka-inĩ wa mwena wa irathĩro nginya mũhaka-inĩ wa mwena wa ithũĩro.
6  Gĩcigo kĩa Rubeni gĩgaakorũo mũhaka-inĩ wa Efiraimu, kuuma mũhaka-inĩ wa mwena wa irathĩro nginya mũhaka-inĩ wa mwena wa ithũĩro.
7  Gĩcigo kĩa Juda gĩgaakorũo mũhaka-inĩ wa Rubeni, kuuma mũhaka-inĩ wa mwena wa irathĩro nginya mũhaka-inĩ wa mwena wa ithũĩro.
8  Naguo mũhaka-inĩ wa Juda, kuuma mũhaka-inĩ wa mwena wa irathĩro nginya mũhaka-inĩ wa mwena wa ithũĩro, gĩcigo kĩrĩa mũkaamũra kĩrĩ mũhothi kĩagĩrĩire gũkorũo na wariĩ wa mĩkono 25,000 na ũraihu wakĩo ũkorũo ũiganaine na wa icigo icio ingĩ igaĩirũo mĩhĩrĩga, kuuma mũhaka-inĩ wa mwena wa irathĩro nginya mũhaka-inĩ wa mwena wa ithũĩro. Handũ harĩa hatheru hagaakorũo gatagatĩ-inĩ ga gĩcigo kĩu.
9  “Gĩcigo kĩrĩa mũkaamũrĩra Jehova kĩrĩ mũhothi gĩgaakorũo na ũraihu wa mĩkono 25,000 na wariĩ wa mĩkono 10,000.
10  Kĩu nĩkĩo gĩgaatuĩka mũhothi mwamũre wa athĩnjĩri-Ngai. Gĩgaakorũo kĩrĩ kĩa mĩkono 25,000 mwena wa rũgongo, mĩkono 10,000 mwena wa ithũĩro, mĩkono 10,000 mwena wa irathĩro, na mĩkono 25,000 mwena wa mũhuro. Handũ harĩa hatheru ha Jehova hagaakorũo gatagatĩ-inĩ ga gĩcigo kĩu.
11  Gĩgaakorũo kĩrĩ kĩa athĩnjĩri-Ngai arĩa mamũrĩtwo harĩ ariũ a Zadoku, arĩa maathire na mbere kũruta mawĩra marĩa ndĩmaheete na matiandiganĩirie rĩrĩa Aisiraeli na Alawii maandiganĩirie.
12  Nĩ magaakorũo na gĩcunjĩ thĩinĩ wa gĩcigo kĩu kĩamũrĩtwo kĩrĩ mũhothi gĩgatuĩka kĩndũ gĩtheru mũno, mũhaka-inĩ wa Alawii.
13  “Alawii nĩ magaakorũo na gĩcigo kĩriganĩtie na kĩa athĩnjĩri-Ngai, na gĩgaakorũo na ũraihu wa mĩkono 25,000 na wariĩ wa mĩkono 10,000. (Ũraihu wakĩo wothe ũgaakorũo ũrĩ mĩkono 25,000 kũraiha, na mĩkono 10,000 kwarama.)
14  Matiagĩrĩirũo kwendia, gũkũũrania, kana kũneana gĩcunjĩ o na kĩmwe gĩa gĩcigo kĩu kĩega biũ bũrũri-inĩ, tondũ nĩ kĩndũ gĩtheru harĩ Jehova.
15  “Gĩcigo kĩrĩa gĩgaatigara kĩa wariĩ wa mĩkono 5,000 kĩrĩa kĩriganĩtie na mũhaka ũrĩa ũrĩ na ũraihu wa mĩkono 25,000 gĩkaahũthĩrũo na maũndũ ma itũũra, gĩtuĩke gĩa gwakwo nyũmba na kũndũ gwa kũrĩithia. Itũũra rĩgaakorũo gatagatĩ gakĩo.
16  Ici nĩcio igaakorũo irĩ ithimi cia itũũra: Mũhaka wa mwena wa rũgongo ũgaakorũo ũrĩ mĩkono 4,500, wa mwena wa mũhuro mĩkono 4,500, wa mwena wa irathĩro mĩkono 4,500, naguo wa mwena wa ithũĩro mĩkono 4,500.
17  Gĩcigo gĩa kũrĩithia gĩa itũũra gĩgaakorũo kĩrĩ mĩkono 250 mwena wa rũgongo, mĩkono 250 mwena wa mũhuro, mĩkono 250 mwena wa irathĩro, na mĩkono 250 mwena wa ithũĩro.
18  “Ũraihu wa gĩcigo kĩrĩa gĩgaatigara ũgaakorũo ũiganaine na wa mũhothi ũrĩa mwamũre, mĩkono 10,000 mwena wa irathĩro na mĩkono 10,000 mwena wa ithũĩro. Ũgaakorũo ũiganaine na wa mũhothi ũrĩa mwamũre, na maciaro ma gĩcigo kĩu magaatuĩka irio cia arĩa marutaga wĩra thĩinĩ wa itũũra.
19  Arĩa marutaga wĩra thĩinĩ wa itũũra kuuma mĩhĩrĩga-inĩ yothe ya Isiraeli nĩo makaarĩmaga kuo.
20  “Gĩcigo kĩu gĩothe mũkaaneana kĩrĩ mũhothi gĩgaakorũo kĩiganaine mĩena yothe ĩna, mĩkono 25,000. No mũhaka mũgaakĩneana gĩtuĩke mũhothi mwamũre hamwe na gĩcigo gĩa itũũra.
21  “Gĩcigo kĩrĩa gĩgaatigara mĩena-inĩ yerĩ ya mũhothi ũcio mwamũre na ya gĩcigo gĩa itũũra gĩgaakorũo kĩrĩ kĩa mũtongoria. Gĩgaakorũo mĩhaka-inĩ ĩrĩa ĩrĩ na ũraihu wa mĩkono 25,000 ĩrĩa ĩrĩ mwena wa irathĩro na wa ũmotho wa mũhothi ũcio. Gĩgaakorũo kĩiganaine na icigo icio iriganĩtie nakĩo, na gĩgaatuĩka kĩa mũtongoria. Mũhothi ũcio mwamũre hamwe na handũ harĩa hatheru ha hekarũ igaakorũo gatagatĩ ga gĩcigo kĩu.
22  “Gĩcigo kĩa Alawii na kĩa itũũra igaakorũo gatagatĩ ga gĩcigo kĩa mũtongoria. Gĩcigo kĩu kĩa mũtongoria gĩgaakorũo gatagatĩ ka mũhaka wa Juda na wa Benjamini.
23  “Nayo mĩhĩrĩga ĩrĩa ĩtigarĩte-rĩ, gĩcigo kĩa Benjamini gĩgaakorũo kiumĩte mũhaka-inĩ wa mwena wa irathĩro nginya mũhaka-inĩ wa mwena wa ithũĩro.
24  Gĩcigo gĩa Simeoni gĩgaakorũo mũhaka-inĩ wa Benjamini, kuuma mũhaka-inĩ wa mwena wa irathĩro nginya mũhaka-inĩ wa mwena wa ithũĩro.
25  Gĩcigo kĩa Isakaru gĩgaakorũo mũhaka-inĩ wa Simeoni, kuuma mũhaka-inĩ wa mwena wa irathĩro nginya mũhaka-inĩ wa mwena wa ithũĩro.
26  Gĩcigo gĩa Zebuluni gĩgaakorũo mũhaka-inĩ wa Isakaru, kuuma mũhaka-inĩ wa mwena wa irathĩro nginya mũhaka-inĩ wa mwena wa ithũĩro.
27  Gĩcigo kĩa Gadi gĩgaakorũo mũhaka-inĩ wa Zebuluni, kuuma mũhaka-inĩ wa mwena wa irathĩro nginya mũhaka-inĩ wa mwena wa ithũĩro.
28  Mũhaka wa mwena wa mũhuro ũrĩa ũgaakorũo mũhaka-inĩ wa Gadi ũkaambĩrĩria Tamaru ũthiĩ maĩ-inĩ ma Meribathu-kadeshi, ũkinye Mũkuru-inĩ na ũthiĩ nginya Iria-inĩ Rĩrĩa Inene.
29  “Ũcio nĩguo bũrũri ũrĩa mũkaagayania ũtuĩke igai rĩa mĩhĩrĩga ya Isiraeli, na icio nĩcio igaatuĩka icigo ciao,” ũguo nĩguo Jehova Mwathani Ũrĩa Mũnene oigĩte.
30  “Ici nĩcio igaatuĩka ihingo cia kuumĩra cia itũũra: Mwena wa rũgongo ũgaakorũo ũrĩ wa mĩkono 4,500.
31  “Ihingo cia itũũra igeetanio na mĩhĩrĩga ya Isiraeli. Harĩ ihingo ithatũ cia mwena wa rũgongo-rĩ, kĩmwe gĩgaatuĩka kĩa Rubeni, kĩngĩ kĩa Juda, nakĩo kĩu kĩngĩ kĩa Lawii.
32  “Mwena wa irathĩro ũgaakorũo na ũraihu wa mĩkono 4,500, na ũgaakorũo na ihingo ithatũ: kĩmwe kĩa Jusufu, kĩngĩ kĩa Benjamini, na kĩngĩ kĩa Dani.
33  “Mwena wa mũhuro ũgaakorũo na ũraihu wa mĩkono 4,500, na ũgaakorũo na ihingo ithatũ: kĩmwe gĩa Simeoni, kĩngĩ kĩa Isakaru, na kĩngĩ kĩa Zebuluni.
34  “Naguo mwena wa ithũĩro ũgaakorũo na ũraihu wa mĩkono 4,500, na ũgaakorũo na ihingo ithatũ: kĩmwe kĩa Gadi, kĩngĩ kĩa Asheri, na kĩngĩ kĩa Nafitali.
35  “Mũthiũrũrũko wa itũũra rĩu ũgaakorũo ũrĩ mĩkono 18,000. Na kuuma mũthenya ũcio itũũra rĩu rĩgeetagwo Jehova Arĩ Kuo.”
5  “Nawe mũrũ wa mũndũ-rĩ, oya rũhiũ rũũgĩ rwa njora ũrũhũthĩre ta rwenji rwa mwenjani. Wĩenje mũtwe o na nderu, ũcoke woe ratiri ũthime na ũgayanie njuĩrĩ ĩyo icunjĩ ithatũ.
2  Na matukũ ma kũrigicĩrio mathira, ũcine gĩcunjĩ kĩmwe kĩayo na mwaki thĩinĩ wa itũũra rĩu. Ũcoke woe gĩcunjĩ gĩa kerĩ ũkĩhũũre na rũhiũ rwa njora kũndũ guothe gũthiũrũrũka itũũra rĩu, na gĩcunjĩ kĩu kĩngĩ gĩa gatatũ ũkĩrekererie gĩthiĩ na rũhuho, na nĩ ngaacomora rũhiũ rwa njora ndĩmaingatithie.
3  “Ningĩ no mũhaka woe tũcuĩrĩ tũigana ũna harĩ gĩcunjĩ kĩu ũtũkũnjanĩrie na mĩkũnjo ya nguo yaku.
4  Na woe tũcuĩrĩ tũngĩ ũtũikie mwaki-inĩ ũtũcine tũhĩe biũ. Naguo mwaki nĩ ũkuuma hau ũthereme kũrĩ nyũmba yothe ya Isiraeli.
5  “Jehova Mwathani Ũrĩa Mũnene oigĩte ũũ: ‘Ĩno nĩ Jerusalemu. Ndĩmĩigĩte gatagatĩ ka ndũrĩrĩ, ĩthiũrũrũkĩirio nĩ mabũrũri.
6  No nĩ ĩregete gwathĩkĩra matuĩro makwa ma ciira o na mawatho makwa, ĩgeka maũndũ moru gũkĩra ndũrĩrĩ na mabũrũri marĩa mamĩthiũrũrũkĩirie. Nĩ gũkorũo nĩ maregete matuĩro makwa ma ciira, na matirũmagĩrĩra mawatho makwa.’
7  “Nĩ ũndũ ũcio-rĩ, Jehova Mwathani Ũrĩa Mũnene oigĩte ũũ: ‘Tondũ nĩ ũtuĩkĩte mũremi gũkĩra ndũrĩrĩ ciothe iria igũthiũrũrũkĩirie na ndũrũmĩrĩire mawatho makwa kana ũkahingia matuĩro makwa ma ciira, no ithenya rĩa ũguo ũrũmĩrĩire matuĩro ma ciira ma ndũrĩrĩ iria igũthiũrũrũkĩirie-rĩ,
8  Jehova Mwathani Ũrĩa Mũnene oigĩte ũũ: “Nĩ ngagũũkĩrĩra, wee itũũra rĩrĩ, na niĩ mwene nĩ ngaahingia ituĩro rĩakwa thĩinĩ waku ndũrĩrĩ ikĩonaga.
9  Thĩinĩ waku nĩ ngeeka maũndũ itarĩ ndeka rĩngĩ, na itageka rĩngĩ, nĩ ũndũ wa ciĩko ciaku ciothe iria irĩ magigi.
10  “‘“Nĩ ũndũ ũcio, thĩinĩ waku maithe nĩ makaarĩa ariũ ao, nao ariũ nĩ makaarĩa maithe, na nĩ ngaahingia ituĩro rĩakwa thĩinĩ waku, nao arĩa magaatigara gatagatĩ-inĩ gaku ndĩmahurunje na mĩena yothe.”’
11  “Jehova Mwathani Ũrĩa Mũnene oigĩte ũũ: ‘Nĩ ũndũ ũcio-rĩ, o ta ũrĩa niĩ ndũũraga muoyo, tondũ nĩ ũthahĩtie handũ hakwa harĩa hatheru kũgerera mĩhianano yaku yothe ĩrĩ magigi na ciĩko ciaku ciothe irĩ magigi, o na niĩ nĩ ngaakũrega; riitho rĩakwa rĩtigaakũiguĩra tha, na ndigaagũcaĩra.
12  Gĩcunjĩ gĩa ithatũ kĩa andũ aku gĩgaakua nĩ ũndũ wa mũrimũ mũũru kana kĩniinwo nĩ ng’aragu. Nakĩo gĩcunjĩ kĩngĩ gĩa ithatũ nĩ gĩkooragwo na rũhiũ rwa njora kũndũ guothe kũrĩa gũgũthiũrũrũkĩirie. Na kĩu kĩngĩ gĩa ithatũ ndĩkĩhurunje gĩthiĩ mĩena yothe, na nĩ ngaacomora rũhiũ rwa njora ndĩmaingatithie.
13  Hĩndĩ ĩyo marakara makwa nĩ magaathira, na mang’ũrĩ makwa kũmerekera manyihe, na nĩ ngaiganĩra. Na rĩrĩa ngaakorũo ndĩkĩtie kũmaitũrũrĩra mang’ũrĩ makwa, nĩ makaamenya atĩ niĩ, Jehova, njarĩtie ũguo tondũ nyendaga wĩrutĩri wa ngoro yothe.
14  “‘Nĩ ngaakwananga biũ na ngũtue kĩndũ gĩa kũnyũrũrio harĩ ndũrĩrĩ iria igũthiũrũrũkĩirie na maitho-inĩ ma mũndũ wothe ũrahĩtũka.
15  Hĩndĩ ĩrĩa ngaahingia ituĩro rĩakwa ndĩ na marakara na mang’ũrĩ, na ngũherithie ndĩ na mathũgũta manene, ũgaatuĩka kĩndũ gĩa kũnyũrũrio na kũnyararũo, ũtuĩke mũkaana na kĩndũ gĩa kũguoyohia harĩ ndũrĩrĩ iria igũthiũrũrũkĩirie. Niĩ Jehova, nĩ niĩ njugĩte ũguo.
16  “‘Nĩ ngaamatũmĩra mĩguĩ mĩũru ya ng’aragu ĩmaniine. Mĩguĩ ĩrĩa ngaatũma nĩ ĩgaakwananga. Na nĩ ngaatũma ng’aragu ĩyo ĩkorũo ĩrĩ nene harĩ wee na njĩra ya kũniina irio ciaku.
17  Nĩ ngaakũrehera ng’aragu na nyamũ njũru cia gĩthaka, na nĩ ikooraga ciana ciaku. Nĩ ũgaatoorio nĩ mũrimũ mũũru na ũiti wa thakame, na nĩ ngaakũrehera rũhiũ rwa njora rũgũũkĩrĩre. Niĩ Jehova, nĩ niĩ njugĩte ũguo.’”
36  “Nawe mũrũ wa mũndũ-rĩ, ratha ũhoro ũkoniĩ irĩma cia Isiraeli uuge atĩrĩ, ‘Inyuĩ irĩma cia Isiraeli, iguai kiugo kĩa Jehova.
2  Jehova Mwathani Ũrĩa Mũnene oigĩte atĩrĩ: “Thũ yugĩte ũũ igũrũ rĩanyu, ‘Aha! O na kũndũ kũrĩa gũtũũgĩru gwa tene nĩ gũtuĩkĩte gwitũ!’”’
3  “Nĩ ũndũ ũcio, ratha ũhoro uuge atĩrĩ, ‘Jehova Mwathani Ũrĩa Mũnene oigĩte ũũ: “Tondũ nĩ mamwanangĩte na makamũtharĩkĩra kuuma mĩena yothe, nĩguo mwĩgwatĩrũo nĩ arĩa matigarĩte a ndũrĩrĩ, na andũ maikare makĩaragia ũhoro wanyu makĩmũcambagia-rĩ,
4  inyuĩ irĩma cia Isiraeli, iguai kiugo kĩa Jehova Mwathani Ũrĩa Mũnene! Ũũ nĩguo Jehova Mwathani Ũrĩa Mũnene arera irĩma na tũrĩma, tũrũũĩ na mĩkuru, kũndũ kwanangĩku kũrĩa gwatiganĩirio, na matũũra marĩa maatiganĩirio, o macio maatahirũo na makĩnyũrũrio nĩ andũ arĩa maatigarire a ndũrĩrĩ iria imathiũrũrũkĩirie;
5  Jehova Mwathani Ũrĩa Mũnene arameera atĩrĩ: ‘Kũgerera mwaki wa kĩyo gĩakwa nĩ ngwaria ũhoro wa gũũkĩrĩra arĩa maatigarire a ndũrĩrĩ na Edomu yothe, o acio makenaga mũno marĩ na kĩnyũrũri kĩnene makiugaga atĩ bũrũri ũcio wakwa nĩ wao, nĩguo maũtunyane na maiye ũrĩithio wakuo.’”’
6  “Nĩ ũndũ ũcio, ratha ũhoro ũkoniĩ bũrũri wa Isiraeli, na wĩre irĩma na tũrĩma, tũrũũĩ na mĩkuru atĩrĩ, ‘Jehova Mwathani Ũrĩa Mũnene oigĩte ũũ: “Atĩrĩrĩ, ngwaria ndĩ na kĩyo na mang’ũrĩ, tondũ nĩ mũconorithĩtio nĩ ndũrĩrĩ.”’
7  “Nĩ ũndũ ũcio, Jehova Mwathani Ũrĩa Mũnene oigĩte ũũ: ‘Niĩ mwene nĩ ndoya guoko gwakwa na igũrũ ndehĩta atĩ ndũrĩrĩ iria ithiũrũrũkĩirie o nacio nĩ igaaconorithio.
8  No inyuĩ irĩma cia Isiraeli, nĩ mũkaaruta honge na mũgĩe maciaro nĩ ũndũ wa andũ akwa Isiraeli, tondũ ica ikuhĩ nĩ megũcoka.
9  Nĩ gũkorũo ndĩ hamwe na inyuĩ, na nĩ ngaamũcokerera, na nĩ mũkaarĩmwo na mũhandwo mbeũ.
10  Nĩ ngaaingĩhia andũ anyu—nyũmba yothe ya Isiraeli, yothe biũ—namo matũũra macio nĩ magaaikarũo, nakuo kũndũ kũrĩa kwanangĩku nĩ gũgaakwo rĩngĩ.
11  Ti itherũ, nĩ ngaaingĩhia andũ anyu o na mahiũ manyu; makaaingĩha na maciarane. Na nĩ ngaatũma mũtũũragwo o ta ũrĩa kwarĩ tene, na nĩ ngaatũma mũgaacĩre o na gũkĩra tene; na nĩ mũkaamenya atĩ niĩ nĩ niĩ Jehova.
12  Nĩ ngaatũma andũ—andũ akwa Isiraeli​—magerere igũrũ rĩanyu, na nĩ makaamwĩgatĩra. Mũgaatuĩka igai rĩao, na gũtirĩ hĩndĩ ĩngĩ mũgaatũma maikare matarĩ na ciana.’”
13  “Jehova Mwathani Ũrĩa Mũnene oigĩte atĩrĩ: ‘Tondũ nĩ maramwĩra ũũ, “Inyuĩ mũrĩ bũrũri ũrĩa ũtamburaga andũ, o na ũgatunya ndũrĩrĩ cianyu ciana,”’
14  ‘nĩ ũndũ ũcio, mũtigaatambura andũ rĩngĩ o na kana mũtũme ndũrĩrĩ cianyu ciikare itarĩ na ciana,’ ũguo nĩguo Jehova Mwathani Ũrĩa Mũnene ekuuga.
15  ‘Ndikaareka mũrumwo rĩngĩ nĩ ndũrĩrĩ o na kana mũnyũrũrio nĩ andũ, na inyuĩ mũtigaacoka gũtũma ndũrĩrĩ cianyu ihĩngĩke,’ ũguo nĩguo Jehova Mwathani Ũrĩa Mũnene ekuuga.”
16  Na rĩrĩ, kiugo kĩa Jehova gĩkĩnginyĩra o rĩngĩ ngĩrũo atĩrĩ:
17  “Mũrũ wa mũndũ, rĩrĩa andũ a nyũmba ya Isiraeli maaikaraga bũrũri wao-rĩ, nĩ maatũmire ũgĩe thahu nĩ ũndũ wa njĩra ciao na ciĩko ciao. Niĩ ndonaga njĩra ciao itariĩ ta thahu ũrĩa mũtumia agĩaga naguo ihinda-inĩ rĩake rĩa mweri.
18  Kwoguo ngĩmaitũrũrĩra mang’ũrĩ makwa tondũ wa thakame ĩrĩa maaitĩte bũrũri-inĩ na tondũ nĩ maathahĩtie bũrũri ũcio na mĩhianano yao ĩrĩ magigi.
19  Ngĩmahurunja ndũrĩrĩ-inĩ na ngĩmaharaganĩria mabũrũri-inĩ. Ndamatuĩrĩire kũringana na mĩthiĩre yao na kũringana na ciĩko ciao.
20  No rĩrĩa maathiire ndũrĩrĩ-inĩ icio, andũ nĩ maathahirie rĩĩtwa rĩakwa itheru na njĩra ya kuuga ũũ igũrũ rĩao, ‘Aya nĩo andũ a Jehova, ĩndĩ no mũhaka mangĩoimire bũrũri-inĩ wake.’
21  Nĩ ũndũ ũcio, nĩ ngaarũmbũiya rĩĩtwa rĩakwa itheru, o rĩu rĩathahirio nĩ andũ a nyũmba ya Isiraeli ndũrĩrĩ-inĩ kũrĩa maathiire.”
22  “Nĩ ũndũ ũcio ĩra nyũmba ya Isiraeli ũũ, ‘Jehova Mwathani Ũrĩa Mũnene oigĩte atĩrĩ: “Ndikuoya ikinya nĩ ũndũ wanyu, inyuĩ nyũmba ya Isiraeli, no nĩ ũndũ wa rĩĩtwa rĩakwa itheru, o rĩu mwathahirie ndũrĩrĩ-inĩ kũu mwathiire.”’
23  ‘Hatarĩ nganja nĩ ngaatheria rĩĩtwa rĩakwa inene, rĩrĩa rĩathahirio ndũrĩrĩ-inĩ, o rĩu mwathahirie gatagatĩ-inĩ gacio; nacio ndũrĩrĩ nĩ ikaamenya atĩ niĩ nĩ niĩ Jehova ndarĩkia gũtherio gatagatĩ-inĩ kanyu ikĩĩyonagĩra,’ ũguo nĩguo Jehova Mwathani Ũrĩa Mũnene ekuuga.
24  Nĩ ngaamũruta ndũrĩrĩ-inĩ na ndĩmũcokanĩrĩrie hamwe ndĩmũcokie kuuma mabũrũri-inĩ mothe ndĩmũtware bũrũri-inĩ wanyu.
25  Nĩ ngaamũminjaminjĩria maĩ matheru, na nĩ mũgaathera; ngaamũtheria thahu wanyu wothe na ndĩmũtherie kuumana na mĩhianano ĩyo yanyu yothe ĩrĩ magigi.
26  Nĩ ngaamũhe ngoro njerũ na njĩkĩre roho mwerũ thĩinĩ wanyu. Nĩ ngeeheria ngoro ĩyo nyũmũ ta ihiga kuuma mwĩrĩ-inĩ wanyu ndĩmũhe ngoro njororo ta nyama.
27  Nĩ ngeekĩra roho wakwa thĩinĩ wanyu, na ndũme mũrũmagĩrĩre mawatho makwa, na inyuĩ nĩ mũgaathĩkagĩra matuĩro makwa ma ciira na mũkamahingia.
28  Hĩndĩ ĩyo nĩ mũgaatũũra bũrũri-inĩ ũrĩa ndaheire maithe manyu ma tene, na nĩ mũgaatuĩka andũ akwa, na niĩ nduĩke Ngai wanyu.’
29  “‘Nĩ ngaamũhonokia kuumana na thahu wanyu wothe na njĩte ngano ndũme ĩingĩhe, na ndikaamũrehera ng’aragu.
30  Nĩ ngaatũma maciaro ma mũtĩ na maciaro ma mũgũnda maingĩhe, nĩgetha mũtikanaconorithio rĩngĩ ndũrĩrĩ-inĩ nĩ ũndũ wa gũkorũo na ng’aragu.
31  Hĩndĩ ĩyo nĩ mũkaaririkana njĩra cianyu njũru na ciĩko cianyu iria itaarĩ njega, na mwĩthũũre nĩ ũndũ wa mahĩtia manyu na mĩtugo yanyu ĩrĩ magigi.
32  No menyai ũndũ ũyũ: Ndireka ũguo nĩ ũndũ wanyu,’ ũguo nĩguo Jehova Mwathani Ũrĩa Mũnene ekuuga. ‘Ithenya rĩa ũguo, iguai thoni na mũconoke nĩ ũndũ wa njĩra cianyu, inyuĩ nyũmba ya Isiraeli.’
33  “Jehova Mwathani Ũrĩa Mũnene oigĩte ũũ: ‘Mũthenya ũrĩa ngaamũtheria kuumana na mahĩtia manyu mothe, nĩ ngaatũma matũũra manyu maikaragwo, nakuo kũndũ kũrĩa kwanangĩku gwakwo rĩngĩ.
34  Bũrũri mũtiganĩrie ũrĩa warĩ mũtiganĩrie nĩguo wonagwo nĩ mwĩhĩtũkĩri o wothe nĩ ũkaarĩmwo.
35  Nao andũ nĩ makoiga atĩrĩ: “Bũrũri ũrĩa warĩ mũtiganĩrie ũtuĩkĩte o ta mũgũnda wa Edeni, namo matũũra marĩa maarĩ manangĩku, magatiganĩrio na makamomorũo, rĩu marĩ na ũgitĩri na nĩ maratũũrũo.”
36  Nacio ndũrĩrĩ iria itigarĩte, o icio imũthiũrũrũkĩirie nĩ ikaamenya atĩ niĩ mwene, Jehova, nĩ njakĩte kũrĩa kwamomoretwo, o na ngahanda kũrĩa gwatiganĩirio. Niĩ mwene, Jehova, nĩ njarĩtie na ngeka ũndũ ũcio.’
37  “Jehova Mwathani Ũrĩa Mũnene ekuuga ũũ: ‘Ningĩ nĩ ngeetĩkĩria andũ a nyũmba ya Isiraeli manjũrie ndĩmekĩre ũndũ ũyũ: Nĩ ngaatũma andũ ao maingĩhe o ta rũũru.
38  O ta rũũru rwa arĩa aamũre, ta rũũru rwa Jerusalemu hĩndĩ ya ciathĩ ciakuo, ũguo noguo matũũra marĩa maarĩ manangĩku makaaiyũra ndũũru cia andũ; na nĩ makaamenya atĩ niĩ nĩ niĩ Jehova.’”
41  Agĩcoka akĩndwara thĩinĩ wa harĩa hatheru, na agĩthima itugĩ cia mĩena-inĩ; ciarĩ na wariĩ wa mĩkono ĩtandatũ mwena ũmwe na mĩkono ĩtandatũ mwena ũcio ũngĩ.
2  Mũromo waho warĩ na wariĩ wa mĩkono ikũmi, na thingo cia mĩena-inĩ cia mũromo ciarĩ cia mĩkono ĩtano mwena ũmwe na mĩkono ĩtano mwena ũcio ũngĩ. Agĩthima ũraihu waho, na warĩ mĩkono 40, na wariĩ waho mĩkono 20.
3  Agĩcoka agĩtonya rumu ya thĩinĩ na agĩthima gĩtugĩ kĩa mwena-inĩ kĩa mũromo, na kĩarĩ na wariĩ wa mĩkono ĩĩrĩ, naguo mũromo warĩ na wariĩ wa mĩkono ĩtandatũ. Thingo cia mĩena-inĩ cia mũromo ciarĩ cia mĩkono mũgwanja.
4  Agĩcoka agĩthima rumu ĩyo ya thĩinĩ, na yarĩ na ũraihu wa mĩkono 20 na wariĩ wa mĩkono 20. Na akĩnjĩra atĩrĩ: “Haha nĩho Harĩa Hatheru Mũno.”
5  Ningĩ agĩthima rũthingo rwa hekarũ, na rwarĩ na wariĩ wa mĩkono ĩtandatũ. Natuo tũnyũmba tũrĩa twarĩ mĩena-inĩ gũthiũrũrũkĩria hekarũ twarĩ na wariĩ wa mĩkono ĩna.
6  Tũnyũmba tũu twa mĩena-inĩ twarĩ twa ngoroba ithatũ, ĩmwe igũrũ rĩa ĩrĩa ĩngĩ, na o ngoroba yarĩ na tũnyũmba 30. Ningĩ nĩ haarĩ mĩgamba yahũũrĩirũo gũthiũrũrũkĩria rũthingo rwa hekarũ ya gũtiirĩrĩra tũnyũmba tũu twa mĩena-inĩ, na mĩgamba ĩyo ndĩatonyete rũthingo-inĩ rwa hekarũ yo nyene.
7  Mĩena-inĩ yerĩ ya hekarũ kwarĩ na ngathĩ ciathiaga ciĩnyogondete ikĩaramaga o ũrĩa ciambataga ithiĩte tũnyũmba-inĩ twa igũrũ. Wariĩ wa tũnyũmba tũu wathiaga ũkĩongererekaga kuuma ngoroba ĩmwe nginya ĩrĩa ĩngĩ o ũrĩa mũndũ aambataga kuuma ngoroba ya thĩ nginya ya igũrũ agereire ngoroba-inĩ ya gatagatĩ.
8  Ningĩ ngĩona atĩ haarĩ na handũ hatũũgĩru gũthiũrũrũka hekarũ yothe, na mĩthingi ya tũnyũmba twa mĩena-inĩ ĩthimĩtwo o nginya kona-inĩ yarĩ ya ithanjĩ igima rĩa mĩkono ĩtandatũ.
9  Wariĩ wa rũthingo rwa nja rwa tũnyũmba tũu twa mĩena-inĩ warĩ mĩkono ĩtano. Na kwarĩ na ithenya rĩatigĩtio nja ya mwako wa tũnyũmba tũu twa mĩena-inĩ ũrĩa warĩ gĩcunjĩ kĩa hekarũ.
10  Gatagatĩ ka hekarũ na rumu cia kũrĩĩra kwarĩ na handũ hataarĩ kĩndũ ha wariĩ wa mĩkono 20 o mwena.
11  Haarĩ na mũromo gatagatĩ ga tũnyũmba tũu twa mĩena-inĩ na ithenya rĩu rĩatigĩtio mwena wa rũgongo na mũromo ũngĩ mwena wa mũhuro. Wariĩ wa ithenya rĩu warĩ mĩkono ĩtano mĩena yothe.
12  Mwako ũrĩa warĩ mwena wa ithũĩro ũrorete handũ hau hataarĩ kĩndũ warĩ na wariĩ wa mĩkono 70, na ũraihu wa mĩkono 90; rũthingo rwa mwako ũcio rwarĩ na wariĩ wa mĩkono ĩtano mĩena yothe.
13  Agĩthima hekarũ, na yarĩ na ũraihu wa mĩkono 100. Handũ hau hataarĩ kĩndũ, mwako ũcio, na thingo ciaguo o nacio ciarĩ na ũraihu wa mĩkono 100.
14  Wariĩ wa mwena wa mbere wa hekarũ ũrĩa warorete irathĩro na handũ hau hataarĩ kĩndũ warĩ mĩkono 100.
15  Agĩthima ũraihu wa mwako ũrĩa warorete handũ hau hataarĩ kĩndũ mwena wa thutha, o hamwe na ithaku ciaguo cia mĩena yerĩ, na warĩ mĩkono 100. Ningĩ agĩthima harĩa hatheru, harĩa hatheru mũno, na ithaku cia nja,
16  o hamwe na itonyero, ndirica iria ciarĩ na buremu ciathiĩte icekehete, na ithaku cia kũndũ kũu gũtatũ. Hakuhĩ na itonyero haarĩ buremu cia mbaũ kuuma thĩ nginya ndirica-inĩ; na ndirica icio nĩ ciahumbĩrĩtwo.
17  Ningĩ agĩthima igũrũ rĩa mũromo na thĩinĩ wa hekarũ o hamwe na nja na rũthingo ruothe gũthiũrũrũka.
18  Na kwarĩ na mĩcongo ya akerubi na mĩkĩndũ, o mũkĩndũ gatagatĩ ka akerubi erĩ, na o kerubi aarĩ na mothiũ merĩ.
19  Mwena ũmwe ũthiũ wa mũndũ warorete mũkĩndũ, naguo mwena ũcio ũngĩ, ũthiũ wa mũrũthi ũkarora mũkĩndũ. Ciacongetwo ũguo thĩinĩ wa hekarũ yothe.
20  Kuuma thĩ o nginya igũrũ rĩa mũromo kwarĩ na mĩcongo ya akerubi na mĩkĩndũ rũthingo-inĩ rwa hekarũ.
21  Itugĩ cia mĩrango ya hekarũ nĩ ciaiganaine mĩena yothe. Mbere ya handũ harĩa hatheru haarĩ na kĩndũ gĩatariĩ ta
22  kĩgongona kĩa mbaũ, na kĩarĩ na ũraihu wa na igũrũ wa mĩkono ĩtatũ na ũraihu wa mĩkono ĩĩrĩ. Kĩarĩ na ikĩngĩ cia kona, na mwena wakĩo wa thĩ na mĩena yakĩo yaakĩtwo na mbaũ. Agĩcoka akĩnjĩra atĩrĩ: “Ĩno nĩyo metha ĩrĩa ĩrĩ mbere ya Jehova.”
23  Kwarĩ na mĩrango ĩĩrĩ thĩinĩ wa harĩa hatheru na ĩĩrĩ thĩinĩ wa harĩa hatheru mũno.
24  O mũrango wathondeketwo na mĩrango ĩĩrĩ yekũnjaga, o mũrango warĩ na mĩrango ĩĩrĩ.
25  Kwarĩ na mĩcongo ya akerubi na mĩkĩndũ mĩrango-inĩ ya hekarũ, o ta ĩrĩa yarĩ thingo-inĩ. Ningĩ nĩ kwarĩ na rwembea rwa mbaũ mwena wa mbere wa gĩthaku kĩrĩa kĩarĩ mwena wa nja.
26  Ningĩ nĩ kwarĩ na ndirica ciarĩ na buremu ciathiĩte icekehete na mĩcongo ya mĩkĩndũ mĩena-inĩ yerĩ ya gĩthaku, o hamwe na tũnyũmba-inĩ twa mĩena twa hekarũ na rwembea-inĩ rũu.
15  Na rĩrĩ, kiugo kĩa Jehova gĩkĩnginyĩra o rĩngĩ ngĩrũo atĩrĩ:
2  “Mũrũ wa mũndũ, nĩ na njĩra ĩrĩkũ mbaũ cia mũthabibũ ikĩrĩte cia mũtĩ ũngĩ o wothe kana rũhonge harĩ mĩtĩ ya gĩthaka?
3  Hihi gĩkĩngĩ kĩrutĩtwo harĩ guo no kĩhũthĩrũo kũruta wĩra? Kana hihi andũ nĩ mathondekaga tũhocio twa gũcuuria indo kuumana naguo?
4  Atĩrĩrĩ, ũikagio riiko ũrĩ rũkũ, naguo mwaki ũkaũcina mĩthia yerĩ na ũgacura gatagatĩ. Hihi no ũcoke kũhũthĩrũo harĩ wĩra o wothe?
5  O na rĩrĩa warĩ mũgima ndũngĩahũthĩrirũo harĩ ũndũ o wothe. Ũngĩkĩhũthĩrũo atĩa rĩrĩa wacinwo na mwaki na wacura?”
6  “Nĩ ũndũ ũcio, Jehova Mwathani Ũrĩa Mũnene oigĩte ũũ: ‘O ta mbaũ cia mũthabibũ gatagatĩ-inĩ ka mĩtĩ ya gĩthaka, iria heanĩte irĩ ngũ cia mwaki, ũguo noguo ngeeka aikari a Jerusalemu.
7  Nĩ njerekeirie ũthiũ wakwa harĩ o ndĩmokĩrĩre. Nĩ metharĩte kuuma mwaki-inĩ, ĩndĩ mwaki nĩ ũkaamacina. Na nĩ mũkaamenya atĩ niĩ nĩ niĩ Jehova hĩndĩ ĩrĩa ngeerekeria ũthiũ wakwa harĩ o ndĩmokĩrĩre.’”
8  “‘Na nĩ ngaatũma bũrũri ũtuĩke kũndũ gũtiganĩrie tondũ matikoretwo marĩ ehokeku,’ ũguo nĩguo Jehova Mwathani Ũrĩa Mũnene oigĩte.”
20  Na rĩrĩ, mwaka-inĩ wa mũgwanja, mweri wa gatano, mũthenya wa ikũmi wa mweri ũcio, athuri amwe a Isiraeli nĩ mookire na magĩikara thĩ mbere yakwa nĩguo matuĩrie ũhoro harĩ Jehova.
2  Nakĩo kiugo kĩa Jehova gĩkĩnginyĩra ngĩrũo atĩrĩ:
3  “Mũrũ wa mũndũ, aria na athuri acio a Isiraeli ũmeere ũũ, ‘Jehova Mwathani Ũrĩa Mũnene oigĩte atĩrĩ: “Hihi mũũkĩte gũtuĩria ũhoro harĩ niĩ? ‘O ta ũrĩa niĩ ndũũraga muoyo, ndikũmũhe ũhoro ũcio mũũkĩte gũtuĩria,’ ũguo nĩguo Jehova Mwathani Ũrĩa Mũnene oigĩte.”’
4  “Hihi nĩ wĩhaarĩirie kũmatuĩra? Hihi nĩ wĩhaarĩirie kũmatuĩra, wee mũrũ wa mũndũ? Mamenyithie maũndũ marĩ magigi marĩa maithe mao ma tene meekire.
5  Ũmeere atĩrĩ, ‘Jehova Mwathani Ũrĩa Mũnene oigĩte ũũ: “Mũthenya ũrĩa ndathuurire Isiraeli-rĩ, ningĩ nĩ ndehĩtire harĩ mbeũ ya nyũmba ya Jakubu, na ngĩĩmenyithania harĩ o bũrũri-inĩ wa Misiri. Ti itherũ, nĩ ndehĩtire harĩ o ngiuga atĩrĩ, ‘Niĩ nĩ niĩ Jehova Ngai wanyu.’
6  Mũthenya ũcio nĩ ndehĩtire atĩ nĩ ingĩkamaruta bũrũri wa Misiri ndĩmatware bũrũri ũrĩa ndatuĩrĩtie nĩ ũndũ wao, bũrũri ũiyũire iria na ũũkĩ. Nĩguo warĩ bũrũri ũrĩa mũthaka mũno harĩ mabũrũri marĩa mangĩ mothe.
7  Ngĩcoka ngĩmeera atĩrĩ, ‘No mũhaka o ũmwe wanyu ate indo irĩ magigi iria irĩ mbere ya maitho manyu; mũtigethahie na mĩhianano ĩrĩ magigi ya Misiri. Niĩ nĩ niĩ Jehova Ngai wanyu.’
8  “‘“No nĩ maanemeire na makĩrega gũũthikĩrĩria. Matiateire indo irĩ magigi iria ciarĩ mbere yao, na matiatiganĩirie mĩhianano ĩrĩ magigi ya Misiri. Nĩ ũndũ ũcio ngiuga atĩ nĩ ngwerekeria mathũgũta makwa harĩ o, na ndĩmaitũrũrĩre marakara makwa biũ bũrũri-inĩ wa Misiri.
9  No nĩ ndoire ikinya nĩ ũndũ wa rĩĩtwa rĩakwa nĩgetha rĩtigathahio mbere ya ndũrĩrĩ iria maaikaraga gatagatĩ-inĩ gacio. Nĩ gũkorũo nĩ ndemenyithanĩtie harĩ o mbere ya ndũrĩrĩ icio rĩrĩa ndamarutire bũrũri wa Misiri.
10  Nĩ ũndũ ũcio ngĩmaruta bũrũri wa Misiri ngĩmatwara werũ-inĩ.
11  “‘“Ngĩcoka ngĩmahe mawatho makwa na ngĩmamenyithia matuĩro makwa ma ciira, nĩgetha mũndũ ũrĩa ũkũmarũmĩrĩra atũũre muoyo nĩ ũndũ wamo.
12  Ningĩ ngĩmahe thabatũ ciakwa nĩguo ituĩke kĩmenyithia gatagatĩ gakwa nao, nĩgetha mamenye atĩ niĩ, Jehova, nĩ niĩ ndĩramaamũra.
13  “‘“No andũ a nyũmba ya Isiraeli nĩ maanemeire kũu werũ-inĩ. Matiarũmĩrĩire mawatho makwa, na nĩ maaregire matuĩro makwa ma ciira marĩa matũmaga mũndũ atũũre muoyo angĩmarũmĩrĩra. Nĩ maathahirie thabatũ ciakwa biũ. Nĩ ũndũ ũcio ngiuga atĩ nĩ ngũmaitũrũrĩra mang’ũrĩ makwa kũu werũ-inĩ nĩgetha ndĩmaniine.
14  Nĩ ndoire ikinya nĩ ũndũ wa rĩĩtwa rĩakwa mwene nĩgetha rĩtigathahio mbere ya ndũrĩrĩ iria cioonire ngĩmaruta kuo.
15  Ningĩ ngĩĩhĩta harĩ o kũu werũ-inĩ ngĩmeera atĩ ndikaamatwara bũrũri ũrĩa ndamaheete—bũrũri ũiyũire iria na ũũkĩ, bũrũri ũrĩa warĩ mũthaka mũno harĩ mabũrũri marĩa mangĩ mothe—
16  nĩ gũkorũo nĩ maaregire matuĩro makwa ma ciira, matiarũmĩrĩire mawatho makwa, na nĩ maathahirie thabatũ ciakwa, tondũ ngoro ciao ciarũmagĩrĩra mĩhianano yao ĩrĩ magigi.
17  “‘“No nĩ ndamaiguĩrĩire tha ngĩaga kũmaananga; ndiamaniinĩire kũu werũ-inĩ.
18  Ngĩra ariũ ao kũu werũ-inĩ atĩrĩ, ‘Mũtikarũmĩrĩre mawatho ma maithe manyu ma tene kana mwathĩkĩre matuĩro mao o na kana mwĩthahie na mĩhianano yao ĩrĩ magigi.
19  Niĩ nĩ niĩ Jehova Ngai wanyu. Rũmagĩrĩrai mawatho makwa, mwathĩkĩre matuĩro makwa ma ciira, na mũmahingagie.
20  Na mwamũrage thabatũ ciakwa, nacio igũtuĩka kĩmenyithia gatagatĩ gakwa na inyuĩ nĩgetha mũmenye atĩ niĩ nĩ niĩ Jehova Ngai wanyu.’
21  “‘“No ariũ acio makĩambĩrĩria kũnemera. Matiarũmĩrĩire mawatho makwa, na matiarũmirie kana makĩhingia matuĩro makwa ma ciira marĩa matũmaga mũndũ atũũre muoyo angĩmarũmĩrĩra. Nĩ maathahirie thabatũ ciakwa. Nĩ ũndũ ũcio ngiuga atĩ nĩ ngwerekeria mathũgũta makwa harĩ o na ndĩmaitũrũrĩre marakara makwa biũ kũu werũ-inĩ.
22  No nĩ ndegirĩrĩirie na ngĩoya ikinya nĩ ũndũ wa rĩĩtwa rĩakwa mwene nĩgetha rĩtigathahio mbere ya ndũrĩrĩ iria cioonire ngĩmaruta kuo.
23  Ningĩ nĩ ndehĩtire harĩ o kũu werũ-inĩ atĩ nĩ ngaamahurunja ndũrĩrĩ-inĩ na ndĩmaharaganĩrie mabũrũri-inĩ mangĩ,
24  tondũ matiahingirie matuĩro makwa ma ciira na nĩ maaregire mawatho makwa, nĩ maathahirie thabatũ ciakwa, na makĩrũmĩrĩra mĩhianano ĩrĩ magigi ya maithe mao ma tene.
25  Ningĩ nĩ ndametĩkĩririe marũmĩrĩre mawatho mataarĩ mega na matuĩro ma ciira marĩa matangĩatũmire matũũre muoyo.
26  Ngĩreka mathahio nĩ magongona mao ene—rĩrĩa maahĩtũkagĩria mwana wothe wa irigithathi mwaki-inĩ—nĩguo ndũme matiganĩrio, nĩgetha mamenye atĩ niĩ nĩ niĩ Jehova.”’
27  “Nĩ ũndũ ũcio, aria na andũ a nyũmba ya Isiraeli, wee mũrũ wa mũndũ ũmeere atĩrĩ, ‘Jehova Mwathani Ũrĩa Mũnene oigĩte ũũ: “Ũguo noguo maithe manyu ma tene maanumire na njĩra ya kwaga gũkorũo marĩ ehokeku harĩ niĩ.
28  Ndamatwarire bũrũri ũrĩa ndehĩtĩte atĩ nĩ ngaamahe. Na rĩrĩa moonire tũrĩma tuothe tũrĩa tũraihu na mĩtĩ yothe ĩrĩa ĩrĩ mathangũ maingĩ, makĩambĩrĩria kũruta magongona mao na maruta mao marĩa maandakaririe. Makĩrutĩra mĩtararĩko mĩega ya magongona mao kuo na magĩita magongona mao ma ndibei kuo.
29  Nĩ ũndũ ũcio ngĩmoria atĩrĩ, ‘Gĩtũmi kĩa handũ hau hatũũgĩru mũthiaga nĩ kĩrĩkũ? (Hetagwo Handũ Hatũũgĩru nginya ũmũthĩ ũyũ.)’”’
30  “Rĩu ĩra andũ a nyũmba ya Isiraeli atĩrĩ, ‘Jehova Mwathani Ũrĩa Mũnene oigĩte ũũ: “Hihi mũrethahia o ta ũrĩa maithe manyu ma tene meekire na njĩra ya kũrũmĩrĩra mĩhianano yao ĩrĩ magigi mũkahũũra ũmaraya wa kĩĩroho nayo?
31  Hihi no mũrethahia nginya ũmũthĩ ũyũ na njĩra ya kũrutĩra mĩhianano yanyu yothe ĩrĩ magigi magongona, mũkahĩtũkĩria ariũ anyu mwaki-inĩ? Hihi no ndĩmũhe ũhoro ũcio mũkĩte gũtuĩria, inyuĩ andũ a nyũmba ya Isiraeli?”’ Jehova Mwathani Ũrĩa Mũnene oigĩte atĩrĩ, “‘O ta ũrĩa ndũũraga muoyo, ndikũmũhe ũhoro ũcio mũũkĩte gũtuĩria.
32  Na ũndũ ũrĩa mũkoragwo naguo meciria-inĩ rĩrĩa mwoiga atĩ, “Ithuĩ tũkwenda gũtuĩka ta ndũrĩrĩ, ta famĩlĩ cia mabũrũri marĩa mangĩ, arĩa mathathayagia mĩtĩ na mahiga,” gũtirĩ hĩndĩ ũndũ ũcio ũgeekĩka.’”
33  Jehova Mwathani Ũrĩa Mũnene oigĩte atĩrĩ, “‘O ta ũrĩa niĩ ndũũraga muoyo, ngaathana ndĩ mũthamaki igũrũ rĩanyu ndĩ na guoko kũrĩ hinya, guoko gũtambũrũkie, na njitũrũre mathũgũta.
34  Nĩ ngaamũruta ikundi-inĩ cia andũ na ndĩmũcokanĩrĩrie hamwe kuuma mabũrũri-inĩ marĩa mũhurunjũkĩte ndĩ na guoko kũrĩ hinya, guoko gũtambũrũkie, na njitũrũre mathũgũta.
35  Nĩ ngaamũrehe werũ-inĩ wa ikundi cia andũ na kũu nĩkuo ngaamũciirithia tũkĩonanaga ũthiũ kwa ũthiũ.
36  Jehova Mwathani Ũrĩa Mũnene ekuuga atĩrĩ, “‘O ta ũrĩa ndaciirithirie maithe manyu ma tene werũ-inĩ wa bũrũri wa Misiri, ũguo noguo ngaamũciirithia.
37  Nĩ ngaatũma mũhĩtũkĩre rungu rwa rũthanju rwa mũrĩithi na ndũme mũkorũo rungu rwa kĩrĩkanĩro.
38  No nĩ ngeeheria aremi gatagatĩ-inĩ kanyu na njeherie arĩa manjĩhagĩria. Nĩ gũkorũo nĩ ngaamaruta bũrũri ũrĩa matũũraga marĩ ageni, no matigaatonya bũrũri wa Isiraeli; na nĩ mũkaamenya atĩ niĩ nĩ niĩ Jehova.’
39  “Ha ũhoro wanyu inyuĩ andũ a nyũmba ya Isiraeli, Jehova Mwathani Ũrĩa Mũnene ekuuga ũũ: ‘O mũndũ nĩ athiĩ agatungatĩre mĩhianano yake ĩrĩ magigi. No thutha-inĩ mwaga gũũthikĩrĩria, mũtikaahota rĩngĩ gũthahia rĩĩtwa rĩakwa itheru kũgerera magongona manyu na mĩhianano yanyu ĩrĩ magigi.’
40  Jehova Mwathani Ũrĩa Mũnene oigĩte ũũ: “‘Nĩ gũkorũo kĩrĩma-inĩ gĩakwa kĩamũre, kĩrĩma kĩraihu kĩa Isiraeli, nĩkuo nyũmba yothe ya Isiraeli, andũ othe, makaandungatagĩra bũrũri-inĩ ũcio. Nĩ ngaakenagio nĩo marĩ kũu, na nĩ ngaabataraga mĩhothi yanyu na maciaro ma mbere ma maruta manyu, indo cianyu ciothe iria nyamũre.
41  Nĩ ũndũ wa mũtararĩko ũcio mwega nĩ ngaakenagio nĩ inyuĩ rĩrĩa ngaamũruta kũrĩ ikundi cia andũ na ndĩmũcokanĩrĩrie hamwe kuuma mabũrũri-inĩ marĩa mũhurunjũkĩire; na nĩ ngaatherio gatagatĩ-inĩ kanyu mbere ya maitho ma ndũrĩrĩ.’
42  “‘Na nĩ mũkaamenya atĩ niĩ nĩ niĩ Jehova rĩrĩa ngaamũtwara bũrũri-inĩ wa Isiraeli, bũrũri ũrĩa ndehĩtire ngiuga nĩ ngaaũhe maithe manyu ma tene.
43  Na mũrĩ kũu nĩ mũkaaririkana mĩthiĩre yanyu na ciĩko cianyu ciothe iria mwethahirie nacio, na nĩ mũkemena nĩ ũndũ wa maũndũ mothe moru marĩa mwekire.
44  Hĩndĩ ĩyo nĩrĩo mũkaamenya atĩ niĩ nĩ niĩ Jehova rĩrĩa ngaamuoera ikinya nĩ ũndũ wa rĩĩtwa rĩakwa, no ti kũringana na mĩthiĩre yanyu ya waganu kana kũringana na maũndũ manyu ma ungumania, inyuĩ nyũmba ya Isiraeli,’ ũguo nĩguo Jehova Mwathani Ũrĩa Mũnene oigĩte.”
45  Na kiugo kĩa Jehova gĩkĩnginyĩra o rĩngĩ ngĩrũo atĩrĩ:
46  “Mũrũ wa mũndũ, erekeria ũthiũ waku mwena wa mũhuro na ũhunjĩrie mwena ũcio wa mũhuro na ũrathĩre mũtitũ ũrĩa ũrĩ mwena wa mũhuro.
47  Wĩre mũtitũ wa mwena wa mũhuro atĩrĩ, ‘Igua kiugo kĩa Jehova. Ũũ nĩguo Jehova Mwathani Ũrĩa Mũnene ekuuga: “Nĩ ngaakia mwaki thĩinĩ waku na nĩ ũgaacina mũtĩ o wothe mũruru na mũtĩ o wothe mũũmũ thĩinĩ waku. Rũrĩrĩmbĩ rũrĩa rũgaakana rũtikaahorio na mothiũ mothe nĩ magaacinwo nĩguo, kuuma mwena wa mũhuro nginya wa rũgongo.
48  Na andũ othe nĩ makoona atĩ niĩ mwene, Jehova, nĩ niĩ ndĩwakĩtie, na ndũkaahorio.”’”
49  Na niĩ ngiuga: “Hĩ, atĩrĩrĩ wee Jehova Mwathani Ũrĩa Mũnene! Ũũ nĩguo maroiga kũnjerekera, ‘Githĩ to kũgwatania aragwatania ndaĩ?’”
1  Mwaka-inĩ wa 30, mũthenya wa gatano wa mweri wa kana, hĩndĩ ĩrĩa ndarĩ hakuhĩ na rũũĩ rwa Kebari hamwe na andũ arĩa maatwarĩtwo ithamĩrio, igũrũ nĩ rĩahingũkire na ngĩambĩrĩria kuona cioneki cia Ngai.
2  Mũthenya wa gatano wa mweri ũcio—ũguo nĩ kuuga, mwaka wa gatano kuuma rĩrĩa Mũthamaki Jehoiakini aatwarirũo ithamĩrio—
3  kiugo kĩa Jehova nĩ gĩakinyĩire Ezekieli mũrũ wa Buzi ũrĩa mũthĩnjĩri-Ngai, arĩ hakuhĩ na rũũĩ rwa Kebari bũrũri-inĩ wa Akalidei. Guoko kwa Jehova gũgĩũka igũrũ rĩake arĩ kũu.
4  Na rĩrĩa ndarorire, ngĩona rũhuho rũnene mũno ruumĩte mwena wa rũgongo, na kwarĩ na itu inene na mwaki wamenũkaga ũthiũrũrũkĩirio nĩ ũtheri mũkengu, na hau gatagatĩ ka mwaki ũcio haarĩ na kĩndũ kĩahaanaga ta cuma ĩrahenia.
5  Mwaki-inĩ ũcio nĩ haarĩ na indo ciahaanaga ta ciũmbe inya irĩ muoyo, na o kĩũmbe kĩarĩ na mũhianĩre ta wa mũndũ.
6  O kĩmwe gĩacio kĩarĩ na mothiũ mana na mathagu mana.
7  Magũrũ ma cio maarĩ marũngarũ, na makinya ma magũrũ ma cio maatariĩ ta ma gacaũ, na maahenagia o ta gĩcango gĩkumuthĩtwo.
8  Ciarĩ na moko ta ma mũndũ rungu rwa mathagu ma cio mĩena yothe ĩna, na ciothe inya ciarĩ na mothiũ na mathagu.
9  Mathagu ma cio nĩ maahutanĩtie. Ningĩ itiagarũrũkaga igĩthiĩ; ciothe ciathiaga irũngĩrĩirie na mbere.
10  Mũhianĩre wa mothiũ ma cio watariĩ ũũ: O kĩũmbe harĩ icio inya kĩarĩ na ũthiũ wa mũndũ, na mwena wa ũrĩo kĩarĩ na ũthiũ wa mũrũthi, mwena wa ũmotho ũthiũ wa ndegwa, na o kĩmwe harĩ icio inya kĩarĩ na ũthiũ wa nderi.
11  Ũguo nĩguo mothiũ ma cio maatariĩ. Mathagu ma cio maatambũrũkĩte na igũrũ. O kĩũmbe kĩarĩ na mathagu merĩ maahutanĩtie, na mathagu merĩ maahumbĩrĩte mwĩrĩ wakĩo.
12  O kĩũmbe gĩathiaga kĩrũngĩrĩirie na mbere, na ciathiaga kũrĩa guothe roho wacitongoragia ithiĩ. Itiagarũrũkaga igĩthiĩ.
13  Na ciũmbe icio irĩ muoyo ciarĩ na mũhianĩre wa makara marakana, na kwarĩ na kĩndũ kĩahaanaga ta icinga cia mwaki mũkengu ciathiaga na mbere na igacoka thutha gatagatĩ-inĩ ga ciũmbe icio irĩ muoyo, na rũheni nĩ rwahenũkaga kuuma mwaki-inĩ ũcio.
14  Na rĩrĩa ciũmbe icio irĩ muoyo ciathiaga na mbere na igacoka na thutha, mũthiĩre wacio watariĩ ta mĩhenũko ya rũheni.
15  Rĩrĩa nderoragĩra ciũmbe icio irĩ muoyo, nĩ ndonire kũgũrũ kwa ngaari gũkinyĩte thĩ mwena-inĩ wa o kĩmwe gĩa ciũmbe icio irĩ muoyo ciarĩ na mothiũ mana.
16  Magũrũ macio na ũrĩa maathondeketwo, moonekaga makĩhenia ta ihiga rĩa krisolito, na mothe mana nĩ maahaanaine. Mũhianĩre na mũthondekere wamo woonekaga ta o kũgũrũ kwaharũkĩte thĩinĩ wa kũngĩ.
17  Na magĩthiĩ-rĩ, maathiaga mwena o wothe harĩ mĩena yothe ĩna matekũgarũrũka magĩthiĩ.
18  Mĩbara yamo yaraihĩte na igũrũ mũno ũũ atĩ yarĩ ya kũgegania, na mĩbara ya magũrũ macio mothe mana yaiyũire maitho kũndũ guothe.
19  Ciũmbe icio irĩ muoyo ingĩathiire, magũrũ macio maatwaranaga nacio, na ciũmbe icio irĩ muoyo ingĩambatire na igũrũ kuuma thĩ, magũrũ macio o namo nĩ maambataga.
20  Ciathiaga kũrĩa roho wacitongoragia ithiĩ, kũrĩa guothe roho wathiaga. Magũrũ macio maambataga na igũrũ hamwe nacio, tondũ roho ũrĩa watongoragia ciũmbe icio irĩ muoyo noguo warĩ thĩinĩ wa magũrũ macio.
21  Rĩrĩa ciũmbe icio ciathiĩ, o namo magũrũ magathiĩ; na hĩndĩ ĩrĩa ciarũgama, o namo makarũgama; na rĩrĩa ciambata na igũrũ kuuma thĩ, magũrũ macio makambata hamwe nacio, tondũ roho ũrĩa watongoragia ciũmbe icio irĩ muoyo noguo warĩ thĩinĩ wa magũrũ macio.
22  Igũrũ rĩa mĩtwe ya ciũmbe icio irĩ muoyo kwarĩ na kĩndũ gĩatariĩ ta mũtambũrũko wakengaga ta mbarabu ya magegania, na watambũrũkĩte igũrũ rĩa mĩtwe yacio.
23  Rungu rwa mũtambũrũko ũcio, mathagu ma cio nĩ maatambũrũkĩte na igũrũ, rĩmwe rĩerekeire harĩ rĩu rĩngĩ. O kĩũmbe kĩarĩ na mathagu merĩ ma kũhumbĩra mwena ũmwe wa mwĩrĩ wakĩo na merĩ ma kũhumbĩra mwena ũcio ũngĩ.
24  Rĩrĩa ndaiguire mũgambo wa mathagu ma cio, warĩ ta mũrurumo wa maĩ maingĩ magĩtherera, ta mũgambo wa Mwene-Hinya-Wothe. Rĩrĩa ciathiĩ, mũgambo wacio warĩ ta wa mbũtũ. Na rĩrĩa ciarũgama, ciacokagia mathagu ma cio na thĩ.
25  Ningĩ nĩ kwaiguĩkaga mũgambo igũrũ rĩa mũtambũrũko ũcio warĩ igũrũ rĩa mĩtwe yacio. (Ciarũgama, ciacokagia mathagu ma cio na thĩ.)
26  Na igũrũ rĩa mũtambũrũko ũrĩa warĩ igũrũ rĩa mĩtwe yacio kwarĩ na kĩndũ gĩatariĩ ta ihiga rĩa safia, na kĩahaanaga ta gĩtĩ kĩa ũnene. Igũrũ rĩa gĩtĩ kĩu kĩa ũnene kwarĩ na kĩndũ kĩarĩ na mũhianĩre ta wa mũndũ.
27  Kuuma harĩa hoonekaga ta arĩ ho njohero yake gũthiĩ na igũrũ, ngĩona kĩndũ gĩatariĩ ta cuma ĩrahenia ĩrĩa yahaanaga mwaki ũrahenia; na kuuma njohero-inĩ yake gũcoka na thĩ, ngĩona kĩndũ kĩahaanaga mwaki. Na aathiũrũrũkĩirio nĩ ũtheri mũkengu
28  watariĩ ta wa mũkũnga-mbura ũrĩ itu-inĩ gũkiura. Ũguo nĩguo ũtheri ũcio wamũthiũrũrũkĩirie wahaanaga. Watariĩ ta riri wa Jehova. Rĩrĩa ndawonire, ngĩĩgũithia ngĩturumithia ũthiũ thĩ na ngĩambĩrĩria kũigua mũgambo wa mũndũ akĩaria.
2  Nake akĩnjĩra atĩrĩ: “Mũrũ wa mũndũ, rũgama na magũrũ maku nĩguo njarie nawe.”
2  Rĩrĩa aanjarĩirie, roho ũgĩũka thĩinĩ wakwa na ũgĩtũma ndũgame na magũrũ makwa nĩguo njigue Ũcio waaragia na niĩ.
3  Agĩcoka akĩnjĩra atĩrĩ: “Mũrũ wa mũndũ, nĩ ngũgũtũma kũrĩ andũ a Isiraeli, kũrĩ ndũrĩrĩ nemi iria inemeire. Acio o hamwe na maithe mao ma tene matũire magararĩte watho wakwa o nginya ũmũthĩ.
4  Ndĩragũtũma kũrĩ ariũ acio aremi na momĩtie ngoro, nawe no mũhaka ũmeere atĩrĩ, ‘Jehova Mwathani Ũrĩa Mũnene oigĩte ũũ.’
5  Nao, o na mangĩthikĩrĩria kana marege gũthikĩrĩria—nĩ gũkorũo o nĩ nyũmba nemi—hatarĩ nganja nĩ makaamenya atĩ nĩ kwarĩ na mũnabii gatagatĩ-inĩ kao.
6  “No wee mũrũ wa mũndũ-rĩ, ndũkametigĩre, na ndũgetigĩre ciugo ciao, o na gũtuĩka ũthiũrũrũkĩirio nĩ mĩigua na ũgaikara gatagatĩ-inĩ ga tũng’aurũ. Ndũgetigĩre ciugo ciao, na ndũkamakio nĩ mothiũ mao, nĩ gũkorũo o nĩ nyũmba nemi.
7  No mũhaka ũmeere ciugo ciakwa, kana nĩ megũthikĩrĩria kana matigũthikĩrĩria, tondũ o nĩ andũ aremi.
8  “No wee mũrũ wa mũndũ-rĩ, thikĩrĩria ũrĩa ndĩrakwĩra. Ndũgatuĩke mũremi ta nyũmba ĩno nemi. Athamia kanua ũrĩe kĩrĩa ngũkũhe.”
9  Na rĩrĩa ndarorire, ngĩona guoko gũtambũrũkĩtio harĩ niĩ, na ngĩona kũnyitĩte gĩkũnjo kĩandĩke.
10  Rĩrĩa aagĩtambũrũkirie mbere yakwa, ngĩona kĩandĩkĩtwo mwena wa mbere na wa thutha. Na kĩandĩkĩtwo nyĩmbo cia macakaya, na kĩeha o na kĩrĩro.
3  Agĩcoka akĩnjĩra atĩrĩ: “Mũrũ wa mũndũ, rĩa kĩrĩa kĩrĩ mbere yaku. Rĩa gĩkũnjo gĩkĩ, ũcoke ũthiĩ ũkaarĩrie nyũmba ya Isiraeli.”
2  Ngĩathamia kanua, nake akĩhe gĩkũnjo kĩu ndĩkĩrĩe.
3  Agĩcoka akĩnjĩra atĩrĩ: “Mũrũ wa mũndũ, rĩa gĩkũnjo gĩkĩ ndĩrakũhe, ũiyũrie nda yaku nakĩo.” Nĩ ũndũ ũcio ngĩambĩrĩria gũkĩrĩa, na kĩarĩ na cama ta ũũkĩ kĩrĩ kanua-inĩ gakwa.
4  Ningĩ akĩnjĩra atĩrĩ: “Mũrũ wa mũndũ, thiĩ kũrĩ nyũmba ya Isiraeli ũmahe ciugo ciakwa.
5  Tondũ ndũratũmwo kũrĩ andũ maragia rũthiomi rũtarataũkĩka kana mwarĩrie ũtoĩkaine, no ũratũmwo kũrĩ nyũmba ya Isiraeli.
6  Ndũratũmwo kũrĩ ikundi nyingĩ cia andũ iria ciaragia rũthiomi rũtarataũkĩka kana mwarĩrie ũtoĩkaine, iria ũtangĩtaũkĩrũo nĩ ciugo ciacio. Ingĩgũtũma kũrĩ cio, no igũthikĩrĩrie.
7  No nyũmba ya Isiraeli nĩ mekũrega gũgũthikĩrĩria, tondũ matirenda gũũthikĩrĩria. Andũ othe a nyũmba ya Isiraeli nĩ momĩtie ciongo na makomia ngoro.
8  Atĩrĩrĩ, nĩ ndũmĩte ũthiũ waku ũũme o ta mothiũ mao na thiithi waku ũũme o ta mathiithi mao.
9  Nĩ ndũmĩte thiithi waku ũhaane arimathi, na ũũme gũkĩra ihiga rĩũmũ. Ndũkametigĩre o na kana ũmakio nĩ mothiũ mao, nĩ gũkorũo o nĩ nyũmba nemi.”
10  Agĩcoka akĩnjĩra atĩrĩ: “Mũrũ wa mũndũ, thikĩrĩria ciugo ciakwa ciothe iria ngũkwĩra, na ũciige ngoro-inĩ yaku.
11  Thiĩ kũrĩ andũ anyu arĩa marĩ ithamĩrio ũmaarĩrie. Ũmeere atĩrĩ, ‘Ũũ nĩguo Jehova Mwathani Ũrĩa Mũnene oigĩte,’ o na mangĩthikĩrĩria kana marege gũthikĩrĩria.”
12  Hĩndĩ ĩyo roho ũkĩnguua, na thutha wakwa ngĩigua mũgambo ũrĩ na mũrurumo mũnene ũkiuga ũũ: “Riri wa Jehova ũrogoocwo gĩikaro-inĩ gĩake.”
13  Nĩ haarĩ na mũgambo wa mathagu ma ciũmbe iria irĩ muoyo makĩhutania, na mũgambo wa magũrũ ma ngaari marĩa maarĩ mwena-inĩ wacio, na mũgambo warĩ na mũrurumo mũnene.
14  Na roho ũkĩnguua na ũkĩnjoya, na niĩ ngĩthiĩ ndĩ na marũrũ na marakara manene ngoro-inĩ, na guoko kwa Jehova kwarĩ na hinya igũrũ rĩakwa.
15  Ngĩthiĩ kũrĩ andũ acio maarĩ ithamĩrio Teli-abibu, arĩa maaikaraga hakuhĩ na rũũĩ rwa Kebari, na ngĩikara kũu maaikaraga; ngĩikarania nao thikũ mũgwanja ndĩ na kĩmako kĩnene.
16  Thutha wa thikũ mũgwanja kiugo kĩa Jehova gĩkĩnginyĩra ngĩrũo atĩrĩ:
17  “Mũrũ wa mũndũ, nĩ ngwamũrĩte ũtuĩke mũrangĩri wa nyũmba ya Isiraeli; na rĩrĩa waigua kiugo kuuma kanua-inĩ gakwa, no mũhaka ũmaheage mũkaana ũcio uumĩte kũrĩ niĩ.
18  Hĩndĩ ĩrĩa ndera mũndũ mwaganu ũũ, ‘Hatarĩ nganja nĩ ũgũkua,’ nawe wage kũmũhe mũkaana, na wage kwaria nĩguo ũhe mũndũ ũcio mwaganu mũkaana atigane na mĩthiĩre yake mĩũru nĩgetha atũũre muoyo, nĩ agaakua nĩ ũndũ wa mehia make tondũ nĩ mwaganu, no nĩ ngaakũũria thakame yake.
19  No ũngĩhe mũndũ mwaganu mũkaana na age kũgarũrĩra atigane na waganu ũcio wake na mĩthiĩre yake mĩũru, nĩ agaakua nĩ ũndũ wa mehia make, no wee nĩ ũkaahonokia muoyo waku.
20  No mũndũ mũthingu angĩtigana na ũthingu wake eke ũndũ mũũru, nĩ ngaiga mũhĩnga mbere yake na nĩ agaakua. Angĩkorũo ndwamũheire mũkaana, nĩ agaakua nĩ ũndũ wa mehia make na ciĩko ciake cia ũthingu itikaaririkanwo, no nĩ ngaakũũria thakame yake.
21  No angĩkorũo nĩ ũheete mũndũ ũcio mũthingu mũkaana nĩguo ndakehie, na age kwĩhia, nĩ agaatũũra muoyo tondũ nĩ aathikĩrĩirie mũkaana, nawe nĩ ũgaakorũo ũhonoketie muoyo waku.”
22  Guoko kwa Jehova gũgĩũka igũrũ rĩakwa ndĩ kũu, nake akĩnjĩra atĩrĩ: “Ũkĩra ũthiĩ mũkuru-inĩ mwaraganu, na nĩ ngũkwarĩria wĩ kũu.”
23  Nĩ ũndũ ũcio ngĩũkĩra ngĩthiĩ mũkuru-inĩ ũcio mwaraganu, na kũu kwarĩ na riri wa Jehova, o ta riri ũrĩa ndonete ndĩ rũũĩ-inĩ rwa Kebari, ngĩĩgũithia ngĩturumithia ũthiũ thĩ.
24  Hĩndĩ ĩyo roho ũkĩingĩra thĩinĩ wakwa na ũgĩtũma ndũgame na magũrũ makwa, nake akĩnjarĩria akĩnjĩra atĩrĩ: “Thiĩ wĩhingĩre thĩinĩ wa nyũmba yaku.
25  Nawe mũrũ wa mũndũ-rĩ, nĩ megũgwĩkĩra mĩkanda na makuohe nayo nĩguo ndũkahote gũthiaga gatagatĩ-inĩ kao.
26  Na nĩ ngaatũma rũrĩmĩ rwaku rũnyitane na mwena wa igũrũ wa kanua gaku, na ũtuĩke bubu, ũremwo kũmarũnga, tondũ o nĩ nyũmba nemi.
27  No rĩrĩa ngaakwarĩria nĩ ngaahingũra kanua gaku, na no mũhaka ũkaameera atĩrĩ, ‘Ũũ nĩguo Jehova Mwathani Ũrĩa Mũnene oigĩte.’ Wa gũthikĩrĩria nĩ athikĩrĩrie, na wa kũrega gũthikĩrĩria nĩ arege, tondũ o nĩ nyũmba nemi.
33  Na rĩrĩ, kiugo kĩa Jehova gĩkĩnginyĩra ngĩrũo atĩrĩ:
2  “Mũrũ wa mũndũ, arĩria ariũ a andũ anyu ũmeere ũũ, “‘Ingĩrehithĩria bũrũri rũhiũ rwa njora, nao andũ othe a bũrũri ũcio macarie mũndũ mamũtue mũrangĩri wao-rĩ,
3  nake one rũhiũ rwa njora rũgĩũka gũũkĩrĩra bũrũri na ahuuhe coro ahe andũ mũkaana,
4  mũndũ angĩigua mũgambo wa coro na age gwathĩkĩra mũkaana ũcio, naruo rũhiũ rwa njora rũũke na rũmũũrage, thakame yake ĩgaakorũo igũrũ rĩa mũtwe wake mwene.
5  Nĩ aaiguire mũgambo wa coro, no ndaathĩkĩire mũkaana ũcio. Nĩwe ũgaacokererũo nĩ thakame yake. Korũo nĩ aathĩkĩire mũkaana, nĩ angĩahonokirie muoyo wake.
6  “‘No mũrangĩri angĩona rũhiũ rwa njora rũgĩũka na age kũhuuha coro, andũ mage gũkinyĩrũo nĩ mũkaana, naruo rũhiũ rwa njora rũũke na rũũrage ũmwe wao, mũndũ ũcio nĩ agaakua nĩ ũndũ wa mehia make, no nĩ ngooria mũrangĩri ũcio thakame ya mũndũ ũcio.’
7  “Wee mũrũ wa mũndũ, nĩ ngwamũrĩte ũtuĩke mũrangĩri wa nyũmba ya Isiraeli; na rĩrĩa waigua kiugo kuuma kanua-inĩ gakwa, no mũhaka ũmaheage mũkaana ũcio uumĩte kũrĩ niĩ.
8  Hĩndĩ ĩrĩa ndera mũndũ mwaganu ũũ, ‘Wee mũndũ ũyũ mwaganu, hatarĩ nganja nĩ ũgũkua!’ no wage kwaria ũhe mũndũ ũcio mwaganu mũkaana nĩguo agarũrĩre mĩthiĩre yake, nĩ agaakua arĩ mũndũ mwaganu nĩ ũndũ wa mehia make, no nĩ ngaakũũria thakame yake.
9  No ũngĩhe mũndũ mwaganu mũkaana agarũrĩre njĩra yake, nake arege kũgarũrĩra mĩthiĩre yake, nĩ agaakua nĩ ũndũ wa mehia make, no wee nĩ ũkaahonokia muoyo waku.
10  “Nawe mũrũ wa mũndũ-rĩ, ĩra nyũmba ya Isiraeli ũũ, ‘Inyuĩ muugĩte atĩrĩ: “Ũremi witũ o na mehia maitũ nĩ matũritũhĩire mũno, magatũma twage hinya; nĩ ũndũ ũcio-rĩ, tũngĩgĩthiĩ na mbere gũtũũra atĩa?”’
11  Meere atĩrĩ, Jehova Mwathani Ũrĩa Mũnene oigĩte ũũ, ‘O ta ũrĩa niĩ ndũũraga muoyo, ndikenagio nĩ gĩkuũ kĩa mũndũ mwaganu, no handũ ha ũguo nyendaga mũndũ mwaganu agarũrĩre njĩra yake athiĩ na mbere gũtũũra muoyo. Garũrĩrai, garũrĩrai mũtigane na njĩra cianyu njũru, tondũ rĩrĩ, mũgũgĩkua nĩkĩ, inyuĩ nyũmba ya Isiraeli?’”
12  “Nawe mũrũ wa mũndũ-rĩ, ĩra ariũ a andũ anyu ũũ, ‘Ũthingu wa mũndũ mũthingu ndũkaamũhonokia rĩrĩa akaarema; o na waganu wa mũndũ mwaganu ndũkaahĩngithia mũndũ ũcio rĩrĩa akaagarũrĩra atigane na waganu wake; o na gũtirĩ mũndũ mũthingu ũkaahota gũthiĩ na mbere gũtũũra muoyo tondũ wa ũthingu wake mũthenya ũrĩa akeehia.
13  Rĩrĩa ndera mũndũ mũthingu atĩrĩ: “Hatarĩ nganja nĩ ũgũtũũra muoyo,” nake ehoke ũthingu wake mwene eke maũndũ moru, gũtirĩ ũndũ o na ũmwe wake wa ũthingu ũkaaririkanwo, no agaakua nĩ ũndũ wa maũndũ macio moru ekĩte.
14  “‘Na rĩrĩa ndera mũndũ mwaganu ũũ: “Hatarĩ nganja nĩ ũgũkua,” nake agarũrĩre atigane na mehia make na eke maũndũ ma kĩhooto na ma ũthingu,
15  na mũndũ ũcio mwaganu acokie kĩrĩa oete gĩa kũrũgamĩrĩra thiirĩ, na acokie kĩrĩa aiyĩte, na arũmagĩrĩre mawatho marĩa matongoragia harĩ muoyo na njĩra ya kwaga gwĩka maũndũ moru, hatarĩ nganja nĩ egũthiĩ na mbere gũtũũra muoyo. Ndegũkua.
16  Gũtirĩ rĩhia o na rĩmwe rĩa marĩa eekĩte rĩkaaririkanwo. Hatarĩ nganja nĩ egũthiĩ na mbere gũtũũra muoyo nĩ ũndũ wa gwĩka maũndũ ma kĩhooto na ma ũthingu.’
17  “No andũ anyu moigĩte atĩrĩ, ‘Njĩra ya Jehova ti ya kĩhooto,’ ĩndĩ njĩra yao nĩyo ĩtarĩ ya kĩhooto.
18  “Mũndũ mũthingu angĩtigana na ũthingu wake eke ũndũ mũũru, no mũhaka akue nĩ ũndũ waguo.
19  No rĩrĩa mũndũ mwaganu atigana na waganu wake na eka maũndũ ma kĩhooto na ma ũthingu, nĩ agaatũũra muoyo nĩ ũndũ wa gwĩka ũguo.
20  “No inyuĩ muugĩte atĩrĩ, ‘Njĩra ya Jehova ti ya kĩhooto.’ Ngaatuĩra o ũmwe wanyu kũringana na njĩra ciake, inyuĩ nyũmba ya Isiraeli.”
21  Na rĩrĩ, mwaka-inĩ wa 12, mweri wa ikũmi, mũthenya wa gatano wa mweri ũcio tũrĩ ithamĩrio, mũndũ ũmwe wetharĩte kuuma Jerusalemu nĩ ookire kũrĩ niĩ akĩnjĩra atĩrĩ: “Itũũra nĩ rĩanange!”
22  Na kũrĩ hwaĩ-inĩ mũndũ ũcio wetharĩte atanoka kũrĩ niĩ, guoko kwa Jehova nĩ gwokĩte igũrũ rĩakwa, nake nĩ aahingũrĩte kanua gakwa mũndũ ũcio atanoka kũrĩ niĩ rũcinĩ. Kwoguo kanua gakwa gakĩhingũrũo na ngĩhota kwaria rĩngĩ.
23  Na kiugo kĩa Jehova gĩkĩnginyĩra ngĩrũo atĩrĩ:
24  “Mũrũ wa mũndũ, aikari a kũndũ gũkũ kwanangĩku maroiga ũũ igũrũ rĩgiĩ bũrũri wa Isiraeli, ‘Iburahimu aarĩ mũndũ ũmwe tu, no nĩ eegwatĩire bũrũri ũyũ. No ithuĩ tũrĩ aingĩ; hatarĩ nganja nĩ tũheetwo bũrũri ũyũ ũtuĩke igai ritũ.’
25  “Nĩ ũndũ ũcio meere atĩrĩ, ‘Jehova Mwathani Ũrĩa Mũnene oigĩte ũũ: “Mũrĩanagĩria nyama na thakame, mũkahoya mĩhianano ĩyo yanyu ĩrĩ magigi, na mũgaita thakame. Mũngĩkĩgaya bũrũri ũyũ atĩa?
26  Mwĩhokaga rũhiũ rwanyu rwa njora, mũgeka maũndũ marĩ magigi, na o ũmwe wanyu nĩ athahĩtie mũtumia wa mũndũ ũrĩa ũngĩ. Mũngĩkĩgaya bũrũri ũyũ atĩa?”’
27  “Ũũ nĩguo wagĩrĩirũo kũmeera, ‘Jehova Mwathani Ũrĩa Mũnene oigĩte atĩrĩ: “O ta ũrĩa niĩ ndũũraga muoyo, andũ acio maikaraga kũndũ kũu kwanangĩku makooragwo na rũhiũ rwa njora; nao arĩa marĩ werũ-inĩ ndĩmaneane kũrĩ nyamũ cia gĩthaka matuĩke irio ciacio; nao arĩa marĩ thĩinĩ wa mĩĩgitio na ngurunga-inĩ magaakua nĩ ũndũ wa mũrimũ.
28  Nĩ ngaatũma bũrũri ũcio ũtuĩke kũndũ gũtiganĩrie na kwanangĩku biũ, na mwĩtĩo ũcio waguo mũnene nĩ ũgaathira, nacio irĩma cia Isiraeli nĩ igaatiganĩrio, kwage mũndũ o na ũmwe ũgaatuĩkanagĩria kuo.
29  Na nĩ makaamenya atĩ niĩ nĩ niĩ Jehova rĩrĩa ngaatũma bũrũri ũcio ũtuĩke kũndũ gũtiganĩrie na kwanangĩku biũ nĩ ũndũ wa maũndũ mothe marĩ magigi marĩa mekĩte.”’
30  “Nawe mũrũ wa mũndũ-rĩ, andũ anyu nĩ mararanĩria ũhoro waku marĩ thingo-inĩ na mĩrango-inĩ ya nyũmba ciao. Marerana ũũ, o mũndũ akera mũrũ wa ithe, ‘Ũka tũigue kiugo kĩrĩa kiumĩte harĩ Jehova.’
31  Nĩ megũka maikare thĩ mbere yaku marĩ andũ akwa; na nĩ mekũigua ciugo ciaku, no matigwĩka ũrĩa ciugĩte. Nĩ gũkorũo makwĩraga ciugo cia gũgũkenia na tũnua twao, no ngoro ciao ikorokagĩra uumithio ũtarĩ wa kĩhooto.
32  Atĩrĩrĩ, ũkoragwo ũtariĩ ta rwĩmbo rwa wendo harĩ o, rũinĩtwo na mũgambo mũthaka na rũkahũũrũo wega na kĩnanda kĩa ndigi. Nĩ mekũigua ciugo ciaku, no gũtirĩ o na ũmwe wao ũgwĩka ũrĩa ciugĩte.
33  Na hĩndĩ ĩrĩa maũndũ macio makaahinga—na nĩ makaahinga—nĩ makaamenya atĩ nĩ kwarĩ na mũnabii gatagatĩ-inĩ kao.”
12  Kiugo kĩa Jehova gĩkĩnginyĩra o rĩngĩ ngĩrũo atĩrĩ:
2  “Mũrũ wa mũndũ, ũratũũra thĩinĩ wa nyũmba nemi. Makoragwo na maitho ma kuona, no mationaga, na matũ ma kũigua, no matiiguaga, nĩ gũkorũo o nĩ nyũmba nemi.
3  No wee mũrũ wa mũndũ-rĩ, haarĩria mĩrigo yaku ya gũthiĩ ithamĩrio. Thutha ũcio, ũthiĩ ithamĩrio kũrĩ mũthenya o makĩĩyonagĩra. Uume mũciĩ ũthiĩ ithamĩrio kũndũ kũngĩ o makĩĩyonagĩra. Kwahoteka nĩ megũtaũkĩrũo nĩ ũndũ ũcio, o na gũtuĩka o nĩ nyũmba nemi.
4  Kũrĩ mũthenya o makĩĩyonagĩra, ũrute mĩrigo ĩyo yaku ya gũthiĩ ithamĩrio nja, na hwaĩ-inĩ o makĩĩyonagĩra, ũthiĩ ta mũndũ watwarũo ithamĩrio.
5  “Ningĩ ũthegethe irima rũthingo-inĩ o makĩĩyonagĩra, na ũrutĩre indo ciaku ho.
6  Na o makĩĩyonagĩra, ũigĩrĩre indo ciaku kĩande ũciumie kũrĩ na nduma. Ningĩ ũhumbĩre ũthiũ waku nĩguo ndũkone thĩ, nĩ gũkorũo nĩ ngũgũtua kĩmenyithia harĩ nyũmba ya Isiraeli.”
7  Na niĩ ngĩka o ta ũguo ndathĩtwo. Kũrĩ mũthenya, ngĩruta mĩrigo yakwa ta ya gũthiĩ ithamĩrio nja, na hwaĩ-inĩ ngĩthegetha irima rũthingo-inĩ na guoko. Rĩrĩa kwagĩire nduma, ngĩoya indo ciakwa ngĩcikuua na kĩande o makĩĩyonagĩra.
8  Rũcinĩ kiugo kĩa Jehova gĩkĩnginyĩra o rĩngĩ ngĩrũo atĩrĩ:
9  “Mũrũ wa mũndũ, na githĩ andũ a nyũmba ya Isiraeli, o ĩyo nemi, matirakũũririe, ‘Nĩ kĩĩ ũreka?’
10  Meere atĩrĩ, ‘Jehova Mwathani Ũrĩa Mũnene oigĩte ũũ: “Ndũmĩrĩri ĩno ĩgiĩ mũtongoria ũrĩa ũrĩ thĩinĩ wa Jerusalemu o hamwe na nyũmba yothe ya Isiraeli itũũra-inĩ rĩu.”’
11  “Ũmeere atĩrĩ, ‘Niĩ ndĩ kĩmenyithia harĩ inyuĩ. O ta ũguo njĩkĩte, noguo o nao mageekwo. Nĩ magaatahwo matwarũo ithamĩrio.
12  Mũtongoria ũrĩa ũrĩ gatagatĩ-inĩ kao agaakuua indo ciake na kĩande na oime kũrĩ na nduma. Agaathegetha irima rũthingo-inĩ na agererie indo ciake ho. Ningĩ nĩ akaahumbĩra ũthiũ wake nĩguo ndakone thĩ.’
13  Nĩ ngaamũikĩria neti yakwa, na nĩ akaanyitwo nĩ neti ĩyo yakwa ya gũtega. Thutha ũcio nĩ ngaamũtwara Babuloni, bũrũri wa Akalidei, no ndakaawona; na kũu nĩkuo agaakuĩra.
14  Nao andũ arĩa othe mamũthiũrũrũkĩirie, arĩa mamũteithagĩrĩria o hamwe na thigari ciake, nĩ ngaamahurunja na mĩena yothe; na nĩ ngaacomora rũhiũ rwa njora ndĩmaingatithie.
15  Na nĩ makaamenya atĩ niĩ nĩ niĩ Jehova rĩrĩa ngaamaharaganĩria ndũrĩrĩ-inĩ na ndĩmahurunje mabũrũri-inĩ.
16  No nĩ ngaahonokia amwe ao kuumana na rũhiũ rwa njora, ng’aragu, na mũrimũ mũũru, nĩguo makaaheana ũhoro wa mĩtugo yao ĩrĩ magigi kũrĩ ndũrĩrĩ cia kũrĩa magaathiĩ; na nĩ makaamenya atĩ niĩ nĩ niĩ Jehova.”
17  Na kiugo kĩa Jehova gĩkĩnginyĩra o rĩngĩ ngĩrũo atĩrĩ:
18  “Mũrũ wa mũndũ, wagĩrĩirũo kũrĩa mũgate waku ũkĩinainaga na ũnyue maĩ maku ũrĩ na kĩmako na mĩtangĩko.
19  Ĩra andũ a bũrũri ũcio atĩrĩ, ‘Jehova Mwathani Ũrĩa Mũnene arera aikari a Jerusalemu thĩinĩ wa bũrũri wa Isiraeli ũũ: “Makaarĩaga mũgate wao marĩ na mĩtangĩko na makanyua maĩ mao marĩ na kĩeha kĩnene, nĩ gũkorũo bũrũri wao nĩ ũgaatuĩka kũndũ gũtiganĩrie biũ tondũ wa ũhinya wa arĩa othe matũũraga kuo.
20  Matũũra marĩa maikaragwo nĩ makaanangwo, na bũrũri ũcio ũtuĩke kũndũ kwanangĩku; na nĩ mũkaamenya atĩ niĩ nĩ niĩ Jehova.”’”
21  Na kiugo kĩa Jehova gĩkĩnginyĩra o rĩngĩ ngĩrũo atĩrĩ:
22  “Mũrũ wa mũndũ, nĩ thimo ĩrĩkũ ĩyo mũkoragwo nayo thĩinĩ wa Isiraeli, ĩyo yugaga, ‘Matukũ mahĩtũkaga, na gũtirĩ kĩoneki kĩhingaga’?
23  Nĩ ũndũ ũcio meere atĩrĩ, ‘Jehova Mwathani Ũrĩa Mũnene oigĩte ũũ: “Nĩ ngaatũma thimo ĩyo ĩthire, na matikamĩgweta rĩngĩ ĩrĩ thimo thĩinĩ wa Isiraeli.”’ No ũmeere atĩrĩ, ‘Matukũ nĩ makuhĩrĩirie, na cioneki ciothe nĩ ikaahinga.’
24  Nĩ gũkorũo gũtikaagĩa kĩoneki kĩa maheeni rĩngĩ kana ũragũri wa kũheenania thĩinĩ wa nyũmba ya Isiraeli.
25  ‘“Nĩ gũkorũo niĩ Jehova nĩ niĩ ngaaria. Kiugo o gĩothe ngoiga nĩ gĩkaahingio gĩtegũcererũo. Matukũ-inĩ manyu, inyuĩ nyũmba ĩno nemi, nĩ ngoigaga kiugo na ngakĩhingia,” ũguo nĩguo Jehova Mwathani Ũrĩa Mũnene oigĩte.’”
26  Kiugo kĩa Jehova gĩkĩnginyĩra o rĩngĩ ngĩrũo atĩrĩ:
27  “Mũrũ wa mũndũ, andũ a Isiraeli maroiga ũũ, ‘Kĩoneki kĩu arona nĩ kĩa ihinda iraya kuuma rĩu, na araratha ũhoro wa ihinda iraya rĩgooka.’
28  Nĩ ũndũ ũcio meere atĩrĩ, ‘Jehova Mwathani Ũrĩa Mũnene oigĩte ũũ: “‘Gũtirĩ kiugo o na kĩmwe gĩakwa gĩgaacererũo; ũndũ o wothe ngoiga nĩ ũkaahingio,’ ũguo nĩguo Jehova Mwathani Ũrĩa Mũnene oigĩte.”’”
