10  Thutha wa Abimeleku, Tola mũrũ wa Pua, mũrũ wa Dodo, mũndũ wa kuuma mũhĩrĩga-inĩ wa Isakaru, akĩarahũka nĩguo ahonokie Isiraeli. Aaikaraga Shamiri gĩcigo-inĩ kĩrĩa kĩrĩ irĩma kĩa Efiraimu.
2  Aatiirĩrĩire Isiraeli mĩaka 23. Agĩcoka agĩkua na agĩthikwo Shamiri.
3  Thutha wake, Jairu Mũgileadi akĩarahũka na agĩtiirĩrĩra Isiraeli mĩaka 22.
4  Jairu aarĩ na ariũ 30 maakuuagwo nĩ ndigiri 30, na maarĩ na matũũra 30, marĩa metagwo Havothu-jairu nginyagia ũmũthĩ; makoragwo bũrũri-inĩ wa Gileadi.
5  Thutha ũcio Jairu agĩkua na agĩthikwo Kamonu.
6  O rĩngĩ Aisiraeli magĩka maũndũ moru maitho-inĩ ma Jehova, na makĩambĩrĩria gũtungatĩra ngai cia Baali, mĩhianano ya Ashitorethu, ngai cia Aramu, ngai cia Sidoni, ngai cia Moabi, ngai cia Aamoni, na ngai cia Afilisti. Magĩtiganĩria Jehova na makĩaga kũmũtungatĩra.
7  Namo marakara ma Jehova makĩrĩrĩmbũkĩra Isiraeli, na akĩmendia moko-inĩ ma Afilisti na Aamoni.
8  Magĩkĩhehenja Aisiraeli na makĩmahinyĩrĩria mũno mwaka ũcio—kwa ihinda rĩa mĩaka 18 makĩhinyĩrĩria Aisiraeli othe arĩa maarĩ mũrĩmo wa Jorodani kũrĩa kwarĩ bũrũri wa Aamori thĩinĩ wa Gileadi.
9  Ningĩ Aamoni nĩ maaringaga Jorodani magathiĩ gũtharĩkĩra Juda na Benjamini na nyũmba ya Efiraimu; andũ a Isiraeli magĩgĩtangĩka mũno.
10  Nao Aisiraeli magĩkaĩra  Jehova amateithie, makiuga ũũ: “Nĩ tũkwĩhĩirie, nĩ gũkorũo nĩ tũtiganĩirie Ngai witũ na tũgatungatĩra ngai cia Baali.”
11  No Jehova akĩra Aisiraeli atĩrĩ: “Na githĩ ndiamũhonokirie kuuma Misiri na kuuma kũrĩ Aamori, Aamoni, Afilisti,
12  Asidoni, Amaleki, na Midiani rĩrĩa maamũhinyagĩrĩria? Rĩrĩa mwangaĩire nĩ ndamũhonokirie kuuma guoko-inĩ kwao.
13  No mũkĩndiganĩria na mũgĩtungatĩra ngai ingĩ. Nĩkĩo itekũmũhonokia rĩngĩ.
14  Thiĩi kũrĩ ngai iria mũthuurĩte na mũcikaĩre imũteithie. Rekei imũhonokagie rĩrĩa mwagĩa na mĩtangĩko.”
15  No Aisiraeli makĩra Jehova atĩrĩ: “Nĩ twĩhĩtie. Twĩke ũrĩa wothe ũkuona arĩ wega maitho-inĩ maku. Ĩndĩ twagũthaitha ũtũhonokie mũthenya ũyũ wa ũmũthĩ.”
16  Na makĩeheria ngai ng’eni kuuma gatagatĩ-inĩ kao na magĩtungatĩra Jehova, o nginya akĩremwo gũkirĩrĩria kuona andũ acio a Isiraeli makĩnyamarĩka.
17  Thutha wa ihinda Aamoni makĩũngana hamwe, na makĩamba hema Gileadi. Nĩ ũndũ ũcio Aisiraeli magĩcokanĩrĩra na makĩamba hema Mizipa.
18  Andũ a Gileadi na anene a kuo makĩĩrana atĩrĩ: “Nũũ ũgũtũtongoria kũrũa na Aamoni? Nĩ atuĩke mũnene wa aikari othe a Gileadi.”
4  No rĩrĩ, thutha wa Ehudi gũkua, o rĩngĩ Aisiraeli magĩka maũndũ moru maitho-inĩ ma Jehova.
2  Nĩ ũndũ ũcio Jehova akĩmendia guoko-inĩ kwa Jabini mũthamaki wa Kanaani, ũrĩa wathamakaga Hazoru. Mũnene wa mbũtũ yake aarĩ Sisera, ũrĩa waikaraga Haroshethu ya ndũrĩrĩ.
3  Aisiraeli magĩkaĩra Jehova, tondũ Jabini aarĩ na ngaari 900 cia mbaara irĩ na mĩthece ya kĩgera, na aahinyĩrĩirie Aisiraeli atarĩ na tha mĩaka 20.
4  Na rĩrĩ, Debora, mũnabii ũrĩa wahikĩtio nĩ Lapidothu, nĩwe watuagĩra Isiraeli hĩndĩ ĩyo.
5  Aamenyerete gũikara thĩ rungu rwa mũtĩ wa mũkĩndũ wa Debora gatagatĩ ka Rama na Betheli gĩcigo-inĩ kĩrĩa kĩrĩ irĩma kĩa Efiraimu; Aisiraeli maambataga magathiĩ kũrĩ we nĩguo amatuĩre.
6  Agĩtũmanĩra Baraki mũrũ wa Abinoamu kuuma Kedeshi-nafitali akĩmwĩra atĩrĩ: “Na githĩ Jehova Ngai wa Isiraeli ndathanĩte? ‘Thiĩ wĩyarĩre Kĩrĩma-inĩ gĩa Taboru, na woe arũme 10,000 a Nafitali na Zebuluni mũthiĩ nao.
7  Nĩ ngũkũrehera Sisera mũnene wa mbũtũ ya Jabini, hamwe na ngaari ciake cia  mbaara na  thigari ciake karũũĩ-inĩ ga Kishoni, na ndĩmũneane guoko-inĩ gwaku.’”
8  Nĩ ũndũ ũcio Baraki akĩmwĩra: “Nĩ ngũthiĩ angĩkorũo nĩ tũgũthiĩ nawe, no angĩkorũo tũtigũthiĩ nawe, ndigũthiĩ.”
9  Nake akiuga ũũ: “Hatarĩ nganja nĩ tũgũthiĩ hamwe. O na kũrĩ ũguo, mbaara ĩrĩa ũrathiĩ kũrũa ndĩgũgũtũũgĩria, nĩ gũkorũo Jehova ekũneana Sisera guoko-inĩ kwa mũtumia.” Thutha ũcio Debora agĩũkĩra na marĩ hamwe na Baraki magĩthiĩ Kedeshi.
10  Baraki agĩta Zebuluni na Nafitali mathiĩ kũu Kedeshi, na arũme 10,000 makĩmũrũmĩrĩra. O na Debora akĩambata hamwe nake.
11  Na rĩrĩ, Heberi Mũkeni nĩ eeyamũranĩtie na Akeni, njiarũa cia Hobabu ithe wa mũtumia wa Musa, na aambĩte hema yake hakuhĩ na mũtĩ ũrĩa mũnene ũrĩ Zaananimu, ũrĩa ũrĩ Kedeshi.
12  Sisera agĩkinyĩrio ndũmĩrĩri atĩ Baraki mũrũ wa Abinoamu nĩ ambatĩte Kĩrĩma-inĩ gĩa Taboru.
13  O rĩo Sisera agĩcokanĩrĩria ngaari ciake ciothe cia mbaara—ngaari 900 cia mbaara irĩ na mĩthece ya kĩgera—na thigari ciothe iria aarĩ nacio kuuma Haroshethu ya ndũrĩrĩ nĩguo mathiĩ karũũĩ-inĩ ga Kishoni.
14  Hĩndĩ ĩyo Debora akĩra Baraki ũũ: “Arahũka, nĩ gũkorũo ũyũ nĩguo mũthenya ũrĩa Jehova ekũneana Sisera guoko-inĩ gwaku. Na githĩ Jehova ndarathiĩ arĩ mbere yaku?” Nake Baraki agĩikũrũka kuuma Kĩrĩma-inĩ gĩa Taboru arĩ na arũme 10,000 mamũrũmĩrĩire.
15  Nake Jehova agĩtũma Sisera na ngaari ciake ciothe cia mbaara na mbũtũ yothe matukanĩrũo marĩ mbere ya rũhiũ rwa njora rwa Baraki. Nake Sisera akiuma ngaari-inĩ yake ya mbaara akĩũra na magũrũ.
16  Baraki agĩteng’eria ngaari icio cia mbaara na mbũtũ ĩyo o nginya Haroshethu ya ndũrĩrĩ. Nĩ ũndũ ũcio mbũtũ yothe ya Sisera ĩkĩniinwo na rũhiũ rwa njora; gũtirĩ o na ũmwe watigarire.
17  No Sisera akĩũra na magũrũ nginya hema-inĩ ya Jaeli mũtumia wa Heberi Mũkeni, nĩ ũndũ nĩ kwarĩ na thayũ gatagatĩ-inĩ ka Jabini mũthamaki wa Hazoru na andũ a nyũmba ya Heberi Mũkeni.
18  Nake Jaeli akiuma nja agatũnge Sisera, akĩmwĩra ũũ: “Ingĩra mwathi wakwa, tonya gũkũ thĩinĩ. Ndũgetigĩre.” Nĩ ũndũ ũcio akĩingĩra thĩinĩ wa hema yake, nake akĩmũhumbĩra na mũrengeti.
19  Nake Sisera akĩmwĩra atĩrĩ: “Ndagũthaitha ũũhe tũũĩ tũnini nyue, nĩ gũkorũo ndĩ mũnyotu.” Agĩgĩkunũra cuba ya iria ya rũũa na akĩmũhe iria anyue, na thutha ũcio akĩmũhumbĩra rĩngĩ.
20  Sisera akĩmwĩra ũũ: “Rũgama mũromo-inĩ wa hema, na mũndũ angĩũka akũũrie atĩrĩ, ‘Kũrĩ mũndũ ũrĩ gũkũ?’ ũmwĩre, ‘Aca!’”
21  No Jaeli mũtumia wa Heberi akĩoya mũcumarĩ wa hema na nyundo. Na Sisera arĩ toro biũ arĩ mũnogu, Jaeli akĩmũkuhĩrĩria aceemete na akĩhũũrĩrĩra mũcumarĩ ũcio thikĩrĩrio-inĩ ciake, akĩũhũũrĩrĩra nginya ũgĩĩthecerera thĩ, nake agĩkua.
22  Baraki agĩthiĩ kuo agĩetha Sisera, nake Jaeli akiuma akamũtũnge na akĩmwĩra atĩrĩ: “Ũka nguonie mũndũ ũrĩa ũretha.” Baraki agĩtonya marĩ hamwe nake akĩona Sisera akomete arĩ mũkuũ, mũcumarĩ wa hema ũthecereirio thikĩrĩrio-inĩ ciake.
23  Kwoguo mũthenya ũcio Ngai agĩtooria Jabini mũthamaki wa Kanaani mbere ya Aisiraeli.
24  Guoko kwa Aisiraeli gũgĩkĩrĩrĩria kũgĩa na hinya igũrũ rĩa Jabini mũthamaki wa Kanaani, nginya makĩniina Jabini mũthamaki wa Kanaani.
11  Na rĩrĩ, Jefitha Mũgileadi aarĩ njamba ya ita yarĩ hinya; aarĩ mũrũ wa mũmaraya, na Gileadi nĩwe warĩ ithe wa Jefitha.
2  No mũtumia wa Gileadi o nake nĩ aamũciarĩire ariũ. Na rĩrĩa ariũ acio a mũtumia wake maanenehire, makĩingata Jefitha makĩmwĩra ũũ: “Ndũkaagĩa na igai gatagatĩ-inĩ ka andũ a nyũmba ya baba, nĩ gũkorũo wee ũrĩ mũrũ wa mũtumia ũngĩ.”
3  Nĩ ũndũ ũcio Jefitha akĩũrĩra ariũ a ithe na akĩambĩrĩria gũikara bũrũri-inĩ wa Tobu. Nao arũme matarĩ na wĩra wa kũruta makĩĩgwatania na Jefitha na makĩmũrũmĩrĩra.
4  Thutha wa ihinda, Aamoni magĩtharĩkĩra Isiraeli.
5  Na rĩrĩa Aamoni maatharĩkĩire Isiraeli, o rĩo athuri a Gileadi magĩthiĩ kũgĩĩra Jefitha oime bũrũri wa Tobu.
6  Makĩra Jefitha ũũ: “Ũka ũtuĩke mũnene witũ wa mbũtũ, nĩgetha tũhote kũrũa na Aamoni.”
7  No Jefitha akĩra athuri acio a Gileadi atĩrĩ: “Na githĩ ti inyuĩ mwamenire nginya mũkĩnyingata nyũmba-inĩ ya baba? Nĩ kĩĩ gĩatũma mũũke kũrĩ niĩ rĩu mũrĩ na mĩtangĩko?”
8  Nĩ ũndũ ũcio athuri acio a Gileadi makĩra Jefitha ũũ: “Nĩkĩo rĩu twacoka kũrĩ wee. Ũngĩtĩkĩra tũthiĩ nawe na ũrũe na Aamoni, nĩ ũgũtuĩka mũtongoria wa aikari othe a Gileadi.”
9  Nake Jefitha akĩra athuri acio a Gileadi atĩrĩ: “Angĩkorũo nĩ mũkũnjokia ngarũe na Aamoni na Jehova andũĩrĩre amahoote, hĩndĩ ĩyo nĩ ngũtuĩka mũtongoria wanyu!”
10  Nao athuri acio a Gileadi makĩra Jefitha ũũ: “Jehova arotuĩka mũira gatagatĩ-inĩ gaitũ angĩkorũo nĩ tũkwaga gwĩka ũguo woiga.”
11  Kwoguo Jefitha agĩthiĩ hamwe na athuri acio a Gileadi, na andũ makĩmũtua mũtongoria wao na mũnene wa mbũtũ. Nake Jefitha agĩcokera ciugo ciake ciothe mbere ya Jehova arĩ Mizipa.
12  Jefitha agĩcoka agĩtũma atũmwo kũrĩ mũthamaki wa Aamoni mamũũrie ũũ: “Nĩ kĩĩ ũranjũria tondũ ũũkĩte gũtharĩkĩra bũrũri wakwa?”
13  Nĩ ũndũ ũcio mũthamaki wa Aamoni akĩra atũmwo acio a Jefitha atĩrĩ: “Nĩ tondũ andũ a Isiraeli mooire bũrũri wakwa rĩrĩa mooimire Misiri, kuuma Arinoni nginya Jaboku gũthiĩ o nginya Jorodani. Rĩu cokia bũrũri ũcio na thayũ.”
14  No Jefitha agĩtũma atũmwo macoke kũrĩ mũthamaki wa Aamoni
15  mamwĩre atĩrĩ: “Ũũ nĩguo Jefitha oigĩte: ‘Andũ a Isiraeli matioire bũrũri wa Amoabi na bũrũri wa Aamoni,
16  nĩ gũkorũo rĩrĩa andũ a Isiraeli mooimire Misiri, maatuĩkanĩirie werũ-inĩ magĩthiĩ o nginya Iria-inĩ Itune na magĩkinya Kadeshi.
17  Isiraeli agĩcoka agĩtũma atũmwo kũrĩ mũthamaki wa Edomu mamwĩre atĩrĩ: “Ndagũthaitha ũtwĩtĩkĩrie tũtuĩkanĩrie bũrũri-inĩ waku,” no mũthamaki wa Edomu akĩrega gũthikĩrĩria. Ningĩ magĩtũma ndũmĩrĩri o ĩyo kũrĩ mũthamaki wa Moabi, no ndaigana gwĩtĩkĩra. Nĩ ũndũ ũcio andũ a Isiraeli magĩthiĩ o na mbere gũikara Kadeshi.
18  Hĩndĩ ĩyo maatuĩkanĩirie werũ-inĩ, maathiũrũrũkire bũrũri wa Edomu na bũrũri wa Moabi. Magĩthiĩ magereire mwena wa irathĩro wa bũrũri wa Moabi na makĩamba hema ciao gĩcigo-inĩ kĩa Arinoni; matiakĩrire mũhaka wa Moabi, nĩ gũkorũo Arinoni nĩkuo kwarĩ mũhaka wa Moabi.
19  “‘Thutha ũcio Isiraeli agĩtũma atũmwo kũrĩ Sihoni mũthamaki wa Aamori, mũthamaki wa Heshiboni, na Isiraeli agĩkĩmwĩra atĩrĩ: “Ndagũthaitha ũtwĩtĩkĩrie tũtuĩkanĩrie bũrũri-inĩ waku tũthiĩ bũrũri-inĩ witũ.”
20  No Sihoni akĩaga kwĩhoka andũ a Isiraeli akĩrega mahĩtũkĩre bũrũri-inĩ wake, nĩ ũndũ ũcio Sihoni agĩcokanĩrĩria andũ ake othe hamwe, na makĩamba hema Jahazu na magĩtharĩkĩra andũ a Isiraeli.
21  Nĩ ũndũ ũcio Jehova Ngai wa Isiraeli akĩneana Sihoni na andũ ake othe guoko-inĩ kwa Isiraeli na makĩmatooria, na andũ a Isiraeli makĩĩgwatĩra bũrũri wothe wa Aamori, aikari a bũrũri ũcio.
22  Kwoguo makĩĩgwatĩra gĩcigo gĩothe kĩa Aamori kuuma Arinoni nginya Jaboku na kuuma werũ-inĩ nginya Jorodani.
23  “‘Jehova Ngai wa Isiraeli nĩwe waingatire Aamori mehere mbere ya andũ ake Isiraeli, rĩu-rĩ, hihi ũrenda kũingata Aisiraeli?
24  Na githĩ ndwĩgwatagĩra kĩrĩa gĩothe Kemoshu ngai yaku yakũhe wĩgwatĩre? Nĩ ũndũ ũcio mũndũ ũrĩa wothe Jehova Ngai witũ aingatĩte ehere mbere itũ nowe tũkũingata.
25  Rĩu-rĩ, wee ũkĩrĩ mwega gũkĩra Balaki mũrũ wa Ziporu, mũthamaki wa Moabi? Hihi nĩ aagianire na Isiraeli, kana hihi akĩrũa nao?
26  Rĩrĩa andũ a Isiraeli maaikaraga itũũra rĩa Heshiboni na taũni ciakuo iria irĩthiũrũrũkĩirie na itũũra rĩa Aroeru na taũni ciakuo iria irĩthiũrũrũkĩirie na matũũra mothe marĩa marĩ hũgũrũrũ-inĩ cia Arinoni mĩaka 300, nĩ kĩĩ kĩagiririe woe matũũra macio hĩndĩ ĩyo?
27  Niĩ ndikwĩhĩirie, no wee nĩ wĩkĩte ũũru nĩ ũndũ wa gũũtharĩkĩra. Jehova Mũtuanĩri Ciira arotuithania ciira ũmũthĩ gatagatĩ-inĩ ka andũ a Isiraeli na andũ a Amoni.’”
28  Ĩndĩ mũthamaki wa Aamoni ndaigana gũthikĩrĩria ndũmĩrĩri ĩyo Jefitha aamũtũmĩire.
29  Naguo roho wa Jehova ũgĩũka igũrũ rĩa Jefitha, agĩgĩtuĩkanĩria Gileadi na Manase, athiĩte Mizipe ya Gileadi, na kuuma Mizipe ya Gileadi agĩthiĩ na mbere na rũgendo o nginya kũrĩ Aamoni.
30  Jefitha agĩcoka akĩĩhĩta mwĩhĩtwa harĩ Jehova akiuga ũũ: “Angĩkorũo nĩ ũkũneana Aamoni guoko-inĩ gwakwa,
31  mũndũ ũrĩa ũkuuma mũrango-inĩ wa nyũmba yakwa kũndũnga ndacoka na thayũ kuuma kũrĩ Aamoni egũtuĩka wa Jehova, na nĩ ngũmũruta arĩ igongona rĩa njino.”
32  Nĩ ũndũ ũcio Jefitha agĩthiĩ kũrũa na Aamoni, na Jehova akĩmaneana guoko-inĩ gwake.
33  Akĩmoraga njũragano yarĩ nene mũno kuuma Aroeru gũthiĩ nginya Minithu—matũũra 20—na gũthiĩ nginya Abeli-keramimu. Na kwoguo Aisiraeli magĩtooria Aamoni.
34  Thutha ũcio Jefitha agĩkinya mũciĩ gwake Mizipa, na rĩrĩ, mũirĩtu wake agĩũka kũmũtũnga akĩinagia manyanga agĩthũngũthaga! Ũcio nowe mwana ũrĩa Jefitha aarĩ nake, aarĩ wa mũmwe. Tiga we, ndaarĩ na mwana ũngĩ wa kahĩĩ kana wa kairĩtu.
35  Rĩrĩa oonire mũirĩtu ũcio wake, agĩtembũra nguo ciake akiuga atĩrĩ: “Wũi mwarĩ wakwa! Nĩ wanjũraga ngoro, nĩ gũkorũo nĩwe ngũneana. Nĩ ndumũrĩte kanua gakwa harĩ Jehova na ndingĩhota kwĩricũkwo.”
36  No we akĩmwĩra ũũ: “Baba, angĩkorũo nĩ ũtumũrĩte kanua gaku harĩ Jehova, njĩka o ta ũrĩa wĩranĩire, nĩ gũkorũo Jehova nĩ akũrĩhĩirie harĩ thũ ciaku, Aamoni.”
37  Agĩcoka akĩra ithe atĩrĩ: “Reke ũndũ ũyũ wĩkwo harĩ niĩ: Reke ngorũo ndĩ wiki ihinda rĩa mĩeri ĩĩrĩ, na ũnjĩtĩkĩrie thiĩ irĩma-inĩ, thiĩ hamwe na airĩtu arata akwa nĩgetha ngarĩre nĩ gũkorũo ngũtũũra ndĩ gathirange.”
38  Nĩ ũndũ ũcio ithe akĩmwĩra ũũ: “Thiĩ!” Agĩkĩreka athiĩ kwa ihinda rĩa mĩeri ĩĩrĩ, agĩgĩthiĩ irĩma-inĩ hamwe na arata ake kũrĩra tondũ angĩatũũrire arĩ gathirange.
39  Thutha wa mĩeri ĩĩrĩ, agĩcoka kũrĩ ithe, na ithe akĩhingia mwĩhĩtwa ũrĩa eehĩtĩte wĩgiĩ mũirĩtu wake. Mũirĩtu ũcio wake ndaigana gũkoma na mũndũrũme. Na ũndũ ũyũ ũgĩtuĩka mũtugo wa kũrũmĩrĩrũo thĩinĩ wa Isiraeli:
40  O mwaka o mwaka airĩtu a Isiraeli nĩ maathiaga kũrĩ mwarĩ wa Jefitha Mũgileadi kũmũgaathĩrĩria, thikũ inya o mwaka.
8  Na rĩrĩ, arũme a Efiraimu makĩmwĩra atĩrĩ: “Nĩ ũndũ ũrĩkũ ũyũ ũtwĩkĩte? Ũraregire gũtwĩta rĩrĩa ũrathiaga kũrũa na Midiani nĩkĩ?” Na makĩmũtetia mũno marakarĩte.
2  No we akĩmoria ũũ: “Nĩ ũndũ ũrĩkũ niĩ njĩkĩte ningithanĩtio na inyuĩ? Na githĩ thabibũ iria ihaarĩtwo cia Efiraimu ti cia bata gũkĩra magetha ma thabibũ cia Abi-ezeri?
3  Ngai aaneanire anene a Midiani Orebu na Zeebu guoko-inĩ kwanyu, kwoguo-rĩ, nĩ ũndũ ũrĩkũ niĩ njĩkĩte ningithanĩtio na inyuĩ?” Rĩrĩa aamaarĩirie na njĩra ĩyo, makĩhoorera.
4  Gideoni agĩcoka agĩkinya Jorodani na akĩringa. Gideoni o hamwe na arũme 300 arĩa maarĩ nake maarĩ anogu, no magĩthiĩ o na mbere gũteng’eria thũ ciao.
5  Nĩ ũndũ ũcio akĩra andũ a Sukothu ũũ: “Ndamũthaitha mũhe andũ aya manyumĩte thutha mĩgate, nĩ gũkorũo nĩ anogu na ndeng’eretie Zeba na Zalimuna, athamaki a Midiani.”
6  No anene a Sukothu makĩmwĩra atĩrĩ: “Hihi nĩ kũnyita ũnyitĩte Zeba na Zalimuna magakorũo marĩ guoko-inĩ gwaku atĩ nĩguo tũhe mbũtũ yaku mĩgate?”
7  Nake Gideoni akiuga ũũ: “Nĩ ũndũ wa ũguo mwoiga, Jehova aneana Zeba na Zalimuna guoko-inĩ gwakwa, ngũmũhũũra na mĩigua ya werũ-inĩ.”
8  Agĩcoka akiuma kũu akĩambata agĩthiĩ Penueli na akĩũria o ro ũguo, no andũ a Penueli makĩmũcokeria o ta ũrĩa aacokeirio nĩ andũ a Sukothu.
9  Kwoguo akĩra andũ acio a Penueli ũũ: “Ndaacoka na thayũ, no ngũmomora nyũmba ĩno ndaya na igũrũ.”
10  Na rĩrĩ, Zeba na Zalimuna maarĩ Karikori hamwe na mbũtũ ciao, arũme ta 15,000. Acio no o tu maatigarĩte harĩ mbũtũ yothe ya andũ a mwena wa irathĩro, tondũ arũme 120,000 marĩ na hiũ cia njora nĩ mooragĩtwo.
11  Gideoni agĩthiĩ na mbere kwambata agereire njĩra ya andũ arĩa maaikaraga hema-inĩ mwena wa irathĩro wa Noba na Jogibeha na agĩtharĩkĩra kambĩ ĩyo ĩterĩgĩrĩire.
12  Rĩrĩa Zeba na Zalimuna moorire, agĩteng’eria athamaki acio erĩ Amidiani na akĩmanyita, nĩo Zeba na Zalimuna, agĩtũma kambĩ ĩyo yothe ĩiyũrũo nĩ guoya.
13  Gideoni mũrũ wa Joashu agĩcoka akĩhũndũka kuuma mbaara-inĩ agereire gacĩra karĩa kambatĩte nginya Heresi.
14  Arĩ njĩra-inĩ akĩnyita mwanake ũmwe wa kuuma Sukothu na akĩmũhũnga mahũri. Mwanake ũcio agĩkĩmwandĩkĩra marĩĩtwa ma anene na athuri a Sukothu, arũme 77.
15  Agĩgĩthiĩ kũrĩ andũ a Sukothu akĩmeera atĩrĩ: “Ĩ aya Zeba na Zalimuna arĩa mwanyũrũririe ũhoro-inĩ ũmegiĩ, mũkiuga, ‘Hihi nĩ kũnyita ũnyitĩte Zeba na Zalimuna magakorũo marĩ guoko-inĩ gwaku atĩ nĩguo tũhe arũme aya aku anogu mĩgate?’”
16  Agĩcoka akĩoya athuri a itũũra rĩu na akĩmahũũra na mĩigua ya werũ-inĩ, agĩkĩonia andũ acio a Sukothu ũrĩa matarĩ mona.
17  Na akĩmomora nyũmba ndaya na igũrũ ya Penueli na akĩũraga andũ a itũũra rĩu.
18  Na akĩũria Zeba na Zalimuna ũũ: “Andũ arĩa mworagire Taboru maahaanaga atĩa?” Nao makĩmũcokeria atĩrĩ: “Maahaanaga tawe, o ũmwe wao aahaanaga ta mũrũ wa mũthamaki.”
19  Nake akiuga ũũ: “Acio twaciaranĩirũo nao, maarĩ ariũ a maitũ. O ta ũrĩa Jehova atũũraga muoyo, korũo nĩ mwarekire matũũre muoyo, ndingĩamũũraga.”
20  Agĩcoka akĩra Jetheri mũrũwe wa irigithathi ũũ: “Ũkĩra ũmorage.” No mwanake ũcio ndaigana gũcomora rũhiũ rwake rwa njora; nĩ eetigĩrire, nĩ gũkorũo aarĩ o mwanake mũnini.
21  Nĩ ũndũ ũcio Zeba na Zalimuna makĩmwĩra ũũ: “Ũkĩra arĩ we ũtũũrage, nĩ gũkorũo mũndũ atuagĩrũo kũringana na hinya ũrĩa arĩ naguo.” Kwoguo Gideoni agĩũkĩra na akĩũraga Zeba na Zalimuna na akĩoya mathaga marĩa meyunĩte ta mweri marĩa maarĩ ngingo-inĩ cia ngamĩra ciao.
22  Thutha ũcio andũ a Isiraeli makĩra Gideoni ũũ: “Tũthamakĩre, wee na mũrũguo o hamwe na mũrũ wa mũrũguo, nĩ gũkorũo nĩ ũtũhonoketie kuuma guoko-inĩ kwa Midiani.”
23  No Gideoni akĩmeera ũũ: “Ndikũmũthamakĩra, na mũrũ wakwa o nake ndekũmũthamakĩra. Jehova nĩwe ũkũmũthamakĩra.”
24  Gideoni agĩcoka akiuga: “Rekei ndĩmwĩhoe ũndũ ũyũ ũmwe: atĩ o ũmwe wanyu aahe gĩcũhĩ kĩa iniũrũ kuuma harĩ indo iria atahĩte.” (Nĩ gũkorũo nĩ maarĩ na icũhĩ cia maniũrũ cia thahabu tondũ maarĩ Aishumaeli.)
25  Makĩmũcokeria ũũ: “Hatarĩ nganja nĩ tũgũkũhe.” Magĩkĩara kanjũ na o mũndũ agĩikia gĩcũhĩ kĩa iniũrũ ho kuuma harĩ indo iria aatahĩte.
26  Icũhĩ icio cia maniũrũ cia thahabu iria aahoete ciarĩ na ũritũ wa cekeri 1,700 cia thahabu, hatatarĩtwo mathaga marĩa meyunĩte ta mweri, ciũma, nguo cia ndigi cia papũ iria ciekĩragwo nĩ athamaki a Midiani, na mĩgathĩ ĩrĩa yarutĩtwo ngamĩra-inĩ.
27  Gideoni agĩthondeka ebodi na thahabu ĩyo na akĩmĩiga itũũra-inĩ rĩake rĩa Ofara; nao andũ a Isiraeli othe makĩhũũra ũmaraya wa kĩĩroho nayo kũu, na ĩgĩtuĩka mũtego harĩ Gideoni na andũ a nyũmba yake.
28  Kwoguo andũ a Midiani magĩtoorio mbere ya Aisiraeli, na matiigana kũmokĩrĩra rĩngĩ; naguo bũrũri ũcio ũkĩgĩa na ũhurũko mĩaka 40 matukũ-inĩ ma Gideoni.
29  Nĩ ũndũ ũcio Jerubaali mũrũ wa Joashu agĩcoka gwake mũciĩ na agĩikara kuo.
30  Gideoni aarĩ na ariũ 70, nĩ gũkorũo aarĩ na atumia aingĩ.
31  Thuriya yake ĩrĩa yarĩ Shekemu o nayo ĩkĩmũciarĩra mwana wa kahĩĩ, nake agĩgeta Abimeleku.
32  Gideoni mũrũ wa Joashu agĩgĩkua arĩ na ũkũrũ mwega na agĩthikwo mbĩrĩra-inĩ ya ithe Joashu kũu Ofara kwa Aabi-ezeri.
33  Kahinda kanini thutha wa Gideoni gũkua, Aisiraeli makĩhũũra ũmaraya wa kĩĩroho na ngai cia Baali o rĩngĩ, na makĩamũra Baali-berithu ĩtuĩke ngai yao.
34  Aisiraeli matiigana kũririkana Jehova Ngai wao, ũrĩa wamahonoketie kuuma guoko-inĩ gwa thũ ciao ciothe iria ciamathiũrũrũkĩirie;
35  o na mationanirie wendo mwĩhokeku harĩ andũ a nyũmba ya Jerubaali, o we Gideoni, nĩ ũndũ wa wega wothe ũrĩa eekĩire andũ a Isiraeli.
16  Na rĩrĩ, hĩndĩ ĩmwe Samsoni nĩ aathiire Gaza na akĩona mũmaraya kuo, na akĩingĩra kũrĩ we.
2  Nao Agaza makĩrũo atĩrĩ: “Samsoni nĩ okĩte gũkũ.” Nĩ ũndũ ũcio makĩmũthiũrũrũkĩria na makĩmuohia ũtukũ wothe kĩhingo-inĩ gĩa itũũra. Magĩikara makirĩte ũtukũ ũcio wothe, makĩĩrana ũũ: “Gwathererũka, no kũmũũraga tũkũmũũraga.”
3  O na kũrĩ ũguo, Samsoni aakomire kuo nginya ũtukũ gatagatĩ. Agĩcoka agĩũkĩra ũtukũ gatagatĩ na akĩnyita mĩrango ya kĩhingo kĩu gĩa itũũra na itugĩ cierĩ na agĩcimunya hamwe na mũgamba wakĩo. Agĩciigĩrĩra ciande-inĩ ciake na agĩcikuua o nginya gacũmbĩrĩ ga kĩrĩma kĩrĩa kĩng’etheire Hebironi.
4  Thutha ũcio akĩenda mũirĩtu waikaraga Mũkuru-inĩ wa Soreku wetagwo Delila.
5  Nĩ ũndũ ũcio athani a Afilisti magĩthiĩ kũrĩ mũirĩtu ũcio makĩmwĩra atĩrĩ: “Mũheenererie nĩguo ũmenye kĩrĩa kĩmũheaga hinya ũcio wothe na ũrĩa tũngĩhota kũmũkĩria hinya, tũmuohe na tũmũtoorie. Weka ũguo nĩ tũgũkũhe o mũndũ icunjĩ 1,100 cia betha.”
6  Thutha-inĩ Delila akĩra Samsoni ũũ: “Ndagũthaitha njĩĩra kũrĩa hinya waku mũingĩ uumaga na kĩrĩa kĩngĩhũthĩrũo gũkuoha na gũgũtooria.”
7  Samsoni akĩmwĩra atĩrĩ: “Mangĩnjoha na ndigi mũgwanja cia ũta itomithĩtio, no gũthirũo ingĩthirũo nĩ hinya haane o ta mũndũ ũngĩ o wothe.”
8  Nĩ ũndũ ũcio athani a Afilisti makĩmũrehera ndigi mũgwanja cia ũta itomithĩtio, nake akĩmuoha nacio.
9  Na rĩrĩ, makĩmuoheria rumu-inĩ ya thĩinĩ, nake mũirĩtu ũcio akĩanĩrĩra akĩmwĩra atĩrĩ: “Samsoni, Afilisti marĩ gũgũkora!” Aigua ũguo agĩtuanga ndigi icio cia ũta, o ta ũrĩa rũrigi rwa ũguta rũtuĩkaga rwahutio nĩ mwaki. Hitho ya hinya wake ndĩamenyekire.
10  Delila agĩcoka akĩra Samsoni ũũ: “Atĩrĩrĩ, nĩ wahĩngĩca na waheenia. Rĩu ndagũthaitha ũnjĩre nĩ kĩĩ kĩngĩhũthĩrũo gũkuoha.”
11  Agĩkĩmwĩra atĩrĩ: “Mangĩnjoha na mĩkwa mĩerũ ĩtarĩ yarutithio wĩra, no gũthirũo ingĩthirũo nĩ hinya haane o ta mũndũ ũngĩ o wothe.”
12  Nĩ ũndũ ũcio Delila akĩoya mĩkwa mĩerũ akĩmuoha nayo agĩcoka akĩanĩrĩra akiuga: “Samsoni, Afilisti marĩ gũgũkora!” (Hĩndĩ ĩyo yothe maamuoheirie rumu-inĩ ya thĩinĩ.) Aigua ũguo akĩmĩtuanga kuuma moko-inĩ make o ta ndigi.
13  Thutha ũcio Delila akĩra Samsoni atĩrĩ: “Nginya rĩu no wahĩngĩca na waheenia. Njĩĩra kĩrĩa kĩngĩhũthĩrũo gũkuoha.” Nake akĩmwĩra ũũ: “No ũtumire makundo maya mũgwanja marĩ mũtwe wakwa na rũrigi rwa kũrũgama rwa gũtuma.”
14  Agĩkĩmatuma akĩhũthĩra mũkuha agĩcoka akĩanĩrĩra akĩmwĩra: “Samsoni, Afilisti marĩ gũgũkora!” Nĩ ũndũ ũcio agĩũkĩra kuuma toro akĩrutania mũkuha ũcio wa mũtambo wa gũtuma na rũrigi rũu rwa kũrũgama rwa gũtuma.
15  Delila akĩmwĩra atĩrĩ: “Ũngĩnjĩĩra atĩa, ‘Nĩ ngwendete,’ na hĩndĩ ĩyo ngoro yaku ndĩrĩ hamwe na niĩ? Wahĩngĩca maita macio matatũ na ndũnanjĩĩra kĩhumo kĩa hinya waku mũingĩ.”
16  Na tondũ o mũthenya nĩ aamũgiaga na akamũtindĩkĩrĩria amwĩre, Samsoni akĩigua anogete o nginya hakuhĩ gũkua.
17  Mũico wa ũhoro akĩmũhingũrĩra ngoro yake, akĩmwĩra atĩrĩ: “Rwenji rũtirĩ rwahutia mũtwe wakwa, tondũ ndĩ Mũnaziri wa Ngai kuuma gũciarũo gwakwa. Ingĩenjwo, hinya wakwa no kũnjeherera ũngĩnjeherera na thirũo nĩ hinya haane o ta andũ arĩa angĩ othe.”
18  Delila ona atĩ nĩ aamũhingũrĩra ngoro yake, o rĩo agĩtũmanĩra athani a Afilisti, akiuga: “Ambatai riita rĩrĩ, nĩ gũkorũo nĩ aahingũrĩra ngoro yake.” Nĩ ũndũ ũcio athani a Afilisti makĩambata kũrĩ we, na magĩthiĩ na mbeca.
19  Agĩtũma Samsoni akome maru-inĩ make; agĩcoka agĩta mũndũ akĩmwĩra amwenje makundo macio mũgwanja maarĩ mũtwe wake. Thutha ũcio Delila akĩambĩrĩria kũmũkĩria hinya, nĩ gũkorũo hinya wake nĩ wamweheragĩra.
20  Delila agĩcoka akĩanĩrĩra akiuga: “Samsoni, Afilisti marĩ gũgũkora!” Nake agĩũkĩra kuuma toro akĩĩra atĩrĩ: “Nguuma nja o ta maita macio mangĩ na ndĩribaribe ndĩĩyohore.” No ndaamenyaga atĩ Jehova nĩ aamũtigĩte.
21  Afilisti makĩmũnyita na makĩmũkũũra maitho. Magĩcoka makĩmũikũrũkia Gaza na makĩmuoha na bĩngũ igĩrĩ cia gĩcango, na agĩtuĩka mũndũ wa gũthĩaga ngano kũu njera.
22  No rĩrĩ, njuĩrĩ ya mũtwe wake ĩkĩambĩrĩria kũmera rĩngĩ thutha wake kwenjwo.
23  Athani a Afilisti makĩũngana nĩguo marute igongona inene kũrĩ ngai yao Dagoni na nĩguo makũngũĩre, nĩ gũkorũo moigaga atĩrĩ: “Samsoni thũ itũ nĩ aneanĩtwo guoko-inĩ gwitũ nĩ ngai witũ!”
24  Rĩrĩa andũ maamuonire, makĩgooca ngai yao makiuga: “Thũ itũ nĩ ĩneanĩtwo guoko-inĩ gwitũ nĩ ngai witũ, o ĩyo yanangĩte bũrũri witũ na ĩkooraga andũ aingĩ aitũ.”
25  Na tondũ ngoro yao yarĩ na gĩkeno, makiuga: “Ĩta Samsoni oke eke maũndũ ma mathekania.” Magĩgĩta Samsoni oime njera athiĩ akamacanjamũre; makĩmũrũgamia gatagatĩ ga itugĩ.
26  Samsoni akĩra kahĩĩ karĩa kaamũnyitĩte guoko atĩrĩ: “Reke hutie itugĩ iria irũgamĩtie nyũmba ĩno, nĩguo ndĩnyitĩrĩre nacio.”
27  (Nyũmba ĩyo yaiyũrĩte arũme na atumia. Athani othe a Afilisti maarĩ kuo, na igũrũ rĩa nyũmba kwarĩ na arũme na atumia 3,000 arĩa meeroragĩra Samsoni agĩka maũndũ ma mathekania.)
28  Na rĩrĩ, Samsoni agĩkaĩra Jehova akĩmwĩra atĩrĩ: “Jehova Mwathani Ũrĩa Mũnene, ndirikana, ndagũthaitha, na ũũhe hinya, ndagũthaitha, riita rĩrĩ rĩmwe tu, wee Ngai, na ũreke ndĩrĩhĩrie kũrĩ Afilisti nĩ ũndũ wa na arĩ riitho rĩakwa rĩmwe.”
29  Samsoni agĩcoka akĩĩhanda wega na itugĩ igĩrĩ cia gatagatĩ iria ciarũgamĩtie nyũmba ĩyo, akĩĩnyitĩrĩra harĩ cio, kĩmwe na guoko gwake kwa ũrĩo na kĩu kĩngĩ na guoko gwake kwa ũmotho.
30  Samsoni akĩanĩrĩra akiuga: “Reke ngue hamwe na Afilisti!” Agĩcoka agĩcitindĩka na hinya wake wothe, nayo nyũmba ĩyo ĩkĩgwĩra athani acio na andũ othe arĩa maarĩ thĩinĩ wayo. Nĩ ũndũ ũcio akĩũraga andũ aingĩ hĩndĩ ĩyo aakuire gũkĩra arĩa ooragĩte arĩ muoyo.
31  Thutha-inĩ ariũ a ithe na andũ othe a famĩlĩ ya ithe magĩikũrũka kũmũgĩĩra. Makĩmwambatia na makĩmũthika gatagatĩ ga Zora na Eshitaoli mbĩrĩra-inĩ ya ithe Manoa. Aatiirĩrĩire Isiraeli mĩaka 20.
18  Na rĩrĩ, matukũ-inĩ macio gũtiarĩ mũthamaki thĩinĩ wa Isiraeli. Na matukũ-inĩ macio mũhĩrĩga wa Adani nĩ gwetha weethaga kũndũ gwa gũikara gũtuĩke igai rĩao, tondũ gũkinyĩria hĩndĩ ĩyo matiegwatĩire igai gatagatĩ-inĩ ka mĩhĩrĩga ya Isiraeli.
2  Adani magĩgĩtũma arũme atano kuuma famĩlĩ-inĩ yao, arũme marĩ na ũhoti kuuma Zora na Eshitaoli, mathiĩ magathigane bũrũri na maũtuĩrie. Makĩmeera atĩrĩ: “Thiĩi mũgatuĩrie bũrũri ũcio.” Rĩrĩa maakinyire gĩcigo-inĩ kĩrĩa kĩrĩ irĩma kĩa Efiraimu, nyũmba-inĩ ya Mika, makĩraarĩrĩra kuo.
3  Rĩrĩa maakuhĩrĩirie nyũmba ya Mika, makĩigua mũgambo wa mwanake ũrĩa Mũlawii na makĩũmenya, nĩ ũndũ ũcio magĩthiĩ kũrĩ we makĩmũũria ũũ: “Nũũ wakũrehire gũkũ? Nĩ kĩĩ ũreka gũkũ? Nĩ kĩĩ gĩtũmĩte ũkorũo ũrĩ gũkũ?”
4  Akĩmacokeria atĩrĩ: “Mika aanjĩkĩire ũũ na ũũ, na akĩnyandĩka nduĩke mũthĩnjĩri-ngai wake.”
5  Magĩcoka makĩmwĩra ũũ: “Twagũthaitha ũũrie Ngai kana rũgendo rwitũ nĩ rũkũgaacĩra.”
6  Mũthĩnjĩri-ngai ũcio akĩmeera atĩrĩ: “Thiĩi na thayũ. Jehova arĩ hamwe na inyuĩ rũgendo-inĩ rwanyu.”
7  Nĩ ũndũ ũcio arũme acio atano magĩthiĩ na mbere na rũgendo rwao na magĩkinya Laishi. Magĩkĩona ũrĩa andũ a kũu meeikaragia o ta Asidoni. Maaikaraga mahooreire matekwĩrĩgĩrĩra ũgwati, na gũtiarĩ na mũhinyanĩrĩria wamagiaga bũrũri-inĩ ũcio. Maarĩ kũraihu na Asidoni, na matieingĩranagia na mũndũ ũngĩ o wothe.
8  Rĩrĩa maacokire kũrĩ ariũ a ithe wao kũu Zora na Eshitaoli, ariũ a ithe wao makĩmoria atĩrĩ: “Kũrathiire atĩa?”
9  Makĩmacokeria ũũ: “Nĩ twambatei tũkamatharĩkĩre, nĩ gũkorũo nĩ tũronire bũrũri ũcio ũrĩ mwega mũno. Mũrahindahinda nĩkĩ? Mũtikamaĩrĩrie gũthiĩ kwĩgwatĩra bũrũri ũcio.
10  Mwakinya kuo, mũgũkora andũ materĩgĩrĩire ũgwati, na bũrũri ũcio nĩ mwariĩ. Ngai nĩ aũneanĩte guoko-inĩ kwanyu, na nĩ kũndũ gũtarĩ kĩndũ kĩagĩte harĩ indo iria irĩ thĩinĩ wa thĩ.”
11  Thutha ũcio arũme 600 marĩ na indo cia mbaara a kuuma famĩlĩ-inĩ ya Adani makiumagara kuuma Zora na Eshitaoli.
12  Makĩambata na makĩamba hema ciao Kiriathu-jearimu thĩinĩ wa Juda. Nĩkĩo handũ hau, harĩa he mwena wa ithũĩro wa Kiriathu-jearimu hetagwo Mahane-dani nginyagia ũmũthĩ.
13  Makiuma hau magĩthiĩ gĩcigo-inĩ kĩrĩa kĩrĩ irĩma kĩa Efiraimu na magĩkinya nyũmba-inĩ ya Mika.
14  Arũme atano acio maathiĩte gũthigana bũrũri wa Laishi makĩra ariũ a ithe wao atĩrĩ: “Hihi nĩ mũroĩ atĩ nyũmba-inĩ ici kũrĩ na ebodi, mĩhianano ya terafimu, mũhianano wa gwacũhio, na mũhianano wa cuma? Mwĩciriei ũrĩa mwagĩrĩirũo nĩ gwĩka.”
15  Nĩ ũndũ ũcio makĩamba kũrũgama kũu magĩthiĩ nyũmba-inĩ ya mwanake ũrĩa Mũlawii mũciĩ kwa Mika na makĩmũũria ũhoro wake.
16  Ihinda rĩu rĩothe, arũme acio 600 a Dani, marĩ na indo cia mbaara, maarũgamĩte mũromo-inĩ wa kĩhingo.
17  Arũme atano acio maathiĩte gũthigana bũrũri ũcio magĩtonya kuoya mũhianano ũcio wa gwacũhio, ebodi, mĩhianano ya terafimu, na mũhianano wa cuma. (Mũthĩnjĩri-ngai aarũgamĩte mũromo-inĩ wa kĩhingo hamwe na arũme acio 600 maarĩ na indo cia mbaara.)
18  Magĩkĩingĩra nyũmba ya Mika na makĩoya mũhianano ũcio wa gwacũhio, ebodi, mĩhianano ya terafimu, na mũhianano wa cuma. Mũthĩnjĩri-ngai ũcio akĩmoria atĩrĩ: “Nĩ kĩĩ mũreka?”
19  Nao makĩmwĩra ũũ: “Kira ki. Humbĩra kanua gaku na guoko, na ũũke tũthiĩ nawe ũtuĩke baba na mũthĩnjĩri-ngai witũ. Nĩ ũndũ ũrĩkũ mwega—nĩwe gũtuĩka mũthĩnjĩri-ngai harĩ nyũmba ya mũndũ ũmwe-ĩ kana nĩ gũtuĩka mũthĩnjĩri-ngai harĩ mũhĩrĩga na famĩlĩ ng’ima thĩinĩ wa Isiraeli?”
20  Mũthĩnjĩri-ngai ũcio agĩgĩkenio nĩ ũhoro ũcio, na akĩoya ebodi ĩyo, mĩhianano ya terafimu, na mũhianano wa gwacũhio na magĩthiĩ hamwe na andũ acio.
21  Magĩkĩgarũrũka nĩguo methiĩre, matongoretio nĩ ciana, mahiũ, na indo cia goro.
22  Na mathiangĩte itĩna kuuma mũciĩ-inĩ wa Mika, arũme arĩa maaikaraga mĩciĩ ĩrĩa yarĩ hakuhĩ na mũciĩ wa Mika makĩũngana hamwe na magĩkinyĩra Adani.
23  Rĩrĩa meetire Adani maanĩrĩire, makĩĩhũgũra kũmarora na makĩũria Mika atĩrĩ: “Nĩ kĩĩ kĩũru? Mwongana hamwe nĩkĩ?”
24  Nĩ ũndũ ũcio akiuga ũũ: “Muoya ngai ciakwa iria ndathondekire, na mwathiĩ nginya na mũthĩnjĩri-ngai. Ndagĩtigwo na kĩĩ? Mũngĩgĩcoka mũnjũrie atĩa, ‘Nĩ kĩĩ kĩũru nawe?’”
25  Adani makĩmũcokeria atĩrĩ: “Tiga gũtwanĩrĩra ũguo; kwaga ũguo, mwahota gũtharĩkĩrũo nĩ arũme marĩ na marũrũ, na ũndũ ũcio no ũtũme ũũrũo nĩ muoyo waku na mĩoyo ya andũ a nyũmba yaku.”
26  Nĩ ũndũ ũcio Adani magĩĩthiĩra; nake Mika, thutha wa kuona atĩ maarĩ na hinya kũmũkĩra, akĩhũndũka agĩcoka gwake mũciĩ.
27  Thutha wa kuoya kĩrĩa Mika aathondekete, o hamwe na mũthĩnjĩri-ngai wake, magĩthiĩ Laishi, kũrĩ andũ maaikaraga mahooreire matekwĩrĩgĩrĩra ũgwati. Makĩmatharĩkĩra na rũhiũ rwa njora na magĩcina itũũra rĩu na mwaki.
28  Gũtiarĩ mũndũ wa kũrĩhonokia, nĩ gũkorũo nĩ rĩaraihanĩrĩirie na Sidoni na matieingĩranagia na mũndũ ũngĩ o wothe na rĩarĩ mũkuru-inĩ mwaraganu ũrĩa warĩ wa Bethi-rehobu. Thutha ũcio magĩaka itũũra rĩu rĩngĩ na magĩikara kuo.
29  Ningĩ, magĩta itũũra rĩu Dani, o ta ũrĩa Dani ithe wao eetagwo, ũrĩa Isiraeli aaciarĩirũo. No itũũra rĩu rĩetagwo Laishi mbere ĩyo.
30  Thutha ũcio Adani makĩĩhandĩra mũhianano ũcio wa gwacũhio, na Jonathani mũrũ wa Gerishomu, mũrũ wa Musa, na ariũ ake magĩtuĩka athĩnjĩri-ngai a mũhĩrĩga wa Adani o nginya mũthenya ũrĩa aikari a bũrũri ũcio maathiire ithamĩrio.
31  Magĩkĩhanda mũhianano ũcio wa gwacũhio Mika aathondekete, na ũgĩikara ho matukũ mothe marĩa nyũmba ya Ngai ũrĩa wa ma yarĩ Shilo.
17  Na rĩrĩ, nĩ kwarĩ na mũndũ thĩinĩ wa gĩcigo kĩrĩa kĩrĩ irĩma kĩa Efiraimu wetagwo Mika.
2  Akĩra nyina atĩrĩ: “Icunjĩ iria 1,100 cia betha iria ciooirũo kuuma kũrĩ wee iria ciatũmire ũrumane kĩrumi, na ngĩigua-rĩ, betha ĩyo nĩ niĩ ndĩ nayo. Nĩ niĩ ndamĩoire.” Nĩ ũndũ ũcio nyina akiuga ũũ: “Jehova arorathima mũrũ wakwa.”
3  Agĩgĩcokia icunjĩ icio 1,100 cia betha kũrĩ nyina, ĩndĩ nyina akiuga atĩrĩ: “Betha ĩno ngũmĩamũrĩra Jehova kuuma guoko-inĩ gwakwa nĩguo mũrũ wakwa amĩhũthĩre gũthondeka mũhianano wa gwacũhio na mũhianano wa cuma. Kwoguo nĩ ndagũcokeria.”
4  Rĩrĩa aacokirie betha ĩyo kũrĩ nyina, nyina ooire icunjĩ 200 cia betha agĩtwarĩra mũturi wa indo cia betha. Agĩgĩthondeka mũhianano wa gwacũhio na mũhianano wa cuma; na mĩhianano ĩyo ĩkĩigwo thĩinĩ wa nyũmba ya Mika.
5  Mũndũ ũcio wetagwo Mika aarĩ na nyũmba ya ngai ciake, na agĩthondeka ebodi o hamwe na mĩhianano ya terafimu agĩcoka akĩamũra ũmwe wa ariũ ake atuĩke mũthĩnjĩri-ngai wake.
6  Matukũ-inĩ macio, gũtiarĩ mũthamaki thĩinĩ wa Isiraeli. O mũndũ eekaga ũrĩa oonaga kwagĩrĩire maitho-inĩ make.
7  Na rĩrĩ, kwarĩ na mwanake warĩ Bethilehemu thĩinĩ wa Juda warĩ wa famĩlĩ ya Juda. Aarĩ Mũlawii waikarĩte kũu kwa ihinda.
8  Mwanake ũcio agĩkiuma itũũra-inĩ rĩa Bethilehemu thĩinĩ wa Juda agacarie kũndũ gwa gũikara. Na arĩ rũgendo-inĩ rwake, agĩkinya gĩcigo-inĩ kĩrĩ irĩma kĩa Efiraimu, nyũmba-inĩ ya Mika.
9  Nake Mika akĩmũũria ũũ: “Uumĩte kũ?” Akĩmũcokeria atĩrĩ: “Niĩ ndĩ Mũlawii kuuma Bethilehemu thĩinĩ wa Juda, na thiĩte gũcaria kũndũ gwa gũikara.”
10  Nĩ ũndũ ũcio Mika akĩmwĩra atĩrĩ: “Ũka tũikarage nawe ũtuĩke baba na mũthĩnjĩri-ngai wakwa. Na nĩ ndĩkũheaga icunjĩ ikũmi cia betha o mwaka na nguo o hamwe na irio.” Mũlawii ũcio agĩkĩingĩra kuo.
11  Kwoguo Mũlawii ũcio agĩtĩkĩra gũikara na mũndũ ũcio, na mwanake ũcio agĩgĩtuĩka o ta ũmwe wa ariũ ake.
12  Makĩria ma ũguo, Mika akĩamũra Mũlawii ũcio atuĩke mũthĩnjĩri-ngai wake, nake agĩgĩtũũra kũu nyũmba-inĩ ya Mika.
13  Mika agĩcoka akiuga ũũ: “Rĩu nĩ njũĩ Jehova nĩ ekũnjĩka maũndũ mega, nĩ gũkorũo Mũlawii ũyũ nĩ atuĩkĩte mũthĩnjĩri-ngai wakwa.”
9  Thutha wa ihinda Abimeleku mũrũ wa Jerubaali agĩthiĩ kũrĩ ariũ a ithe na nyina kũu Shekemu, agĩkĩmaarĩria marĩ hamwe na famĩlĩ yothe ya gukawe akĩmeera atĩrĩ:
2  “Ndamũthaitha mũũrie atongoria othe a Shekemu atĩrĩ, ‘Nĩ ũndũ ũrĩkũ mwega harĩ inyuĩ, nĩ mũthamakĩrũo nĩ ariũ othe 70 a Jerubaali-ĩ kana nĩ mũthamakĩrũo nĩ mũndũ ũmwe? Na mũririkane niĩ ndĩ ihĩndĩ rĩanyu na nyama yanyu.’”
3  Nĩ ũndũ ũcio ariũ a ithe na nyina makĩra atongoria othe a Shekemu ũhoro ũcio handũ-inĩ hake, na ngoro ciao ikĩĩrirĩria kũrũmĩrĩra Abimeleku, nĩ gũkorũo mooigire ũũ: “Ũcio nĩ mũrũ wa ithe witũ.”
4  Magĩcoka makĩmũhe icunjĩ 70 cia betha kuuma nyũmba-inĩ ya Baali-berithu, nake Abimeleku agĩcihũthĩra kũrĩha andũ matarĩ na wĩra wa kũruta na matarĩ gĩtĩo nĩguo mathiĩ nake.
5  Thutha ũcio agĩthiĩ nyũmba-inĩ ya ithe kũu Ofara na akĩũraga ariũ a ithe, ariũ a Jerubaali, arũme 70, akĩmoragĩra ihiga-inĩ rĩmwe. Jothamu mũriũ ũrĩa mũnini biũ wa Jerubaali nowe tu wahonokire, tondũ nĩ eehithire.
6  Nao atongoria othe a Shekemu na aikari othe a Bethi-milo makĩũngana hamwe na magĩtua Abimeleku mũthamaki, mũtĩ-inĩ ũrĩa mũnene, hakuhĩ na gĩtugĩ kĩrĩa kĩarĩ Shekemu.
7  Rĩrĩa meerire Jothamu ũhoro ũcio, o rĩo agĩthiĩ akĩrũgama gacũmbĩrĩ-inĩ ga Kĩrĩma kĩa Gerizimu na akĩanĩrĩra na mũgambo mũnene akĩmeera ũũ: “Ta thikĩrĩriai inyuĩ atongoria a Shekemu, na Ngai nĩ ekũmũthikĩrĩria.
8  “Hĩndĩ ĩmwe nĩ kwarĩ mĩtĩ yathiire gũitĩrĩria mũthamaki maguta nĩguo amĩthamakĩre. Kwoguo ĩkĩra mũtĩ wa mũtamaiyũ atĩrĩ, ‘Tũthamakĩre.’
9  No mũtĩ ũcio wa mũtamaiyũ ũkĩmĩũria atĩrĩ, ‘Ndige kũrutaga maguta makwa, marĩa mahũthagĩrũo gũtũũgĩria Ngai o na andũ, nĩguo thiĩ hurutanage igũrũ rĩa mĩtĩ ĩrĩa ĩngĩ?’
10  Thutha ũcio mĩtĩ ĩyo ĩkĩra mũtĩ wa mũkũyũ atĩrĩ, ‘Ũka ũtũthamakĩre.’
11  No mũtĩ ũcio wa mũkũyũ ũkĩmĩũria atĩrĩ, ‘Ndige kũrutaga cama wakwa na matunda makwa mega nĩguo thiĩ hurutanage igũrũ rĩa mĩtĩ ĩrĩa ĩngĩ?’
12  Thutha ũcio mĩtĩ ĩyo ĩkĩra mũthabibũ atĩrĩ, ‘Ũka ũtũthamakĩre.’
13  Naguo mũthabibũ ũcio ũkĩmĩcokeria ũũ, ‘Ndige kũrutaga ndibei yakwa njerũ ĩrĩa ĩtũmaga Ngai o na andũ makene nĩguo thiĩ hurutanage igũrũ rĩa mĩtĩ ĩrĩa ĩngĩ?’
14  Mũthia-inĩ mĩtĩ ĩyo ĩngĩ yothe ĩkĩra mũtare atĩrĩ, ‘Ũka ũtũthamakĩre.’
15  Nĩ ũndũ ũcio mũtare ũkĩra mĩtĩ ĩyo ũũ, ‘Angĩkorũo nĩ ma nĩ mũkũnjitĩrĩria maguta nduĩke mũthamaki wanyu, ũkai mũcarie rĩũrĩro kĩĩruru-inĩ gĩakwa. No angĩkorũo mũtigwĩka ũguo, mwaki ũrokiuma mũtare-inĩ na ũcine mĩtarakwa ya Lebanoni.’
16  “Rĩu-rĩ, hihi nĩ mũkuona ta mwĩkĩte ũndũ wa gĩtĩo na ũtarĩ wa ũhinga gũtua Abimeleku mũthamaki, na hihi ũcio nĩ ũndũ mwega mwĩkĩte Jerubaali na andũ a nyũmba yake, na hihi kũu nĩ kũmũhe gĩtĩo kĩrĩa kĩmwagĩrĩire?
17  Rĩrĩa baba aamũrũĩrĩire, aaingĩririe muoyo wake ũgwati-inĩ nĩgetha amũhonokie kuuma guoko-inĩ kwa Midiani.
18  No ũmũthĩ nĩ mũũkĩrĩire andũ a nyũmba ya baba na mũkoraga ariũ ake, arũme 70, mũkamoragĩra ihiga-inĩ rĩmwe. Nake Abimeleku, mũrũ wa ngombo yake ya mũirĩtu, mũkamũtua mũthamaki wa atongoria a Shekemu atĩ tondũ tu nĩ mũrũ wa thoguo.
19  Angĩkorũo ũmũthĩ ũyũ mũreka ũndũ wa gĩtĩo na ũtarĩ wa ũhinga kwerekera Jerubaali na andũ a nyũmba yake, gĩkenei nĩ ũndũ wa Abimeleku na o nake nĩ akene nĩ ũndũ wanyu.
20  No angĩkorũo tiguo, mwaki ũrokiuma harĩ Abimeleku na ũcine atongoria a Shekemu hamwe na Bethi-milo, na mwaki ũrokiuma harĩ atongoria a Shekemu na harĩ Bethi-milo na ũcine Abimeleku.”
21  Thutha ũcio Jothamu akĩũra, agĩĩthara agĩthiĩ Biri na agĩikara kuo nĩ ũndũ wa Abimeleku mũrũ wa ithe.
22  Abimeleku agĩgĩthamakĩra Isiraeli mĩaka ĩtatũ.
23  Thutha ũcio Ngai akĩreka kũgĩe rũmena gatagatĩ-inĩ ka Abimeleku na atongoria a Shekemu, na magĩkunyanĩra Abimeleku.
24  Ũndũ ũcio wekĩkire nĩgetha ũhinya ũrĩa wekirũo harĩ ariũ 70 a Jerubaali ũrĩhĩrio, nĩguo Abimeleku mũrũ wa ithe wao orio thakame yao nĩ ũndũ wa kũmoraga, hamwe na atongoria a Shekemu nĩ ũndũ wa kũnyitanĩra nake harĩ kũũraga ariũ a ithe.
25  Nĩ ũndũ ũcio atongoria a Shekemu makĩiga arũme tũcũmbĩrĩ-inĩ twa irĩma mamuohie, na mũndũ wothe wahĩtũkagĩra barabara-inĩ ĩyo hakuhĩ nao, makamũtunya indo ciake. Thutha wa ihinda Abimeleku akĩmenyithio ũhoro ũcio.
26  Nake Gaali mũrũ wa Ebedi hamwe na ariũ a ithe makĩringa magĩthiĩ Shekemu, nao atongoria a Shekemu makĩiga mwĩhoko wao harĩ we.
27  Magĩthiĩ mũgũnda magĩtua thabibũ cia mĩgũnda yao ya mĩthabibũ, magĩcihiha na makĩgĩa na iruga, thutha ũcio magĩthiĩ nyũmba-inĩ ya ngai yao makĩrĩa na makĩnyua na makĩruma Abimeleku.
28  Nake Gaali mũrũ wa Ebedi akiuga atĩrĩ: “Abimeleku nĩwe ũ, na Shekemu nĩwe ũ atĩ nĩguo tũmũtungatĩre? Githĩ ti mũrũ wa Jerubaali, na Zebuli githĩ tiwe mũnene wake? Tungatĩrai arũme a Hamoru, ithe wa Shekemu! Tũngĩgĩtungatĩra Abimeleku nĩkĩ?
29  Na arĩ korũo andũ aya marĩ rungu rwa watho wakwa, no kweheria ingĩeheria Abimeleku.” Agĩcoka akĩra Abimeleku atĩrĩ: “Ongerera mbũtũ yaku na uume nja.”
30  Rĩrĩa Zebuli mũnene wa itũũra rĩu aaiguire ciugo icio cia Gaali mũrũ wa Ebedi, agĩcinwo nĩ marakara.
31  Nĩ ũndũ ũcio agĩtũma atũmwo na hitho kũrĩ Abimeleku mamwĩre ũũ: “Atĩrĩrĩ, Gaali mũrũ wa Ebedi hamwe na ariũ a ithe marĩ gũkũ Shekemu, na nĩ gũcogera maracogera andũ a itũũra rĩrĩ magũũkĩrĩre.
32  Ũka ũtukũ wa ũmũthĩ, wee o hamwe na arũme aku, mũmohie mũgũnda-inĩ.
33  Na rũcinĩ riũa rĩaratha o ũguo, mũũkĩre tene mũtharĩkĩre itũũra rĩrĩ; na oka hamwe na arũme ake kũrũa nawe, wĩke ũrĩa wothe ũngĩhota ũmũtoorie.”
34  Nĩ ũndũ ũcio Abimeleku na andũ arĩa othe maarĩ hamwe nake magĩũkĩra ũtukũ, na marĩ ikundi inya makĩohia andũ a itũũra rĩa Shekemu.
35  Rĩrĩa Gaali mũrũ wa Ebedi ooimire nja na akĩrũgama mũromo-inĩ wa kĩhingo gĩa itũũra rĩu, Abimeleku na andũ arĩa maarĩ hamwe nake magĩũkĩra kuuma harĩa maamoheirie.
36  Rĩrĩa Gaali oonire andũ, akĩra Zebuli ũũ: “Atĩrĩrĩ, kũrĩ na andũ maraikũrũka moimĩte tũcũmbĩrĩ-inĩ twa irĩma.” No Zebuli akĩmwĩra atĩrĩ: “Nĩ ciĩruru cia irĩma ũrona itariĩ ta andũ.”
37  Thutha ũcio Gaali akiuga ũũ: “Atĩrĩrĩ, kũrĩ na andũ maraikũrũka moimĩte gĩcigo-inĩ gatagatĩ, na gĩkundi kĩmwe gĩũkĩte kĩgereire njĩra ya mũtĩ ũrĩa mũnene wa Meonenimu.”
38  Nake Zebuli akĩmũcokeria ũũ: “Mwĩtĩo waku rĩu ũrĩ ha wa kũũria atĩrĩ, ‘Abimeleku nĩwe ũ atĩ nĩguo tũmũtungatĩre?’ Githĩ aya ti andũ arĩa wareganire nao? Uma rĩu ũkarũe nao.”
39  Nĩ ũndũ ũcio Gaali akiuma atongoretie atongoria a Shekemu na akĩrũa na Abimeleku.
40  Abimeleku akĩmũteng’eria, na Gaali akĩmũũrĩra, na andũ aingĩ makĩũragwo o nginya mũromo-inĩ wa kĩhingo gĩa itũũra rĩu.
41  Na Abimeleku agĩthiĩ na mbere gũikara Aruma, nake Zebuli akĩingata Gaali na ariũ a ithe kuuma Shekemu.
42  Mũthenya ũyũ ũngĩ andũ magĩthiĩ mũgũnda-inĩ, nake Abimeleku akĩmenyithio ũhoro ũcio.
43  Nĩ ũndũ ũcio akĩoya andũ ake akĩmagayania ikundi ithatũ na akĩohia andũ acio mũgũnda-inĩ. Rĩrĩa oonire andũ acio makiuma itũũra-inĩ rĩu, akĩmatharĩkĩra na akĩmoraga.
44  Abimeleku na ikundi iria aarĩ nacio makĩĩhĩka na makĩĩhanda mũromo-inĩ wa kĩhingo gĩa itũũra rĩu, nacio ikundi igĩrĩ igĩtharĩkĩra arĩa othe maarĩ mũgũnda-inĩ na ikĩmoraga.
45  Abimeleku agĩtharĩkĩra itũũra rĩu mũthenya ũcio wothe na akĩrĩtunyana. Akĩũraga andũ arĩa maarĩ thĩinĩ warĩo, agĩcoka akĩananga itũũra rĩu na akĩrĩitĩrĩria cumbĩ.
46  Rĩrĩa atongoria a nyũmba ndaya na igũrũ ya Shekemu maaiguire ũhoro ũcio, o rĩo magĩthiĩ rumu-inĩ yarĩ handũ hehithĩte thĩinĩ wa nyũmba ya Eli-berithu.
47  Na rĩrĩa Abimeleku aamenyithirio atĩ atongoria othe a nyũmba ndaya na igũrũ ya Shekemu nĩ moonganĩte hamwe,
48  Abimeleku na arũme arĩa othe maarĩ hamwe nake makĩambata Kĩrĩma-inĩ gĩa Zalimoni. Abimeleku akĩoya ithanwa na guoko na agĩtema rũhonge rwa mũtĩ akĩruoya akĩrũigĩrĩra kĩande na akĩra andũ acio maarĩ hamwe nake ũũ: “Ũrĩa muona ndeka, hiũhai mwĩke o taguo!”
49  Kwoguo andũ acio othe o nao magĩtema honge na makĩrũmĩrĩra Abimeleku. Magĩcoka magĩtiirania honge icio rumu-inĩ ĩyo yarĩ handũ hehithĩte na magĩcina rumu ĩyo na mwaki. Nĩ ũndũ ũcio andũ othe a nyũmba ndaya na igũrũ ya Shekemu o nao magĩkua, arũme na atumia ta 1,000.
50  Abimeleku agĩcoka agĩthiĩ itũũra rĩa Thebezu; akĩamba hema atharĩkĩre itũũra rĩu rĩa Thebezu na akĩrĩtunyana.
51  Kwarĩ na nyũmba ndaya na igũrũ na nũmu gatagatĩ ga itũũra rĩu, na arũme na atumia othe na atongoria othe a itũũra rĩu makĩũrĩra kuo. Makĩĩhingĩra thĩinĩ na makĩambata o nginya igũrũ rĩa nyũmba ĩyo ndaya na igũrũ.
52  Abimeleku agĩthiĩ nginya nyũmba-inĩ ĩyo ndaya na igũrũ na akĩmĩtharĩkĩra. Agĩkuhĩrĩria mũromo wa nyũmba ĩyo ndaya na igũrũ nĩguo amĩcine na mwaki.
53  Nake mũtumia ũmwe akĩgũithia ihiga rĩa gũthĩa rĩa na igũrũ mũtwe-inĩ wa Abimeleku akĩhehenja ihĩndĩ rĩake rĩa mũtwe.
54  O hĩndĩ ĩyo agĩta ndungata ĩrĩa yakuuĩte matharaita make akĩmĩra ũũ: “Comora rũhiũ rwaku rwa njora ũnjũrage, nĩgetha matikoigage atĩrĩ ũhoro-inĩ wakwa, ‘Ooragirũo nĩ mũtumia.’” Kwoguo ndungata ĩyo ĩkĩmũtheca na agĩkua.
55  Rĩrĩa arũme a Isiraeli moonire atĩ Abimeleku nĩ akua, othe magĩcoka mũciĩ.
56  Nĩ ũndũ ũcio Ngai akĩrĩha Abimeleku nĩ ũndũ wa ũũru ũrĩa eekĩte harĩ ithe na njĩra ya kũũraga ariũ a ithe 70.
57  Ningĩ Ngai agĩtũma ũũru wothe wa arũme a Shekemu ũcokerere mĩtwe yao. Nĩ ũndũ ũcio kĩrumi kĩa Jothamu mũrũ wa Jerubaali gĩkĩmakora.
7  Nake Jerubaali, o we Gideoni, na andũ arĩa othe maarĩ hamwe nake magĩũkĩra rũcinĩ tene na makĩamba hema ciao Itherũkĩro-inĩ rĩa Harodi, na hĩndĩ ĩyo kambĩ ya Midiani yarĩ mwena wake wa rũgongo karĩma-inĩ ka More mũkuru-inĩ mwaraganu.
2  Na rĩrĩ, Jehova akĩra Gideoni ũũ: “Andũ acio ũrĩ nao nĩ aingĩ mũno ndikũneana Midiani guoko-inĩ kwao. Isiraeli ahota kũnjĩtĩĩra oige atĩrĩ, ‘Guoko gwakwa nĩkuo kwahonokia.’
3  Rĩu anĩrĩra harĩ andũ acio ũmeere ũũ: ‘Mũndũ wothe ũrĩ na guoya na ũrainaina nĩ acoke mũciĩ.’” Gideoni agĩkĩmageria. Nĩ ũndũ ũcio, andũ 22,000 magĩcoka mũciĩ, gũgĩtigara andũ 10,000.
4  O na kũrĩ ũguo, Jehova akĩra Gideoni atĩrĩ: “O na rĩu andũ acio nĩ aingĩ mũno. Maikũrũkie maĩ-inĩ nĩguo ndĩmagerie marĩ kũu. Rĩrĩa ndĩrĩkwĩra atĩrĩ, ‘Ũyũ nĩ egũthiĩ hamwe nawe,’ ũcio nĩwe ũgũthiĩ hamwe nawe, no rĩrĩa ndĩrĩkwĩra atĩrĩ, ‘Ũyũ ndegũthiĩ hamwe nawe,’ ũcio ndegũthiĩ hamwe nawe.”
5  Nĩ ũndũ ũcio akĩoya andũ acio akĩmaikũrũkia maĩ-inĩ. Jehova agĩcoka akĩra Gideoni ũũ: “Mũndũ wothe ũkũnyua maĩ na rũrĩmĩ o ta ũrĩa ngui ĩnyuaga, mwamũranie na arĩa mekũnyua maturĩtie maru.”
6  Andũ arĩa maanyuire maĩ na rũrĩmĩ, makoya maĩ na rũhĩ magĩtwaraga kanua-inĩ, maarĩ arũme 300. Andũ acio angĩ maanyuire maĩ maturĩtie maru.
7  Jehova agĩcoka akĩra Gideoni atĩrĩ: “Ngũmũhonokia kũgerera arũme acio 300 manyua maĩ na rũrĩmĩ, na nĩ ngũneana Midiani guoko-inĩ gwaku. Reke andũ acio angĩ othe macoke mũciĩ.”
8  Thutha wa arũme acio kuoya irio o hamwe na coro kuuma harĩ andũ acio, Gideoni akĩra arũme acio angĩ othe a Isiraeli macoke mũciĩ, agĩtigwo na arũme acio 300 tu. Kambĩ ya Midiani yarĩ mũhuro wake mũkuru-inĩ mwaraganu.
9  Ũtukũ ũcio Jehova akĩmwĩra atĩrĩ: “Ũkĩra ũtharĩkĩre kambĩ ĩyo, nĩ gũkorũo nĩ ndĩmĩneanĩte guoko-inĩ gwaku.
10  No angĩkorũo nĩ ũretigĩra kũmĩtharĩkĩra-rĩ, ikũrũka kambĩ-inĩ ĩyo mũrĩ na Pura ndungata yaku.
11  Ũthikĩrĩrie ũrĩa maroiga, na thutha ũcio nĩ ũkũgĩa na ũmĩrĩru wa gũtharĩkĩra kambĩ ĩyo.” Nĩ ũndũ ũcio Gideoni na Pura ndungata yake magĩikũrũka magĩthiĩ mũthia-inĩ wa harĩa mbũtũ ĩyo yaambĩte hema.
12  Na rĩrĩ, andũ a Midiani na a Amaleki na andũ othe a mwena wa irathĩro maaiyũire mũkuru-inĩ ũcio mwaraganu o ta gĩkundi kĩa ngigĩ, nacio ngamĩra ciao itiatarĩkaga, ciarĩ nyingĩ o ta mũthanga ũrĩa ũkoragwo hũgũrũrũ-inĩ cia iria.
13  Gideoni agĩgĩkinya ho, na haarĩ mũndũ wataaragĩria mũratawe kĩroto aarotete, akĩmwĩra ũũ: “Gĩkĩ nĩkĩo kĩroto kĩrĩa ndotire. Nyonire mũgate wa gĩthiũrũrĩ mũthondeke na cairi ũkĩgaragara kambĩ-inĩ ya Midiani. Wathiĩ nginya hema-inĩ ĩmwe wamĩgũtha na hinya mũno nginya yamomoka. Ũng’aũranirie hema ĩyo mwena wa na igũrũ warora na thĩ, hema ĩyo yagwa.”
14  Mũratawe aigua ũguo akĩmwĩra atĩrĩ: “No nginya akorũo rũu nĩ rũhiũ rwa njora rwa Gideoni mũrũ wa Joashu, mũndũ wa kuuma Isiraeli. Ngai nĩ aneanĩte Midiani na kambĩ yothe guoko-inĩ gwake.”
15  Rĩrĩa Gideoni aaiguire mũndũ ũcio agĩtaarĩria kĩroto kĩu na akĩigua ũtaũri wakĩo, akĩinamĩrĩra agĩthathaiya Ngai. Thutha ũcio agĩcoka kambĩ-inĩ ya Isiraeli na akiuga ũũ: “Ũkĩrai, nĩ gũkorũo Jehova nĩ aneanĩte kambĩ ya Midiani guoko-inĩ kwanyu.”
16  Agĩcoka akĩgayania arũme acio 300 ikundi ithatũ, na othe akĩmanengera coro na ndigithũ nene ciarĩ ũtheri no thĩinĩ ciekĩrĩtwo imũrĩ.
17  Agĩcoka akĩmeera atĩrĩ: “Ndorai na mwĩke o ũrĩa ngwĩka. Hĩndĩ ĩrĩa ndĩrĩkinya mũthia-inĩ wa kambĩ ĩyo, mwagĩrĩirũo gwĩka ũrĩa niĩ ngwĩka.
18  Rĩrĩa ndĩrĩhuuha coro, niĩ hamwe na arĩa ngũkorũo nao, o na inyuĩ mwagĩrĩirũo kũhuuha coro mũthiũrũrũkĩirie kambĩ ĩyo na mwanĩrĩre muuge ũũ, ‘Mbaara ĩno nĩ ya Jehova na ya Gideoni!’”
19  Gideoni na arũme 100 arĩa maarĩ nake magĩkinya mũthia-inĩ wa kambĩ ĩyo kĩambĩrĩria-inĩ kĩa ituanĩra rĩa ũtukũ gatagatĩ, o hĩndĩ arangĩri maigwo. Makĩhuuha coro na makĩũraga ndigithũ icio nene cia maĩ iria maakuuĩte na moko.
20  Kwoguo ikundi icio ithatũ ikĩhuuha coro na ikĩũraga ndigithũ icio nene. Makĩnyita imũrĩ na moko mao ma ũmotho na makĩhuuha coro macinyitĩte na moko mao ma ũrĩo makĩanĩrĩra makiuga ũũ: “Rũhiũ rwa njora rwa Jehova na rwa Gideoni!”
21  Hĩndĩ ĩyo yothe o mũndũ aarũgamĩte handũ hake mathiũrũrũkĩirie kambĩ ĩyo, nayo mbũtũ ĩyo yothe ĩkĩũra, makĩũra magĩkayaga.
22  Arũme acio 300 magĩthiĩ o na mbere kũhuuha coro, nake Jehova agĩtũma o mũndũ okĩrĩre ũrĩa ũngĩ na rũhiũ rwa njora kũu guothe kambĩ-inĩ ĩyo; na mbũtũ ĩyo ĩkĩũra o nginya Bethi-shita, ĩgĩthiĩ nginya Zerera, o nginya mũhaka-inĩ wa Abeli-mehola hakuhĩ na Tabathu.
23  Nao arũme a Isiraeli magĩtwo kuuma Nafitali, Asheri, na Manase guothe makĩũngana hamwe, na makĩingatithia andũ a Midiani.
24  Gideoni agĩtũma atũmwo gĩcigo-inĩ gĩothe kĩrĩa kĩrĩ irĩma kĩa Efiraimu akĩmeera ũũ: “Ikũrũkai mũgatharĩkĩre Midiani, na mũtunyane harĩa hatahagwo maĩ o nginya Bethi-bara na Jorodani.” Nĩ ũndũ ũcio arũme othe a Efiraimu makĩũngana hamwe, na magĩtunyana maĩ macio o nginya Bethi-bara na Jorodani.
25  O na ningĩ makĩnyita anene erĩ a Midiani, nĩo Orebu na Zeebu; makĩũragĩra Orebu rwaro-inĩ rwa ihiga rwa Orebu, nake Zeebu makĩmũragĩra kĩhihĩro-inĩ kĩa ndibei kĩa Zeebu. Magĩthiĩ o na mbere kũingatithia andũ a Midiani, na magĩtwara mĩtwe ya Orebu na Zeebu kũrĩ Gideoni gĩcigo-inĩ kĩa Jorodani.
6  No rĩrĩ, o rĩngĩ Aisiraeli magĩka maũndũ moru maitho-inĩ ma Jehova, na nĩ ũndũ ũcio Jehova akĩmaneana guoko-inĩ kwa Midiani mĩaka mũgwanja.
2  Guoko kwa Midiani gũgĩkĩhinyĩrĩria andũ a Isiraeli. Nĩ ũndũ wa Midiani, Aisiraeli magĩthondeka kũndũ gwa kwĩhitha irĩma-inĩ, ngurunga-inĩ, na kũndũ kũrĩ hinya gũkinyĩrĩka.
3  Andũ a Isiraeli mangĩahandire mbegũ-rĩ, Midiani na Amaleki na andũ a mwena wa irathĩro no kũmatharĩkĩra maamatharĩkagĩra.
4  Maambaga hema ciao nĩguo mamatharĩkĩre na makananga maciaro ma bũrũri ũcio o nginya Gaza, na matiatigagĩria andũ a Isiraeli kĩndũ o na kĩ gĩa kũrĩa o na kana ng’ondu kana ndegwa kana ndigiri.
5  Nĩ gũkorũo mookaga na mahiũ mao na hema nyingĩ o ta ngigĩ, na andũ acio na ngamĩra ciao matingĩatarĩkire, na mookaga bũrũri-inĩ ũcio makawananga.
6  Nĩ ũndũ ũcio andũ a Isiraeli magĩthĩnĩka mũno nĩ ũndũ wa Midiani; na Aisiraeli magĩkaĩra Jehova amateithie.
7  Rĩrĩa Aisiraeli maakaĩire Jehova amateithie nĩ ũndũ wa Midiani,
8  Jehova agĩtũmĩra Aisiraeli mũnabii akĩmeera ũũ: “Jehova Ngai wa Isiraeli oigĩte atĩrĩ, ‘Ndamũrutire Misiri na kwoguo ngĩmũruta nyũmba-inĩ ya ũkombo.
9  Nĩ ũndũ ũcio ngĩmũhonokia kuuma guoko-inĩ kwa Misiri na kuuma kũrĩ arĩa othe maamũhinyagĩrĩria na ngĩmaingata mehere mbere yanyu na ngĩmũhe bũrũri wao.
10  Na ngĩmwĩra atĩrĩ: “Niĩ nĩ niĩ Jehova Ngai wanyu. Mũtikanetigĩre ngai cia Aamori acio mũikaraga bũrũri-inĩ wao.” No inyuĩ mũtiigana kũnjathĩkĩra.’”
11  Thutha-inĩ mũraika wa Jehova agĩũka na agĩikara thĩ rungu rwa mũtĩ mũnene ũrĩa warĩ Ofara, ũrĩa warĩ wa Joashu Mũabi-ezeri. Nake mũrũwe Gideoni aahũũraga ngano arĩ kĩhihĩro-inĩ kĩa ndibei nĩguo amĩhithe andũ a Midiani matikamĩone.
12  Mũraika wa Jehova agĩkĩmuumĩrĩra akĩmwĩra atĩrĩ: “Jehova arĩ hamwe nawe, wee njamba ĩno ya ita ĩrĩ hinya.”
13  Nake Gideoni akĩmwĩra ũũ: “Atĩrĩrĩ, mwathi wakwa, angĩkorũo Jehova arĩ hamwe na ithuĩ-rĩ, nĩ kĩĩ gĩtũmĩte maũndũ maya mothe matũkore? Marĩ kũ mawĩko mothe ma kũgegania marĩa maithe maitũ maatũganagĩra ũhoro wamo magatwĩra atĩrĩ, ‘Na githĩ Jehova ndaatũrutire Misiri?’ Rĩu Jehova nĩ atũtiganĩirie na agatũneana guoko-inĩ kwa Midiani.”
14  Jehova akĩmũrora na akĩmwĩra atĩrĩ: “Thiĩ na hinya ũcio ũrĩ naguo, na nĩ ũkũhonokia Isiraeli kuuma guoko-inĩ kwa Midiani. Na githĩ ti niĩ ndĩragũtũma?”
15  Gideoni akĩmũcokeria ũũ: “Atĩrĩrĩ Jehova, ingĩkĩhota atĩa kũhonokia Isiraeli? Atĩrĩrĩ, mbarĩ itũ nĩyo nini makĩria thĩinĩ wa mũhĩrĩga wa Manase, na niĩ nĩ niĩ mũndũ ũrĩa ũtoĩkaine thĩinĩ wa nyũmba ya baba.”
16  No Jehova akĩmwĩra ũũ: “Tondũ ngũkorũo hamwe nawe, nĩ ũkũniina andũ a Midiani o ta arĩ mũndũ ũmwe.”
17  Nake akĩmwĩra atĩrĩ: “Angĩkorũo rĩu nĩ njĩtĩkĩrĩkĩte maitho-inĩ maku, nyonia kĩmenyithia gĩa kuonania atĩ nĩwe ũraria na niĩ.
18  Ndagũthaitha ndũkehere haha nginya njoke na kĩheo gĩakwa na ndĩkĩige mbere yaku.” Akĩmũcokeria atĩrĩ: “Ngũikara haha nginya rĩrĩa ũrĩcoka.”
19  Gideoni agĩgĩtonya akĩhaarĩria kabũri na agĩthondeka mĩgate ĩtarĩ mĩkĩre ndawa ya kũimbia kuuma harĩ eba ĩmwe ya mũtu. Agĩikia nyama icio gĩkabu-inĩ naguo thubu akĩwĩkĩra nyũngũ-inĩ ya kũrugĩra; agĩcoka agĩcitwara nja kũrĩ we na akĩmũihũrĩra hau rungu rwa mũtĩ ũcio mũnene.
20  Mũraika wa Ngai ũrĩa wa ma akĩmwĩra ũũ: “Oya nyama icio na mĩgate ĩyo ĩtarĩ mĩkĩre ndawa ya kũimbia na ũciigĩrĩre rwaro-inĩ rũu rwa ihiga, na ũitĩrĩrie thubu ũcio ho.” Nake agĩka o ũguo.
21  Mũraika wa Jehova agĩcoka agĩtambũrũkia rũthanju rũrĩa aanyitĩte na guoko akĩhutia nyama icio na mĩgate ĩyo ĩtarĩ mĩkĩre ndawa ya kũimbia na mũthia waruo, na mwaki ũgĩakana kuuma rwaro-inĩ rũu rwa ihiga na ũgĩcina nyama icio na mĩgate ĩyo ĩtarĩ mĩkĩre ndawa ya kũimbia. Mũraika ũcio wa Jehova agĩcoka akĩbuĩria, Gideoni agĩtiga kũmuona.
22  Hĩndĩ ĩyo Gideoni akĩmenya atĩ ũcio oima mũraika wa Jehova. O rĩo Gideoni akiuga atĩrĩ: “Hĩ! Jehova Mwathani Ũrĩa Mũnene, ndĩ kuona mũraika wa Jehova ũthiũ kwa ũthiũ!”
23  Ĩndĩ Jehova akĩmwĩra ũũ: “Ũrogĩa na thayũ. Ndũgetigĩre; ndũgũkua.”
24  Nĩ ũndũ ũcio Gideoni agĩakĩra Jehova kĩgongona hau, na gĩtagwo Jehova-shalomu nginyagia ũmũthĩ. Na gĩtũire Ofara kwa Aabi-ezeri.
25  Ũtukũ ũcio Jehova akĩmwĩra atĩrĩ: “Oya gategwa ga thoguo, gategwa ga kerĩ karĩa karĩ na mĩaka mũgwanja, na ũmomore kĩgongona kĩa Baali gĩa thoguo, na ũtemange mũtĩ wa kũhoywo ũrĩa ũrĩ hakuhĩ nakĩo.
26  Warĩkia gwakĩra Jehova Ngai waku kĩgongona na mahiga maare mũhari igũrũ rĩa handũ haha harũmu, woe gategwa kau ga kerĩ na ũkarute karĩ igongona rĩa njino igũrũ rĩa mbaũ cia mũtĩ wa kũhoywo ũrĩa ũtemangire.”
27  Nĩ ũndũ ũcio Gideoni akĩoya arũme ikũmi kuuma harĩ ndungata ciake na agĩka o ta ũrĩa Jehova aamwĩrĩte. No nĩ eetigagĩra andũ a nyũmba ya ithe na arũme a itũũra rĩu mũno kwoguo akĩaga gwĩka ũndũ ũcio mũthenya, akĩwĩka ũtukũ.
28  Rĩrĩa arũme a itũũra rĩu mookĩrire rũcinĩ tene mũthenya ũyũ ũngĩ, makĩona atĩ kĩgongona kĩa Baali nĩ kĩmomore na mũtĩ wa kũhoywo ũrĩa warĩ hakuhĩ nakĩo nĩ mũtemange na gategwa ga kerĩ gakarutwo igongona kĩgongona-inĩ kĩu gĩaakĩtwo.
29  Makĩũrania atĩrĩ: “Nũũ wĩkire ũũ?” Thutha wa gũtuĩria, makiuga: “Gideoni mũrũ wa Joashu nĩwe wĩkĩte ũũ.”
30  Nĩ ũndũ ũcio arũme a itũũra makĩra Joashu atĩrĩ: “Ruta mũrũguo na gũkũ nja nĩguo tũmũũrage, tondũ nĩ amomorete kĩgongona kĩa Baali na agatemanga mũtĩ wa kũhoywo ũrĩa ũrarĩ hakuhĩ nakĩo.”
31  Joashu akĩra andũ acio othe maamũtetagia ũũ: “Hihi no nginya mũrũĩrĩre Baali? Hihi no nginya mũmũhonokie? Mũndũ o wothe ũkũmũrũĩrĩra agĩrĩire kũũragwo rũcinĩ rũrũ. Angĩkorũo we nĩ ngai-rĩ, nĩ arekwo erũĩrĩre, nĩ gũkorũo harĩ mũndũ ũmomorete kĩgongona gĩake.”
32  Na mũthenya ũcio akĩhe Gideoni rĩĩtwa Jerubaali, akiuga atĩrĩ: “Reke Baali erũĩrĩre, nĩ gũkorũo harĩ mũndũ ũmomorete kĩgongona gĩake.”
33  Andũ othe a Midiani na a Amaleki na a mwena wa irathĩro magĩcokanĩrĩria mbũtũ ciao cia ita hamwe; makĩringa magĩthiĩ Mũkuru wa Jezireeli na makĩamba hema ciao.
34  Naguo roho wa Jehova ũgĩũka igũrũ rĩa Gideoni na akĩhuuha coro, nao Aabi-ezeri makĩmũrũmĩrĩra.
35  Agĩtũma atũmwo Manase guothe, na o nao makĩmũrũmĩrĩra. Ningĩ agĩtũma atũmwo Asheri, Zebuluni, na Nafitali guothe, na makĩambata magacemanie nake.
36  Gideoni agĩcoka akĩra Ngai ũrĩa wa ma atĩrĩ: “Angĩkorũo nĩ niĩ ũkũhũthĩra kũhonokia Isiraeli, o ta ũrĩa wĩranĩire,
37  nĩ ngũiga guoya wa ng’ondu kĩhuuhĩro-inĩ kĩa ngano. Angĩkorũo guoya ũcio wa ng’ondu noguo tu ũgũkorũo na ime nakuo kũu kũngĩ thĩ guothe kũũthiũrũrũkĩirie gũkorũo kũrĩ kũũmũ, hĩndĩ ĩyo nĩ ngũmenya atĩ nĩ niĩ ũkũhũthĩra kũhonokia Isiraeli, o ta ũrĩa wĩranĩire.”
38  Ũguo noguo gwathiire. Rĩrĩa ookĩrire rũcinĩ tene mũthenya ũyũ ũngĩ na akĩhiha guoya ũcio wa ng’ondu, aahihire guoya ũcio ũgĩita ime maĩ mangĩiyũra mbakũri nene ya iruga.
39  O na kũrĩ ũguo, Gideoni akĩra Ngai ũrĩa wa ma atĩrĩ: “Ndũgacinwo nĩ marakara nĩ ũndũ wakwa, no njĩtĩkĩria ngũhoe ũndũ ũngĩ ũmwe tu. Ndagũthaitha ũreke ngerie ũndũ ũngĩ ũmwe tu na guoya ũyũ wa ng’ondu. Reke guoya ũyũ ũkorũo noguo tu ũgũkorũo ũrĩ mũũmũ nakuo kũu kũngĩ thĩ guothe gũkorũo kũiyũire ime.”
40  Ũguo noguo Ngai eekire ũtukũ ũcio; guoya ũcio wa ng’ondu noguo tu warĩ mũũmũ, nakuo kũu kũngĩ thĩ guothe kwaiyũire ime.
21  Na rĩrĩ, arũme a Isiraeli nĩ meehĩtĩte mwĩhĩtwa marĩ Mizipa makiuga ũũ: “Gũtirĩ o na ũmwe witũ ũkaaneana mwarĩ kũrĩ mũndũrũme wa Benjamini atuĩke mũtumia wake.”
2  Nĩ ũndũ ũcio, andũ magĩthiĩ Betheli na magĩikara thĩ mbere ya Ngai ũrĩa wa ma o nginya hwaĩ-inĩ, makĩrĩraga na magĩcakaya marĩ na ruo rũingĩ.
3  Na mooragia ũũ: “Jehova Ngai wa Isiraeli, nĩ kĩĩ gĩtũmĩte ũndũ ũyũ wĩkĩke thĩinĩ wa Isiraeli? Nĩ kĩĩ gĩgũtũma mũhĩrĩga ũmwe ũkorũo ũtarĩ ho ũmũthĩ thĩinĩ wa Isiraeli?”
4  Mũthenya ũrĩa warũmĩrĩire, andũ magĩũkĩra tene na magĩaka kĩgongona nĩgetha marutĩre magongona ma njino ho o hamwe na magongona ma ũiguano.
5  Andũ a Isiraeli magĩkĩũria ũũ: “Nũũ gatagatĩ-inĩ ka mĩhĩrĩga yothe ya Isiraeli ũtaambatire kũũngana mbere ya Jehova?” nĩ gũkorũo nĩ meehĩtĩte mwĩhĩtwa mũnene atĩ mũndũ o wothe ũtaambatĩte kũrĩ Jehova kũu Mizipa no mũhaka oragwo.
6  Andũ a Isiraeli makĩigua kĩeha tondũ wa ũndũ ũrĩa wakorete Benjamini mũrũ wa ithe wao. Makiuga atĩrĩ: “Ũmũthĩ mũhĩrĩga ũmwe nĩ mweherie thĩinĩ wa Isiraeli.
7  Tũgwĩka atĩa nĩguo tũhe arĩa matigarĩte atumia, na nĩ twĩhĩtĩte mwĩhĩtwa mbere ya Jehova atĩ tũtikamanengera airĩtu aitũ matuĩke atumia ao?”
8  Makĩũria ũũ: “Nĩ mũhĩrĩga ũrĩkũ gatagatĩ-inĩ ka mĩhĩrĩga ya Isiraeli ũtaambatire kũrĩ Jehova kũu Mizipa?” Na gũkĩmenyeka atĩ gũtirĩ mũndũ o na ũmwe woimĩte Jabeshi-gileadi agoka kambĩ-inĩ kũrĩa kĩũngano kĩu kĩarĩ.
9  Rĩrĩa andũ maatarirũo, makĩona atĩ gũtirĩ mũndũ o na ũmwe wa aikari a Jabeshi-gileadi warĩ kuo.
10  Nĩ ũndũ ũcio kĩrĩndĩ kĩu gĩgĩtũma arũme 12,000 arĩa maarĩ na hinya biũ mathiĩ kuo. Gĩkĩmaatha gĩkĩmeera ũũ: “Thiĩi mũtharĩkĩre aikari a Jabeshi-gileadi na rũhiũ rwa njora, nginya atumia na ciana.
11  Ũũ nĩguo mwagĩrĩirũo gwĩka: Mũndũrũme o wothe, o hamwe na mũtumia o wothe wanakoma na mũndũrũme, mwagĩrĩirũo kũmũniina.”
12  Gatagatĩ-inĩ ka aikari a Jabeshi-gileadi, magĩkora airĩtu 400 maarĩ gathirange, mataakomete na mũndũrũme. Nĩ ũndũ ũcio makĩmatwara kambĩ-inĩ kũu Shilo, ĩrĩa ĩrĩ bũrũri-inĩ wa Kanaani.
13  Kĩrĩndĩ kĩu gĩothe gĩgĩcoka gĩgĩtũmana ndũmĩrĩri kũrĩ Abenjamini ndũmba-inĩ ya ihiga ya Rimoni na gĩkĩmendera thayũ.
14  Kwoguo hĩndĩ ĩyo andũ a Benjamini magĩũka. Makĩmanengera airĩtu acio matooragire kuuma harĩ atumia a Jabeshi-gileadi, no mationire airĩtu a kũmaigana.
15  Nao andũ makĩigua kĩeha tondũ wa ũndũ ũrĩa wakorete Benjamini nĩ gũkorũo Jehova nĩ aatũmĩte mĩhĩrĩga ya Isiraeli ĩgayũkane.
16  Athuri a kĩrĩndĩ kĩu makĩũria atĩrĩ: “Tũgwĩka atĩa nĩguo tũhe arũme arĩa matigarĩte atumia, nĩ gũkorũo atumia othe nĩ maaniinirũo Benjamini guothe?”
17  Magĩcokia ũũ: “Nĩ kwagĩrĩire gũkorũo na igai nĩ ũndũ wa arĩa matigarĩte a Benjamini, nĩgetha gũtikagĩe mũhĩrĩga o na ũmwe ũgũthira thĩinĩ wa Isiraeli.
18  No tũtiĩtĩkĩrĩtio kũneana airĩtu aitũ matuĩke atumia ao, nĩ gũkorũo andũ a Isiraeli nĩ mehĩtĩte ũũ: ‘Kũnyitwo nĩ kĩrumi nĩ mũndũ ũrĩa ũkaahe Benjamini mũtumia.’”
19  Magĩcoka makiuga ũũ: “Atĩrĩrĩ, nĩ kũgĩaga gĩathĩ kĩa Jehova mwaka o mwaka thĩinĩ wa Shilo, ĩrĩa ĩrĩ mwena wa rũgongo wa Betheli na mwena wa irathĩro wa barabara ĩrĩa nene yumĩte Betheli ĩkambata nginya Shekemu na mwena wa mũhuro wa Lebona.”
20  Kwoguo magĩatha arũme a Benjamini ũũ: “Thiĩi mwĩhithe mĩgũnda-inĩ ya mĩthabibũ.
21  Na rĩrĩa mũrĩona airĩtu a Shilo moka kũina ndaci ciao cia gĩthiũrũrĩ, o ũmwe wanyu agĩrĩirũo kuuma mĩgũnda-inĩ ya mĩthabibũ na eyoere mũtumia kuuma harĩ airĩtu acio a Shilo, na thutha ũcio mũcoke bũrũri-inĩ wa Benjamini.
22  Na maithe mao kana ariũ a ithe mangĩtũtetia, tũkũmeera atĩrĩ, ‘Tuoniei tha nĩ ũndũ wao, nĩ gũkorũo tũtinahota kũhe o ũmwe wao mũtumia kũgerera mbaara na mũtingĩrahotire kũmahe atumia mũtegũcokererũo nĩ mahĩtia.’”
23  Na ũguo nĩguo arũme a Benjamini meekire, o ũmwe wao agĩkuua mũtumia kuuma harĩ airĩtu arĩa maathũngũthaga. Thutha ũcio magĩcoka igai-inĩ rĩao na magĩaka matũũra mao rĩngĩ na magĩtũũra kuo.
24  Aisiraeli makĩhurunjũka kuuma kũu hĩndĩ ĩyo, o mũndũ agĩthiĩ kũrĩ mũhĩrĩga wake na kũrĩ famĩlĩ yao, magĩkiuma kũu makiumagara o mũndũ agĩthiĩ igai-inĩ rĩake.
25  Matukũ-inĩ macio, gũtiarĩ mũthamaki thĩinĩ wa Isiraeli. O mũndũ eekaga ũrĩa oonaga kwagĩrĩire maitho-inĩ make.
13  O rĩngĩ Aisiraeli magĩka maũndũ moru maitho-inĩ ma Jehova, na Jehova akĩmaneana guoko-inĩ kwa Afilisti mĩaka 40.
2  Ihinda-inĩ rĩu, nĩ kwarĩ mũndũ wa kuuma Zora wa famĩlĩ ya Adani wetagwo Manoa. Mũtumia wake aarĩ thata na ndaarĩ na mwana.
3  Thutha wa ihinda, mũraika wa Jehova akiumĩrĩra mũtumia ũcio akĩmwĩra ũũ: “Atĩrĩrĩ, wĩ thata na ndũrĩ mwana. No nĩ ũkuoha nda na ũciare mwana wa kahĩĩ.
4  Wĩmenyerere ndũkanyue ndibei kana kĩndũ o gĩothe kĩngĩtũma mũndũ arĩĩo, na ndũkarĩe kĩndũ o gĩothe kĩrĩ na thahu.
5  Atĩrĩrĩ, nĩ ũkuoha nda na ũciare mwana wa kahĩĩ, na rwenji rũtiagĩrĩire kũhutia mũtwe wake, nĩ gũkorũo mwana ũcio agaakorũo arĩ Mũnaziri wa Ngai kuuma aciarũo, na nĩ agaatongoria harĩ kũhonokia Isiraeli kuuma guoko-inĩ kwa Afilisti.”
6  Mũtumia ũcio agĩthiĩ akĩra mũthuriwe ũũ: “Nĩ harĩ mũndũ wa Ngai ũrĩa wa ma ũũkire kũrĩ niĩ, na ekũhaanaga ta mũraika wa Ngai ũrĩa wa ma, oima wa magegania biũ. Ndinamũũria kũrĩa ekuumĩte, o na ndananjĩra ũrĩa etagwo.
7  No anjĩrire ũũ, ‘Atĩrĩrĩ, nĩ ũkuoha nda na ũciare mwana wa kahĩĩ. Ndũkanyue ndibei kana kĩndũ o gĩothe kĩngĩtũma mũndũ arĩĩo, na ndũkarĩe kĩndũ o gĩothe kĩrĩ na thahu, nĩ gũkorũo mwana ũcio agaakorũo arĩ Mũnaziri wa Ngai kuuma aciarũo nginya rĩrĩa agaakua.’”
8  Manoa agĩthaitha Jehova akĩmwĩra ũũ: “Atĩrĩrĩ Jehova, ndagũthaitha ũreke mũndũ wa Ngai ũrĩa wa ma ũcio ũgũtũmĩte oke rĩngĩ atũrute ũrĩa twagĩrĩirũo gwĩka na mwana ũcio ũgũciarũo.”
9  Nĩ ũndũ ũcio Ngai ũrĩa wa ma agĩthikĩrĩria Manoa, na mũraika wa Ngai ũrĩa wa ma agĩthiĩ rĩngĩ kũrĩ mũtumia ũcio akĩmũkora aikarĩte thĩ mũgũnda-inĩ; matiarĩ hamwe na mũthuriwe Manoa.
10  Mũtumia ũcio agĩteng’era ihenya na akĩra mũthuriwe ũũ: “Atĩrĩrĩ, mũndũ ũrĩa ũrokĩte kũrĩ niĩ mũthenya ũngĩ nĩ anyumĩrĩra.”
11  Manoa agĩgĩũkĩra na magĩthiĩ na mũtumia wake. Agĩ kinya harĩ mũndũ ũcio, akĩmũũria ũũ: “Hihi nĩwe ũraarĩtie na mũtumia wakwa?” Nake akĩmũcokeria atĩrĩ: “Ĩĩ nĩ niĩ.”
12  Manoa agĩcoka akiuga atĩrĩ: “Ciugo ciaku irohinga! Hihi ũtũũro wa mwana ũcio ũgaakorũo ũhaana atĩa, na akaarutaga wĩra ũrĩkũ?”
13  Nĩ ũndũ ũcio mũraika wa Jehova akĩra Manoa ũũ: “Mũtumia waku agĩrĩirũo gwĩthema kĩrĩa gĩothe ndĩramũgweteire.
14  Ndagĩrĩirũo kũrĩa kĩndũ o gĩothe kiumanĩte na mũthabibũ, ndagĩrĩirũo kũnyua ndibei kana kĩndũ o gĩothe kĩngĩtũma mũndũ arĩĩo, na ndagĩrĩirũo kũrĩa kĩndũ o gĩothe kĩrĩ na thahu. Agĩrĩirũo kũrũmia maũndũ mothe marĩa ndĩmwathĩte.”
15  Na rĩrĩ, Manoa akĩra mũraika wa Jehova ũũ: “Ndagũthaitha ũikarange, na ũreke tũkũhaarĩrĩrie kabũri.”
16  No mũraika wa Jehova akĩra Manoa atĩrĩ: “O na ingĩikaranga, ndikũrĩa irio ciaku; no ũngĩenda kũrutĩra Jehova igongona rĩa njino, no ũrĩrute.” Manoa ndaamenyaga atĩ mũndũ ũcio aarĩ mũraika wa Jehova.
17  Manoa agĩcoka akĩũria mũraika wa Jehova atĩrĩ: “Wĩtagwo atĩa, nĩguo tũgaagũtĩa rĩrĩa kiugo gĩaku gĩkaahinga?”
18  Ĩndĩ mũraika wa Jehova akĩmũũria ũũ: “Ũranjũria rĩĩtwa rĩakwa nĩkĩ, kuona atĩ nĩ rĩa magegania?”
19  Manoa agĩcoka akĩoya kabũri kau na igongona rĩa mũtu agĩcirutĩra Jehova rwaro-inĩ rwa ihiga. Nake agĩgĩka ũndũ wa kũgegania Manoa na mũtumia wake meroreire.
20  Rĩrĩa rũrĩrĩmbĩ rwa mwaki rwaambataga na igũrũ kuuma kĩgongona-inĩ, mũraika ũcio wa Jehova akĩambata arĩ rũrĩrĩmbĩ-inĩ rũu rwa mwaki kuuma kĩgongona-inĩ kĩu, Manoa na mũtumia wake meroreire. O rĩo magĩturumithia mothiũ mao thĩ.
21  Mũraika wa Jehova ndooimĩrĩire Manoa na mũtumia wake rĩngĩ. Manoa agĩkĩmenya atĩ ũcio aarĩ mũraika wa Jehova.
22  Manoa agĩcoka akĩra mũtumia wake atĩrĩ: “Na ma no tũgũkua, tondũ ũcio nĩ Ngai tuona.”
23  No mũtumia wake akĩmwĩra atĩrĩ: “Korũo Jehova ekwendaga gũtũũraga-rĩ, ndangĩetĩkĩra igongona rĩa njino na igongona rĩa mũtu kuuma guoko-inĩ gwitũ, ndangĩatuonia maũndũ macio mothe, na ndangĩtwĩrĩte ũndũ o na ũmwe wa maũndũ macio.”
24  Thutha-inĩ mũtumia ũcio agĩciara kahĩĩ na agĩgeta Samsoni; na o ũrĩa kahĩĩ kau kaanenehaga, Jehova aathiire o na mbere gũkarathima.
25  Thutha wa ihinda roho wa Jehova ũkĩambĩrĩria kũruta wĩra thĩinĩ wa Samsoni arĩ Mahane-dani, gatagatĩ ka Zora na Eshitaoli.
14  Thutha ũcio Samsoni agĩikũrũka Timina, na akĩona mũirĩtu Mũfilisti kũu Timina.
2  Nĩ ũndũ ũcio akĩambata na akĩra ithe na nyina atĩrĩ: “Kũu Timina harĩ mũirĩtu Mũfilisti nyonete na akangucĩrĩria, na ndĩrenda mũmũgĩĩre atuĩke mũtumia wakwa.”
3  No ithe na nyina makĩmũũria atĩrĩ: “Ndũngĩetha mũtumia gatagatĩ-inĩ ka andũ arĩa mwĩtainwo nao na gatagatĩ-inĩ ka andũ aitũ othe? No nginya ũrute mũtumia gatagatĩ-inĩ ka Afilisti matarĩ aruu?” No Samsoni akĩra ithe ũũ: “Ngĩĩrĩra mũirĩtu ũcio, tondũ nĩwe mwega na niĩ.”
4  Ithe na nyina matiamenyaga atĩ ũndũ ũcio woimĩte kũrĩ Jehova, nĩ gũkorũo eethaga mweke wa gũtharĩkĩra Afilisti, tondũ Afilisti nĩo maathaga Isiraeli hĩndĩ ĩyo.
5  Nĩ ũndũ ũcio Samsoni hamwe na ithe na nyina magĩikũrũka Timina. Rĩrĩa aakinyire mĩgũnda-inĩ ya mĩthabibũ ya Timina, mũrũthi ũgĩũka na kũrĩ we ũkĩmũraramagĩra.
6  Naguo roho wa Jehova ũgĩtũma agĩe na hinya, akĩũtarũrania maita merĩ o ta ũrĩa mũndũ atarũranagia kabũri maita merĩ na moko matheri. No ndeerire ithe kana nyina ũrĩa eekĩte.
7  Agĩcoka agĩikũrũka na akĩaria na mũirĩtu ũcio, na nowe Samsoni oonaga arĩ mwega maitho-inĩ make.
8  Thutha ũcio rĩrĩa Samsoni aacokire nĩguo amũinũkie, akĩhũgũka mwena nĩguo arore kĩimba kĩa mũrũthi ũcio, na kĩimba-inĩ kĩu kĩa mũrũthi haarĩ na njũkĩ nyingĩ na ũũkĩ.
9  Agĩkũrũra ũũkĩ ũcio akĩwĩkĩra moko-inĩ make agĩthiĩ akĩũrĩaga. Rĩrĩa aakinyĩrire ithe na nyina, akĩmagaĩra marĩe. No ndaameerire atĩ aakũrũrĩte ũũkĩ ũcio kuuma kĩimba-inĩ kĩa mũrũthi.
10  Ithe agĩgĩikũrũka kũrĩ mũirĩtu ũcio, na Samsoni akĩgĩa na iruga kuo, nĩ gũkorũo ũguo nĩguo anake meekaga.
11  Rĩrĩa maamuonire, makĩmũrehera arũme 30 a kũmũrũgamĩrĩra nĩguo makorũo hamwe nake.
12  Nake Samsoni akĩmeera atĩrĩ: “Rekei ndĩmũgwatie ndaĩ. Na angĩkorũo ihinda-inĩ rĩa thikũ mũgwanja cia iruga rĩrĩ nĩ mũgũkorũo mũmĩmenyete na mũkaahe macokio-rĩ, nĩ ngũmũhe nguo 30 cia gatani na nguo mĩthemba 30 thaka.
13  No mwaremwo nĩ kũũhe macokio, no nginya mũũhe nguo 30 cia gatani na nguo mĩthemba 30 thaka.” Makiuga ũũ: “Tũgwatie ndaĩ ĩyo yaku; no twende kũmĩigua.”
14  Nĩ ũndũ ũcio akĩmeera atĩrĩ: “Kuuma harĩ nyamũ ndĩani gũkiuma kĩndũ gĩa kũrĩa, Na kuuma harĩ nyamũ ĩrĩ hinya gũkiuma kĩndũ kĩrĩ cama.” Matiamenyire macokio ma ndaĩ ĩyo kwa ihinda rĩa thikũ ithatũ.
15  Mũthenya wa kana makĩra mũtumia wa Samsoni atĩrĩ: “Heenereria mũthuri waku nĩguo atwĩre macokio ma ndaĩ ĩyo. Kwaga ũguo, tũgũgũcina na mwaki hamwe na nyũmba ya thoguo. Kaĩ mũgũtũnyitĩte ũgeni gũkũ nĩguo muoe indo citũ?”
16  Nĩ ũndũ ũcio mũtumia wa Samsoni akĩrĩra amũkomeire na akĩmwĩra ũũ: “Wee nĩ ũũthũũire; ndũnyendete. Ũragwatirie andũ aitũ ndaĩ, no ndũrĩ ũranjĩra macokio mayo.” Samsoni aigua ũguo akĩmwĩra atĩrĩ: “O na baba na maitũ ndimeerĩte! Wee nĩwe ngwĩra?”
17  Ĩndĩ aathiire o na mbere kũrĩra amũkomeire thikũ icio ingĩ ciatigarĩte harĩ thikũ icio mũgwanja cia iruga. Marigĩrĩrio-inĩ, thikũ ya mũgwanja Samsoni akĩmumbũrĩra, tondũ nĩ aamũtindĩkĩrĩirie mũno. Mũtumia ũcio agĩcoka akĩra andũ ao macokio ma ndaĩ ĩyo.
18  Nĩ ũndũ ũcio mũthenya wa mũgwanja riũa rĩtanathũa, arũme acio a itũũra rĩu makĩra Samsoni atĩrĩ: “Nĩ kĩĩ kĩngĩkorũo na cama gũkĩra ũũkĩ, Na nĩ kĩĩ kĩngĩkorũo na hinya gũkĩra mũrũthi?” Akĩmacokeria ũũ: “Korũo mũtinarĩma na mori yakwa, Mũtingĩamenya macokio ma ndaĩ yakwa.”
19  Naguo roho wa Jehova ũgĩtũma agĩe na hinya, agĩikũrũka Ashikeloni na akĩũraga arũme 30 ao na akĩoya nguo ciao na akĩneana nguo icio kũrĩ andũ acio maamenyire macokio ma ndaĩ ĩyo. Na akĩambata agĩcoka nyũmba-inĩ ya ithe arakarĩte mũno.
20  Thutha ũcio mũtumia wa Samsoni akĩheanwo kũrĩ ũmwe wa arũme acio maarũgamĩrĩire Samsoni, acio maarĩ hamwe nake.
19  Matukũ-inĩ macio, rĩrĩa gũtaarĩ mũthamaki thĩinĩ wa Isiraeli, Mũlawii ũmwe waikaraga gĩcigo-inĩ kĩrĩa kĩrĩ irĩma kĩa Efiraimu akĩoya thuriya kuuma Bethilehemu thĩinĩ wa Juda ĩtuĩke mũtumia wake.
2  No thuriya ĩyo yake ĩkĩaga wĩhokeku harĩ we, na ĩkĩmũtiga ĩgĩcoka Bethilehemu thĩinĩ wa Juda mũciĩ gwa ithe. Mũtumia ũcio aaikarire kũu mĩeri ĩna.
3  Mũthuriwe agĩgĩthiĩ kũrĩ we nĩguo amũthaithe acoke; maarĩ na ndungata yake ya mũndũrũme na ndigiri igĩrĩ. Nake mũtumia ũcio akĩmũtonyia nyũmba gwa ithe. Rĩrĩa ithe wa mũtumia ũcio aamuonire, agĩkena mũno nĩ gũcemania nake.
4  Kwoguo, mũthoniwe, ithe wa mũtumia ũcio, akĩmũiguithia maikare nake thikũ ithatũ; maarĩaga na makanyua, na aaraaraga kũu.
5  Mũthenya wa kana, rĩrĩa mookĩrire rũcinĩ tene nĩguo mathiĩ, ithe wa mũtumia ũcio akĩra mũthoniwe atĩrĩ: “Rĩa kĩndũ nĩguo ũgĩe na hinya, mũcoke muumagare.”
6  Nĩ ũndũ ũcio magĩikara thĩ, na eerĩ makĩrĩanĩra na makĩnyuanĩra; thutha ũcio ithe wa mũtumia ũcio akĩra mũndũ ũcio ũũ: “Ndagũthaitha ũraarĩrĩre gũkũ ũtukũ ũyũ na wĩkenie.”
7  Rĩrĩa mũndũ ũcio ookĩrire nĩguo athiĩ, ithe wa mũtumia ũcio agĩikara o akĩmũthaithaga, nĩ ũndũ ũcio akĩraara o rĩngĩ.
8  Rĩrĩa ookĩrire rũcinĩ tene mũthenya wa gatano nĩguo athiĩ, ithe wa mũtumia ũcio akĩmwĩra ũũ: “Ndagũthaitha, rĩa kĩndũ nĩguo ũgĩe na hinya.” Na magĩikara kuo nginya gũgĩkinya hwaĩ-inĩ, na eerĩ magĩthiĩ o na mbere kũrĩa.
9  Rĩrĩa mũndũ ũcio ookĩrire arĩ hamwe na thuriya yake na ndungata yake nĩguo mathiĩ, mũthoniwe, ithe wa mũtumia ũcio, akĩmwĩra: “Atĩrĩrĩ, rĩu nĩ hakuhĩ hwaĩ-inĩ. Ndagũthaitha, raarĩrĩra gũkũ. Kũrĩ hakuhĩ gũtuka. Raarĩrĩra gũkũ na wĩkenie. Rũciũ ũkaaroka gũũkĩra tene nĩ ũndũ wa rũgendo rwaku na wĩthiĩre gwaku mũciĩ.”
10  No rĩrĩ, mũndũ ũcio ndeendaga kũraarĩrĩra ũtukũ ũngĩ, nĩ ũndũ ũcio agĩũkĩra na agĩthiĩ nginya Jebusi, na nokuo Jerusalemu. Aarĩ na ndigiri igĩrĩ ciaigĩrĩirũo matandĩko, thuriya yake, na ndungata yake.
11  Rĩrĩa maarĩ hakuhĩ gũkinya Jebusi, kwarĩ hakuhĩ gũtuka. Kwoguo ndungata ĩyo ĩkĩũria mwathi wayo ũũ: “Hihi no tũrũgame itũũra-inĩ rĩrĩ rĩa Ajebusi tũraarĩrĩre kuo?”
12  No mwathi wayo akĩmĩra ũũ: “Tũtikũrũgama itũũra-inĩ rĩa andũ a kũngĩ matarĩ Aisiraeli. Tũgũthiĩ o nginya Gibea.”
13  Ningĩ akĩra ndungata yake atĩrĩ: “Ũka nĩguo tũgerie gũkinya Gibea kana Rama; tũkũraarĩrĩra itũũra-inĩ rĩmwe rĩa macio.”
14  Magĩgĩthiĩ na mbere na rũgendo rwao, narĩo riũa rĩkĩambĩrĩria gũthũa marĩ hakuhĩ gũkinya Gibea ĩrĩa ya Benjamini.
15  Kwoguo makĩrũgama kũu na makĩingĩra nĩguo maraarĩrĩre Gibea. Rĩrĩa maaingĩrire thĩinĩ, magĩikara thĩ kĩhaaro-inĩ kĩa mũingĩ gĩa itũũra rĩu, no gũtirĩ mũndũ wamanyitire ũgeni gwake mũciĩ maraarĩrĩre kuo.
16  Thutha-inĩ hwaĩ-inĩ ũcio mũthuri mũkũrũ agĩũka oimĩte wĩra wake mũgũnda-inĩ. Aarĩ wa gĩcigo kĩrĩa kĩrĩ irĩma kĩa Efiraimu, na aaikaraga Gibea kwa ihinda; no aikari a itũũra rĩu maarĩ Abenjamini.
17  Rĩrĩa mũthuri ũcio mũkũrũ aatiirire maitho akĩona mũgendi ũcio aikarĩte kĩhaaro-inĩ kĩa mũingĩ gĩa itũũra, akĩmũũria ũũ: “Wathiĩ kũ, na uumĩte kũ?”
18  Nake akĩmũcokeria atĩrĩ: “Tuumĩte Bethilehemu thĩinĩ wa Juda twerekeire gĩcigo-inĩ kĩrĩa kĩrĩ irĩma kĩa Efiraimu, kũrĩa nyumĩte. Ndĩrathiĩte Bethilehemu thĩinĩ wa Juda, na njerekeire nyũmba-inĩ ya Jehova, no gũtirĩ mũndũ ũranyita ũgeni gwake mũciĩ.
19  Tũrĩ na nyeki na irio cia kũigana ndigiri citũ, na mũgate na ndibei nĩ ũndũ wakwa, mũtumia ũyũ, na ndungata itũ. Gũtirĩ kĩndũ tũtarĩ.”
20  No mũthuri ũcio mũkũrũ akĩmwĩra atĩrĩ: “Ũrogĩa na thayũ! Nĩ ngũkũhe kĩrĩa gĩothe ũrabatara. No ndũkaraare kĩhaaro-inĩ kĩa mũingĩ.”
21  Nĩ ũndũ ũcio akĩmũtwara gwake mũciĩ na akĩhe ndigiri ciake irio. Magĩcoka magĩĩthamba magũrũ na makĩrĩa na makĩnyua.
22  Rĩrĩa meekenagia, arũme matarĩ kĩene a itũũra rĩu magĩthiũrũrũkĩria nyũmba ĩyo na makĩambĩrĩria kũgũthagũtha mũrango makĩraga mũthuri ũcio mũkũrũ mwene nyũmba ĩyo ũũ: “Ruta mũndũ ũcio ũũkire gwaku mũciĩ na gũkũ nja nĩgetha tũkome nake.”
23  Nĩ ũndũ ũcio, mwene nyũmba ĩyo akiuma nja akĩmeera ũũ: “Aca ariũ a ithe witũ, mũtigeke ũndũ mũũru. Mũndũ ũyũ nĩ mũgeni mũciĩ gwakwa. Ndamũthaitha mũtigeke gĩĩko kĩu gĩa gĩconoko.
24  Haha ndĩ na mũirĩtu wakwa gathirange o hamwe na thuriya ya mũthuri ũcio. Rekei ndĩmarute na nja, mũmaconorithie angĩkorũo no mũhaka mwĩke ũguo. No mũtigeke mũndũ ũyũ gĩĩko kĩu gĩa gĩconoko.”
25  No arũme acio makĩrega gũthikĩrĩria mũthuri ũcio mũkũrũ, na nĩ ũndũ ũcio mũndũ ũcio akĩnyita thuriya ĩyo yake na akĩmiumia na nja kũrĩ o. Makĩmĩnyita kĩa hinya na makĩmĩthũkia ũtukũ mũgima nginyagia rũcinĩ. Magĩcoka makĩmĩingata rũcinĩ gũgĩkĩa.
26  Rũcinĩ tene, mũtumia ũcio agĩthiĩ na akĩgwa mũromo-inĩ wa nyũmba ya mũthuri ũcio kũrĩa mwathi wake aarĩ na agĩkoma ho nginya gũgĩthererũka.
27  Rĩrĩa mwathi wake ookĩrire rũcinĩ na akĩhingũra mĩrango ya nyũmba nĩguo athiĩ na mbere na rũgendo-rĩ, akĩona mũtumia ũcio thuriya yake, akomete mũromo-inĩ wa nyũmba ĩyo moko make marĩ mũrango-inĩ.
28  Nĩ ũndũ ũcio akĩmwĩra ũũ: “Ũkĩra; nĩ tũthiĩ.” No ndaacokirie. Mũndũ ũcio agĩcoka akĩmũigĩrĩra igũrũ rĩa ndigiri na akĩambĩrĩria rũgendo rwa gũthiĩ gwake mũciĩ.
29  Rĩrĩa aakinyire gwake mũciĩ, akĩoya kahiũ ga gũthĩnja na akĩnyita thuriya ĩyo yake akĩmĩtinangia kĩrũngo gwa kĩrũngo icunjĩ 12, na o gĩcunjĩ agĩgĩtũma gĩcigo-inĩ kĩmwe thĩinĩ wa icigo ciothe cia Isiraeli.
30  Arĩa othe moonire ũndũ ũcio makiuga ũũ: “Ũndũ ta ũyũ ndũrĩ wekĩka o na kana ũkoneka kuuma mũthenya ũrĩa Aisiraeli maambatire kuuma bũrũri-inĩ wa Misiri nginyagia ũmũthĩ. Mwĩcũraniei ũndũ ũcio, cariai ũtaaro, na mũtwĩre ũrĩa tũgwĩka.”
5  Na mũthenya ũcio Debora hamwe na Baraki mũrũ wa Abinoamu makĩina rwĩmbo rũrũ:
2  “Tondũ wa njuĩrĩ ĩtarĩ njohe thĩinĩ wa Isiraeli, Tondũ wa andũ kwĩrutĩra, Goocai Jehova!
3  Thikĩrĩriai, inyuĩ athamaki! Tegai gũtũ, inyuĩ athani! Nĩ ngũinĩra Jehova. Nĩ ngũina nyĩmbo ngooce Jehova, Ngai wa Isiraeli.
4  Wee Jehova, rĩrĩa woimire Seiru, Rĩrĩa woimire gĩcigo-inĩ kĩa Edomu, Thĩ no kũinaina yainainire, na igũrũ rĩkiura, Namo matu magĩita maĩ.
5  Irĩma igĩtweka mbere ya ũthiũ wa Jehova, O na Sinai ĩgĩtweka mbere ya ũthiũ wa Jehova, Ngai wa Isiraeli.
6  Matukũ-inĩ ma Shamigari mũrũ wa Anathu, Matukũ-inĩ ma Jaeli, barabara nĩ ciatiganĩirio; Agendi maageragĩra tũcĩra twa thutha.
7  Aikari a icagi-inĩ thĩinĩ wa Isiraeli magĩthira; Magĩthira o nginya rĩrĩa niĩ, Debora, nda rahũkire, O nginya rĩrĩa ndarahũkire ngĩtuĩka nyina wa Isiraeli.
8  Magĩthuura ngai ng’eni; Gũgĩkĩgĩa mbaara ihingo-inĩ. Gũtingĩonekire ngo, o na kana itimũ, Gatagatĩ-inĩ ka andũ 40,000 thĩinĩ wa Isiraeli.
9  Ngoro yakwa ĩrĩ hamwe na anene a mbũtũ a Isiraeli, Arĩa maathiire meerutĩire marĩ hamwe na andũ. Goocai Jehova!
10  Inyuĩ atwarithia a ndigiri cia rangi mũtheũku, Inyuĩ mũikaragĩra mĩgeka ĩrĩa mĩega, Na inyuĩ mũgeraga barabara-inĩ, Mwĩcũraniei!
11  Mĩgambo ya arĩa matahanagĩra maĩ nĩ yaiguirũo kũrĩa gũtahagwo maĩ; Maaragia ũhoro wĩgiĩ ciĩko cia ũthingu cia Jehova, Ciĩko cia ũthingu cia aikari ake a icagi-inĩ thĩinĩ wa Isiraeli. Nao andũ a Jehova magĩikũrũka ihingo-inĩ.
12  Arahũka, arahũka, wee Debora! Arahũka, arahũka, ũine rwĩmbo! Ũkĩra na igũrũ, wee Baraki! Tongoria mĩgwate yaku, wee mũrũ wa Abinoamu!
13  Nao arĩa maatigarire magĩikũrũka kũrĩ andũ arĩa marĩ igweta; Andũ a Jehova magĩikũrũka kũrĩ niĩ mokĩrĩre andũ arĩa marĩ hinya.
14  Arĩa marĩ mũkuru-inĩ mooimĩte harĩ Efiraimu; Nĩ makũrũmĩrĩire, wee Benjamini, gatagatĩ-inĩ ka ikundi cia andũ aku. Kuuma harĩ Makiru anene a mbũtũ nĩ maikũrũkĩte, Na kuuma harĩ Zebuluni arĩa makuuĩte rũthanju rwa mũrutani wa mbaara.
15  Anene a kuuma Isakaru maarĩ hamwe na Debora, O ta Isakaru, Baraki o nake aarĩ hamwe nake. Agĩtũmwo athiĩ magũrũ mũkuru-inĩ mwaraganu. Gatagatĩ-inĩ ga ikundi cia andũ a Rubeni kwarĩ na ũhoro mũnene wa gwĩthuthuria ngoro.
16  Nĩ kĩĩ gĩatũmire ũikare thĩ gatagatĩ ka mĩhuko ĩĩrĩ ya matandĩko, Ũkĩmathikagĩrĩria makĩhuuhĩra ndũũru ciao mĩtũrirũ? Nĩ gũkorũo ikundi-inĩ cia andũ a Rubeni kwarĩ na ũhoro mũnene wa gwĩthuthuria ngoro.
17  Gileadi aatigirũo mũrĩmo wa Jorodani; Nake Dani-rĩ, nĩ kĩĩ gĩatũmire athiĩ o na mbere gũikara meri-inĩ? Asheri aaikarire o hũgũrũrũ-inĩ cia iria hatarĩ ũndũ areka, Agĩgĩtigwo icukĩro-inĩ ciake.
18  Andũ a Zebuluni nĩo maaingĩririe mĩoyo yao ũgwati-inĩ hakuhĩ makue; O nake Nafitali, agĩka o ũguo tũrĩma-inĩ twa kũndũ kwaraganu.
19  Athamaki magĩũka na makĩrũa; Athamaki a Kanaani nao makĩrũa Kũu Taanaka, maĩ-inĩ ma Megido. No matiatahire betha o na ĩmwe.
20  Njata kuuma igũrũ ikĩrũa; Ikĩrũa na Sisera irĩ njĩra-inĩ ciacio.
21  Rũũĩ rwa Kishoni rũkĩmathereria Rũũĩ rũrĩa rwa tene, rũũĩ rwa Kishoni. Ngĩrangĩrĩria andũ arĩa marĩ hinya.
22  Namo mahũngũ ma mbarathi magĩkubia O ũrĩa mbarathi ciake cia njamba ciateng’eraga ihenya inene.
23  Mũraika wa Jehova akiuga ũũ, ‘Merozu ĩronyitwo nĩ kĩrumi,’ ‘Ĩni, aikari a kuo maronyitwo nĩ kĩrumi, Nĩ gũkorũo matiigana gũka gũteithia Jehova, Matiigana gũka gũteithia Jehova hamwe na arĩa marĩ hinya.’
24  Mũtumia ũrĩa mũrathime gũkĩra arĩa angĩ nĩ Jaeli O we mũtumia wa Heberi Mũkeni; Nĩwe mũrathime gũkĩra atumia arĩa angĩ maikaraga hema-inĩ.
25  Sisera aahoire maĩ; nake akĩmũhe iria. Akĩmũhe iria imata na mbakũri nene ya iruga.
26  Aatambũrũkirie guoko gwake akĩoya mũcumarĩ wa hema, Akĩnyita nyundo ya bundi na guoko gwake kwa ũrĩo. Akĩhũũrĩrĩra Sisera na nyundo, akĩmũhehenja mũtwe, Akĩhehenja thikĩrĩrio ciake na agĩcitũrĩkania.
27  Akĩgwa gatagatĩ ka magũrũ make; akĩgwa agĩkoma atekwĩnyagunyia; Akĩgwa gatagatĩ ka magũrũ make; Harĩa aagũire, noho aaikarire agwĩte arĩ mũtoorie.
28  Mũtumia akĩrorera ndirica-inĩ, Nyina wa Sisera agĩcũũthĩrĩra mĩanya-inĩ ya ndirica, ‘Kaĩ ngaari yake ya mbarathi ĩikarire ũguo nĩkĩ ĩtokĩte? Mũkubio wa mahũngũ ma mbarathi cia ngaari ciake ũcereirũo ũguo nĩkĩ?’
29  Mũirĩtu ũrĩa mũũgĩ mũno harĩ airĩtu a gwake arĩa atĩĩku akamũcokeria; O nake agacokera akeĩra ũũ,
30  ‘No nginya akorũo nĩ kũgayana maragayana indo iria matahĩte, Mũirĩtu ũmwe, airĩtu erĩ, harĩ o njamba ya ita, Nguo ya marangi maingĩ ya gũtahwo ĩrĩ ya Sisera, nguo ya gũtahwo ya marangi maingĩ, Nguo ng’emie, nguo ya marangi maingĩ, nguo igĩrĩ ng’emie Irĩ cia ngingo cia atahani.’
31  Nĩ ũndũ ũcio, thũ ciaku ciothe irothira, wee Jehova, No reke arĩa makwendete mahaane o ta riũa rĩkĩratha na riri warĩo.” Naguo bũrũri ũcio ũkĩgĩa na ũhurũko mĩaka 40.
15  Thutha wa ihinda, matukũ-inĩ ma magetha ma ngano, Samsoni agĩthiĩ gũceerera mũtumia wake, akuuĩte kabũri. Akiuga ũũ: “Nĩ ngwenda kũingĩra kũrĩ mũtumia wakwa rumu-inĩ ya gũkoma.” Ĩndĩ ithe wa mũtumia ũcio akĩrega kũmwĩtĩkĩria aingĩre.
2  Ithe wa mũtumia ũcio akiuga ũũ: “Ndĩreciririe atĩrĩ, ‘No nginya ũkorũo nĩ wamũthũũrire.’ Kwoguo ndĩramũheana kũrĩ ũmwe wa anake arĩa maakũrũgamĩrĩire. Na githĩ mwarĩ wa nyina ũrĩa mũnini ti mũthaka kũmũkĩra? Ndagũthaitha ũmuoe arĩ we.”
3  No Samsoni akĩmeera ũũ: “Riita rĩrĩ Afilisti matikũnduĩra mahĩtia nĩ ũndũ wa kũmeka ũũru.”
4  Nĩ ũndũ ũcio Samsoni agĩthiĩ akĩnyita mbwe 300. Agĩcoka akĩoya icinga, akĩohithania mbwe icio mĩting’oe ĩĩrĩ ĩĩrĩ, na akĩoherera gĩcinga kĩmwe gatagatĩ-inĩ ka o mĩting’oe ĩĩrĩ.
5  Agĩcoka akĩgwatia icinga icio mwaki na akĩrekereria mbwe icio mĩgũnda-inĩ ya ngano ĩtarĩ ngethe ya Afilisti. Agĩcina indo ciothe na mwaki kuuma gĩtĩa kĩa ngano o nginya ngano ĩtarĩ ngethe, o hamwe na mĩgũnda ya mĩthabibũ na mĩgũnda ya mĩtamaiyũ.
6  Afilisti makĩũria atĩrĩ: “Nũũ wĩkire ũũ?” Makĩrũo ũũ: “Nĩ Samsoni mũthoniwe wa mũndũ ũrĩa Mũtimina, tondũ ithe wa mũtumia wake nĩ arooire mũtumia wake aramũheana kũrĩ ũmwe wa anake arĩa maamũrũgamĩrĩire.” Afilisti maigua ũguo makĩambata magĩthiĩ magĩcina mũtumia ũcio na ithe na mwaki.
7  Samsoni agĩcoka akĩmeera ũũ: “Angĩkorũo ũguo nĩguo mweka, ndigũtigana na inyuĩ o nginya ndĩĩrĩhĩrie harĩ inyuĩ.”
8  Akĩmoraga ũmwe thutha wa ũrĩa ũngĩ njũragano yarĩ nene, na agĩcoka agĩikũrũka agĩthiĩ agĩikara ngurunga-inĩ ya ndũmba ya ihiga ya Etamu.
9  Thutha ũcio Afilisti makĩambata na makĩamba hema Juda na magĩikara magĩthiũrũrũkaga kũu Lehi.
10  Nao arũme a Juda makĩmoria ũũ: “Nĩ kĩĩ gĩtũmĩte mũũke gũtũũkĩrĩra?” nao makĩmacokeria atĩrĩ: “Tũũkĩte kũnyita Samsoni, nĩguo tũmwĩke o ta ũrĩa aratwĩkire.”
11  Nĩ ũndũ ũcio arũme 3,000 a Juda magĩikũrũka ngurunga-inĩ ya ndũmba ya ihiga ya Etamu na makĩra Samsoni ũũ: “Kaĩ ũtoĩ atĩ Afilisti nĩo maratwatha? Nĩ kĩĩ gĩtũmĩte ũtwĩke ũndũ ũyũ?” Nake akĩmeera: “Ndĩmekĩte o ta ũrĩa maranjĩkire.”
12  Ĩndĩ makĩmwĩra ũũ: “Tuoka gũkũnyita tũkũneane kũrĩ Afilisti.” Nake Samsoni akĩmeera ũũ: “Mwĩhĩtei harĩ niĩ atĩ inyuĩ ene mũtikũnjĩka ũndũ mũũru.”
13  Makĩmwĩra atĩrĩ: “Aca, ithuĩ no gũkuoha tũgũkuoha tũkũneane kũrĩ o, no tũtigũkũũraga.” Kwoguo makĩmuoha na mĩkwa ĩĩrĩ mĩerũ na makĩmwambatia kuuma ndũmba-inĩ ĩyo ya ihiga.
14  Rĩrĩa aakinyire Lehi, Afilisti makĩanĩrĩra makenete nĩ kũmuona. Naguo roho wa Jehova ũgĩtũma agĩe na hinya, nayo mĩkwa ĩyo yarĩ moko-inĩ make ĩgĩkorũo ĩtariĩ o ta ndigi cia gatani icinĩtwo na mwaki, nacio bĩngũ icio igĩtweka ikiuma moko-inĩ make.
15  Agĩcoka akĩona ihĩndĩ rĩa rũthĩa rwa ndigiri ya njamba ĩtaakuĩte tene; agĩtambũrũkia guoko akĩrĩoya na akĩũraga arũme 1,000 narĩo.
16  Samsoni agĩcoka akiuga ũũ: “Na ihĩndĩ rĩa rũthĩa rwa ndigiri—hĩba ĩmwe, hĩba igĩrĩ! Na ihĩndĩ rĩa rũthĩa rwa ndigiri njũragĩte arũme 1,000.”
17  Rĩrĩa aarĩkirie kwaria, agĩte ihĩndĩ rĩu rĩa rũthĩa na agĩta handũ hau Ramathu-lehi.
18  Thutha ũcio akĩnyota mũno na agĩkaĩra Jehova akiuga ũũ: “Wee nĩwe ũheanĩte ũhonokio ũyũ mũnene ũũ guoko-inĩ kwa ndungata yaku. No rĩu-rĩ, hihi ngũkua nĩ kũnyota ngwe moko-inĩ ma andũ matarĩ aruu?”
19  Nĩ ũndũ ũcio Ngai akĩhingũra mwatũka warĩ hau Lehi, na maĩ makĩambĩrĩria gũtherera kuuma ho. Rĩrĩa aamanyuire, roho wake ũgĩcoka na akĩarahũka. Nĩkĩo eetire handũ hau Eni-hakore, na hakoragwo Lehi nginyagia ũmũthĩ.
20  Na aatiirĩrĩire Isiraeli matukũ-inĩ ma Afilisti mĩaka 20.
20  Nĩ ũndũ ũcio, Aisiraeli othe kuuma Dani nginya Biri-shiba na kuuma bũrũri wa Gileadi makiumagara, na kĩrĩndĩ kĩu gĩothe gĩkĩũngana hamwe mbere ya Jehova kũu Mizipa.
2  Anene a andũ na mĩhĩrĩga yothe ya Isiraeli magĩkĩrũgama handũ hao kĩũngano-inĩ kĩa andũ a Ngai—thigari 400,000 cia gũthiĩ na magũrũ irĩ na hiũ cia njora.
3  Abenjamini magĩkĩigua atĩ arũme a Isiraeli nĩ mambatĩte Mizipa. Nao arũme a Isiraeli makĩmeera ũũ: “Ta twĩrei atĩrĩrĩ, ũndũ ũyũ mũũru ũguo ũrekĩkire atĩa?”
4  Nĩ ũndũ ũcio mũndũ ũrĩa Mũlawii mũthuri wa mũtumia ũcio woragĩtwo akĩmacokeria atĩrĩ: “Ndĩrathiĩte Gibea ya Benjamini tũrĩ na thuriya yakwa nĩguo tũraarĩrĩre kuo.
5  Nao aikari a Gibea maroka gũũtharĩkĩra na marathiũrũrũkĩria nyũmba ĩyo ũtukũ. Marendaga kũnjũraga, no handũ ha ũguo maranyita thuriya yakwa kĩa hinya, na ĩrakua.
6  Nĩ ũndũ ũcio ndĩroya kĩimba gĩa thuriya yakwa ndĩragĩtinangia na ndĩratũma icunjĩ icio kũndũ guothe igai-inĩ rĩa Isiraeli, tondũ nĩ gĩĩko gĩa thoni na gĩa gĩconoko mareekire thĩinĩ wa Isiraeli.
7  Inyuothe andũ aya a Isiraeli, heanai ũtaaro wanyu na rĩciria rĩanyu ũndũ-inĩ ũyũ.”
8  Nao andũ acio othe makĩarahũka marĩ hamwe makiuga atĩrĩ: “Gũtirĩ mũndũ o na ũmwe witũ ũgũthiĩ hema-inĩ yake kana acoke gwake mũciĩ.
9  Na ũũ nĩguo tũgwĩka itũũra rĩa Gibea: Tũkwambata kũrĩtharĩkĩra kũringana na ũrĩa tũgũcuka mĩtĩ.
10  Tũkuoya arũme 10 harĩ arũme 100 kuuma mĩhĩrĩga yothe ya Isiraeli, na arũme 100 harĩ 1,000, na arũme 1,000 harĩ 10,000 nĩgetha macokanĩrĩrie irio cia mbũtũ, nĩguo yoe ikinya harĩ Gibea ya Benjamini, nĩ ũndũ wa gĩĩko kĩu gĩa gĩconoko mekĩte thĩinĩ wa Isiraeli.”
11  Nĩ ũndũ ũcio arũme othe a Isiraeli makĩũngana hamwe nĩguo mokĩrĩre itũũra rĩu marĩ na ũrũmwe.
12  Mĩhĩrĩga ya Isiraeli ĩgĩcoka ĩgĩtũma arũme kũrĩ arũme othe a mũhĩrĩga wa Benjamini makameere atĩrĩ: “Nĩ ũndũ ũrĩkũ ũyũ mũũru ũguo wĩkĩkĩte gatagatĩ-inĩ kanyu?
13  Tũnengerei arũme acio matarĩ kĩene a Gibea, nĩgetha tũmorage tweherie kĩndũ kĩũru gatagatĩ-inĩ ka Isiraeli.” No Abenjamini makĩrega gũthikĩrĩria Aisiraeli acio ariũ a ithe wao.
14  Abenjamini magĩcoka makiuma matũũra-inĩ makĩũngana hamwe kũu Gibea nĩguo mathiĩ makarũe na arũme a Isiraeli.
15  Mũthenya ũcio Abenjamini magĩta arũme 26,000 kuuma matũũra-inĩ mao marĩ na hiũ cia njora, hatatarĩtwo arũme 700 arĩa maathuurĩtwo kuuma Gibea.
16  Mbũtũ-inĩ ĩyo kwarĩ na arũme 700 maahũthagĩra guoko kwa ũmotho. Na harĩ andũ acio o mũndũ nĩ aahotaga gũikia ihiga na kĩgũtha ũndũ angĩringa rũcuĩrĩ rũmwe na ndahĩtie.
17  Nao arũme a Isiraeli magĩta arũme 400,000 marĩ na hiũ cia njora, na o ũmwe wao aarĩ njamba ya ita yarĩ na ũmenyeru, no matietire arũme a Benjamini.
18  Magĩũkĩra makĩambata Betheli gũtuĩria ũhoro harĩ Ngai. Andũ acio a Isiraeli magĩkĩũria atĩrĩ: “Nũũ gatagatĩ-inĩ gaitũ wagĩrĩirũo gũtongoria mbaara-inĩ kũrũa na Abenjamini?” Jehova akĩmacokeria ũũ: “Juda nĩwe ũgũtongoria.”
19  Thutha ũcio Aisiraeli magĩũkĩra rũcinĩ na makĩamba hema nĩguo matharĩkĩre Gibea.
20  Arũme a Isiraeli magĩgĩthiĩ kũrũa na Benjamini; magĩthiĩ mebangĩte marĩ mbũtũ makamatharĩkĩre kũu Gibea.
21  Nao Abenjamini makiuma kũu Gibea makĩũraga arũme 22,000 a Isiraeli mũthenya ũcio.
22  O na kũrĩ ũguo, mbũtũ ya arũme a Isiraeli ĩkĩonania ũcamba na o rĩngĩ ĩkĩĩbanga o hau yarĩ o ta mũthenya wa mbere.
23  Aisiraeli magĩcoka makĩambata makĩrĩra marĩ mbere ya Jehova o nginya hwaĩ-inĩ na magĩtuĩria ũhoro harĩ Jehova makĩũria ũũ: “Tũthiĩ rĩngĩ kũrũa na ariũ a ithe witũ, andũ a Benjamini?” Nake Jehova akĩmeera atĩrĩ: “Ambatai mũkarũe nao.”
24  Aisiraeli magĩgĩkuhĩrĩria Abenjamini mũthenya wa kerĩ.
25  Nao andũ a Benjamini makiuma kũu Gibea magatũngane nao mũthenya wa kerĩ na makĩũraga Aisiraeli angĩ 18,000, othe marĩ na hiũ cia njora.
26  Nĩ ũndũ ũcio arũme othe a Isiraeli makĩambata Betheli. Makĩrĩra na magĩikara thĩ hau mbere ya Jehova, makĩĩhinga kũrĩa mũthenya ũcio o nginya hwaĩ-inĩ na makĩruta magongona ma njino hamwe na magongona ma ũiguano hau mbere ya Jehova.
27  Thutha ũcio arũme acio a Isiraeli magĩtuĩria ũhoro harĩ Jehova, nĩ gũkorũo ithandũkũ rĩa kĩrĩkanĩro kĩa Ngai ũrĩa wa ma rĩarĩ kũu matukũ-inĩ macio.
28  Na rĩrĩ, Finehasi mũrũ wa Eliazaru, mũrũ wa Haruni, nĩwe watungataga mbere yarĩo matukũ-inĩ macio. Magĩkĩũria atĩrĩ: “Tũthiĩ o rĩngĩ tũkarũe na ariũ a ithe witũ, arũme a Benjamini, kana tũtige?” Jehova akĩmacokeria ũũ: “Ambatai, tondũ rũciũ nĩ ngaamaneana guoko-inĩ kwanyu.”
29  Andũ a Isiraeli makĩbanga arũme nĩguo mamohie mathiũrũrũkĩirie itũũra rĩa Gibea.
30  Aisiraeli magĩkĩambata marũe na Abenjamini mũthenya wa gatatũ, makĩĩbanga marĩ mbũtũ nĩguo matharĩkĩre Gibea o ta maita macio mangĩ.
31  Rĩrĩa Abenjamini mooimire nĩguo matũngane na mbũtũ ĩyo, makĩgucĩrĩrio kũraihu na itũũra rĩu. Na o ta maita macio mangĩ, makĩambĩrĩria gũtharĩkĩra arũme acio makĩmoragagĩra barabara-inĩ iria nene, ĩmwe nĩ ĩrĩa yambatĩte Betheli nayo ĩyo ĩngĩ nĩ ĩrĩa ĩthiĩte Gibea, makĩũraga arũme ta 30 a Isiraeli kũu werũ-inĩ.
32  Nĩ ũndũ ũcio Abenjamini makĩĩrana atĩrĩ: “Nĩ kũmatooria tũramatooria o ta mbere.” No Aisiraeli makĩĩrana ũũ: “Tũkũũra tũthiĩ tũmagucĩrĩirie kũraihu na itũũra rĩu o nginya barabara-inĩ iria nene.”
33  Kwoguo arũme othe a Isiraeli makĩarahũka kuuma harĩa maarĩ na makĩĩbanga marĩ mbũtũ kũu Baali-tamaru nao Aisiraeli arĩa meehithĩte makiumĩra hau meehithĩte hakuhĩ na Gibea.
34  Nĩ ũndũ ũcio arũme 10,000 arĩa maathuurĩtwo kuuma harĩ andũ othe a Isiraeli magĩthiĩ mbere ya itũũra rĩa Gibea, na mbaara ĩyo yarĩ nene mũno. No Abenjamini matiamenyaga atĩ thĩna warĩ hakuhĩ kũmakora.
35  Jehova agĩtooria andũ a Benjamini marĩ mbere ya andũ a Isiraeli, na mũthenya ũcio Aisiraeli makĩũraga arũme 25,100 kũu Benjamini, othe marĩ na hiũ cia njora.
36  Ĩndĩ Abenjamini meeciragia atĩ arũme a Isiraeli nĩ megũtoorio rĩrĩa moorire kuuma Benjamini, no moorire tondũ nĩ meehokete arũme arĩa meehithĩte hakuhĩ na Gibea.
37  Arũme acio meehithĩte meekire na ihenya makĩguthũka merekeire Gibea. Arũme acio magĩcoka makĩnyagana kũu makĩniina itũũra rĩu rĩothe na rũhiũ rwa njora.
38  Na rĩrĩ, arũme a Isiraeli nĩ maabangĩte na arũme acio meehithĩire itũũra rĩu matoogie ndogo yambate kuuma kuo nĩguo ĩkorũo ĩrĩ kĩmenyithia.
39  Rĩrĩa Aisiraeli maagarũrũkire morĩre mbaara, arũme a Benjamini makĩambĩrĩria kũmatharĩkĩra na makĩũraga arũme ta 30 a Isiraeli na makiuga atĩrĩ: “Nĩ kũmatooria tũramatooria, o ta ũrĩa twamekire mbaara-inĩ ĩyo ĩngĩ.”
40  Ĩndĩ kĩmenyithia gĩkĩambĩrĩria kwambata na igũrũ kĩrĩ gĩtugĩ kĩa ndogo kuuma itũũra-inĩ rĩu. Rĩrĩa arũme a Benjamini meehũgũrire, makĩona itũũra rĩu rĩothe rĩgĩakana mwaki warĩrĩmbũkaga na igũrũ.
41  Arũme a Isiraeli makĩmagarũrũkĩra, nao arũme a Benjamini makĩiyũrũo nĩ guoya, nĩ gũkorũo nĩ moonire atĩ thĩna nĩ warĩkĩtie kũmakora.
42  Nĩ ũndũ ũcio makĩũrĩra arũme a Isiraeli merekeire werũ-inĩ, ĩndĩ mbaara ĩkĩmarũmĩrĩra; nao arũme arĩa mooimaga matũũra-inĩ makĩnyitanĩra na acio angĩ kũmoraga.
43  Magĩthiũrũrũkĩria Abenjamini makĩmateng’eria mategũtigithĩria. Makĩmarangĩrĩria marĩ mbere ya Gibea mwena wa irathĩro.
44  Mũthia-inĩ arũme 18,000 a Benjamini makĩũragwo, na othe maarĩ njamba cia ita ciarĩ hinya.
45  Arũme a Benjamini makĩgarũrũka na makĩũrĩra werũ-inĩ ndũmba-inĩ ya ihiga ya Rimoni, nao Aisiraeli makĩũragĩra arũme 5,000 barabara-inĩ iria nene, na magĩthiĩ o na mbere kũmateng’eria o nginya Gidomu; na makĩũraga arũme angĩ 2,000.
46  Arũme a Benjamini arĩa othe mooragirũo mũthenya ũcio maarĩ 25,000 marĩ na hiũ cia njora, na othe maarĩ njamba cia ita ciarĩ hinya.
47  No arũme 600 makĩũrĩra werũ-inĩ ndũmba-inĩ ya ihiga ya Rimoni, na magĩikara kũu ndũmba-inĩ ya ihiga ya Rimoni mĩeri ĩna.
48  Nao arũme a Isiraeli makĩgarũrũka magĩthiĩ gũtharĩkĩra Abenjamini na makĩũraga andũ arĩa maarĩ itũũra-inĩ rĩu na rũhiũ rwa njora, makĩũraga andũ o hamwe na mahiũ, kĩrĩa gĩothe gĩatigarĩte. O na ningĩ matũũra marĩa mothe maakorire na kũu, makĩmacina na mwaki.
1  Thutha wa Joshua gũkua, Aisiraeli magĩtuĩria ũhoro harĩ Jehova makĩũria ũũ: “Nĩa gatagatĩ-inĩ gaitũ mekwambata marĩ a mbere magatharĩkĩre Akanaani?”
2  Jehova akĩmacokeria atĩrĩ: “Juda nĩwe ũkwambata. Na rĩrĩ, nĩ ngũneana bũrũri ũcio guoko-inĩ gwake.”
3  Nake Juda akĩra Simeoni mũrũ wa ithe atĩrĩ: “Nĩ twambate nawe gĩcigo-inĩ kĩrĩa ngaĩirũo tũgatharĩkĩre Akanaani. Na niĩ nĩ ngũcoka ngũtware gĩcigo-inĩ kĩrĩa ũgaĩirũo.” Nĩ ũndũ ũcio Simeoni agĩthiĩ hamwe nake.
4  Rĩrĩa Juda aambatire, Jehova akĩneana Akanaani na Aperizi moko-inĩ mao, na makĩhoota arũme 10,000 thĩinĩ wa Bezeki.
5  Magĩkora Adoni-bezeki kũu Bezeki, na marĩ kũu makĩmũtharĩkĩra na makĩhoota Akanaani na Aperizi.
6  Na rĩrĩa Adoni-bezeki oorire, makĩmũteng’eria makĩmũnyita na makĩmũrenga ciara ciake iria nene cia moko na ciara ciake iria nene cia magũrũ.
7  Adoni-bezeki agĩkiuga atĩrĩ: “Harĩ na athamaki 70 maarengirũo ciara ciao iria nene cia moko na iria nene cia magũrũ na monganagia irio rungu rwa metha yakwa. O ta ũrĩa njĩkĩte, noguo Ngai anjĩka.” Thutha ũcio makĩmũtwara Jerusalemu, na agĩkuĩra kuo.
8  Ningĩ arũme a Juda magĩtharĩkĩra itũũra rĩa Jerusalemu na makĩrĩtunyana; maarĩtharĩkĩire na rũhiũ rwa njora na magĩcina itũũra rĩu na mwaki.
9  Thutha ũcio, arũme a Juda magĩikũrũka magatharĩkĩre Akanaani arĩa maaikaraga gĩcigo-inĩ kĩrĩa kĩrĩ irĩma na Negebu hamwe na Shefela.
10  Juda agĩgĩthiĩ agĩtharĩkĩra Akanaani arĩa maaikaraga Hebironi (mbere ĩyo Hebironi yetagwo Kiriathu-ariba), na makĩũraga Sheshai, Ahimani, na Talimai.
11  Makiuma kũu magĩthiĩ gũtharĩkĩra aikari a Debiri. (Mbere ĩyo Debiri yetagwo Kiriathu-seferi.)
12  Nake Kalebu akiuga ũũ: “Mũndũ ũrĩa ũgũtharĩkĩra itũũra rĩa Kiriathu-seferi na arĩtunyane, nĩ ngũmũhe mwarĩ wakwa Akisa atuĩke mũtumia wake.”
13  Othinieli mũrũ wa Kenazu, mũrũ wa nyina na Kalebu ũrĩa mũnyinyi, akĩrĩtunyana. Nĩ ũndũ ũcio akĩmũnengera mwarĩ, Akisa, atuĩke mũtumia wake.
14  Rĩrĩa Akisa aainũkaga, agĩthaitha mũthuriwe ere ithe wa Akisa amũhe mũgũnda. Nake Akisa akiuma igũrũ rĩa ndigiri yake. Kalebu akĩmũũria: “Nĩ kĩĩ ũrenda?”
15  Akĩmwĩra atĩrĩ: “Ndagũthaitha ũũhe kĩrathimo, nĩ gũkorũo ũũheete gĩcunjĩ kĩa mũgũnda mwena wa mũhuro; he Gulothu-maimu o nakuo.” Nĩ ũndũ ũcio akĩmũhe Gulothu ya Rũgongo na Gulothu ya Kĩanda.
16  Nacio njiarũa cia Mũkeni ũrĩa warĩ ithe wa mũtumia wa Musa, ikĩambata kuuma itũũra-inĩ rĩa mĩkĩndũ irĩ hamwe na andũ a Juda igĩthiĩ werũ-inĩ wa Juda mwena wa mũhuro wa Aradi. Igĩthiĩ kũu na ikĩambĩrĩria gũikara gatagatĩ-inĩ ka andũ a kũu.
17  No Juda magĩthiĩ na Simeoni mũrũ wa ithe, na magĩtharĩkĩra Akanaani arĩa maaikaraga Zefathu na makĩmĩananga. Nĩ ũndũ ũcio magĩta itũũra rĩu Horoma.
18  Juda agĩcoka agĩtunyana Gaza na gĩcigo gĩa kuo, Ashikeloni na gĩcigo gĩa kuo, na Ekironi na gĩcigo gĩa kuo.
19  Jehova aarĩ hamwe na Juda, na makĩĩgwatĩra gĩcigo kĩrĩa kĩrĩ irĩma, no matiahotire kũingata aikari a kũndũ kwaraganu, tondũ maarĩ na ngaari cia mbaara irĩ na mĩthece ya kĩgera.
20  Makĩheana Hebironi kũrĩ Kalebu, o ta ũrĩa Musa eeranĩire, nake akĩingata ariũ arĩa atatũ a Anaki kuuma kũu.
21  No Abenjamini matiaingatire Ajebusi arĩa maaikaraga Jerusalemu, kwoguo Ajebusi maikaranagia na Abenjamini kũu Jerusalemu nginyagia ũmũthĩ.
22  Ihinda-inĩ rĩu, andũ a nyũmba ya Jusufu makĩambata magatharĩkĩre Betheli, na Jehova aarĩ hamwe nao.
23  Andũ a nyũmba ya Jusufu nĩ gũthigana maathiganaga Betheli (mbere ĩyo itũũra rĩu rĩetagwo Luzu),
24  na athigani acio makĩona mũndũ woimaga itũũra-inĩ rĩu. Nĩ ũndũ ũcio makĩmwĩra atĩrĩ: “Twagũthaitha ũtuonie njĩra ya gũtonya itũũra-inĩ rĩrĩ, na ithuĩ nĩ tũgũkũiguĩra tha.”
25  Kwoguo mũndũ ũcio akĩmonia njĩra ya gũtonya itũũra-inĩ rĩu, nao magĩtharĩkĩra itũũra rĩu na rũhiũ rwa njora, no makĩreka mũndũ ũcio na famĩlĩ yake yothe mathiĩ.
26  Mũndũ ũcio agĩthiĩ bũrũri-inĩ wa Ahiti na agĩaka itũũra kuo na akĩrĩĩta Luzu, na noguo rĩtagwo nginyagia ũmũthĩ.
27  Manase ndaigana kwĩgwatĩra Bethi-sheani na taũni ciakuo iria ciamĩthiũrũrũkĩirie, Taanaka na taũni ciakuo iria ciamĩthiũrũrũkĩirie, aikari a Doru na taũni ciakuo iria ciamĩthiũrũrũkĩirie, aikari a Ibileamu na taũni ciakuo iria ciamĩthiũrũrũkĩirie, na aikari a Megido na taũni ciakuo iria ciamĩthiũrũrũkĩirie. Akanaani acio magĩthiĩ na mbere gũikara bũrũri-inĩ ũcio kĩa hinya.
28  Na rĩrĩa Isiraeli maagĩire hinya, makĩambĩrĩria kũrutithia Akanaani wĩra mũritũ, no matiigana kũmaingata biũ.
29  O na Efiraimu ndaaingatire Akanaani arĩa maaikaraga Gezeri. Akanaani acio maathiire o na mbere gũikara gatagatĩ-inĩ kao kũu Gezeri.
30  Zebuluni nake ndaaingatire aikari a Kitironi na aikari a Nahaloli. Akanaani acio maathiire o na mbere gũikara gatagatĩ-inĩ kao makĩrutithio wĩra mũritũ.
31  Asheri ndaaingatire aikari a Ako na aikari a Sidoni, Ahalabu, Akizibu, Heliba, Afiki, na Rehobu.
32  Kwoguo Aasheri magĩthiĩ na mbere gũikara gatagatĩ-inĩ ka Akanaani acio maaikaraga bũrũri-inĩ ũcio, tondũ matiamaingatire.
33  Nafitali ndaaingatire aikari a Bethi-shemeshi na aikari a Bethi-anathu, ĩndĩ maathiire o na mbere gũikara gatagatĩ-inĩ ka Akanaani acio maaikaraga bũrũri-inĩ ũcio. Aikari a Bethi-shemeshi na Bethi-anathu magĩtuĩka a kũmarutagĩra wĩra wa ũkombo.
34  Aamori makĩhatĩrĩria Adani gĩcigo-inĩ kĩrĩa kĩrĩ irĩma, nĩ gũkorũo matiametĩkagĩria maikũrũke kũndũ kũrĩa kwaraganu.
35  Kwoguo Aamori magĩthiĩ na mbere gũikara kĩa hinya Kĩrĩma-inĩ kĩa Heresi, Aijaloni, na Shaalibimu. No rĩrĩa hinya wa andũ a nyũmba ya Jusufu waingĩhire, makĩambĩrĩria kũrutithia Aamori wĩra mũritũ.
36  Bũrũri wa Aamori woimĩte mwambato-inĩ wa Akirebimu, kuuma Sela ũgathiĩ wambatĩte.
2  Nake mũraika wa Jehova akiuma Giligali akĩambata Bokimu, akiuga atĩrĩ: “Ndamũrutire Misiri ngĩmwambatia o nginya bũrũri-inĩ ũrĩa nderĩire maithe manyu ma tene kũgerera mwĩhĩtwa. Makĩria ma ũguo, ngiuga ũũ, ‘Ndirĩ hĩndĩ ngaathũkia kĩrĩkanĩro gitũ na inyuĩ.
2  Na inyuĩ-rĩ, mũtikanathondeke kĩrĩkanĩro hamwe na aikari a bũrũri ũyũ na nĩ mwagĩrĩirũo gũtharia igongona ciao.’ No mũtirathĩkĩra mũgambo wakwa. Nĩ kĩĩ kĩratũma mwĩke ũguo?
3  Nĩkĩo ningĩ ndoigire ũũ, ‘Ndikaamaingata mehere mbere yanyu, na nĩ magaatuĩka mũtego harĩ inyuĩ, nacio ngai ciao nĩ ikaamũhĩtithia.’”
4  Rĩrĩa mũraika wa Jehova eerire Aisiraeli othe ciugo icio, andũ makĩambĩrĩria kũrĩra manĩrĩire.
5  Nĩ ũndũ ũcio magĩta kũndũ kũu Bokimu, na makĩrutĩra Jehova igongona kuo.
6  Na rĩrĩa Joshua eerire andũ mathiĩ, o Mũisiraeli agĩthiĩ igai-inĩ rĩake nĩguo egwatĩre bũrũri ũcio.
7  Na andũ acio magĩthiĩ na mbere gũtungatĩra Jehova matukũ mothe ma Joshua na matukũ mothe ma athuri arĩa maatigirũo muoyo thutha wa Joshua gũkua, arĩa moonete mawĩko mothe manene marĩa Jehova eekĩire andũ a Isiraeli.
8  Thutha ũcio Joshua mũrũ wa Nuni, ndungata ya Jehova, agĩkua arĩ na ũkũrũ wa mĩaka 110.
9  Nĩ ũndũ ũcio makĩmũthika gĩcigo-inĩ kĩa igai rĩake Timinathu-heresi, ĩrĩa ĩrĩ gĩcigo-inĩ kĩrĩa kĩrĩ irĩma kĩa Efiraimu, mwena wa rũgongo wa Kĩrĩma kĩa Gaashu.
10  Rũciaro rũu ruothe rũgĩturanĩrũo hamwe na maithe maruo ma tene, na gũkiumĩra rũciaro rũngĩ thutha waruo rũrĩa rũtooĩ Jehova o na kana maũndũ marĩa eekĩire andũ a Isiraeli.
11  Nĩ ũndũ ũcio Aisiraeli magĩka maũndũ moru maitho-inĩ ma Jehova na magĩtungatĩra ngai cia Baali.
12  Kwoguo magĩtiganĩria Jehova Ngai wa maithe mao, ũrĩa wamarutire bũrũri wa Misiri. Na makĩrũmĩrĩra ngai ingĩ, ngai cia ikundi cia andũ arĩa maamathiũrũrũkĩirie, magĩcinamĩrĩra na makĩrakaria Jehova.
13  Magĩgĩtiganĩria Jehova na magĩtungatĩra Baali na mĩhianano ya Ashitorethu.
14  Nĩ ũndũ ũcio marakara ma Jehova makĩrĩrĩmbũkĩra Isiraeli, na akĩmaneana moko-inĩ ma atahani arĩa maamatunyire indo ciao. Akĩmendia guoko-inĩ gwa thũ iria ciamathiũrũrũkĩirie, na matiahotire gwĩtiiria thũ ciao rĩngĩ.
15  Kũrĩa guothe maathiaga, guoko kwa Jehova gwakoragwo gũkĩmokĩrĩra, gũkamarehera mathĩna, o ta ũrĩa Jehova ooigĩte na o ta ũrĩa Jehova aameerĩte kũgerera mwĩhĩtwa, maarĩ na mĩtangĩko mĩingĩ mũno.
16  Na nĩ ũndũ ũcio Jehova nĩ aamarahũragĩra atiirĩrĩri bũrũri arĩa maamahonokagia kuuma guoko-inĩ kwa atahani.
17  No nĩ maaregaga gũthikĩrĩria nginya atiirĩrĩri bũrũri acio, makahũũra ũmaraya na ngai ingĩ na magacinamĩrĩra. Makĩgarũrũka o narua magĩtiga kũrũmĩrĩra njĩra ĩrĩa maithe mao ma tene maageragĩra, arĩa maathĩkĩire maathani ma Jehova. Makĩaga gwĩka ũguo.
18  Rĩrĩa rĩothe Jehova aamarahũragĩra mũtiirĩrĩri bũrũri, Jehova aakoragwo hamwe na mũtiirĩrĩri bũrũri ũcio na akamahonokia kuuma guoko-inĩ gwa thũ ciao matukũ-inĩ mothe ma mũtiirĩrĩri bũrũri ũcio; nĩ gũkorũo Jehova nĩ aaiguaga tha nĩ ũndũ wa mĩnyamaro ĩrĩa maarehagĩrũo nĩ arĩa maamanyamaragia na arĩa maamahinyagĩrĩria.
19  No rĩrĩa mũtiirĩrĩri bũrũri ũcio akua, maacokaga gwĩka o maũndũ moru gũkĩra maithe mao na njĩra ya kũrũmĩrĩra ngai ingĩ, magacitungatĩra na magacinamĩrĩra. Makĩrega gũtigana na mĩthiĩre yao na mĩtugo yao ya ũremi.
20  Mũthia-inĩ marakara ma Jehova makĩrĩrĩmbũkĩra Isiraeli, na akiuga ũũ: “Tondũ rũrĩrĩ rũrũ nĩ rũthũkĩtie kĩrĩkanĩro gĩakwa kĩrĩa ndathire maithe maruo ma tene na nĩ rwagĩte kũnjathĩkĩra,
21  na niĩ ndikũingata rũrĩrĩ o na rũmwe rwehere mbere yao harĩ ndũrĩrĩ iria Jo shua aatigire irĩ kuo rĩrĩa aakuire.
22  Nĩgetha ngerie andũ a Isiraeli nyone kana nĩ mekũrũmia njĩra ya Jehova mathiagĩre njĩra-inĩ ĩyo o ta ũrĩa maithe mao meekire.”
23  Nĩ ũndũ ũcio Jehova agĩtĩkĩria ndũrĩrĩ icio itigare kuo. Ndaigana gũcingata na ihenya, na ndaacineanire guoko-inĩ kwa Joshua.
3  Ici nĩcio ndũrĩrĩ iria Jehova aarekire itigare nĩgetha igerie andũ othe a Isiraeli arĩa matooĩ ũhoro wĩgiĩ mbaara o na ĩmwe ya Kanaani
2  (aarekire gũthiĩ ũguo nĩgetha njiarũa iria ingĩgooka thutha-inĩ cia Aisiraeli imenye mbaara, iria itoonete maũndũ ta macio mbere ĩyo):
3  athani arĩa atano a Afilisti, na Akanaani othe, Asidoni, na Ahivi arĩa maaikaraga Kĩrĩma-inĩ kĩa Lebanoni kuuma Kĩrĩma-inĩ kĩa Baali-herimoni gũthiĩ nginya Lebo-hamathu.
4  Ndũrĩrĩ icio ciarĩ cia kũgeria andũ a Isiraeli nĩguo kũmenyeke kana andũ a Isiraeli nĩ mangĩaathĩkĩire maathani ma Jehova marĩa aaheete maithe mao kũgerera Musa.
5  Kwoguo Aisiraeli  magĩtũũra  gatagatĩ-inĩ ka  Akanaani, Ahiti, Aamori, Aperizi, Ahivi, na Ajebusi.
6  Mooyaga airĩtu ao makamahikia magatuĩka atumia ao, nao airĩtu ao ene makamaneana kũrĩ ariũ ao, na makĩambĩrĩria gũtungatĩra ngai ciao.
7  Nĩ ũndũ ũcio Aisiraeli magĩka maũndũ moru maitho-inĩ ma Jehova, na makĩriganĩrũo nĩ Jehova Ngai wao na maatungatagĩra ngai cia Baali na mĩtĩ ya kũhoywo.
8  Nĩ ũndũ ũcio marakara ma Jehova makĩrĩrĩmbũkĩra Isiraeli, na akĩmendia guoko-inĩ gwa Kushani-rishathaimu mũthamaki wa Mesopotamia. Aisiraeli magĩtungatĩra Kushani-rishathaimu mĩaka ĩnana.
9  Rĩrĩa Aisiraeli maakaĩire Jehova amateithie, Jehova akĩarahũra mũhonokia wa kũhonokia Aisiraeli, nĩwe Othinieli mũrũ wa Kenazu, mũrũ wa nyina na Kalebu ũrĩa mũnyinyi.
10  Roho wa Jehova ũgĩũka igũrũ rĩake, na agĩtuĩka mũtiirĩrĩri bũrũri wa Isiraeli. Rĩrĩa aathiire mbaara-inĩ, Jehova akĩneana Kushani-rishathaimu mũthamaki wa Mesopotamia guoko-inĩ gwake na agĩtooria Kushani-rishathaimu.
11  Thutha ũcio bũrũri ũcio ũkĩgĩa na ũhurũko mĩaka 40. Nake Othinieli mũrũ wa Kenazu agĩkua.
12  Na o rĩngĩ Aisiraeli makĩambĩrĩria gwĩka maũndũ moru maitho-inĩ ma Jehova. Nĩ ũndũ ũcio Jehova akĩreka Egiloni mũthamaki wa Moabi atoorie Isiraeli, nĩ gũkorũo nĩ meekaga maũndũ moru maitho-inĩ ma Jehova.
13  Ningĩ akĩmarehera Aamoni na Aamaleki mamokĩrĩre. Magĩtharĩkĩra Isiraeli na magĩtunyana itũũra rĩa mĩtĩ ya mĩkĩndũ.
14  Aisiraeli magĩtungatĩra Egiloni mũthamaki wa Moabi mĩaka 18.
15  Aisiraeli magĩkaĩra Jehova amateithie, nĩ ũndũ ũcio Jehova akĩmarahũrĩra mũhonokia, nĩwe Ehudi mũrũ wa Gera, Mũbenjamini wahũthagĩra guoko kwa ũmotho. Thutha wa ihinda Aisiraeli magĩtũma irĩhi rĩa igooti kũrĩ Egiloni mũthamaki wa Moabi kũgerera Ehudi.
16  Ehudi agĩĩthondekera rũhiũ rwa njora rũnooretwo mĩena yerĩ, rwa ũraihu wa mũkono ũmwe, na akĩruoherera thĩinĩ wa nguo yake kĩero-inĩ gĩake kĩa ũrĩo.
17  Agĩkĩneana irĩhi rĩu rĩa igooti kũrĩ Egiloni mũthamaki wa Moabi. Na rĩrĩ, Egiloni aarĩ mũndũ mũtungu mũno.
18  Rĩrĩa Ehudi aarĩkirie kũneana irĩhi rĩu rĩa igooti, akiumagaria andũ acio maakuuĩte irĩhi rĩu.
19  No rĩrĩa maakinyire harĩ mĩhianano ya gwacũhio Giligali, we mwene akĩhũndũka agĩthiĩ akĩra mũthamaki ũũ: “Atĩrĩrĩ, wee mũthamaki, ndĩ na ndũmĩrĩri yaku ya hitho.” Nake mũthamaki akiuga: “Kirai!” Nĩ ũndũ ũcio ndungata ciake ciothe ikĩmweherera.
20  Kwoguo Ehudi agĩthiĩ harĩ we harĩa aaikarĩte arĩ wiki kanyũmba-inĩ kahooreru ka igũrũ. Ehudi agĩcoka akĩmwĩra: “Ndĩ na ndũmĩrĩri yaku kuuma kũrĩ Ngai.” Nĩ ũndũ ũcio mũthamaki agĩũkĩra kuuma gĩtĩ-inĩ gĩake kĩa ũnene.
21  Ehudi agĩcoka agĩcomora rũhiũ rwa njora kĩero-inĩ gĩake kĩa ũrĩo na guoko gwake kwa ũmotho na akĩmũtheca nda naruo.
22  Rũhiũ rũu rũgĩthiĩ rũtonyete thĩinĩ hamwe na mũtĩ waruo, namo maguta makĩrũhumbĩra, tondũ ndaacomorire rũhiũ rũu rwa njora ruume nda-inĩ ya mũthamaki ũcio, namo mai makiuma.
23  Ehudi akĩgerera gĩthaku-inĩ, thutha wa gũcokia mĩrango ya kanyũmba kau ka igũrũ na kũmĩhinga biũ.
24  Rĩrĩa aathiire, ndungata cia mũthamaki igĩcoka na igĩkora mĩrango ya kanyũmba kau ka igũrũ ĩrĩ mĩhinge. Nĩ ũndũ ũcio cikiuga ũũ: “No nginya akorũo nĩ gwĩteithia areteithia rumu-inĩ hooreru ya thĩinĩ.”
25  Magĩikara o metereire nginya magĩconoka, no rĩrĩa moonire atĩ ndarahingũra mĩrango ya kanyũmba kau ka igũrũ, makĩoya cabi makĩmĩhingũra na makĩona mwathi wao agwĩte thĩ arĩ mũkuũ!
26  Ehudi oorire hĩndĩ ĩyo maahindahindaga, na akĩhĩtũkĩra mĩhianano-inĩ ya gwacũhio na agĩkinya Seira o wega.
27  Rĩrĩa aakinyire, akĩhuuha coro arĩ gĩcigo-inĩ kĩrĩa kĩrĩ irĩma kĩa Efiraimu; nao Aisiraeli magĩikũrũka kuuma gĩcigo-inĩ kĩrĩa kĩrĩ irĩma, amatongoretie.
28  Agĩcoka akĩmeera: “Nũmĩrĩrai, nĩ gũkorũo Jehova nĩ aneanĩte thũ cianyu, Amoabi, guoko-inĩ kwanyu.” Nĩ ũndũ ũcio makĩmũrũmĩrĩra na magĩtunyana iringĩro cia Jorodani makĩhingĩrĩria Amoabi, na matietĩkagĩria mũndũ o na ũmwe kũringa.
29  Hĩndĩ ĩyo makĩũraga Amoabi 10,000, arũme othe njamba arĩa maarĩ na hinya; gũtirĩ o na ũmwe wetharire.
30  Kwoguo mũthenya ũcio Moabi ĩgĩtoorio nĩ guoko kwa Isiraeli; naguo bũrũri ũcio ũkĩgĩa na ũhurũko mĩaka 80.
31  Thutha wake gũkiumĩra Shamigari mũrũ wa Anathu, ũrĩa woragire arũme 600 Afilisti na mũcengi wa ng’ombe; o nake nĩ aahonokirie Isiraeli.
12  Na rĩrĩ, arũme a Efiraimu magĩtwo, na makĩringa magĩthiĩ Zafoni na makĩra Jefitha ũũ: “Ũraregire gũtwĩta tũthiĩ nawe nĩkĩ rĩrĩa ũraringire gũthiĩ kũrũa na Aamoni? Tũgũcina nyũmba yaku ũhĩĩre kũu thĩinĩ.”
2  No Jefitha akĩmeera ũũ: “Niĩ na andũ akwa, tũrarĩ na ngucanio nene mũno na Aamoni. Na nĩ ndamwĩtire mũũke mũndeithie, ĩndĩ mũtiigana kũũhonokia kuuma guoko-inĩ kwao.
3  Rĩrĩa ndonire atĩ mũtikũũhonokia, ngĩtua itua rĩa kũingĩria muoyo wakwa ũgwati-inĩ na ngĩthiĩ kũrũa na Aamoni, na Jehova akĩmaneana guoko-inĩ gwakwa. Kwoguo-rĩ, nĩ kĩĩ gĩtũmĩte mũũke ũmũthĩ kũrũa na niĩ?”
4  Jefitha agĩgĩcokanĩrĩria arũme othe a Gileadi, na makĩrũa na Efiraimu; arũme a Gileadi magĩtooria Efiraimu, o we ũrĩa wameerĩte atĩrĩ: “Inyuĩ nĩ kũũra muorire kuuma Efiraimu, inyuĩ Agileadi arĩa mũrĩ Efiraimu na Manase.”
5  Arũme a Gileadi magĩtunyana iringĩro cia Jorodani mbere ya Efiraimu; na rĩrĩa arũme a Efiraimu maageragia gwĩthara, mooigaga atĩrĩ, “Njĩtĩkĩriai ninge mwena ũrĩa ũngĩ”; nao arũme a Gileadi mooragia o ũmwe wao atĩrĩ, “Wee wĩ Mũefiraimu?” Angĩacokirie ũũ, “Aca!”
6  maamwĩraga atĩrĩ, “Uga Shibolethu.” No we ooigaga “Sibolethu,” tondũ ndangĩahotire gũtamũka kiugo kĩu ũrĩa kwagĩrĩire. Nao makamũnyita makamũũragĩra iringĩro-inĩ icio cia Jorodani. Nĩ ũndũ ũcio Aefiraimu 42,000 makĩũragwo hĩndĩ ĩyo.
7  Jefitha aatiirĩrĩire Isiraeli mĩaka ĩtandatũ, thutha ũcio Jefitha Mũgileadi agĩkua na agĩthikwo itũũra-inĩ rĩake thĩinĩ wa Gileadi.
8  Ibizani ũrĩa woimĩte Bethilehemu nĩwe watiirĩrĩire Isiraeli thutha wa Jefitha.
9  Ibizani aarĩ na ariũ 30 na airĩtu 30. Eerire airĩtu ake mathiĩ makahikio nĩ arũme a mbarĩ ingĩ, na akĩrehe airĩtu 30 mahikio nĩ ariũ ake. Aatiirĩrĩire Isiraeli mĩaka mũgwanja.
10  Thutha ũcio Ibizani agĩkua na agĩthikwo Bethilehemu.
11  Thutha wake Eloni Mũzebuluni agĩtiirĩrĩra Isiraeli; aatiirĩrĩire Isiraeli mĩaka ikũmi.
12  Thutha ũcio Eloni Mũzebuluni agĩkua na agĩthikwo Aijaloni bũrũri-inĩ wa Zebuluni.
13  Thutha wake Abidoni mũrũ wa Hileli Mũpirathoni agĩtiirĩrĩra Isiraeli.
14  Abidoni aarĩ na ariũ 40 na ariũ a ciana ciake 30 arĩa maakuuagwo nĩ ndigiri 70. Aatiirĩrĩire Isiraeli mĩaka ĩnana.
15  Thutha ũcio Abidoni mũrũ wa Hileli Mũpirathoni agĩkua na agĩthikwo Pirathoni bũrũri-inĩ wa Efiraimu kĩrĩma-inĩ kĩa Aamaleki.
