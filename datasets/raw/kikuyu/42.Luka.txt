10  Thutha wa maũndũ macio Mwathani agĩthuura angĩ 70 na akĩmatũma marĩ erĩ erĩ mathiĩ mbere yake matũũra-inĩ mothe na kũndũ kũrĩa guothe we mwene aarĩ athiĩ.
2  Agĩcoka akĩmeera atĩrĩ: “Magetha nĩ maingĩ, no aruti wĩra nĩ anini. Kwoguo-rĩ, hoyai Mwene magetha atũme aruti wĩra magetha-inĩ make.
3  Thiĩi! Na atĩrĩrĩ, ndĩramũtũma mũtariĩ ta tũgondu gatagatĩ-inĩ ka njũi.
4  Mũtigakuue kamondo ka mbeca kana mondo ya irio kana iratũ, na mũtikageithie mũndũ o na ũ njĩra-inĩ.
5  Kũrĩa guothe mũkũingĩra thĩinĩ wa nyũmba, ambai muuge: ‘Nyũmba ĩno ĩrogĩa na thayũ.’
6  Na angĩkorũo kũu nĩ kũrĩ na mũrata wa thayũ, thayũ wanyu nĩ ũgũka igũrũ rĩake. No angĩkorũo gũtirĩ, nĩ ũkũmũcokerera.
7  Nĩ ũndũ ũcio, ikarai nyũmba ĩyo, mũrĩe na mũnyue kĩrĩa maramũhe, tondũ mũruti wĩra nĩ agĩrĩire mũcara wake. Mũtigaikare mũgĩthaamaga kuuma nyũmba ĩmwe nginya ĩrĩa ĩngĩ.
8  “Ningĩ-rĩ, kũrĩa guothe mũkũingĩra thĩinĩ wa itũũra na mamwamũkĩre, rĩai kĩrĩa mekũmũhe
9  na mũhonie arĩa arwaru kuo na mũmeere ũũ: ‘Ũthamaki wa Ngai nĩ ũmũkuhĩrĩirie.’
10  No kũrĩa guothe mũkũingĩra thĩinĩ wa itũũra na mage kũmwamũkĩra, umai mũthiĩ barabara-inĩ ciakuo iria nene na muuge atĩrĩ:
11  ‘O na rũkũngũ rwa itũũra rĩanyu nĩ twarũhuura ruume magũrũ-inĩ maitũ. No rĩrĩ, menyai ũũ, Ũthamaki wa Ngai nĩ ũkuhĩrĩirie.’
12  Ngũmwĩra atĩrĩ, Sodomu nĩ ĩgeetiiria mũthenya ũcio gũkĩra itũũra rĩu.
13  “Wee Korazini, kaĩ ũrĩ na haaro-ĩ! Wee Bethisaida, kaĩ ũrĩ na haaro-ĩ! tondũ korũo mawĩko ma hinya marĩa mwekĩirũo meekirũo Turo na Sidoni, andũ a kuo mangĩeririre tene na magaikara thĩ meehumbĩte nguo cia makũnia na mehurĩirie mũhu.
14  Nĩ ũndũ ũcio-rĩ, Turo na Sidoni nĩ igeetiiria hĩndĩ ya ituĩro kũmũkĩra inyuĩ.
15  Wee nawe Kaperinaumu, hihi nĩ gũtũũgĩrio ũgaatũgĩrio nginya igũrũ? Wee ũgaaikũrũka Mbĩrĩra-inĩ!
16  “Mũndũ o wothe ũmũthikagĩrĩria inyuĩ, nĩ niĩ athikagĩrĩria. Na mũndũ o wothe ũmũregaga inyuĩ, o na niĩ nĩ andegaga. Makĩria ma ũguo, mũndũ o wothe ũndegaga aregaga nginya Ũrĩa wandũmire.”
17  Nao acio 70 magĩcoka marĩ na gĩkeno, makiuga: “Mwathani, o na ndaimono nĩ iratwathĩkĩra twaciatha na rĩĩtwa rĩaku.”
18  Aigua ũguo akĩmeera: “Ndĩrona Shaitani arĩkĩtie kũharũrũka ta rũheni kuuma igũrũ.
19  Atĩrĩrĩ, inyuĩ nĩ ndĩmũheete wathani wa gũkinyangĩrĩria nyoka na tũng’aurũ, na wa gũtooria hinya wothe wa thũ, na gũtirĩ kĩndũ o na kĩmwe gĩkaamũgera ngero.
20  O na kũrĩ ũguo, mũtigakene tondũ maroho nĩ maramwathĩkĩra, no kenai nĩ gũkorũo marĩĩtwa manyu nĩ mandĩkĩtwo kũrĩa igũrũ.”
21  Na hĩndĩ ĩyo, akĩiyũrũo nĩ gĩkeno kĩnene nĩ ũndũ wa roho mũtheru na akiuga: “Awa, Mwathani wa igũrũ na thĩ, ndĩrakũgooca mbere ya andũ, nĩ tondũ maũndũ maya nĩ ũmahithĩte biũ andũ arĩa ogĩ na marĩ ũmenyo, ũkamaguũrĩria ciana nyinyi. Ũguo nĩguo kũrĩ, Awa, nĩ gũkorũo ũguo nĩguo wonete kwagĩrĩire.
22  Nĩ heetwo maũndũ mothe nĩ Awa, na gũtirĩ mũndũ ũĩ Mũriũ tiga Awa, na gũtirĩ mũndũ ũĩ Awa tiga Mũriũ na mũndũ o wothe ũrĩa Mũriũ endaga kũguũrĩria.”
23  Agĩcoka akĩhũgũkĩra arutwo akĩmeera atĩrĩ hatarĩ andũ angĩ: “Gũkena-rĩ, nĩ maitho marĩa marona maũndũ marĩa inyuĩ mũrona.
24  Nĩ ũndũ ngũmwĩra atĩrĩ, anabii aingĩ na athamaki nĩ meeriragĩria kuona maũndũ marĩa inyuĩ mũrona no matiamonire, na kũigua maũndũ marĩa mũraigua no matiamaiguire.”
25  Na rĩrĩ, mũndũ ũmwe woĩ Watho wega akĩrũgama nĩguo amũgerie akiuga: “Mũrutani, ndĩrabatara gwĩka atĩa nĩguo ngaagaya muoyo wa tene na tene?”
26  Nake akĩmũũria atĩrĩ: “Kwandĩkĩtwo atĩa thĩinĩ wa Watho? Ũthomaga atĩa?”
27  Akĩmũcokeria ũũ: “‘No mũhaka wende Jehova Ngai waku na ngoro yaku yothe na muoyo waku wothe na hinya waku wothe na meciria maku mothe’ na ‘mũndũ ũrĩa mũriganĩtie nake o ta ũrĩa wĩyendete wee mwene.’”
28  Nake akĩmwĩra atĩrĩ: “Nĩ wacokia ũrĩa kũrĩ; ĩkaga ũguo na nĩ ũkoona muoyo.”
29  No mũndũ ũcio akĩenda kwĩyonania atĩ nĩ mũthingu, akĩũria Jesu: “Mũndũ ũrĩa tũriganĩtie nake kũna nũũ?”
30  Nake Jesu akĩmũcokeria akĩmwĩra: “Kwarĩ mũndũ waikũrũkaga oimĩte Jerusalemu erekeire Jeriko, akĩhobanĩrio nĩ atunyani, makĩmũruta nguo, makĩmũhũũra, na magĩthiĩ, makĩmũtiga arĩ hakuhĩ gũkua.
31  Na gũgĩkinya atĩrĩ, mũthĩnjĩri-Ngai ũmwe nĩ aaikũrũkaga barabara-inĩ ĩyo, no rĩrĩa aamuonire, akĩhĩtũkĩra mũkĩra ũcio ũngĩ.
32  O nake Mũlawii, rĩrĩa aakinyire hau na akĩmuona, akĩhĩtũkĩra mũkĩra ũcio ũngĩ.
33  No Mũsamaria ũmwe wagereire barabara-inĩ ĩyo agĩkinya harĩ we, na rĩrĩa aamuonire, akĩringwo nĩ tha.
34  Nĩ ũndũ ũcio akĩmũkuhĩrĩria, akĩmũitĩrĩria maguta na ndibei kũrĩa aatihangĩtio na akĩmuoha. Agĩcoka akĩmũhaicia igũrũ rĩa nyamũ yake mwene akĩmũtwara mũkawa-inĩ na akĩmũtungata.
35  Mũthenya ũyũ ũngĩ akĩruta dinari igĩrĩ agĩcinengera mwene mũkawa, na akĩmwĩra: ‘Mũtungate, na kĩrĩa gĩothe ũkũhũthĩra makĩria ma ici, nĩ ngakũrĩha rĩrĩa ngaacoka.’
36  Harĩ andũ acio atatũ-rĩ, wee ũkuona ta arĩ ũrĩkũ wekĩire mũndũ ũcio wahobanĩirio nĩ atunyani o ta mũndũ mariganĩtie nake?”
37  Akiuga atĩrĩ: “Nĩ ũcio wamwĩkĩire ciĩko cia tha.” Jesu agĩcoka akĩmwĩra: “Gĩthiĩ na wĩkage ũguo wee mwene.”
38  Na rĩrĩa maathiaga, akĩingĩra gĩcagi-inĩ kĩmwe. Arĩ kũu-rĩ, mũtumia ũmwe wetagwo Maritha akĩmũnyita ũgeni gwake mũciĩ.
39  Ningĩ nĩ aarĩ na mwarĩ wa nyina wetagwo Mariamu, ũrĩa waikarire thĩ magũrũ-inĩ ma Mwathani na nĩ gũthikĩrĩria aathikagĩrĩria ũrĩa ooigaga.
40  No Maritha nake agĩtahwo nĩ mĩhang’o mĩingĩ. Nĩ ũndũ ũcio agĩthiĩ harĩ we akĩmwĩra: “Mwathani, kaĩ ũtarona atĩ mwarĩ wa maitũ nĩ andigire ngĩhang’ĩra maũndũ ndĩ nyiki? Mwĩre oke andeithie.”
41  Nake Mwathani akĩmũcokeria akĩmwĩra atĩrĩ: “Maritha, Maritha, ũratangĩka na ũgethĩnia nĩ ũndũ wa maũndũ maingĩ.
42  Ĩndĩ no maũndũ manini marabatarania, kana o ũmwe tu. Ha ũhoro wake-rĩ, Mariamu athuurĩte ũndũ ũrĩa mwega, na ndangĩtunywo.”
4  Jesu agĩcoka akiuma Jorodani aiyũrĩtwo nĩ roho mũtheru, na agĩtongorio nĩ roho werũ-inĩ
2  thikũ 40, akĩgeragio nĩ Mũcukani. Na ndarĩ kĩndũ aarĩaga matukũ macio, kwoguo rĩrĩa maathirire, akĩigua ahũtiĩ.
3  Hĩndĩ ĩyo Mũcukani akĩmwĩra ũũ: “Angĩkorũo ũrĩ mũrũ wa Ngai, ĩra ihiga rĩrĩ rĩtuĩke mũgate.”
4  No Jesu akĩmũcokeria ũũ: “Nĩ kwandĩke atĩrĩ, ‘Mũndũ ndatũũragio nĩ mũgate wiki.’”
5  Nĩ ũndũ ũcio akĩmũtwara handũ igũrũ na akĩmuonia o kahinda kanini mothamaki mothe ma thĩ ĩrĩa ĩikaragwo.
6  Mũcukani agĩcoka akĩmwĩra atĩrĩ: “Nĩ ngũkũhe wathani ũyũ wothe o na riri waguo, tondũ nĩ heetwo, na ndĩũheanaga kũrĩ mũndũ o wothe ũrĩa ingĩenda kũhe.
7  Nĩ ũndũ ũcio, ũngĩka gĩĩko gĩa gũũthathaiya, wathani ũcio wothe ũgũtuĩka waku.”
8  No Jesu akĩmwĩra: “Nĩ kwandĩke atĩrĩ, ‘Wagĩrĩirũo gũthathaiya Jehova Ngai waku, na nowe wiki wagĩrĩirũo kũrutĩra ũtungata mũtheru.’”
9  Agĩcoka akĩmũtongoria nginya Jerusalemu akĩmũrũgamia gacũmbĩrĩ-inĩ ka hekarũ na akĩmwĩra atĩrĩ: “Angĩkorũo ũrĩ mũrũ wa Ngai, wĩgũithie thĩ kuuma haha,
10  tondũ nĩ kwandĩke ũũ, ‘Nĩ agaatha araika ake ũhoro-inĩ waku nĩguo makũgitĩre,’
11  na ‘Nĩ magaagũkuua na moko mao, nĩguo ndũkagũthwo kũgũrũ nĩ ihiga.’”
12  Nake Jesu akĩmwĩra: “Nĩ kwĩragwo atĩrĩ, ‘Ndũkanagerie Jehova Ngai waku.’”
13  Nĩ ũndũ ũcio, Mũcukani arĩkia kũmũgeria, akĩmũtiga o nginya hĩndĩ ĩngĩ njagĩrĩru.
14  Na rĩrĩ, Jesu agĩcoka Galili arĩ na hinya wa roho mũtheru. Na ũhoro mwega ũmwĩgiĩ ũkĩhunja bũrũri wothe ũrĩa wathiũrũrũkĩirie kũu.
15  Ningĩ, akĩambĩrĩria kũrutana thĩinĩ wa thunagogi ciao, na nĩ aaheagwo gĩtĩo nĩ andũ othe.
16  Agĩcoka agĩthiĩ Nazarethi, kũrĩa aarereirũo, na o ta ũrĩa aamenyerete gwĩka mũthenya wa Thabatũ, akĩingĩra thunagogi-inĩ, na akĩrũgama nĩguo athome.
17  Nĩ ũndũ ũcio akĩnengerũo gĩkũnjo kĩa maandĩko ma mũnabii Isaia, akĩhingũra gĩkũnjo kĩu na akĩona harĩa handĩkĩtwo atĩrĩ:
18  “Roho wa Jehova ũrĩ igũrũ rĩakwa tondũ nĩ anjitĩrĩirie maguta nĩguo hunjie ũhoro mwega kũrĩ arĩa athĩni. Akĩndũma nĩguo ngahunjie ũhoro wĩgiĩ kũrekererio kwa arĩa manyitĩtwo mĩgwate na ũhoro wĩgiĩ atumumu gũcoka kuona, na kuohorithia arĩa mathuthĩkĩte ngoro,
19  na hunjie ũhoro wĩgiĩ mwaka wa gwĩtĩkĩrĩka wa Jehova.”
20  Arĩkia gũthoma agĩkũnja gĩkũnjo kĩu, agĩgĩcokeria ndungata, na agĩikara thĩ, nao arĩa othe maarĩ thĩinĩ wa hekarũ magĩikara mamũrorete.
21  Nake akĩmeera: “Rĩandĩko rĩu mwaigua nĩ rĩahinga ũmũthĩ.”
22  Nao othe makĩambĩrĩria kwaria ũhoro mwega ũmwĩgiĩ na makĩgegio nĩ ciugo njega iria cioimaga kanua gake, na makĩũrania ũũ: “Na githĩ ũyũ ti mũrũ wa Jusufu?”
23  Nake akĩmeera atĩrĩ: “Nĩ njũĩ nĩ mũkũhũthĩra ciugo ici harĩ niĩ, ‘Ndagĩtarĩ, wĩhonie wee mwene. Maũndũ marĩa tũraiguire atĩ nĩ ũrekire Kaperinaumu, meke gũkũ itũũra-inĩ rĩa kwanyu o nakuo.’”
24  Nĩ ũndũ ũcio akiuga ũũ: “Ngũmwĩra atĩrĩ na ma, gũtirĩ mũnabii wĩtĩkagĩrũo itũũra-inĩ rĩa kwao.
25  Kwa ngerekano-rĩ, ngũmwĩra atĩrĩ na ma: Nĩ kwarĩ atumia aingĩ a ndigwa thĩinĩ wa Isiraeli matukũ-inĩ ma Elija rĩrĩa igũrũ rĩahingirũo mĩaka ĩtatũ na mĩeri ĩtandatũ, na gũkĩgĩa ng’aragu nene bũrũri wothe.
26  Ĩndĩ Elija ndaatũmirũo kũrĩ o na ũmwe wa atumia acio, tiga o kũrĩ mũtumia ũmwe wa ndigwa wa Zarefathu bũrũri-inĩ wa Sidoni.
27  Ningĩ-rĩ, nĩ kwarĩ na andũ aingĩ maarĩ na mangũ thĩinĩ wa Isiraeli matukũ-inĩ ma mũnabii Elisha; ĩndĩ gũtirĩ o na ũmwe wao watheririo, tiga Naamani Mũsiria.”
28  Na arĩa othe maarĩ thĩinĩ wa thunagogi makĩrakara mũno maigua maũndũ macio,
29  na magĩũkĩra makĩmũrutũrũra nja ya itũũra, makĩmũtwara kĩharũrũka-inĩ gĩa kĩrĩma kĩrĩa itũũra rĩu rĩao rĩaakĩtwo, nĩguo mamũikie agwe thĩ.
30  No we akĩgerera gatagatĩ-inĩ kao na agĩthiĩ.
31  Agĩcoka agĩikũrũka agĩkinya itũũra rĩa Kaperinaumu thĩinĩ wa Galili. Na nĩ aamarutaga mũthenya wa Thabatũ,
32  nao makĩgegio nĩ njĩra yake ya kũrutana tondũ aaragia arĩ na wathani.
33  Na kũu thunagogi-inĩ nĩ kwarĩ mũndũ warĩ na roho mũũru, ndaimono njũru, na akĩanĩrĩra akiuga:
34  “Tũrorania kĩĩ nawe, Jesu Mũnazarethi? Hihi woka gũtũniina? Nĩ njũĩ wega wee ũrĩ ũ, wee nĩwe Ũrĩa Mũtheru wa Ngai!”
35  No Jesu agĩkũũma ndaimono ĩyo, akĩmĩra: “Kira, na uume thĩinĩ wake.” Nĩ ũndũ ũcio, thutha wa gũtugutania mũndũ ũcio andũ makĩonaga, ndaimono ĩyo ĩkiuma thĩinĩ wake ĩtekũmũguraria.
36  Rĩrĩa andũ othe moonire ũguo, makĩmaka mũno, na makĩambĩrĩria kwĩrana atĩrĩ: “Kaĩ ũhoro ũyũ ũrĩ wa mũthemba ũrĩkũ? Tondũ araatha maroho moru arĩ na wathani na hinya, namo makoima!”
37  Nĩ ũndũ ũcio ũhoro ũmwĩgiĩ ũgĩtherema bũrũri wothe ũrĩa wathiũrũrũkĩirie.
38  Thutha wa kuuma thunagogi-inĩ agĩthiĩ mũciĩ gwa Simoni. Na nyina wa mũtumia wa Simoni aarĩ mũrwaru mũno mũrimũ wa kũhiũha mwĩrĩ, nao makĩmũthaitha amũteithie.
39  Agĩthiĩ akĩrũgama harĩa aakomete na agĩkũũma mũrimũ ũcio wa kũhiũha mwĩrĩ na akĩhona. Na agĩũkĩra o rĩo akĩambĩrĩria kũmatungatĩra.
40  Na rĩrĩa riũa rĩathũaga, arĩa othe maarĩ na andũ arwaru mĩrimũ ĩtiganĩte makĩmarehe kũrĩ we. Nake akĩmahonia na njĩra ya kũigĩrĩra o mũndũ moko.
41  O nacio ndaimono ikiuma thĩinĩ wa andũ aingĩ, ikĩanagĩrĩra ikoiga: “Wee nĩwe Mũrũ wa Ngai.” No we agacikũũma, na ndaaciĩtĩkagĩria kwaria, nĩ gũkorũo nĩ ciamenyaga atĩ nĩwe Kristo.
42  No rĩrĩ, gwathererũka, akiumagara agĩthiĩ kũndũ gũtaarĩ na andũ. No kĩrĩndĩ gĩkĩambĩrĩria kũmũcaria nginya gĩgĩkinya harĩa aarĩ, na gĩkĩgeria kũmũgiria ndakoime kũu.
43  No agĩkĩra atĩrĩ: “No mũhaka hunjie ũhoro ũrĩa mwega wa Ũthamaki wa Ngai matũũra-inĩ marĩa mangĩ o namo, tondũ nĩkĩo ndatũmirũo.”
44  Nĩ ũndũ ũcio, agĩthiĩ na mbere kũhunjia thunagogi-inĩ cia Judea.
11  Na rĩrĩ, hĩndĩ ĩmwe aarĩ handũ hana akĩhoya, na arĩkia, ũmwe wa arutwo ake akĩmwĩra atĩrĩ: “Mwathani, tũrute kũhoya, ta ũrĩa Johana o nake aarutire arutwo ake.”
2  Nĩ ũndũ ũcio akĩmeera: “Rĩrĩa rĩothe mũkũhoya ugagai ũũ: ‘Ithe witũ, rĩĩtwa rĩaku nĩ rĩtherio. Ũthamaki waku nĩ ũũke.
3  Tũhe mũgate witũ wa o mũthenya kũringana na mabataro maitũ ma o mũthenya.
4  Na ũtuohere mehia maitũ, nĩ gũkorũo o na ithuĩ nĩ tũrekagĩra arĩa othe marĩ na mathiirĩ maitũ; na ndũgatũtware magerio-inĩ.’”
5  Agĩcoka akĩmeera atĩrĩ: “Ta tuai atĩ ũmwe wanyu arĩ na mũrata na agathiĩ kũrĩ we ũtukũ gatagatĩ akamwĩra, ‘Mũrata, ngombera mĩgate ĩtatũ-ĩ,
6  tondũ harĩ mũrata wakwa woka o rĩu oimĩte rũgendo na ndirĩ na kĩndũ gĩa kũmũhe.’
7  No ũcio akamũcokeria arĩ thĩinĩ akamwĩra: ‘Tiga kũngia. Mũrango nĩ ũrĩkĩtie kũhingwo, na twana twakwa tũrĩ ũrĩrĩ hamwe na niĩ. Kwoguo ndingĩũkĩra ngũhe kĩndũ.’
8  Ngũmwĩra atĩrĩ, o na gũtuĩka ndangĩũkĩra na amũhe kĩndũ nĩ ũndũ tu nĩ mũratawe, hatarĩ nganja nĩ ũndũ wa kũmũtindĩrĩra nĩ egũũkĩra na amũhe kĩrĩa gĩothe arabatara.
9  Nĩ ũndũ ũcio ngũmwĩra atĩrĩ, thiĩi na mbere kũhoya, na nĩ mũkũheo; thiĩi na mbere gũcaria, na nĩ mũkuona; thiĩi na mbere kũringaringa, na nĩ mũkũhingũrĩrũo.
10  Tondũ mũndũ o wothe ũhoyaga nĩ aheagwo, na mũndũ o wothe ũcaragia nĩ onaga, na mũndũ o wothe ũringaringaga, nĩ ahingũragĩrũo.
11  Atĩrĩrĩ, nĩ mũciari ũrĩkũ gatagatĩ-inĩ kanyu ũngĩhoywo nĩ mũrũwe thamaki, amũhe nyoka handũ ha thamaki?
12  Kana ningĩ angĩmũhoya itumbĩ, amũhe kang’aurũ?
13  Nĩ ũndũ ũcio-rĩ, angĩkorũo inyuĩ o na gũtuĩka mũrĩ oru nĩ mũĩ kũhe ciana cianyu iheo njega-rĩ, na githĩ Ithe wanyu wa igũrũ ndarĩheaga arĩa mamũhoyaga roho mũtheru o na makĩria!”
14  Thutha ũcio akĩingata ndaimono ĩmwe ĩtaaragia. Na thutha wa ndaimono ĩyo kuuma, mũndũ ũcio ũtaahotaga kwaria akĩhota kwaria, nakĩo kĩrĩndĩ gĩkĩgega.
15  No amwe ao makiuga atĩrĩ: “Aingataga ndaimono na hinya wa Beelizebubu, mũnene wa ndaimono.”
16  Nao angĩ nĩguo mamũgerie makĩambĩrĩria kũmwĩra amonie kĩmenyithia kuuma igũrũ.
17  Amenya ũrĩa meeciragia, akĩmeera atĩrĩ: “Ũthamaki o wothe ũngĩgayũkana no gũthira ũthiraga, na nyũmba o yothe ĩngĩgayũkana no kũgwa ĩgũaga.
18  Na njĩra o ta ĩyo, angĩkorũo Shaitani nĩ agayũkanĩte-rĩ, ũthamaki wake ũngĩkĩrũgama atĩa? Nĩ gũkorũo muugaga atĩ nyingataga ndaimono na hinya wa Beelizebubu.
19  Angĩkorũo nyingataga ndaimono na hinya wa Beelizebubu-rĩ, ariũ anyu macingataga na hinya wa ũ? Kĩu nĩkĩo gĩgaatũma mamũtuĩre ciira.
20  No angĩkorũo nyingataga ndaimono kũgerera kĩara kĩa Ngai, Ũthamaki wa Ngai nĩ ũmũhĩtũkĩte.
21  Hĩndĩ ĩrĩa mũndũ ũrĩ na hinya na matharaita agitĩra nyũmba yake, indo ciake ikoragwo irĩ na ũgitĩri.
22  No rĩrĩa mũndũ ũrĩ na hinya kũmũkĩra amũũkĩrĩra na amũtooria, mũndũ ũcio ũrĩ na hinya kũmũkĩra amũtunyaga matharaita make mothe marĩa ekwĩhokete, na akagaĩra andũ indo iria amũtunya.
23  Ũrĩa wothe ũtarĩ mwena wakwa nĩ kũregana areganaga na niĩ, na ũrĩa wothe ũtacokanagĩrĩria hamwe na niĩ nĩ kũhurunja ahurunjaga.
24  “Rĩrĩa roho mũũru woima thĩinĩ wa mũndũ, ũthiaga ũgereire kũndũ gũtarĩ maĩ ũgĩcaria handũ ha kũhurũka, na thutha wa kwaga, ũkoiga atĩrĩ, ‘Ngũcoka nyũmba-inĩ yakwa ĩrĩa ndoimire.’
25  Na wakinya, ũgakora nyũmba ĩyo ĩhaatĩtwo ĩgathera na ĩkagemio.
26  Ũgacoka ũgathiĩ ũkagĩĩra maroho mangĩ mũgwanja moru kũũkĩra, na thutha wa kũingĩra, magatũũra kuo. Naguo ũhoro wa marigĩrĩrio wa mũndũ ũcio ũgathũka gũkĩra mbere.”
27  Na o akĩaragia maũndũ macio, mũtumia ũmwe warĩ thĩinĩ wa kĩrĩndĩ akĩanĩrĩra akĩmwĩra: “Gũkena nĩ nda ĩrĩa yagũkuuire na nyondo iria woongire!”
28  No we akiuga ũũ: “Aca, gũkena-rĩ, nĩ arĩa maiguaga kiugo kĩa Ngai na magakĩrũmia!”
29  Rĩrĩa kĩrĩndĩ gĩacokanagĩrĩra hamwe, akĩambĩrĩria kuuga atĩrĩ: “Rũciaro rũrũ nĩ rũru; rwendaga kuona kĩmenyithia, no gũtirĩ kĩmenyithia rũkuonio o tiga kĩrĩa kĩa Jona.
30  Nĩ gũkorũo o ta ũrĩa Jona aatuĩkire kĩmenyithia harĩ andũ a Nineve, noguo Mũrũ wa mũndũ egũkorũo harĩ rũciaro rũrũ.
31  Mũtumia mũthamaki wa mwena wa mũhuro nĩ akaariũkio hĩndĩ ya ituĩro hamwe na andũ a rũciaro rũrũ na amatuĩre, tondũ nĩ ookire oimĩte ituri cia thĩ nĩguo aigue ũũgĩ wa Suleimani. No rĩrĩ, haha harĩ na mũndũ ũkĩrĩte Suleimani.
32  Andũ a Nineve nĩ makaariũkio hĩndĩ ya ituĩro hamwe na rũciaro rũrũ na marũtuĩre, tondũ nĩ meeririre maahunjĩrio nĩ Jona. No rĩrĩ, haha harĩ na mũndũ ũkĩrĩte Jona.
33  Thutha wa gwakia tawa mũndũ ndaũigagĩrĩra handũ hehithĩte kana akaũkunĩkĩria na gĩkabu, ĩndĩ aũigagĩrĩra mũtĩ-inĩ wa kũigĩrĩrũo matawa, nĩguo arĩa megũtonya mone ũtheri.
34  Tawa wa mwĩrĩ nĩ riitho rĩaku. Hĩndĩ ĩrĩa riitho rĩaku rĩrĩ irũngĩrĩru, mwĩrĩ waku wothe o naguo ũkoragwo ũcangararĩte, no hĩndĩ ĩrĩa rĩrĩ na ũiru, mwĩrĩ waku o naguo ũkoragwo na nduma.
35  Nĩ ũndũ ũcio wĩmenyagĩrĩre, nĩgetha ũtheri ũrĩa ũrĩ thĩinĩ waku ndũgakorũo ũrĩ nduma.
36  Gũkĩrĩ ũguo-rĩ, angĩkorũo mwĩrĩ waku wothe ũrĩ na ũtheri na ndũrĩ handũ ũrĩ na nduma, ũrĩcangararaga o ta ũrĩa tawa ũkũmũrĩkagĩra na mĩrũri ya ũtheri.”
37  Arĩkia kuuga ũguo, Mũfarisai ũmwe akĩmwĩra makarĩanĩre nake. Nĩ ũndũ ũcio agĩthiĩ gwake na agĩikara thĩ metha-inĩ.
38  O na kũrĩ ũguo, Mũfarisai ũcio akĩgega nĩ kuona atĩ ndaambire gwĩthamba moko mbere ya kũrĩa.
39  No Mwathani akĩmwĩra atĩrĩ: “Inyuĩ Afarisai-rĩ, mũthambagia gĩkombe na mbakũri mwena wa na igũrũ, no na thĩinĩ mũiyũirũo nĩ ũkoroku na waganu.
40  Inyuĩ irimũ ici! Githĩ ũrĩa wathondekire mwena wa na nja towe wathondekire wa na thĩinĩ o naguo?
41  Nĩ ũndũ ũcio heanagai iheo cia tha ciumĩte thĩinĩ wa ngoro, na hĩndĩ ĩyo maũndũ manyu mothe nĩ marĩkoragwo marĩ matheru.
42  No kaĩ inyuĩ Afarisai mũrĩ na haaro-ĩ, tondũ mũrutaga gĩcunjĩ gĩa ikũmi gĩa terere na gĩa togotia, na kĩa mĩmera ĩrĩa ĩngĩ yothe ya mũgũnda, no mũtitindanagĩra na kĩhooto na wendo harĩ Ngai! Maũndũ macio nĩ mwaagĩrĩirũo kũmahingia, mũtegũtiganĩria maũndũ macio mangĩ.
43  Kaĩ inyuĩ Afarisai mũrĩ na haaro-ĩ, tondũ mwendete gũikarĩra itĩ cia mbere thunagogi-inĩ na kũgeithio nĩ andũ thoko-inĩ!
44  Kaĩ mũrĩ na haaro-ĩ, tondũ mũtariĩ ta mbĩrĩra iria itonekaga wega, iria andũ mageragĩra igũrũ rĩacio matekũmenya!”
45  Mũndũ ũmwe wa arĩa mooĩ Watho wega akĩmũcokeria akĩmwĩra: “Mũrutani, rĩrĩa woiga maũndũ macio, o na ithuĩ nĩ watũruma.”
46  Nake akĩmeera atĩrĩ: “Kaĩ o na inyuĩ arĩa mũĩ Watho wega mũrĩ na haaro-ĩ, tondũ mũtitikithagia andũ mĩrigo mĩritũ, no inyuĩ ene mũtimĩhutagia na kaara!
47  “Kaĩ mũrĩ na haaro-ĩ, tondũ mwakaga mbĩrĩra cia anabii, no maithe manyu ma tene nĩo maamoragire!
48  Ti itherũ inyuĩ mũrĩ aira a ciĩko cia maithe manyu ma tene, na o na kũrĩ ũguo nĩ mwĩtĩkanagia na ciĩko icio, nĩ gũkorũo mooragire anabii no nĩ mũraaka mbĩrĩra ciao.
49  Nĩkĩo ningĩ ũũgĩ wa Ngai woigire atĩrĩ: ‘Nĩ ngaatũma anabii na atũmwo kũrĩ o, nao nĩ makaamooraga na manyarire amwe ao,
50  nĩguo rũciaro rũrũ rũkoorio thakame ya anabii othe ĩrĩa yanaitwo kuuma kĩambĩrĩria gĩa thĩ,
51  kuuma thakame ya Habili o nginya thakame ya Zekaria, ũrĩa woragĩirũo gatagatĩ ga kĩgongona na nyũmba.’ Ngũmwĩra atĩrĩ, rũciaro rũrũ nĩ rũkoorio thakame ĩyo.
52  “Kaĩ inyuĩ arĩa mũĩ Watho wega mũrĩ na haaro-ĩ, tondũ nĩ mweeheririe cabi ya ũmenyo. Inyuĩ ene mũtiigana gũtonya, na nĩ mũgiragia arĩa maratonya matonye!”
53  Nĩ ũndũ ũcio rĩrĩa ooimire kũu, andĩki-watho na Afarisai makĩambĩrĩria kũmũhatĩka mũno na kũmũthingata na ciũria ingĩ nyingĩ,
54  o metereire oige ũndũ mangĩmũthitangĩra.
8  Kahinda kanini thutha ũcio, agĩthiĩ kuuma itũũra rĩmwe nginya rĩrĩa rĩngĩ na gĩcagi kĩmwe nginya kĩrĩa kĩngĩ akĩhunjagia na akĩmemerekagia ũhoro ũrĩa mwega wa Ũthamaki wa Ngai. Na arĩa Ikũmi na Erĩ maarĩ hamwe nake,
2  o ũndũ ũmwe na atumia amwe arĩa maarutĩtwo maroho moru na makahonio mĩrimũ: Mariamu ũrĩa wetagwo Mũmagidali, ũrĩa warutĩtwo ndaimono mũgwanja;
3  Joana mũtumia wa Husa ũrĩa warũgamagĩrĩra nyũmba ya Herode; Susana; na atumia angĩ aingĩ, arĩa maahũthagĩra indo ciao kũmatungatĩra.
4  Na rĩrĩa kĩrĩndĩ kĩnene gĩacemanĩtie, o hamwe na andũ arĩa maathiaga kũrĩ we moimĩte matũũra-inĩ matiganĩte, akĩmaarĩria na njĩra ya ngerekano akĩmeera atĩrĩ:
5  “Mũhuri ũmwe nĩ aathiire kũhura mbeũ ciake. Na rĩrĩa aahuraga, imwe ikĩgwa mũkĩra-inĩ wa njĩra na ikĩrangĩrĩrio thĩ, na nyoni cia rĩera-inĩ igĩũka igĩcirĩa.
6  Ingĩ ikĩgwa rwaro-inĩ rwa ihiga, na ciamera ikĩũma tondũ wa kwaga ũigũ.
7  Ingĩ ikĩgwa mĩigua-inĩ, nayo mĩigua ĩyo ĩkĩneneha hamwe nacio, ĩgĩcihatĩka.
8  No ingĩ ikĩgwa tĩri-inĩ ũrĩa mwega, na ciamera, igĩciara maciaro maita 100 makĩria.” Arĩkia kuuga maũndũ macio, akĩanĩrĩra akiuga: “Ũrĩa ũrĩ matũ ma kũigua, nĩ aigue.”
9  No arutwo ake makĩmwĩra amataarĩrie ngerekano ĩyo.
10  Nake akĩmeera atĩrĩ: “Inyuĩ nĩ mwĩtĩkĩrĩtio gũtaũkĩrũo nĩ hitho theru ciĩgiĩ Ũthamaki wa Ngai, no andũ acio angĩ maheagwo ũhoro na ngerekano, nĩgetha atĩ o na marora matikone, na maigua matigataũkĩrũo.
11  Rĩu-rĩ, ngerekano ĩyo yugĩte ũũ: Mbeũ nĩ kiugo kĩa Ngai.
12  Iria ciagũire mũkĩra-inĩ wa njĩra nĩ arĩa maiguaga kiugo, nake Mũcukani agoka akeheria kiugo kĩu kuuma ngoro-inĩ ciao nĩguo matigetĩkie na mahonokio.
13  Iria ciagũire rwaro-inĩ rwa ihiga nĩ arĩa hĩndĩ ĩrĩa maigua kiugo, makĩamũkagĩra makenete, no matikoragwo na mĩri. Metĩkagia o kwa ihinda, no kwagĩa magerio makahĩngĩka.
14  Naho ha ũhoro wa iria ciagũire mĩigua-inĩ, nĩ arĩa maiguĩte kiugo, no nĩ ũndũ wa gũtahwo nĩ mĩtangĩko, ũtonga, na ikeno cia ũtũũro ũyũ, magatharara biũ na makaga maciaro.
15  Nacio iria ciagũire tĩri-inĩ ũrĩa mwega, nĩ arĩa thutha wa kũigua kiugo marĩ na ngoro njega, makĩigaga na magaciara maciaro marĩ na ũkirĩrĩria.
16  “Gũtirĩ mũndũ wakagia tawa agacoka akaũkunĩkĩria na kĩndũ kana akaũiga rungu rwa ũrĩrĩ, ĩndĩ aũigagĩrĩra mũtĩ-inĩ wa kũigĩrĩrũo matawa nĩguo arĩa megũtonya mone ũtheri.
17  Tondũ gũtirĩ ũndũ mũhithe ũtakoimbũka, kana ũndũ o na ũmwe mũhithe biũ ũtakamenyeka na ũtakanĩkwo ũtheri-inĩ.
18  Nĩ ũndũ ũcio-rĩ, mwĩmenyagĩrĩrei ũrĩa mũthikagĩrĩria, nĩ gũkorũo mũndũ o wothe ũrĩ na kĩndũ nĩ akoongererũo, no ũrĩa ũtarĩ kĩndũ, o na kĩrĩa eciragia arĩ nakĩo nĩ agaatunywo.”
19  Na rĩrĩ, nyina na ariũ a nyina magĩthiĩ kũrĩ we, no makĩremwo kũmũkuhĩrĩria nĩ ũndũ wa kĩrĩndĩ.
20  Kwoguo agĩkinyĩrio ũhoro akĩrũo: “Maitũguo na ariũ a maitũguo marũgamĩte nja, makĩenda gũkuona.”
21  Nake akĩmacokeria akĩmeera atĩrĩ: “Maitũ na ariũ a maitũ nĩ aya maiguaga kiugo kĩa Ngai na magagĩathĩkĩra.”
22  Mũthenya ũmwe marĩ na arutwo ake makĩingĩra gatarũ, nake akĩmeera ũũ: “Nĩ tũringei mũrĩmo ũrĩa ũngĩ wa iria.” Nĩ ũndũ ũcio magĩkũũra.
23  No rĩrĩa maathiaga, akĩnyitwo nĩ toro. Na gũkĩgĩa kĩhuhũkanio kĩnene kũu iria-inĩ, nako gatarũ kao gakĩambĩrĩria kũingĩria maĩ na magĩkorũo marĩ ũgwati-inĩ.
24  Nĩ ũndũ ũcio magĩthiĩ makĩmũũkĩria makĩmwĩra: “Mũrutani, Mũrutani, tũrĩ hakuhĩ gũthira!” Aigua ũguo, agĩũkĩra na agĩkũũma rũhuho rũu o hamwe na maĩ macio maahũũranaga, nacio igĩkira, na gũkĩhoorera biũ.
25  Nake akĩmoria atĩrĩ: “Wĩtĩkio wanyu ũrĩ ha?” No makĩiyũrũo nĩ guoya na makĩgega, makĩũrania atĩrĩ: “Ũyũ kũna nũũ? Nĩ gũkorũo araatha nginya huho na maĩ, na ikamwathĩkĩra.”
26  Magĩcoka makĩrũgama rũteere-inĩ rwa iria gĩcigo-inĩ kĩa Agerasi, kĩrĩa kĩng’ethanĩire na Galili.
27  Na rĩrĩa Jesu ooimire gatarũ, agĩcemania na mũndũ warĩ na ndaimono kuuma itũũra-inĩ. Mũndũ ũcio ndaakoretwo akĩĩhumba nguo kwa ihinda iraya, na ndaaikaraga nyũmba ĩndĩ aaikaraga mbĩrĩra-inĩ.
28  Rĩrĩa oonire Jesu, akĩanĩrĩra na akĩĩgũithia thĩ mbere yake, akiuga na mũgambo mũnene atĩrĩ: “Tũrorania kĩĩ nawe, Jesu, Mũrũ wa Ngai Ũrĩa ũrĩ Igũrũ Mũno? Ndagũthaitha ndũkanyarire.”
29  (Nĩ gũkorũo Jesu nĩ aathaga roho ũcio mũũru uume thĩinĩ wa mũndũ ũcio. Nĩ wamũnyitaga maita maingĩ na akohwo kaingĩ na mĩnyororo na bĩngũ na agaikara arangĩirũo, no aacituangaga na agatwarũo kũndũ gũtarĩ andũ nĩ ndaimono ĩyo.)
30  Jesu akĩmũũria ũũ: “Wĩtagwo atĩa?” Nake akiuga: “Mbũtũ,” nĩ gũkorũo aarĩ na ndaimono nyingĩ.
31  Na nĩ ciamũthaithaga mũno ndagaciathe ithiĩ thĩinĩ wa irima rĩrĩa rĩtarĩ gĩturi.
32  Na rĩrĩ, nĩ kwarĩ na rũũru rũnene rwa ngũrũe rwarĩaga kũu kĩrĩma-inĩ, nacio ndaimono ikĩmũthaitha aciĩtĩkĩrie itonye thĩinĩ wa ngũrũe icio, nake agĩciĩtĩkĩria.
33  Nacio ndaimono icio ikiuma thĩinĩ wake na igĩthiĩ ikĩingĩra thĩinĩ wa ngũrũe icio, naruo rũũru rũu rũgĩteng’era kĩharũrũka-inĩ rũkĩgwa thĩinĩ wa iria rũgĩkua.
34  No rĩrĩa arĩithi moonire ũrĩa gwekĩka, makĩũra na magĩthiĩ makĩheana ũhoro ũcio itũũra-inĩ na mĩgũnda-inĩ.
35  Nao andũ magĩthiĩ kuona ũrĩa gwekĩkĩte. Magĩkinya harĩ Jesu na makĩona mũndũ ũcio warutĩtwo ndaimono, ehumbĩte nguo na arĩ mũhonu meciria, aikarĩte thĩ magũrũ-inĩ ma Jesu, na magĩĩtigĩra mũno.
36  Nao arĩa meeyoneire maũndũ macio, makĩmeera ũrĩa mũndũ ũcio warĩ na ndaimono aahonirio.
37  Na andũ aingĩ a gĩcigo kĩa Agerasi kĩrĩa gĩathiũrũrũkĩirie makĩra Jesu oime kũu ameherere, tondũ nĩ maanyitĩtwo nĩ guoya mũnene. Nake agĩtonya thĩinĩ wa gatarũ nĩguo athiĩ.
38  O na kũrĩ ũguo, mũndũ ũcio warutĩtwo ndaimono akĩmũthaitha mũno ndakamũtige, no we akĩmwĩra athiĩ, akiuga ũũ:
39  “Coka kwanyu mũciĩ, na ũthiĩ na mbere kwĩra andũ ũrĩa Ngai agwĩkĩire.” Nĩ ũndũ ũcio agĩthiĩ, akĩmenyithania itũũra-inĩ rĩu rĩothe ũrĩa Jesu aamwĩkĩire.
40  Rĩrĩa Jesu aacokire, andũ makĩmwamũkĩra wega, nĩ gũkorũo othe nĩ maamwĩrĩgagĩrĩra.
41  Na rĩrĩ, mũndũ wetagwo Jairo agĩũka; mũndũ ũcio aarĩ mũrũgamĩrĩri wa thunagogi. Akĩĩgũithia thĩ magũrũ-inĩ ma Jesu na akĩambĩrĩria kũmũthaitha athiĩ gwake mũciĩ,
42  tondũ kairĩtu gake ka mũmwe ka mĩaka ta 12 kaarĩ hakuhĩ gũkua. Na rĩrĩa aathiaga, kĩrĩndĩ nĩ kĩamũhatĩkaga.
43  Na rĩrĩ, nĩ haarĩ na mũtumia watũũraga oiraga thakame mĩaka 12, na ndaahotete kuona kĩhonia kuuma kũrĩ mũndũ o na ũmwe.
44  Agĩthiĩ thutha wake na akĩhutia gĩcũrĩ kĩa nguo yake ya igũrũ, na o hĩndĩ ĩyo agĩtiga kuura.
45  Nĩ ũndũ ũcio Jesu akĩũria: “Nũũ wahutia?” Na hĩndĩ ĩrĩa andũ othe maakaanaga, Petero akĩmwĩra: “Mũrutani, kĩrĩndĩ nĩ gĩgũthiũrũrũkĩirie na nĩ kĩrakũhatĩka.”
46  No Jesu akiuga: “Nĩ harĩ mũndũ wahutia, tondũ nĩ ndamenya atĩ hinya nĩ woima thĩinĩ wakwa.”
47  Rĩrĩa oonire atĩ nĩ amenyeka, mũtumia ũcio agĩthiĩ harĩ we akĩinainaga, akĩĩgũithia mbere yake na akiumbũra mbere ya andũ othe kĩrĩa gĩatũmĩte amũhutie na ũrĩa aahonirio o hĩndĩ ĩyo.
48  No we akĩmwĩra atĩrĩ: “Mwarĩ ũyũ, wĩtĩkio waku nĩ watũma ũhone. Thiĩ na thayũ.”
49  Na hĩndĩ ĩyo aaragia, hagĩũka mũndũ woimĩte mũciĩ kwa mũrũgamĩrĩri ũcio wa thunagogi, akĩmwĩra: “Kairĩtu gaku nĩ gakua; hatirĩ bata wa gũthĩnia Mũrutani rĩngĩ.”
50  Rĩrĩa Jesu aaiguire ũguo, akĩmwĩra: “Ndũgetigĩre, no gĩa na wĩtĩkio, na nĩ gekũhonokio.”
51  Na rĩrĩa aakinyire nyũmba, ndaarekire mũndũ ũngĩ atonye thĩinĩ hamwe nake tiga Petero, Johana, Jakubu, na ithe na nyina wa kairĩtu kau.
52  No andũ othe nĩ maarĩraga makĩĩhũũraga nĩ kĩeha nĩ ũndũ wa kairĩtu kau. Kwoguo akĩmeera: “Tigai kũrĩra, nĩ gũkorũo gatikuĩte ĩndĩ nĩ gũkoma gakomete.”
53  Maigua ũguo, makĩambĩrĩria kũmũthekerera na kĩnyũrũri, tondũ nĩ maamenyaga nĩ gakuĩte.
54  No agĩkanyita guoko na agĩkeera: “Mwana ũyũ, ũkĩra!”
55  Na roho wako ũgĩgacokerera, gagĩũkĩra o rĩo, nake akiuga kaheo kĩndũ gĩa kũrĩa.
56  Na rĩrĩ, aciari ako magĩkena mũno, no akĩmeera matikeere mũndũ o na ũrĩkũ ũrĩa gwekĩkĩte.
16  Agĩcoka akĩra arutwo ake o nao atĩrĩ: “Mũndũ ũmwe mũtongu nĩ aarĩ na mũramati wathitangirũo atĩ nĩ arananga indo ciake.
2  Kwoguo akĩmwĩta na akĩmũũria atĩrĩ, ‘Nĩ atĩa ũguo ndĩraigua ũhoro waku? Rehe ithabu rĩa ũramati waku, nĩ gũkorũo ndũgũthiĩ na mbere kũrũgamĩrĩra nyũmba yakwa.’
3  Nake mũramati ũcio akĩĩyũria atĩrĩ, ‘Ĩ ngwĩka atĩa rĩu kuona atĩ mwathi wakwa nĩ ekũndunya ũramati? Ndirĩ na hinya wa kũrĩma, na nĩ ngũigua thoni kũhoyahoya.
4  Nĩ ndamenya ũrĩa ngwĩka, nĩguo rĩrĩa ndĩrĩehererio wĩra wa ũramati, andũ makaanyamũkĩra kwao mĩciĩ.’
5  Agĩgĩta arĩa maarĩ na thiirĩ wa mwathi wake ũmwe ũmwe, akĩũria wa mbere, ‘Wee ũrĩ na thiirĩ ũigana atĩa wa mwathi wakwa?’
6  Agĩcokia, ‘Maguta ma ndamaiyũ ithimi igana rĩmwe.’ Akĩmwĩra atĩrĩ, ‘Ke marũa maku marĩa mwaandĩkanĩire na ũikare thĩ wandĩke narua 50.’
7  Agĩcoka akĩũria ũngĩ, ‘Wee ũrĩ na thiirĩ ũigana atĩa?’ Akiuga, ‘Ngano ithimi nene igana rĩmwe.’ Akĩmwĩra, ‘Ke marũa maku marĩa mwaandĩkanĩire wandĩke 80.’
8  Nake mwathi wake, akĩgaathĩrĩria mũramati ũcio o na gũtuĩka ndaarĩ mũthingu, tondũ nĩ aahũthĩrire ũũgĩ; nĩ gũkorũo ariũ a mũtabarĩre ũyũ wa maũndũ nĩ mahũthagĩra ũũgĩ harĩ rũciaro rwao gũkĩra ariũ a ũtheri.
9  “Ningĩ ngũmwĩra atĩrĩ: Mwĩthondekerei arata kũgerera ũtonga ũrĩa ũtarĩ wa ũthingu, nĩguo hĩndĩ ĩrĩa ũgaathira, makaamwamũkĩra thĩinĩ wa ciikaro cia tene na tene.
10  Mũndũ ũrĩa mwĩhokeku ũndũ-inĩ mũnini nĩ mwĩhokeku nginya maũndũ-inĩ manene, nake mũndũ ũrĩa ũtarĩ mwĩhokeku ũndũ-inĩ mũnini ti mwĩhokeku nginya maũndũ-inĩ manene.
11  Nĩ ũndũ ũcio, angĩkorũo mũtiĩyonanĩtie atĩ mũrĩ ehokeku ũhoro-inĩ wa ũtonga ũrĩa ũtarĩ wa ũthingu-rĩ, nũũ ũngĩmwĩhokera ũtonga ũrĩa wa ma?
12  Ningĩ angĩkorũo mũtiĩyonanĩtie atĩ mũrĩ ehokeku ũhoro-inĩ wa indo ciene-rĩ, nũũ ũngĩmũhe kĩndũ gĩtuĩke kĩanyu?
13  Gũtirĩ ndungata ĩngĩtungatĩra athani erĩ, nĩ gũkorũo ĩgũthũũra ũmwe na yende ũcio ũngĩ, kana ĩĩgwatanie na ũmwe na ĩnyarare ũcio ũngĩ. Mũtingĩtungatĩra Ngai na mũtungatĩre Ũtonga.”
14  Na rĩrĩ, Afarisai arĩa maarĩ endi mbeca, nĩ maathikagĩrĩria maũndũ macio mothe, na makĩambĩrĩria kũmũnyiira.
15  Nĩ ũndũ ũcio akĩmeera atĩrĩ: “Inyuĩ nĩ inyuĩ mwĩtuaga athingu mbere ya andũ, no Ngai nĩ oĩ ngoro cianyu. Nĩ gũkorũo kĩndũ kĩrĩa kĩonagwo nĩ andũ kĩrĩ gĩtũũgĩru gĩkoragwo kĩrĩ magigi maitho-inĩ ma Ngai.
16  “Ũhoro wa Watho na Anabii wahunjirio nginya hĩndĩ ya Johana. Kuuma hĩndĩ ĩyo, Ũthamaki wa Ngai nĩguo ũhunjagio ũrĩ ũhoro mwega, na andũ a mĩthemba yothe nĩguo magiginyanaga gũkinyĩra.
17  Ti itherũ, nĩ ũhũthũ harĩ igũrũ na thĩ gũthira gũkĩra gakururo ka ndemwa ĩmwe ya Watho kwaga kũhinga.
18  “Mũndũ o wothe ũtiganaga na mũtumia wake akahikia ũngĩ nĩ atharĩtie, na mũndũ o wothe ũngĩhikia mũtumia ũtiganĩte na mũthuri wake nĩ atharĩtie.
19  “Nĩ kwarĩ mũndũ ũmwe warĩ mũtongu wehumbaga nguo ya gatani ya rangi wa papũ, agekenagia o mũthenya na ũtũũro wa ikeno.
20  No mũhoi ũmwe wetagwo Lazaro waiyũrĩtwo nĩ ironda, aaigagwo kĩhingo-inĩ gĩa gwake,
21  na nĩ eeriragĩria kũrĩa rũitĩki rũrĩa rwagũaga kuuma metha-inĩ ya gĩtonga kĩu. O na ngui nĩ ciokaga igacũna ironda ciake.
22  Na rĩrĩ, thutha wa ihinda, mũhoi ũcio agĩkua na agĩkuuo nĩ araika agĩtwarũo gĩthũri-inĩ kĩa Iburahimu. “O nake mũndũ ũcio mũtongu agĩkua na agĩthikwo.
23  Na arĩ kũu thĩinĩ wa Mbĩrĩra akĩnyarirĩka mũno, agĩtiira maitho make na igũrũ akĩona Iburahimu arĩ kũraya na Lazaro arĩ gĩthũri-inĩ gĩake.
24  Nĩ ũndũ ũcio agĩtana akiuga, ‘Awa Iburahimu, njiguĩra tha, na ũtũme Lazaro arikie mũthia wa kaara gake maĩ-inĩ aahehie rũrĩmĩ, nĩ gũkorũo nĩ ndĩranyarirĩka mũno thĩinĩ wa mwaki ũyũ mũnene.’
25  No Iburahimu akĩmwĩra atĩrĩ, ‘Mũriũ, ririkana atĩ ũrakoragwo na indo nyingĩ njega ũtũũro-inĩ waku, no Lazaro we aamũkĩrire maũndũ marĩa moru. O na kũrĩ ũguo, rĩu nĩ kũhoorerio arahoorerio gũkũ, ĩndĩ wee nĩ kũnyarirĩka ũranyarirĩka.
26  Na makĩria ma maũndũ macio mothe-rĩ, nĩ harĩ mũkuru mũnene wĩkĩrĩtwo gatagatĩ gaitũ na inyuĩ, nĩguo arĩa mangĩenda kuuma mwena ũyũ moke mwena ũcio mũrĩ matikahote, o na kana andũ moime kũu moke gũkũ tũrĩ.’
27  Nake akiuga, ‘Gũkĩrĩ ũguo-rĩ, ndagũthaitha awa, ũmũtũme kũrĩ andũ a nyũmba ya baba,
28  nĩ gũkorũo ndĩ na ariũ atano a maitũ, nĩgetha amahe ũira kĩhinyio, nĩguo nao matikanoke kũndũ gũkũ kwa mĩnyamaro.’
29  No Iburahimu akĩmũcokeria atĩrĩ, ‘Tondũ marĩ na Musa na Anabii-rĩ, reke mathikĩrĩrie acio.’
30  Nake akĩmwĩra, ‘Aca, awa Iburahimu, mũndũ angiuma kũrĩ arĩa akuũ athiĩ kũrĩ o, nĩ mekwĩrira.’
31  Nake Iburahimu akĩmwĩra, ‘Angĩkorũo matigũthikĩrĩria Musa na Anabii-rĩ, matingĩigua o na mũndũ angĩriũkio kuuma kũrĩ arĩa akuũ.’”
18  Agĩcoka akĩmahe ngerekano ĩgiĩ bata wa kũhoyaga hingo ciothe na kwaga gũkua ngoro,
2  akĩmeera ũũ: “Itũũra-inĩ rĩmwe nĩ kwarĩ na mũtuanĩri ciira ũteetigĩrĩte Ngai na ũtaaheete andũ gĩtĩo.
3  Ningĩ itũũra-inĩ rĩu nĩ kwarĩ na mũtumia ũmwe wa ndigwa wathiaga kũrĩ we maita maingĩ akamwĩra, ‘Tigĩrĩra atĩ nĩ ndona kĩhooto ciira-inĩ wakwa.’
4  Kwa ihinda ndeendaga gwĩka ũguo, no thutha-inĩ akiuga na ngoro atĩrĩ, ‘O na gũtuĩka ndiĩtigĩrĩte Ngai na ndirĩ mũndũ heete gĩtĩo,
5  na tondũ mũtumia ũyũ wa ndigwa nĩ athĩnagia mũno, ngũtigĩrĩra atĩ nĩ ona kĩhooto nĩguo ndagatindage agĩũka kũnogia na mathaithana make.’”
6  Mwathani agĩcoka akiuga ũũ: “Ta iguai ũrĩa mũtuanĩri ciira ũcio ooigire, o na gũtuĩka ndaarĩ mũthingu!
7  Kwoguo-rĩ, githĩ Ngai ndarĩtigagĩrĩra atĩ andũ ake arĩa athuure, arĩa mamũkayagĩra mũthenya na ũtukũ nĩ mona kĩhooto, o akĩmakiragĩrĩria?
8  Ngũmwĩra atĩrĩ, arĩtigagĩrĩra nĩ mona kĩhooto o na ihenya. No rĩrĩ, hĩndĩ ĩrĩa Mũrũ wa mũndũ agaakinya-rĩ, hihi kũna nĩ agaakora wĩtĩkio ta ũcio gũkũ thĩ?”
9  Ningĩ akĩheana ngerekano ĩno kũrĩ andũ amwe arĩa meehokaga ũthingu wao ene na makona andũ arĩa angĩ matarĩ kĩene:
10  “Andũ erĩ nĩ maambatire magĩthiĩ hekarũ-inĩ kũhoya, ũmwe aarĩ Mũfarisai, nake ũcio ũngĩ aarĩ mwĩtia wa mbeca cia igooti.
11  Mũfarisai ũcio akĩrũgama na akĩambĩrĩria kũhoya maũndũ maya ngoro-inĩ yake, ‘Nĩ ndagũcokeria ngatho Ngai, nĩ gũkorũo niĩ nditariĩ ta andũ arĩa angĩ othe—atunyani, andũ matarĩ athingu, itharia—o na kana ta mwĩtia ũyũ wa mbeca cia igooti.
12  Niĩ ndĩĩhingaga kũrĩa maita merĩ o kiumia; ngaruta gĩcunjĩ gĩa ikũmi kĩa indo ciothe iria nyonaga.’
13  No mwĩtia ũcio wa mbeca cia igooti, arũgamĩte haraya, ndeendaga o na kũroria maitho make na igũrũ, no kwĩhũũra eehũũraga gĩthũri akiugaga, ‘Ngai ndagũthaitha, njiguĩra tha, tondũ niĩ ndĩ mwĩhia.’
14  Ngũmwĩra atĩrĩ, mũndũ ũcio aaikũrũkire akĩinũka gwake atuĩtwo mũthingu gũkĩra Mũfarisai ũcio. Nĩ gũkorũo mũndũ o wothe wĩtũũgagĩria nĩ agaaconorithio, no ũrĩa wothe wĩnyihagia nĩ agaatũũgĩrio.”
15  Ningĩ andũ nĩ maamũtwaragĩra tũkenge twao nĩguo atũhutie, no arutwo ake mona ũguo, makĩambĩrĩria kũmakaania.
16  No Jesu agĩta twana tũu harĩ we, akiuga atĩrĩ: “Rekei twana tũũke harĩ niĩ, na mũtikagerie gũtũgiria, nĩ gũkorũo Ũthamaki wa Ngai nĩ wa arĩa matariĩ ta tuo.
17  Ngũmwĩra atĩrĩ o ma, mũndũ wothe ũtamũkagĩra Ũthamaki wa Ngai ta kaana kanini ndakaingĩra thĩinĩ waguo.”
18  Na mũtongoria ũmwe akĩmũũria atĩrĩ: “Mũrutani Mwega, njagĩrĩirũo gwĩka atĩa nĩguo ngaagaya muoyo wa tene na tene?”
19  Nake Jesu akĩmũũria atĩrĩ: “Wanjĩta mwega nĩkĩ? Gũtirĩ o na ũmwe mwega, tiga Ngai.
20  Nĩ ũĩ maathani: ‘Ndũkanatharie, ndũkanoragane, ndũkanaiye, ndũkanarute ũira wa maheeni, tĩaga thoguo na nyũkwa.’”
21  Nake akĩmwĩra: “Ndũire nũmĩtie maũndũ macio mothe kuuma ndĩ o mũnyinyi.”
22  Jesu aigua ũguo akĩmwĩra, “Nĩ harĩ ũndũ o ũmwe ũtigarĩtie: Endia indo ciothe iria ũrĩ nacio na mbeca iria ũkuona ũgaĩre athĩni, na nĩ ũkũgĩa na mũthithũ kũrĩa igũrũ; ũcoke ũũke ũtuĩke mũrũmĩrĩri wakwa.”
23  Rĩrĩa aaiguire ũguo, akĩnyitwo nĩ kĩeha kĩnene, nĩ gũkorũo aarĩ mũtongu mũno.
24  Jesu akĩmũrora akiuga: “Kaĩ nĩ ũgaakorũo ũrĩ ũndũ mũritũ harĩ andũ arĩa marĩ mbeca gũtonya Ũthamaki-inĩ wa Ngai-ĩ!
25  Nĩ ũndũ mũhũthũ harĩ ngamĩra gũtonyera karima ga cindano ya gũtuma gũkĩra mũndũ mũtongu gũtonya Ũthamaki-inĩ wa Ngai.”
26  Arĩa maaiguire ũguo makĩũria atĩrĩ: “Nũũ ũngĩkĩhonokio?”
27  Nake akiuga: “Maũndũ marĩa matangĩhoteka harĩ andũ no mahoteke harĩ Ngai.”
28  No Petero akĩmwĩra: “Atĩrĩrĩ, ithuĩ nĩ tũtigĩte indo iria ciarĩ citũ tũgakũrũmĩrĩra.”
29  Nake akĩmeera: “Ngũmwĩra atĩrĩ na ma, gũtirĩ mũndũ ũtigĩte nyũmba kana mũtumia kana ariũ a nyina kana aciari kana ciana nĩ ũndũ wa Ũthamaki wa Ngai
30  ũtekwamũkĩra maita maingĩ makĩria ihinda-inĩ rĩrĩ, na aheo muoyo wa tene na tene mũtabarĩre-inĩ wa maũndũ ũrĩa ũroka.”
31  Agĩcoka agĩtwara arĩa Ikũmi na Erĩ keheri-inĩ na akĩmeera: “Atĩrĩrĩ, twambatĩte twerekeire Jerusalemu, na maũndũ marĩa mothe maandĩkirũo kũgerera anabii megiĩ Mũrũ wa mũndũ nĩ mekũhinga.
32  Ta rĩu-rĩ, nĩ ekũneanwo kũrĩ andũ a ndũrĩrĩ na anyũrũrio, agĩrũo gĩtĩo na atuĩrũo mata.
33  Na thutha wa kũmũhũũra iboko, nĩ mekũmũũraga, no mũthenya wa gatatũ nĩ akaariũka.”
34  No rĩrĩ, matiataũkĩirũo nĩ ũndũ o na ũmwe wa macio, nĩ gũkorũo ciugo icio ciarĩ hithe harĩ o, na matiataũkĩirũo nĩ maũndũ marĩa mooigirũo.
35  Na rĩrĩ, Jesu arĩ hakuhĩ gũkinya Jeriko, nĩ haarĩ mũndũ mũtumumu waikarĩte thĩ mũkĩra-inĩ wa njĩra akĩhoya mbeca.
36  Na tondũ nĩ aaiguire kĩrĩndĩ gĩkĩhĩtũka, akĩambĩrĩria kũũrĩrĩria kĩrĩa gĩathiaga na mbere.
37  Nao makĩmwĩra: “Nĩ Jesu ũrĩa Mũnazarethi ũrahĩtũka!”
38  Aigua ũguo, akĩanĩrĩra: “Jesu, Mũrũ wa Daudi, njiguĩra tha!”
39  Nao andũ arĩa maarĩ mbere makĩambĩrĩria kũmũkũũma makĩmwĩraga akire, no we agĩthiĩ o na mbere kwanĩrĩra: “Mũrũ wa Daudi, njiguĩra tha!”
40  Nake Jesu akĩrũgama na agĩathana mũndũ ũcio atwarũo harĩ we. Na rĩrĩa aamũkuhĩrĩirie, Jesu akĩmũũria atĩrĩ:
41  “Ũkwenda ngwĩkĩre atĩa?” Nake akĩmwĩra: “Mwathani, honia njoke kuona.”
42  Nĩ ũndũ ũcio Jesu akĩmwĩra: “Coka kuona; wĩtĩkio waku nĩ watũma ũhone.”
43  Na o rĩo akĩhota kuona, na akĩambĩrĩria kũmũrũmĩrĩra akĩgoocaga Ngai. O nao andũ othe mona ũguo makĩgooca Ngai.
17  Agĩcoka akĩra arutwo ake atĩrĩ: “Gũka kwa maũndũ marĩa matũmaga andũ mahĩngĩke gũtingĩĩthemeka. Ĩndĩ kaĩ ũrĩa ũmarehaga arĩ na haaro-ĩ!
2  Nĩ kaba mũndũ ũcio angĩohererũo ihiga rĩa gĩthĩi ngingo aikio thĩinĩ wa iria handũ ha ahĩngithie ũmwe wa aya matariĩ ta twana.
3  Mwĩmenyagĩrĩrei. Mũrũ wa Ithe wanyu angĩhia, mũkaanie, na angĩĩrira, muohere.
4  O na angĩkwĩhĩria maita mũgwanja mũthenya ũmwe na oke kũrĩ wee maita mũgwanja, agĩkwĩraga, ‘nĩ ndahera,’ no mũhaka ũmuohere.”
5  Na rĩrĩ, atũmwo makĩra Mwathani atĩrĩ: “Tuongerere wĩtĩkio.”
6  Nake Mwathani akĩmeera: “Mũngĩrĩ na wĩtĩkio ũigana mbegũ ya karatarĩ-rĩ, no mwĩre mũtĩ ũyũ wa ndare, ‘Munyũka uume haha ũkehande iria-inĩ!’ naguo no ũmwathĩkĩre.
7  “Nũũ gatagatĩ-inĩ kanyu ũrĩ na ngombo ĩrarĩma na mũraũ kana ĩrarĩithia ũngĩmĩra ũũ yoima mũgũnda, ‘Ũka haha o rĩu na ũikare metha-inĩ ũrĩe’?
8  Handũ ha ũguo-rĩ, na githĩ ndangĩmĩra, ‘Haarĩria irio ciakwa cia hwaĩ-inĩ, na wĩhotore ũndungatĩre nginya ndĩkie kũrĩa na kũnyua, na thutha ũcio no ũrĩe na ũnyue’?
9  Ndangĩcokeria ngombo ĩyo ngatho nĩ ũndũ wa gwĩka ũrĩa ĩgwathĩtwo, kana tiguo?
10  O ũndũ ũmwe na ũcio, thutha wa kũhingia maũndũ mothe marĩa mwathĩtwo, ugagai: ‘Ithuĩ tũrĩ ngombo itarĩ kĩene. Tweka o ũrĩa tũkwagĩrĩirũo nĩ gwĩka.’”
11  Rĩrĩa aathiaga Jerusalemu, nĩ aatuĩkanĩirie Samaria na Galili.
12  Na rĩrĩa aaingĩraga gĩcagi kĩmwe, arũme ikũmi maarĩ na mangũ makĩmuona, no makĩrũgama haraya.
13  Makĩanĩrĩra na mũgambo mũnene makiuga: “Jesu, Mũrutani, tũiguĩre tha!”
14  Nake amona, akĩmeera atĩrĩ: “Thiĩi mũkeyonanie kũrĩ athĩnjĩri-Ngai.” Na marĩ njĩra-inĩ magĩthiĩ, magĩtherio.
15  Rĩrĩa ũmwe wao oonire atĩ nĩ ahonio, akĩhũndũka akĩgoocaga Ngai na mũgambo mũnene.
16  Akĩĩgũithia thĩ agĩturumithia ũthiũ wake magũrũ-inĩ ma Jesu, akĩmũcokagĩria ngatho. Makĩria ma ũguo, aarĩ Mũsamaria.
17  Nake Jesu akiuga: “Andũ othe ikũmi nĩ maatherio, kana tiguo? Hakĩrĩ ũguo-rĩ, acio angĩ kenda makĩrĩ kũ?
18  Hatirĩ ũngĩ wacoka kũgooca Ngai tiga o mũndũ ũyũ wa rũrĩrĩ rũngĩ?”
19  Agĩcoka akĩmwĩra atĩrĩ: “Ũkĩra wĩthiĩre; wĩtĩkio waku nĩ watũma ũhone.”
20  Afarisai maamũria rĩrĩa Ũthamaki wa Ngai ũngĩgooka, aamacokeirie akĩmeera: “Ũthamaki wa Ngai ndũroka na njĩra ĩyumĩrĩtie;
21  o na andũ matikoiga, ‘Rora haha!’ kana, ‘Rora harĩa!’ Nĩ gũkorũo Ũthamaki wa Ngai ũrĩ gatagatĩ-inĩ kanyu.”
22  Agĩcoka akĩra arutwo acio atĩrĩ: “Matukũ nĩ marĩũka rĩrĩa mũkeerirĩria kuona ũmwe wa mĩthenya ya Mũrũ wa mũndũ, ĩndĩ mũtikawona.
23  Na andũ nĩ makaamwĩra, ‘Rorai harĩa!’ kana, ‘Rorai haha!’ Mũtikanoime nja kana mũmarũmĩrĩre.
24  Nĩ gũkorũo o ta ũrĩa rũheni rũhenũkaga kuuma mwena ũmwe wa igũrũ nginya ũrĩa ũngĩ, noguo Mũrũ wa mũndũ agaakorũo hĩndĩ ya mũthenya wake.
25  O na kũrĩ ũguo, no mũhaka ambe acemanie na mĩnyamaro mĩingĩ na aregwo nĩ rũciaro rũrũ.
26  Ningĩ, o ta ũrĩa gwekĩkire matukũ-inĩ ma Nuhu, noguo gũgeekĩka matukũ-inĩ ma Mũrũ wa mũndũ:
27  maarĩaga, makanyua, makahikania, makahika nginya mũthenya ũrĩa Nuhu aaingĩrire thabina, naguo Mũiyũro ũgĩũka na ũkĩmaniina othe.
28  Ningĩ o ta ũrĩa gwekĩkire matukũ-inĩ ma Loti: maarĩaga, makanyua, makagũra, makendia, makahanda na magaka.
29  No mũthenya ũrĩa Loti ooimire Sodomu, gũkiura mwaki na ũbiriti kuuma igũrũ ũkĩmaniina othe.
30  Ũguo noguo gũgaakorũo mũthenya ũrĩa Mũrũ wa mũndũ akaaguũrio.
31  “Mũthenya ũcio-rĩ, mũndũ ũrĩa ũgaakorũo nyũmba igũrũ no indo ciake ikorũo nyũmba thĩinĩ, ndakanaikũrũke gũcioya, nake ũrĩa ũgaakorũo mũgũnda ndakanacoke kũrĩ indo iria irĩ thutha.
32  Ririkanai mũtumia wa Loti.
33  Mũndũ o wothe ũgeragia kũhonokia muoyo wake nĩ akoorũo nĩguo, nake mũndũ o wothe ũkũrũo nĩguo nĩ akaaũtũũria.
34  Ngũmwĩra atĩrĩ, ũtukũ ũcio andũ erĩ nĩ magaakorũo ũrĩrĩ ũmwe; ũmwe wao oywo, no ũcio ũngĩ nĩ agaatigwo.
35  Atumia erĩ nĩ magaakorũo magĩthĩa gĩthĩi-inĩ kĩmwe; ũmwe wao oywo, no ũcio ũngĩ nĩ agaatigwo.”
36  ——
37  Nao makĩmũũria ũũ: “Nĩ kũ kũu Mwathani?” Akĩmacokeria: “Harĩa mwĩrĩ ũrĩ, hau nĩho nderi ikaagomana.”
9  Agĩcoka agĩta arĩa Ikũmi na Erĩ hamwe, na akĩmahe hinya na wathani igũrũ rĩa ndaimono ciothe na wa kũhonia mĩrimũ.
2  Na akĩmatũma makahunjie ũhoro wĩgiĩ Ũthamaki wa Ngai na makahonanie,
3  na akĩmeera atĩrĩ: “Mũtigakuue kĩndũ o na kĩ nĩ ũndũ wa rũgendo, kana nĩ mũtirima kana mondo ya irio kana mũgate kana mbeca; o na kana nguo igĩrĩ.
4  No rĩrĩa rĩothe mwatonya mũciĩ mũna, ikaragai kuo o nginya rĩrĩa mũkooima kuo mũgĩthiĩ.
5  Na rĩrĩa rĩothe andũ maga kũmwamũkĩra, mũkiuma itũũra rĩu, ringithiai magũrũ manyu thĩ rũkũngũ rũitĩke nĩguo ũndũ ũcio ũtuĩke ũira harĩ o.”
6  Nao makĩambĩrĩria gũthiĩ gĩcigo-inĩ kĩu kuuma gĩcagi kĩmwe nginya kĩrĩa kĩngĩ, makĩhunjagia ũhoro ũrĩa mwega kũndũ guothe makĩhonanagia.
7  Na rĩrĩ, Herode mũtongoria wa gĩcigo kĩu akĩigua ũhoro wĩgiĩ maũndũ mothe marĩa meekĩkaga, na akĩmaka mũno tondũ andũ amwe mooigaga atĩ Johana nĩ ariũkĩtio kuuma kũrĩ arĩa akuũ,
8  no angĩ mooigaga atĩ Elija nĩwe woimĩrĩte, nao angĩ makoiga atĩ ũmwe wa anabii arĩa a tene nĩ ariũkĩte.
9  Herode akiuga atĩrĩ: “Johana-rĩ, nĩ ndamũrengire mũtwe. Ũcio ndĩraigua ũhoro wake akĩrĩ ũ?” Nĩ ũndũ ũcio nĩ aageragia ũrĩa angĩmuona.
10  Rĩrĩa atũmwo maacokire, makĩra Jesu ũhoro wa maũndũ mothe marĩa meekĩte. Nake akĩmatwara handũ marĩ oiki itũũra-inĩ rĩtagwo Bethisaida.
11  No rĩrĩa kĩrĩndĩ kĩamenyire, gĩkĩmũrũmĩrĩra. Nake agĩkĩamũkĩra wega na akĩambĩrĩria gũkĩhe ũhoro wĩgiĩ Ũthamaki wa Ngai, na akĩhonia arĩa maabataraga kũhonio.
12  Na rĩrĩ, nĩ gwakuhĩrĩirie gũtuka. Arĩa Ikũmi na Erĩ magĩthiĩ harĩ we makĩmwĩra: “Ĩra kĩrĩndĩ gĩkĩ kiumagare, nĩguo gĩthiĩ icagi-inĩ iria ithiũrũrũkĩirie na mĩgũnda-inĩ gĩĩcarĩrie gwa gũkoma na gĩa kũrĩa, tondũ gũkũ nĩ werũ-inĩ.”
13  No we akĩmeera: “Inyuĩ mahei kĩndũ gĩa kũrĩa.” Makĩmwĩra: “Tũtirĩ na kĩndũ kĩngĩ tiga mĩgate ĩtano na thamaki igĩrĩ, no tũgĩthiire ithuĩ ene tũkagũrĩre andũ aya othe irio.”
14  Andũ acio maarĩ arũme ta 5,000. No akĩra arutwo ake atĩrĩ: “Meerei maikare thĩ marĩ ikundi cia andũ ta 50.”
15  Nao arutwo magĩka o ũguo, makĩra andũ othe maikare thĩ.
16  Nake akĩoya mĩgate ĩyo ĩtano na thamaki icio igĩrĩ, akĩrora igũrũ na agĩcirathima. Agĩcoka agĩcienyũranga na akĩambĩrĩria kũnengera arutwo matwarĩre kĩrĩndĩ.
17  Nao othe makĩrĩa makĩhũna, na makĩũngania cienyũ iria ciatigarire, ikabu 12.
18  Thutha ũcio, rĩrĩa aarĩ wiki akĩhoya-rĩ, arutwo magĩthiĩ harĩ we, nake akĩmoria atĩrĩ: “Kĩrĩndĩ kiugaga niĩ ndĩ ũ?”
19  Makĩmũcokeria makĩmwĩra: “Moigaga wee nĩwe Johana Mũbatithania, no angĩ makoiga wee nĩwe Elija, nao angĩ makoiga atĩ ũmwe wa anabii arĩa a tene nĩ ariũkĩte.”
20  Agĩcoka akĩmoria atĩrĩ: “Ĩ inyuĩ na inyuĩ muugaga ndĩ ũ?” Petero agĩcokia: “Wee nĩwe Kristo wa Ngai.”
21  Agĩcoka akĩmahe mũkaana mũrũmu, akĩmeera matikeere mũndũ o na ũrĩkũ ũndũ ũcio,
22  no akiuga atĩrĩ: “No mũhaka Mũrũ wa mũndũ acemanie na mĩnyamaro mĩingĩ na aregwo nĩ athuri na anene a athĩnjĩri Ngai na andĩki-watho, na oragwo, acoke ariũkio mũthenya wa gatatũ.”
23  Agĩcoka agĩthiĩ na mbere kũmeera othe atĩrĩ: “Mũndũ o wothe angĩenda kũnũmĩrĩra, nĩ erege na oe mũtĩ wake wa kũnyarirĩrũo mũthenya o mũthenya na anũmagĩrĩre.
24  Nĩ gũkorũo mũndũ o wothe wendaga kũhonokia muoyo wake nĩ akoorũo nĩguo, no mũndũ o wothe ũkũrũo nĩ muoyo wake nĩ ũndũ wakwa nĩwe ũkaaũhonokia.
25  Atĩrĩrĩ, mũndũ angĩgunĩka atĩa angĩĩgwatĩra thĩ yothe no orũo nĩ muoyo wake kana anangwo?
26  Nĩ gũkorũo mũndũ o wothe ũconokaga nĩ ũndũ wakwa na nĩ ũndũ wa ciugo ciakwa, Mũrũ wa mũndũ nĩ akaamũconokera rĩrĩa agooka arĩ na riri wake na wa Ithe na wa araika arĩa atheru.
27  No ngũmwĩra atĩrĩ na ma, nĩ harĩ amwe marũgamĩte haha matagacama gĩkuũ o rĩ nginya mambe mone Ũthamaki wa Ngai.”
28  Na gũgĩkinya atĩrĩ, matukũ ta manana thutha wa kwaria ciugo icio, akĩoya Petero, Johana, na Jakubu akĩambata nao kĩrĩma-inĩ nĩguo akahoe.
29  Na rĩrĩa aahoyaga, ũthiũ wake ũkĩgarũrũka, nacio nguo ciake ikĩerũha mũno igĩkenga.
30  Na rĩrĩ, haarĩ na arũme erĩ maaragia nake; nĩo Musa na Elija.
31  Makiumĩra marĩ na riri na makĩambĩrĩria kwaria ũhoro wĩgiĩ we gũthiĩ, ũndũ ũrĩa aarĩ hakuhĩ kũhingia thĩinĩ wa Jerusalemu.
32  Petero na arĩa maarĩ nao nĩ maatooretio mũno nĩ toro, no rĩrĩa meeiguire biũ, makĩona riri wake na arũme acio erĩ marũgamĩte hamwe nake.
33  Na rĩrĩa arũme acio maamweheragĩra, Petero akĩra Jesu atĩrĩ: “Mũrutani, nĩ wega gũkorũo tũrĩ haha. Nĩ ũndũ ũcio reke twambe hema ithatũ, ĩmwe yaku, ĩmwe ya Musa, na ĩmwe ya Elija.” Ndaamenyaga ũrĩa ooigaga.
34  No rĩrĩa aaragia maũndũ macio, hakĩgĩa itu na rĩkĩambĩrĩria kũmahumbĩra. Rĩrĩa maahumbĩrirũo nĩ itu rĩu, magĩĩtigĩra.
35  Na mũgambo ũkiuma thĩinĩ wa itu rĩu, ũkiuga: “Ũyũ nĩ Mũrũ wakwa, ũrĩa ũthuurĩtwo. Mũthikagĩrĩriei.”
36  Na rĩrĩa mũgambo ũcio waiguirũo, Jesu akĩoneka arĩ wiki. No magĩkira na matierire mũndũ o na ũrĩkũ matukũ-inĩ macio maũndũ marĩa meeyoneire.
37  Mũthenya ũyũ ũngĩ rĩrĩa maaikũrũkire kuuma kĩrĩma-inĩ, kĩrĩndĩ kĩnene gĩkĩmũtũnga.
38  Na rĩrĩ, mũndũ warĩ thĩinĩ wa kĩrĩndĩ akĩanĩrĩra akiuga: “Mũrutani, ndagũthaitha ũrore mũrũ wakwa, tondũ ndirĩ ũngĩ.
39  Na nĩ harĩ roho mũũru ũmũnyitaga, o hĩndĩ ĩyo agakayũrũrũka, ũgacoka ũkamũtugutania akaruta mũhũyũ na kanua, na ndwĩtĩkagĩra kũmũtiga o tiga thutha wa kũmũguraria.
40  Na nĩ thaithire arutwo aku maũingate, no matinahota.”
41  Nake Jesu agĩcokia akiuga: “Inyuĩ rũciaro rũrũ rũtarĩ wĩtĩkio na rũhĩngĩcanu, ngũtũũra hamwe na inyuĩ ndĩmũkiragĩrĩria nginya rĩ? Rehe mũrũguo haha.”
42  No rĩrĩa aakuhagĩrĩria, ndaimono ĩyo ĩkĩmũgũithia thĩ na ĩkĩmũtugutania ũũru mũno. No rĩrĩ, Jesu agĩkũũma roho ũcio mũũru na akĩhonia kamwana kau na agĩkaneana kũrĩ ithe.
43  Na othe makĩgega nĩ ũndũ wa hinya mũnene wa Ngai. Na rĩrĩa othe maagegete nĩ maũndũ mothe marĩa eekaga, akĩra arutwo ake atĩrĩ:
44  “Thikĩrĩriai na kinyi na mũririkane ciugo ici, tondũ Mũrũ wa mũndũ nĩ egũkunyanĩrũo moko-inĩ ma andũ.”
45  No matiataũkagĩrũo nĩ ũrĩa ooigaga. Nĩ maahithĩtwo matigataũkĩrũo, na nĩ meetigagĩra kũmũũria ũhoro wĩgiĩ ciugo icio.
46  Gũgĩcoka gũkĩgĩa ngarari gatagatĩ-inĩ kao ciĩgiĩ nũũ warĩ mũnene gũkĩra arĩa angĩ.
47  Jesu amenya mwĩcirĩrie wa ngoro ciao, akĩoya kaana, agĩkarũgamia hakuhĩ nake,
48  akĩmeera ũũ: “Mũndũ o wothe wamũkagĩra kaana gaka nĩ ũndũ wa rĩĩtwa rĩakwa o na niĩ nĩ anyamũkagĩra; nake mũndũ o wothe ũnyamũkagĩra amũkagĩra nginya Ũrĩa wandũmire. Nĩ gũkorũo ũrĩa wĩyonaga arĩ mũnini mũno gatagatĩ-inĩ kanyu inyuothe nĩwe mũnene.”
49  Johana akĩmũcokeria akĩmwĩra: “Mũrutani, nĩ harĩ mũndũ tuonire akĩruta andũ ndaimono na rĩĩtwa rĩaku, na twageria kũmũgiria tondũ ndekũrũmanagĩrĩra na ithuĩ.”
50  No Jesu akĩmwĩra: “Mũtikagerie kũmũgiria, tondũ mũndũ o wothe ũtararegana na inyuĩ arĩ mwena wanyu.”
51  Na rĩrĩa matukũ make ma gũthiĩ igũrũ maakuhagĩrĩria, agĩtua itua irũmu rĩa gũthiĩ Jerusalemu.
52  Kwoguo agĩtũma atũmwo mathiĩ mbere yake. Nao magĩthiĩ makĩingĩra gĩcagi kĩmwe kĩa Asamaria nĩguo mamũhaarĩrĩrie.
53  No matiamũnyitire ũgeni, tondũ nĩ aatuĩte itua rĩa gũthiĩ Jerusalemu.
54  Rĩrĩa arutwo ake Jakubu na Johana moonire ũguo, makĩmũũria atĩrĩ: “Mwathani, nĩ ũkwenda twĩtie mwaki kuuma igũrũ ũmaniine?”
55  No we akĩĩhũgũra na akĩmakũũma.
56  Nĩ ũndũ ũcio magĩthiĩ gĩcagi kĩngĩ.
57  Na rĩrĩa maarĩ barabara-inĩ magĩthiĩ, mũndũ ũmwe akĩmwĩra: “Nĩ ndĩkũrũmagĩrĩra kũrĩa guothe ũrĩthiaga.”
58  No Jesu akĩmwĩra atĩrĩ: “Mbwe nĩ irĩ imamo, nacio nyoni cia rĩera-inĩ nĩ irĩ itara, no Mũrũ wa mũndũ ndarĩ handũ ha kũigĩrĩra mũtwe wake.”
59  Agĩcoka akĩra ũngĩ: “Tuĩka mũrũmĩrĩri wakwa.” Mũndũ ũcio akiuga: “Mwathani, njĩtĩkĩria nyambe thiĩ ngathike baba.”
60  No we akĩmwĩra ũũ: “Reke akuũ mathike akuũ ao, ĩndĩ wee thiĩ ũkahunjie kũndũ guothe ũhoro wa Ũthamaki wa Ngai.”
61  Nake ũngĩ akĩmwĩra: “Mwathani, nĩ ngũkũrũmĩrĩra, no amba ũnjĩtĩkĩrie ngoigĩre andũ a nyũmba yakwa ũhoro.”
62  Jesu akĩmwĩra atĩrĩ: “Gũtirĩ mũndũ ũnyitĩte mũraũ na akarora indo iria irĩ thutha wagĩrĩire thĩinĩ wa Ũthamaki wa Ngai.”
7  Rĩrĩa aarĩkirie kwarĩria andũ, akĩingĩra Kaperinaumu.
2  Na rĩrĩ, mũnene ũmwe wa mbũtũ nĩ aarĩ na ngombo eendete mũno na nĩ yarwarĩte mũno hakuhĩ gũkua.
3  Rĩrĩa aaiguire ũhoro wĩgiĩ Jesu, agĩtũma athuri amwe a Ayahudi makamwĩre oke ahonie ngombo ĩyo yake.
4  Magĩthiĩ harĩ Jesu na makĩambĩrĩria kũmũthaitha mũno makĩmwĩra: “Nĩ agĩrĩire gwĩkĩrũo ũndũ ũcio nĩwe,
5  tondũ nĩ endete rũrĩrĩ rwitũ na nĩwe waakire thunagogi itũ.”
6  Kwoguo Jesu agĩthiĩ nao. No rĩrĩa aarĩ hakuhĩ gũkinya kũu, mũnene ũcio wa thigari nĩ aatũmĩte arata ake makamwĩre ũũ: “Mwathi wakwa, ndũgethĩnie, tondũ niĩ ndirĩ mwagĩrĩru wa gũkũnyita ũgeni gwakwa nyũmba.
7  Nĩkĩo nyonire ndiagĩrĩire gũka kũrĩ wee. No uga o kiugo kĩmwe, na ndungata yakwa nĩ ĩkũhona.
8  Tondũ o na niĩ ngoragwo rungu rwa wathani, na ndĩ na thigari ikoragwo rungu rwakwa, na ingĩra mũthigari ũmwe, ‘Thiĩ!’ no gũthiĩ athiaga, na ingĩra ũngĩ ‘Ũka!’ no gũka okaga, na ingĩra ngombo yakwa, ‘Ĩka ũũ!’ noguo ĩkaga.”
9  Rĩrĩa Jesu aaiguire maũndũ macio, akĩgegio nĩwe, na akĩĩhũgũra akĩrora kĩrĩndĩ kĩrĩa kĩamũrũmĩrĩire akiuga: “Ngũmwĩra atĩrĩ, o na thĩinĩ wa Isiraeli ndirĩ ndona wĩtĩkio mũnene ta ũyũ.”
10  Na rĩrĩa acio maatũmĩtwo maacokire nyũmba, magĩkora ngombo ĩyo ĩhonete.
11  Kahinda kanini thutha ũcio agĩthiĩ itũũra rĩetagwo Naini, arĩ hamwe na arutwo ake na kĩrĩndĩ kĩnene gĩgĩtwarana nake.
12  Rĩrĩa aakuhĩrĩirie kĩhingo gĩa itũũra rĩu, akĩona mũndũ mũkuũ warĩ mũrũ wa mũmwe wa mũtumia wa ndigwa akuuĩtwo agĩtwarũo nja. Na nĩ haarĩ na andũ aingĩ kuuma itũũra rĩu maarĩ hamwe na mũtumia ũcio.
13  Rĩrĩa Mwathani oonire mũtumia ũcio, akĩmũiguĩra tha, akĩmwĩra: “Tiga kũrĩra.”
14  Agĩcoka agĩkuhĩrĩria na akĩhutia karĩrĩ karĩa mũndũ ũcio aakuuĩtwo nako, nao arĩa maamũkuuĩte makĩrũgama. Akiuga: “Mwanake, ndakwĩra ũũkĩre!”
15  Nake mũndũ ũcio warĩ mũkuũ agĩũkĩra na akĩambĩrĩria kwaria, na Jesu akĩmũneana kũrĩ nyina.
16  Na rĩrĩ, othe makĩiyũrũo nĩ kĩmako, na makĩambĩrĩria kũgooca Ngai makiugaga: “Nĩ kwarahũrĩtwo mũnabii mũnene gatagatĩ-inĩ gaitũ,” na, “Ngai nĩ aririkanĩte andũ ake.”
17  Na ũhoro ũcio wĩgiĩ Jesu ũkĩhunja Judea guothe na bũrũri wothe ũrĩa wathiũrũrũkĩirie.
18  Nao arutwo a Johana makĩmwĩra maũndũ macio mothe.
19  Nĩ ũndũ ũcio Johana agĩtũma arutwo ake erĩ kũrĩ Mwathani makamũũrie atĩrĩ: “Hihi wee nĩwe Ũrĩa Weranĩirũo, kana nĩ harĩ ũngĩ twetereire?”
20  Andũ acio makinya harĩ we makĩmwĩra atĩrĩ: “Johana Mũbatithania atũtũma tũkũũrie, ‘Hihi wee nĩwe Ũrĩa Weranĩirũo, kana nĩ harĩ ũngĩ twetereire?’”
21  Hĩndĩ o ĩyo akĩhonia andũ aingĩ mĩrimũ yao, ndwari nene, na akĩmaruta maroho moru, na akĩhe atumumu aingĩ kĩheo gĩa kuona.
22  Akĩra arutwo acio atĩrĩ: “Thiĩi mwĩre Johana ũhoro wĩgiĩ maũndũ marĩa muona na mwaigua: Arĩa atumumu rĩu nĩ marona, arĩa mathuaga magetwara wega, arĩa marĩ na mangũ magatherio, arĩa mataiguaga makaigua, arĩa akuũ makariũkio, nao arĩa athĩni nĩ maraheo ũhoro ũrĩa mwega.
23  Gũkena nĩ ũrĩa ũtonaga ũndũ ũngĩmũhĩnga harĩ niĩ.”
24  Rĩrĩa andũ acio Johana aatũmĩte maathiire, Jesu akĩambĩrĩria kwarĩria kĩrĩndĩ ũhoro wĩgiĩ Johana agĩkĩũria atĩrĩ: “Mwathiĩte werũ-inĩ kuona kĩĩ? Hihi nĩ ithanjĩ rĩkĩhurutwo nĩ rũhuho?
25  Mwagĩthiĩte kuona kĩĩ? Mũndũ wĩhumbĩte nguo horo? Atĩrĩrĩ, arĩa mehumbaga nguo cia goro na magatũũra megangarĩte makoragwo nyũmba-inĩ cia athamaki.
26  Gũkĩrĩ ũguo-rĩ, mwagĩthiĩte kuona kĩĩ? Kuona mũnabii? Ĩni, ngũmwĩra atĩrĩ, ũcio nĩ akĩrĩte mũnabii.
27  Ũcio nĩwe ũhoro wake wandĩkĩtwo ũũ: ‘Atĩrĩrĩ, nĩ ngũtũma mũtũmwo wakwa mbere yaku, ũrĩa ũgũkũhaarĩrĩria njĩra mbere yaku.’
28  Ngũmwĩra atĩrĩ, harĩ arĩa maanaciarũo nĩ atumia, gũtirĩ o na ũmwe mũnene gũkĩra Johana, no mũndũ mũnini thĩinĩ wa Ũthamaki wa Ngai nĩ mũnene kũmũkĩra.”
29  (Rĩrĩa andũ othe na etia a mbeca cia igooti maaiguire ũguo, makiuga atĩ Ngai nĩ mũthingu, tondũ maabatithĩtio na ũbatithio wa Johana.
30  Ĩndĩ Afarisai na arĩa mooĩ Watho wega makĩhũthia ũtaaro wa Ngai ũrĩa maaheetwo, tondũ o matiabatithĩtio nĩ Johana.)
31  “Nĩ ũndũ ũcio-rĩ, ngũgerekania andũ a rũciaro rũrũ na ũ, na matariĩ ta ũ?
32  Matariĩ ta twana tũikarĩte thĩ thoko-inĩ tũgĩtaga tũrĩa tũngĩ tũkoiga ũũ: ‘Tũmũhuhĩire mũtũrirũ no mũtinathũngũtha, twacakaya no mũtinarĩra.’
33  O ta ũguo, Johana Mũbatithania okĩte akĩĩhingaga kũrĩa mũgate na kũnyua ndibei, no inyuĩ mũkoiga: ‘Arĩ na ndaimono.’
34  Mũrũ wa mũndũ okĩte atekwĩhinga kũrĩa na kũnyua, no inyuĩ mũkoiga: ‘Ũyũ nĩ mũndũ mũkoroku na ũnyuaga ndibei, mũrata wa etia a mbeca cia igooti na ehia!’
35  No rĩrĩ, ũũgĩ wonanagia ũthingu waguo kũgerera ciana ciaguo ciothe.”
36  Nĩ kũrĩ Mũfarisai ũmwe wamwĩraga athiĩ gwake makarĩanĩre. Nĩ ũndũ ũcio agĩthiĩ kwa Mũfarisai ũcio nyũmba na agĩikara metha-inĩ.
37  Na rĩrĩ, mũtumia woĩkaine itũũra-inĩ rĩu atĩ aarĩ mwĩhia akĩmenya atĩ Jesu aikarĩte thĩ nyũmba akĩrĩa kwa Mũfarisai ũcio, agĩthiĩ na cuba ya alabasta ya maguta manungi wega.
38  Agĩthiĩ thutha wa Jesu agĩturia maru magũrũ-inĩ make, akĩambĩrĩria kũrĩra akĩihũgagia magũrũ ma Jesu na maithori make, na akamagiria na njuĩrĩ ya mũtwe wake. Ningĩ, akĩmũmumunya magũrũ na wororo na akĩmaitĩrĩria maguta macio manungi wega.
39  Rĩrĩa Mũfarisai ũcio wamũnyitĩte ũgeni oonire ũguo, akĩĩra atĩrĩ: “Korũo mũndũ ũyũ kũna nĩ mũnabii, nĩ angĩramenya mũtumia ũyũ ũramũhutia nũũ na nĩ wa mũthemba ũrĩkũ, atĩ nĩ mwĩhia.”
40  No Jesu akĩmwĩra ũũ: “Simoni, nĩ harĩ ũndũ ngwenda gũkwĩra.” Nake akĩmwĩra: “Mũrutani, njĩĩra!”
41  “Nĩ kwarĩ andũ erĩ maarĩ na thiirĩ wa mũndũ ũngĩ; ũmwe aarĩ na thiirĩ wa dinari 500, no ũcio ũngĩ dinari 50.
42  Rĩrĩa maagire kĩndũ mangĩmũrĩha nakĩo, akĩmarekera eerĩ eyendeire. Nĩ ũndũ ũcio-rĩ, nĩ ũrĩkũ ũngĩenda mũndũ ũcio mũno?”
43  Simoni akĩmũcokeria akĩmwĩra: “Nguona ta arĩ ũcio aarekeire thiirĩ mũnene.” Akĩmwĩra: “Nĩ watua wega.”
44  Agĩcoka akĩĩhũgũra akĩrora mũtumia ũcio akĩra Simoni atĩrĩ: “Nĩ ũrona mũtumia ũyũ? Nyingĩrire nyũmba gwaku; ndũnahe maĩ ma gwĩthamba magũrũ. Ĩndĩ mũtumia ũyũ aihũgia magũrũ makwa na maithori make na amagiria na njuĩrĩ yake.
45  Wee ndũnamumunya, no mũtumia ũyũ, kuuma hingo ĩrĩa nyingĩrire gũkũ, ndarĩ aratigithĩria kũmumunya magũrũ makwa na wororo.
46  Ndũnanjitĩrĩria maguta mũtwe, ĩndĩ mũtumia ũyũ nĩ aitĩrĩria magũrũ makwa maguta manungi wega.
47  Nĩ ũndũ ũcio ngũkwĩra atĩrĩ, o na gũtuĩka mehia make nĩ maingĩ, nĩ oherũo tondũ nĩ onania wendo mũnene. No ũrĩa wohagĩrũo mehia manini, onanagia wendo mũnini.”
48  Agĩcoka akĩra mũtumia ũcio atĩrĩ: “Nĩ woherũo mehia maku.”
49  Arĩa maaikarĩte metha-inĩ hamwe nake makĩambĩrĩria kũũrania ũũ gatagatĩ-inĩ kao: “Kaĩ mũndũ ũyũ arĩ ũ ũrohanĩra nginya mehia?”
50  No we akĩra mũtumia ũcio atĩrĩ: “Wĩtĩkio waku nĩ wakũhonokia; thiĩ na thayũ.”
23  Nĩ ũndũ ũcio kĩrĩndĩ kĩu gĩgĩũkĩra kĩrĩ gĩothe hamwe, na gĩkĩmũtwara kũrĩ Pilato.
2  Gĩkĩambĩrĩria kũmũthitanga gĩkiugaga: “Nĩ tuonete mũndũ ũyũ akĩhĩtithia rũrĩrĩ rwitũ, akĩgiragia andũ kũrĩha Kaisari igooti, na akiugaga atĩ we mwene nĩ Kristo mũthamaki.”
3  Nake Pilato akĩmũũria atĩrĩ: “Wee nĩwe Mũthamaki wa Ayahudi?” Nake akĩmũcokeria: “Wee mwene nĩ woiga.”
4  Pilato agĩcoka akĩra anene a athĩnjĩri-Ngai na kĩrĩndĩ kĩu atĩrĩ: “Gũtirĩ ihĩtia ndĩrona harĩ mũndũ ũyũ.”
5  No magĩthiĩ na mbere kuuga: “Nĩ acogagĩra andũ kũgerera ũrutani ũrĩa arutanĩte Judea guothe, kuuma o Galili nginya gũkũ.”
6  Rĩrĩa Pilato aaiguire ũguo, akĩũria kana mũndũ ũcio nĩ Mũgalili.
7  Rĩrĩa aamenyire atĩ ooimĩte kũrĩa Herode aathanaga, akiuga atwarũo kũrĩ Herode, ũrĩa o nake warĩ Jerusalemu matukũ-inĩ macio.
8  Rĩrĩa Herode oonire Jesu, agĩkena mũno. Kwa ihinda iraya nĩ aakoretwo akĩĩrirĩria kuona Jesu tondũ nĩ aaiguĩte maũndũ maingĩ mamwĩgiĩ, na nĩ eerĩgagĩrĩra kuona akĩringa ciama.
9  Nĩ ũndũ ũcio akĩambĩrĩria kũmũũria ciũria nyingĩ, no Jesu ndaamũcokagĩria.
10  O na kũrĩ ũguo, anene a athĩnjĩri-Ngai na andĩki-watho maaikaraga makĩrũgamaga makamũthitanga marĩ na marũrũ maingĩ.
11  Nake Herode hamwe na thigari ciake makĩmwĩka maũndũ ma kũmũnyararithia, na akĩmũnyũrũria na njĩra ya kũmũhumba nguo ya goro, agĩcoka akiuga acokio kũrĩ Pilato.
12  Mũthenya o ro ũcio Herode na Pilato magĩtuĩka arata, nĩ gũkorũo mbere ĩyo maarĩ thũ.
13  Nake Pilato agĩcokanĩrĩria hamwe anene a athĩnjĩri-Ngai, atongoria, na andũ
14  akĩmeera atĩrĩ: “Mũndeheire mũndũ ũyũ atĩ nĩ aracogera andũ matuĩke aregani. No rĩrĩ, niĩ nĩ ndamũhũnga mahũri mbere yanyu na ndinona gĩtũmi o na kĩmwe kĩa maũndũ marĩa mũramũthitangĩra.
15  O na Herode ndanona, nĩ gũkorũo oigire acokio kũrĩ ithuĩ, ndarĩ ũndũ ekĩte ũngĩtũma atuĩrũo kũũragwo.
16  Nĩ ũndũ ũcio, ngũmũherithia njoke ndĩmuohore.”
17  ——
18  No kĩrĩndĩ gĩothe gĩkĩanĩrĩra gĩkiuga: “Ũraga mũndũ ũyũ, ũtuohorere Baraba!”
19  (Mũndũ ũcio aaikĩtio njera nĩ ũndũ wa kũregana na thirikari thĩinĩ wa itũũra rĩu na kũũragana.)
20  Pilato akĩmaarĩria o rĩngĩ, tondũ nĩ eendaga kuohora Jesu.
21  Nao makĩambĩrĩria kwanĩrĩra makiugaga: “Nĩ acuurio mũtĩ-inĩ! Nĩ acuurio mũtĩ-inĩ!”
22  Riita rĩa gatatũ akĩmeera: “Nĩkĩ? Nĩ ũũru ũrĩkũ mũndũ ũyũ ekĩte? Gũtirĩ ũndũ ndona harĩ we ũngĩtũma oragwo; nĩ ũndũ ũcio ngũmũherithia njoke ndĩmuohore.”
23  Nao maigua ũguo makĩanĩrĩra na mĩgambo mĩnene mategũtigithĩria makiugaga oragwo, na mĩgambo yao ĩkĩhootana.
24  Kwoguo Pilato agĩtua itua rĩa gwĩka ũguo mooigaga.
25  Akĩohora mũndũ ũcio meetagia, ũrĩa waikĩtio njera nĩ ũndũ wa kũregana na thirikari na kũũragana, no akĩneana Jesu ekwo ũrĩa meendaga.
26  Na rĩrĩa maamũtwaraga, makĩnyita mũndũ wa kuuma Kurene wetagwo Simoni akiuma mĩgũnda-inĩ, makĩmũigĩrĩra mũtĩ wa kũnyarirĩrũo aũkuue arĩ thutha wa Jesu.
27  Andũ aingĩ nĩ maamũrũmĩrĩire, hamwe na atumia arĩa maathiaga makĩĩhũũraga nĩ kĩeha na makarĩra nĩ ũndũ wake.
28  Jesu akĩĩhũgũra akĩrora atumia acio akiuga: “Inyuĩ aarĩ a Jerusalemu, tigai kũndĩrĩra. Mwĩrĩrĩrei arĩ inyuĩ na mũrĩrĩre ciana cianyu;
29  tondũ matukũ nĩ maroka rĩrĩa andũ makooiga, ‘Gũkena nĩ atumia arĩa thata, nda iria itarĩ ciagĩa mwana na nyondo iria itarĩ ciongwo!’
30  Na nĩ magaacoka mambĩrĩrie kwĩra irĩma, ‘Tũgwĩrei!’ o na tũrĩma, ‘Tũhumbĩrei!’
31  Angĩkorũo mareka maũndũ macio hĩndĩ ĩrĩa mũtĩ ũrĩ mũigũ-rĩ, gũgathiĩ atĩa rĩrĩa ũkooma?”
32  Ningĩ kwarĩ na arũme erĩ maarĩ eki-naĩ, arĩa o nao maatwaragwo moragwo hamwe nake.
33  Na rĩrĩa maakinyire kũndũ gwĩtagwo Ihĩndĩ rĩa Kĩongo, makĩmũhũũrĩra mũtĩ-inĩ na mĩcumarĩ kũu hamwe na eki-naĩ acio, ũmwe mwena wake wa ũrĩo nake ũcio ũngĩ mwena wake wa ũmotho.
34  No Jesu ooigaga atĩrĩ: “Awa, mohere, nĩ gũkorũo matiramenya ũrĩa mareka.” Makĩria ma ũguo, magĩcuka mĩtĩ nĩguo magayane nguo ciake.
35  Nao andũ maarũgamĩte meroreire. No atongoria nĩ maamũnyiiraga makiugaga: “Nĩ arahonokagia arĩa angĩ; rĩu nĩ ehonokie angĩkorũo nĩwe Kristo wa Ngai, Ũrĩa Mũthuure.”
36  Nginya thigari nĩ ciamũnyũrũragia, igĩthiaga harĩ we na ikamũhe ndibei ngagatu
37  ikĩmwĩraga ũũ: “Angĩkorũo wee nĩwe Mũthamaki wa Ayahudi-rĩ, wĩhonokie.”
38  Na igũrũ rĩake nĩ haarĩ na maandĩko mooigĩte atĩrĩ: “Ũyũ nĩwe Mũthamaki wa Ayahudi.”
39  Na ũmwe wa eki-naĩ acio maacuurĩtio hau akĩambĩrĩria kũmũnyũrũria akiugaga: “Githĩ wee tiwe Kristo? Wĩhonokie na ũtũhonokie o na ithuĩ!”
40  Nake ũcio ũngĩ akĩmũkũũma akĩmwĩra atĩrĩ: “Kaĩ ũtaretigĩra Ngai o na hanini, kuona atĩ ũramũkĩra ituĩro rĩmwe na mũndũ ũyũ?
41  Ithuĩ tũramũkĩra ituĩro rĩrĩa rĩtwagĩrĩire nĩ ũndũ wa maũndũ marĩa twĩkĩte, no gũtirĩ ũndũ o na ũmwe mũũru mũndũ ũyũ ekĩte.”
42  Agĩcoka akiuga ũũ: “Jesu, ũkaandirikana rĩrĩa ũkaaingĩra thĩinĩ wa Ũthamaki waku.”
43  Nake akĩmwĩra: “Ũmũthĩ ndakwĩra atĩrĩ na ma, nĩ ũgaakorũo hamwe na niĩ thĩinĩ wa Paradiso.”
44  Gũkinyĩria hĩndĩ ĩyo kwarĩ ta thaa thita cia mũthenya, no gũkĩgĩa nduma bũrũri-inĩ ũcio wothe nginya ta thaa kenda cia mũthenya,
45  tondũ ũtheri wa riũa nĩ wathirire; nakĩo gĩtaama kĩa harĩa hatheru gĩgĩtarũka na gatagatĩ kuuma igũrũ nginya thĩ.
46  Nake Jesu akĩanĩrĩra na mũgambo mũnene akiuga ũũ: “Awa, roho wakwa nĩ ndaũiga moko-inĩ maku.” Arĩkia kuuga ũguo, agĩtuĩkana.
47  Na rĩrĩa mũnene wa mbũtũ oonire ũguo, akĩambĩrĩria kũgooca Ngai akiugaga: “Mũndũ ũyũ nĩ ma ararĩ mũthingu.”
48  Na rĩrĩa andũ arĩa othe maagomanĩte hau kwĩrorera moonire maũndũ marĩa maahaanĩkire, makĩinũka makĩĩhũũrahũũraga ithũri ciao.
49  Nao andũ othe arĩa maamenyanĩte nake maarũgamĩte handũ haraya. Ningĩ atumia arĩa maatwaranĩte nake kuuma Galili maarĩ hau na nĩ meeyoneire maũndũ macio.
50  Na rĩrĩ, nĩ kwarĩ na mũndũ wetagwo Jusufu, warĩ mũthuri wa Kĩama, na aarĩ mũndũ mwega na mũthingu.
51  (Mũndũ ũcio ndaanyitĩte mbaru wara wao na gĩĩko kĩao.) Ooimĩte itũũra rĩa andũ a Judea rĩtagwo Arimathea, na nĩ eetereire Ũthamaki wa Ngai.
52  Akĩingĩra kũrĩ Pilato akĩhoya anengerũo mwĩrĩ wa Jesu.
53  Akĩũcuurũria na akĩũthaya na gĩtambaya gĩa gatani ĩrĩa njega, akĩũiga mbĩrĩra-inĩ yenjetwo rwaro-inĩ rwa ihiga, ĩrĩa gũtarĩ mũndũ wakoretwo aigĩtwo thĩinĩ wayo.
54  Na rĩrĩ, kwarĩ mũthenya wa Kũhaarĩria, na Thabatũ yarĩ hakuhĩ kwambĩrĩria.
55  No atumia arĩa maatwaranĩte nake kuuma Galili o nao magĩthiĩ, magĩcũthĩrĩria mbĩrĩra-inĩ na makĩona ũrĩa mwĩrĩ wake wakometio,
56  na magĩcoka nĩguo makahaarĩrie mahuti marĩa manungaga wega na maguta manungi wega. No makĩhurũka mũthenya wa Thabatũ kũringana na ũrĩa gwaathanĩtwo.
22  Na rĩrĩ, Gĩathĩ kĩa Mĩgate Ĩtarĩ Mĩimbie, kĩrĩa gĩtagwo Pasaka, nĩ gĩakuhĩrĩirie.
2  Na anene a athĩnjĩri-Ngai na andĩki-watho nĩ maacaragia njĩra njagĩrĩru ya kũmũũraga, tondũ nĩ meetigagĩra andũ.
3  Nake Shaitani akĩingĩra thĩinĩ wa Judasi, ũrĩa wetagwo Mũisikariota, ũmwe wa arĩa Ikũmi na Erĩ,
4  na agĩthiĩ kũrĩ anene a athĩnjĩri-Ngai na anene a hekarũ akĩaria nao ũrĩa angĩmũkunyanĩra kũrĩ o.
5  Magĩkenio nĩ ũndũ ũcio na makĩiguithanĩria mamũhe mbeca cia betha.
6  Kwoguo agĩtĩkĩra na akĩambĩrĩria gũcaria mweke mwega wa kũmũkunyanĩra kũrĩ o hatarĩ kĩrĩndĩ hakuhĩ.
7  Mũthenya wa Mĩgate Ĩtarĩ Mĩimbie ũgĩkinya, rĩrĩa igongona rĩa Pasaka rĩarutagwo;
8  nĩ ũndũ ũcio Jesu agĩtũma Petero na Johana, akĩmeera ũũ: “Thiĩi mũgatũhaarĩrĩrie Pasaka tũrĩe.”
9  Nao makĩmũũria: “Ũkwenda tũkamĩhaarĩrĩrie kũ?”
10  Nake akĩmeera ũũ: “Atĩrĩrĩ, mwatonya thĩinĩ wa itũũra, nĩ mũgũtũngwo nĩ mũndũ ũkuuĩte ndigithũ ya rĩũmba ya maĩ. Mũmũrũmĩrĩre nginya nyũmba ĩrĩa arĩingĩra.
11  Na mwĩre mwene nyũmba ĩyo, ‘Mũrutani aroria atĩrĩ: “Ĩrĩ ha rumu ya ageni kũrĩa niĩ na arutwo akwa tũngĩrĩĩra Pasaka?”’
12  Nake mũndũ ũcio nĩ ekũmuonia rumu nene ya igũrũ, ĩrĩ na indo. Mĩhaarĩrĩriei kũu.”
13  Magĩthiĩ na magĩkora o ta ũrĩa aameerĩte, na makĩhaarĩria Pasaka.
14  Rĩrĩa thaa ciakinyire, agĩikara metha-inĩ arĩ hamwe na atũmwo.
15  Na akĩmeera ũũ: “Nĩ ngoretwo ngĩĩrirĩria mũno kũrĩanĩra Pasaka ĩno na inyuĩ itananyamarĩka;
16  tondũ ngũmwĩra atĩrĩ, ndikamĩrĩa rĩngĩ nginya ĩkaahingio thĩinĩ wa Ũthamaki wa Ngai.”
17  Na akĩoya gĩkombe, agĩcokia ngatho na akiuga: “Kei gĩkĩ mũnenganĩrĩrie, na o mũndũ akĩnyuĩre,
18  tondũ ngũmwĩra atĩrĩ, kuuma rĩu, ndikanyua ndibei ya maciaro ma mũthabibũ rĩngĩ o nginya Ũthamaki wa Ngai ũũke.”
19  Ningĩ akĩoya mũgate, agĩcokia ngatho, akĩwenyũranga, akĩmanengera, na akĩmeera: “Ũyũ ũrũgamĩrĩire mwĩrĩ wakwa, ũrĩa ũkũneanwo nĩ ũndũ wanyu. Ĩkagai ũũ nĩguo mũndirikanage.”
20  Agĩcoka agĩka o taguo na gĩkombe marĩkia kũrĩa irio cia hwaĩ-inĩ, akiuga: “Gĩkombe gĩkĩ kĩrũgamĩrĩire kĩrĩkanĩro kĩrĩa kĩerũ kũgerera thakame yakwa, ĩrĩa ĩgũitwo nĩ ũndũ wanyu.
21  “No rĩrĩ, guoko kwa ũrĩa ũkũngunyanĩra kũrĩ hamwe na niĩ metha-inĩ.
22  Nĩ gũkorũo Mũrũ wa mũndũ nĩ ekũmũtiga inyuĩ o ta ũrĩa gũtuĩtwo; o na kũrĩ ũguo-rĩ, kaĩ mũndũ ũrĩa ũkũmũkunyanĩra arĩ na haaro-ĩ!”
23  Nao makĩambĩrĩria kũũrania nũũ gatagatĩ-inĩ kao weendaga gwĩka ũguo.
24  O na kũrĩ ũguo, makĩambĩrĩria gũkararania mũno igũrũ rĩgiĩ nũũ warĩ mũnene gũkĩra arĩa angĩ.
25  No we akĩmeera: “Athamaki a ndũrĩrĩ metũũgagĩria igũrũ rĩa andũ, nao arĩa marĩ na wathani igũrũ rĩao magetwo Ateithania.
26  Ĩndĩ inyuĩ-rĩ, mũtiagĩrĩirũo gũkorũo mũtariĩ ũguo. No rekei ũrĩa mũnene gatagatĩ-inĩ kanyu atuĩke ta arĩ we mũnini, nake ũrĩa ũratongoria atuĩke ta arĩ we ũratungata.
27  Tondũ rĩrĩ, hihi nũũ mũnene, nĩ ũrĩa ũrarĩa kana nĩ ũrĩa ũratungatanĩra? Githĩ ti ũrĩa ũrarĩa? No niĩ ndĩ gatagatĩ-inĩ kanyu, ndariĩ ta ũrĩa ũratungatanĩra.
28  “No rĩrĩ, inyuĩ nĩ inyuĩ mũkoretwo hamwe na niĩ magerio-inĩ makwa;
29  na nĩ ndarĩkanĩra kĩrĩkanĩro na inyuĩ, o ta ũrĩa Awa aarĩkanĩire kĩrĩkanĩro na niĩ, kĩa ũthamaki,
30  nĩguo mũkaarĩagĩra na mũkanyuĩra metha-inĩ yakwa thĩinĩ wa Ũthamaki wakwa, na mũikarĩre itĩ cia ũnene mũtuagĩre mĩhĩrĩga ĩrĩa 12 ya Isiraeli ciira.
31  “Simoni, Simoni, atĩrĩrĩ, Shaitani nĩ oigĩte atĩ nĩ arenda kũmũthũngũthia inyuothe o ta ngano.
32  No nĩ ngũthaithanĩrĩire nĩguo wĩtĩkio waku ndũkage hinya; nawe wacoka, ĩkĩra ariũ a Ithe wanyu hinya.”
33  Nake akĩmwĩra: “Mwathani, nĩ ndĩhaarĩirie gũthiĩ hamwe nawe kĩoho-inĩ o na gĩkuũ-inĩ.”
34  No we akĩmũcokeria: “Ngũkwĩra atĩrĩ Petero, ũmũthĩ ngũkũ ĩtanakũga nĩ ũkũngaana maita matatũ.”
35  Ningĩ akĩmoria atĩrĩ: “Rĩrĩa ndamũtũmire mũtarĩ na kamondo ka mbeca na mondo ya irio na iratũ-rĩ, nĩ harĩ kĩndũ mwaagire?” Makĩmwĩra: “Aca!”
36  Nake akĩmeera: “No rĩu ũrĩa ũrĩ na kamondo ka mbeca nĩ akoe, na ũrĩa ũrĩ na mondo ya irio eke o taguo, nake ũrĩa ũtarĩ rũhiũ rwa njora endie nguo yake ya igũrũ agũre rũhiũ rwa njora.
37  Tondũ ngũmwĩra atĩrĩ, ũndũ ũyũ mwandĩke no mũhaka ũhinge harĩ niĩ, ‘Aataranĩirio hamwe na oini-watho.’ Nĩ gũkorũo ũndũ ũcio nĩ ũrahinga harĩ niĩ.”
38  Nao makĩmwĩra: “Mwathani, haha tũrĩ na hiũ igĩrĩ cia njora.” Nake akĩmeera: “Icio nĩ njiganu.”
39  Rĩrĩa ooimire, agĩthiĩ Kĩrĩma-inĩ kĩa Mĩtamaiyũ o ta ũrĩa aamenyerete, nao arutwo makĩmũrũmĩrĩra.
40  Maakinya kuo, akĩmeera atĩrĩ: “Thiĩi na mbere kũhoya nĩguo mũtikaingĩre magerio-inĩ.”
41  Na akĩehera hau maarĩ agĩthiĩ itĩna ta rĩrĩa mũndũ angĩhota gũikia ihiga, agĩturia maru na akĩambĩrĩria kũhoya,
42  akiuga: “Awa, angĩkorũo nĩ ũkwenda, njehereria gĩkombe gĩkĩ. O na kũrĩ ũguo, reke wendi waku wĩkĩke, no ti wakwa.”
43  Nake mũraika kuuma igũrũ akĩmuumĩrĩra na akĩmwĩkĩra hinya.
44  No aarĩ na ruo rũingĩ ũũ atĩ agĩthiĩ na mbere kũhoya na kĩyo makĩria; nayo thithino yake ĩkĩhaana ta mataata ma thakame magĩtaata thĩ.
45  Rĩrĩa aarĩkirie kũhoya na agĩthiĩ harĩ arutwo, agĩkora makomete na manogete nĩ ũndũ wa kĩeha.
46  Akĩmoria atĩrĩ: “Mũrakoma nĩkĩ? Ũkĩrai na mũthiĩ na mbere kũhoya nĩguo mũtikaingĩre magerio-inĩ.”
47  Na hĩndĩ o ĩyo aaragia, kĩrĩndĩ gĩgĩũka gĩtongoretio nĩ mũndũ ũrĩa wetagwo Judasi, ũmwe wa arĩa Ikũmi na Erĩ, na agĩkuhĩrĩria Jesu nĩguo amũmumunye.
48  No Jesu akĩmũũria atĩrĩ: “Judasi, ũrakunyanĩra Mũrũ wa mũndũ na njĩra ya kũmũmumunya?”
49  Rĩrĩa arĩa maarĩ hakuhĩ nake moonire ũrĩa gwathiaga, makĩmũũria: “Mwathani, tũmatharĩkĩre na rũhiũ rwa njora?”
50  O na ũmwe wao agĩtinia gũtũ kwa ũrĩo kwa ndungata ya mũthĩnjĩri-Ngai ũrĩa mũnene, gũkĩgwa.
51  No Jesu akiuga atĩrĩ: “Rĩu nĩ ũguo.” Na akĩhutia gũtũ kũu akĩmũhonia.
52  Jesu agĩcoka akĩra anene a athĩnjĩri-Ngai na anene a hekarũ na athuri arĩa mookĩte kũmũnyita atĩrĩ: “Muoka na hiũ cia njora na njũgũma ta muoka kũnyita mũtunyani?
53  Hĩndĩ ĩrĩa ndĩrakoragwo na inyuĩ thĩinĩ wa hekarũ o mũthenya, mũtiigana kũũnyita. No gaka nĩ kahinda kanyu, na ka wathani wa nduma.”
54  Magĩcoka makĩmũnyita magĩthiĩ nake na makĩmũtwara thĩinĩ wa nyũmba ya mũthĩnjĩri-Ngai ũrĩa mũnene; no Petero nĩ aamarũmagĩrĩra arĩ haraya.
55  Rĩrĩa maakirie mwaki nja gatagatĩ na magĩikara thĩ, Petero aaikarĩte thĩ gatagatĩ-inĩ kao.
56  No rĩrĩa mũirĩtu ũmwe warĩ ndungata aamuonire aikarĩte thĩ ũtheri-inĩ wa mwaki, akĩmũbaara wega na akiuga: “O na mũndũ ũyũ oima hamwe nake.”
57  No agĩkaana, akiuga: “Mũirĩtu ũyũ, niĩ ndiũĩ mũndũ ũyũ.”
58  Thutha wa kahinda kanini, mũndũ ũngĩ akĩmuona na akĩmwĩra: “O nawe ũrĩ ũmwe wao.” No Petero akiuga: “Mũthuri ũyũ, niĩ ndirĩ ũmwe wao.”
59  Na thutha wa kĩndũ ithaa rĩmwe, mũndũ ũngĩ akĩambĩrĩria kuuga ũũ atĩtĩrithĩtie: “Ti itherũ o na mũndũ ũyũ oima hamwe nake, tondũ kũna nĩ Mũgalili!”
60  No Petero akiuga: “Mũthuri ũyũ, niĩ ndiũĩ ũrĩa ũroiga.” Na o hĩndĩ ĩyo aaragia, ngũkũ ĩgĩkũga.
61  Hĩndĩ ĩyo Mwathani akĩĩhũgũra akĩrora Petero, nake Petero akĩririkana ciugo cia Mwathani rĩrĩa aamwĩrĩte: “Ũmũthĩ ngũkũ ĩtanakũga, nĩ ũkũngaana maita matatũ.”
62  Akiuma nja na akĩrĩra arĩ na ruo rũnene.
63  Nao andũ arĩa maanyitĩte Jesu makĩambĩrĩria kũmũnyũrũria, makĩmũringaga;
64  na thutha wa kũmũhumbĩra ũthiũ, maamũũragia ũũ: “Tũrathĩre! Nũũ wakũringa?”
65  Na makiuga maũndũ mangĩ maingĩ ma kũmũruma.
66  Na gwakĩa, kĩama gĩa athuri a kĩrĩndĩ, hamwe na anene a athĩnjĩri-Ngai na andĩki-watho magĩcokanĩrĩra makĩmũtwara nyũmba ya Sanhedrini na makĩmwĩra ũũ:
67  “Akorũo wee nĩwe Kristo, twĩre.” No we akĩmeera: “O na ingĩmwĩra, mũtingĩtĩkia o na hanini.
68  Ningĩ-rĩ, o na ingĩmũũria kĩũria, mũtingĩnjokeria.
69  No rĩrĩ, kuuma rĩu, Mũrũ wa mũndũ nĩ egũikara thĩ guoko-inĩ kũrĩ hinya kwa ũrĩo kwa Ngai.”
70  Maigua ũguo, othe makĩmũũria: “Kwoguo-rĩ, wee nĩwe Mũrũ wa Ngai?” Nake akĩmeera: “Inyuĩ ene nĩ mwoiga atĩ nĩ niĩ we.”
71  Nao makiuga atĩrĩ: “Tũrakĩbatara ũira ũngĩ wa kĩ? Nĩ gũkorũo ithuĩ ene nĩ tweiguĩra kuuma kanua-inĩ gake mwene.”
6  Na rĩrĩ, mũthenya ũmwe wa thabatũ, aatuĩkanagĩria mĩgũnda-inĩ ya ngano, nao arutwo ake maathiaga magĩtuaga igira cia ngano, magĩcirigithaga na moko makĩrĩaga.
2  Rĩrĩa Afarisai amwe moonire ũguo makĩmoria atĩrĩ: “Mũreka ũndũ ũtarĩ mwĩtĩkĩrie mũthenya wa Thabatũ nĩkĩ?”
3  No Jesu akĩmacokeria atĩrĩ: “Kaĩ mũtarĩ mwathoma ũrĩa Daudi eekire rĩrĩa we na arũme arĩa maarĩ nake maarĩ ahũtu?
4  Ũrĩa aaingĩrire nyũmba ya Ngai, akĩamũkĩra mĩgate ya maruta na akĩrĩa, na akĩhe arũme acio maarĩ nake, ĩrĩa gũtarĩ mũndũ wĩtĩkĩrĩtio kũrĩa tiga athĩnjĩri-Ngai oiki?”
5  Agĩcoka akĩmeera ũũ: “Mũrũ wa mũndũ nĩ Mwathani wa Thabatũ.”
6  Na gũgĩkinya atĩrĩ, mũthenya ũngĩ wa thabatũ, akĩingĩra thĩinĩ wa thunagogi na akĩambĩrĩria kũrutana. Na kwarĩ na mũndũ kũu warĩ muonju guoko kwa ũrĩo.
7  Nao andĩki-watho na Afarisai nĩ maaroraga Jesu mũno mone kana nĩ ekũhonania mũthenya wa Thabatũ, nĩguo mone ũndũ wa kũmũthitangĩra.
8  O na kũrĩ ũguo, nĩ aamenyaga ũrĩa meeciragia, kwoguo akĩra mũndũ ũcio warĩ muonju guoko atĩrĩ: “Rũgama na ũũke haha gatagatĩ.” Nake agĩũkĩra na agĩthiĩ akĩrũgama ho.
9  Jesu agĩcoka akĩmoria atĩrĩ: “Ta njĩrai atĩrĩ, Nĩ ũndũ ũrĩkũ mwĩtĩkĩrĩku mũthenya wa Thabatũ, nĩ gwĩka wega-ĩ kana nĩ gwĩka ũũru, nĩ kũhonokia muoyo-ĩ kana nĩ kũũniina?”
10  Thutha wa kũmarora othe, akĩra mũndũ ũcio atĩrĩ: “Tambũrũkia guoko gwaku.” Agĩgũtambũrũkia, nakuo gũkĩhona.
11  No makĩnyitwo nĩ marakara manene mũno ma ũrimũ, na makĩambĩrĩria kwarĩrĩria ũrĩa mangĩka Jesu.
12  Mũthenya ũmwe matukũ-inĩ macio, nĩ aathiire kĩrĩma-inĩ kũhoya, na akĩraara kuo ũtukũ mũgima akĩhoya Ngai.
13  Na rĩrĩa gwakĩire, agĩta arutwo ake na agĩthuura 12 kuuma harĩ o, arĩa ningĩ eetire atũmwo:
14  nĩo Simoni, ũrĩa ningĩ eetire Petero, Andrea mũrũ wa nyina, Jakubu, Johana, Filipu, Batholomayo,
15  Mathayo, Toma, Jakubu mũrũ wa Alufayo, Simoni ũrĩa wetagwo “ũrĩa ũrĩ kĩyo,”
16  Judasi mũrũ wa Jakubu, na Judasi Mũisikariota, ũrĩa wacokire gũtuĩka mũkunyanĩri.
17  Na agĩikũrũka arĩ hamwe nao akĩrũgama handũ haaraganu, na nĩ haarĩ na kĩrĩndĩ kĩnene kĩa arutwo ake, na kĩrĩndĩ kĩnene kĩa andũ kuuma Judea na Jerusalemu guothe o hamwe na gĩcigo gĩa gĩcũa-inĩ gĩa Turo na Sidoni, arĩa mookĩte kũmũthikĩrĩria na kũhonio mĩrimũ.
18  O na arĩa maathĩnagio nĩ maroho moru nĩ maahonirio.
19  Na andũ othe thĩinĩ wa kĩrĩndĩ nĩ maacaragia ũrĩa mangĩmũhutia nĩ ũndũ hinya nĩ woimaga harĩ we na ũkamahonia othe.
20  Agĩcoka akĩrora arutwo ake na akĩambĩrĩria kuuga atĩrĩ: “Gũkena-rĩ, nĩ inyuĩ athĩni nĩ gũkorũo Ũthamaki wa Ngai nĩ wanyu.
21  “Gũkena-rĩ, nĩ inyuĩ mũhũtaga ũmũthĩ, nĩ gũkorũo nĩ mũkaahũnio. “Gũkena-rĩ, nĩ inyuĩ mũrĩraga ũmũthĩ, nĩ gũkorũo nĩ mũgaatheka.
22  “Gũkena-rĩ, nĩ inyuĩ rĩrĩa rĩothe andũ maamũthũũra, na rĩrĩa meyamũrania na inyuĩ na maamũnyũrũria na maamũthũkĩria rĩĩtwa nĩ ũndũ wa Mũrũ wa mũndũ.
23  Mũthenya ũcio kenai mũno na mũcanjamũke, nĩ gũkorũo kĩheo kĩanyu nĩ kĩnene kũrĩa igũrũ, tondũ maũndũ macio nomo maithe mao ma tene meekaga anabii.
24  “No inyuĩ itonga kaĩ mũrĩ na haaro-ĩ, nĩ gũkorũo nĩ mũrĩkĩtie kwamũkĩra igai rĩanyu rĩothe.
25  “Inyuĩ mũhũnĩte ũmũthĩ kaĩ mũrĩ na haaro-ĩ, nĩ gũkorũo nĩ mũkaahũta. “Inyuĩ mũratheka ũmũthĩ kaĩ mũrĩ na haaro-ĩ, nĩ gũkorũo nĩ mũgaacakaya na mũrĩre.
26  “Kaĩ mũrĩ na haaro-ĩ, rĩrĩa andũ othe mekũmũgaathĩrĩria, nĩ gũkorũo no taguo maithe mao ma tene meekaga anabii a maheeni.
27  “No ngũmwĩra atĩrĩ inyuĩ mũrathikĩrĩria: Endagai thũ cianyu, na arĩa mamũthũire mũmekage maũndũ mega,
28  mũrathimage arĩa mamũrumaga, na mũhoyagĩre arĩa mamwĩkaga maũndũ moru.
29  Mũndũ ũrĩa ũrakũgũtha ikai rĩmwe mũnengere rĩu rũngĩ o na rĩo, nake ũrĩa ũragũtunya nguo ya igũrũ, ndũkamũgirie ya thĩinĩ o nayo.
30  Heaga ũrĩa wothe ũrakũhoya, na ũrĩa ũroya indo ciaku, ndũkamwĩre agũcokerie.
31  “Ningĩ, o ta ũrĩa mũngĩenda andũ arĩa angĩ mamwĩkage, mekagei o taguo.
32  “Mũngĩenda o arĩa mamwendete-rĩ, mũngĩgunĩka atĩa? Nĩ gũkorũo o na ehia nĩ mendete arĩa mamendete.
33  Na mũngĩka wega o arĩa mamwĩkaga wega-rĩ, mũngĩgunĩka atĩa? O na ehia nĩ mekaga o taguo.
34  Ningĩ mũngĩkombagĩra o arĩa mũratanya mamũrĩhe-rĩ, mũngĩgunĩka atĩa? O na ehia nĩ makombagĩra ehia arĩa angĩ magĩtanya kũrĩhwo.
35  No inyuĩ endagai thũ cianyu na mwĩkage wega na mũkombanagĩre mũtegũtanya kũrĩhwo; nakĩo kĩheo kĩanyu nĩ kĩrĩkoragwo kĩrĩ kĩnene, na nĩ mũgaatuĩka ariũ a Ũrĩa ũrĩ Igũrũ Mũno, nĩ gũkorũo we nĩ atugaga andũ arĩa matarĩ ngatho na arĩa oru.
36  Thiĩi na mbere kũiguanĩra tha, o ta ũrĩa Ithe wanyu aiguanagĩra tha.
37  “Makĩria ma ũguo, tigai gũtuagĩra andũ arĩa angĩ, na gũtirĩ hĩndĩ mũgaatuĩrũo, na mũtige kũrutaga arĩa angĩ mahĩtia na gũtirĩ hĩndĩ mũkaarutwo mahĩtia. Thiĩi na mbere kuohanagĩra na nĩ mũrĩohagĩrũo.
38  Mwĩmenyagĩriei kũheanaga, na andũ nĩ marĩmũheaga. Marĩmũitagĩrĩra mĩhuko-inĩ yanyu gĩthimi kĩega, gĩkindĩrĩtwo, gĩkainainio, na gĩkaiyũrĩrĩrio. Nĩ gũkorũo gĩthimi kĩrĩa mũthimagĩra andũ nakĩo, nokĩo o nao marĩmũthimagĩra nakĩo.”
39  Ningĩ agĩcoka akĩmahe ngerekano akĩmeera ũũ: “Mũtumumu ndangĩtongoria mũtumumu ũrĩa ũngĩ, githĩ tiguo? Eerĩ no kũgwa mangĩgwa irima-inĩ, kana tiguo?
40  Mũrutwo ndakĩraga mũrutani wake, no mũndũ wothe ũrutĩtwo na njĩra nginyanĩru atuĩkaga o ta mũrutani wake.
41  Kwoguo-rĩ, nĩ kĩĩ gĩgũtũma ũrore kahuti karĩa karĩ riitho rĩa mũrũ wa Ithe wanyu no ndũrarora rũbito rũrĩa rũrĩ riitho rĩaku?
42  Ũngĩhota atĩa kwĩra mũrũ wa Ithe wanyu, ‘Mũrũ wa Ithe witũ, reke ngũrute kahuti kau karĩ riitho rĩaku,’ no wee mwene ndũrona rũbito rũrĩa rũrĩ riitho rĩaku? Hinga ĩno! Amba ũrute rũbito rũu rũrĩ riitho rĩaku mwene, na hĩndĩ ĩyo nĩ ũkũhota kuona wega ũrĩa ũkũruta kahuti kau karĩ riitho rĩa mũrũ wa Ithe wanyu.
43  “Nĩ ũndũ gũtirĩ mũtĩ mwega ũciaraga maciaro mabuthu, na gũtirĩ mũtĩ mũbuthu ũciaraga maciaro mega.
44  Tondũ o mũtĩ ũmenyekaga na maciaro maguo. Kwa mũhaano-rĩ, andũ matigethaga ngũyũ kuuma mĩigua-inĩ, o na kana makagetha thabibũ kuuma kĩhinga-inĩ kĩa mĩigua.
45  Mũndũ mwega arutaga maũndũ mega kuuma mũthithũ-inĩ mwega wa ngoro yake, no mũndũ mũũru arutaga maũndũ moru kuuma mũthithũ-inĩ wake mũũru; tondũ kanua karagia kĩrĩa kĩiyũire ngoro-inĩ ya mũndũ.
46  “Nĩ ũndũ ũcio-rĩ, mũnjĩtaga ‘Mwathani! Mwathani!’ nĩkĩ na mũtiĩkaga maũndũ marĩa ndĩmwĩraga?
47  Nĩ ngũmwĩra ũrĩa mũndũ o wothe ũũkaga kũrĩ niĩ akaigua ciugo ciakwa na agaciathĩkĩra atariĩ:
48  Atariĩ ta mũndũ waakaga nyũmba, akĩenja thĩ akĩrikia na agĩaka mũthingi igũrũ rĩa rwaro rwa ihiga. Nĩ ũndũ ũcio, rĩrĩa mũiyũro wokire, rũũĩ rũkĩhũũra nyũmba ĩyo no rũtingĩahotire kũmĩenyenyia, tondũ nĩ yaakĩtwo wega.
49  No mũndũ o wothe ũiguaga na ndeke ũndũ, atariĩ ta mũndũ waakire nyũmba igũrũ rĩa tĩri, ĩtarĩ na mũthingi. Rũũĩ rũkĩhũũra nyũmba ĩyo, na o hĩndĩ ĩyo ĩkĩmomoka, nayo nyũmba ĩyo ĩgĩthũkanga biũ.”
21  Na rĩrĩa Jesu aatiirire maitho, akĩona itonga igĩikia iheo ciao thĩinĩ wa mathandũkũ ma mĩhothi.
2  Agĩcoka akĩona mũtumia ũmwe wa ndigwa mũthĩni agĩikia tũthendi twĩrĩ twa thogora mũnini mũno,
3  akiuga: “Ngũmwĩra atĩrĩ na ma, mũtumia ũyũ wa ndigwa mũthĩni aikia nyingĩ gũkĩra arĩa angĩ othe.
4  Nĩ gũkorũo aya othe maikia iheo kuumana na matigari ma kĩrĩa marĩ nakĩo, no mũtumia ũyũ, o na arĩ mũthĩni, aikia kĩrĩa gĩothe oima nakĩo ũtũũro-inĩ.”
5  Thutha-inĩ, rĩrĩa andũ amwe maaragia ũhoro wa hekarũ, ũrĩa yagemetio na mahiga mega na indo ciamũrĩirũo Ngai,
6  akiuga atĩrĩ: “Ha ũhoro wa indo ici mũrona-rĩ, matukũ nĩ marĩũka rĩrĩa gũtarĩ ihiga rĩgaatigwo rĩikarĩire rĩrĩa rĩngĩ rĩtamomoretwo.”
7  Nao makĩmũũria atĩrĩ: “Mũrutani, maũndũ macio mageekĩka rĩ, na nĩ kĩĩ gĩgaakorũo kĩrĩ kĩmenyithia kĩa rĩrĩa mageekĩka?”
8  Nake akiuga: “Mwĩmenyererei mũtikanahĩtithio, tondũ andũ aingĩ nĩ magooka na rĩĩtwa rĩakwa, makiugaga, ‘Nĩ niĩ we,’ na, ‘Ihinda rĩrĩa rĩtuĩtwo nĩ rĩkuhĩrĩirie.’ Mũtikanamarũmĩrĩre.
9  Makĩria ma ũguo-rĩ, rĩrĩa mũkaaigua ũhoro wa mbaara na ngũĩ, mũtikanamake. Nĩ gũkorũo maũndũ macio no mũhaka makaamba gwĩkĩka, no mũico ndũgakinya o hĩndĩ ĩyo.”
10  Agĩcoka akĩmeera: “Rũrĩrĩ nĩ rũgookĩrĩra rũrĩa rũngĩ, na ũthamaki ũũkĩrĩre ũrĩa ũngĩ.
11  Nĩ gũkaagĩa ithingithia nene, na ng’aragu na mĩrimũ mĩũru kũndũ na kũndũ; na nĩ gũkooneka maũndũ ma kũmakania na imenyithia nene kuuma igũrũ.
12  “No mbere ya maũndũ macio mothe gwĩkĩka, andũ nĩ makaamũnyita na mamũnyarire, mamũneane thunagogi-inĩ na mamũikie njera. Ningĩ nĩ mũgaatwarũo mbere ya athamaki na mangavana nĩ ũndũ wa rĩĩtwa rĩakwa.
13  Maũndũ macio nĩ magaatũma mũgĩe na mweke wa kũruta ũira.
14  Kwoguo-rĩ, tuai itua ngoro-inĩ cianyu rĩa kwaga gũkanabanga kabere ũrĩa mũgeetetera,
15  nĩ gũkorũo nĩ ngaamũhe ciugo na ũũgĩ ũrĩa akararia anyu marĩ othe hamwe matakahota gũkararia kana kũregana naguo.
16  Ningĩ, nĩ mũkaaneanwo nginya nĩ aciari anyu na arĩa mũciaranĩirũo nao na andũ a mbarĩ cianyu na arata, na morage amwe anyu,
17  na nĩ mũgaathũũrũo nĩ andũ othe nĩ ũndũ wa rĩĩtwa rĩakwa.
18  No gũtirĩ o na rũcuĩrĩ rũmwe rwa mĩtwe yanyu rũkoora.
19  Na mwakirĩrĩria nĩ mũkaahonokia mĩoyo yanyu.
20  “O na kũrĩ ũguo, rĩrĩa mũkoona Jerusalemu ĩthiũrũrũkĩirio nĩ mbũtũ ciambĩte hema, hĩndĩ ĩyo mũkaamenya atĩ kwanangwo kwayo nĩ gũkuhĩrĩirie.
21  Hĩndĩ ĩyo arĩa magaakorũo Judea nĩ mambĩrĩrie kũũrĩra irĩma-inĩ, arĩa magaakorũo Jerusalemu moime, na arĩa magaakorũo mĩgũnda-inĩ matikanatonye kuo,
22  tondũ macio magaakorũo marĩ matukũ ma kũrehe ituĩro nĩguo maũndũ marĩa mothe mandĩkĩtwo mahinge.
23  Kaĩ atumia arĩa magaakorũo marĩ na nda na arĩa magaakorũo makĩongithia ciana matukũ-inĩ macio nĩ magaakorũo na haaro-ĩ! Nĩ ũndũ nĩ gũkaagĩa thĩna mũnene thĩinĩ wa bũrũri, na marakara harĩ andũ aya.
24  Na nĩ makooragwo na rũhiũ rwa njora na matahwo matwarũo ithamĩrio ndũrĩrĩ-inĩ ciothe; na Jerusalemu ĩkũrangĩrĩrio nĩ ndũrĩrĩ o nginya rĩrĩa mahinda marĩa matuĩtwo ma ndũrĩrĩ makaahinga.
25  “Ningĩ, nĩ gũkaagĩa na imenyithia riũa-inĩ na mweri-inĩ na njata-inĩ, na gũkũ thĩ ndũrĩrĩ nĩ ikaanyitwo nĩ kĩeha na itimenye kũrĩa ingĩũrĩra nĩ ũndũ wa mũrurumo wa iria o na kũhũũrana kwarĩo.
26  Andũ nĩ makaaringĩka nĩ ũndũ wa guoya, na nĩ ũndũ wa maũndũ marĩa magaakorũo makĩĩrĩgĩrĩra mekĩke thĩinĩ wa thĩ ĩrĩa ĩikaragwo, nĩ gũkorũo mahinya ma igũrũ nĩ magaathingithio.
27  Na nĩ magaacoka mone Mũrũ wa mũndũ agĩũka arĩ thĩinĩ wa itu arĩ na hinya na riri mũnene.
28  No maũndũ macio mambĩrĩria gwĩkĩka, rũgamai mwĩhandĩte na mũtiire mĩtwe yanyu, tondũ ũhonokio wanyu nĩ ũrakuhĩrĩria.”
29  Agĩcoka akĩmahe ngerekano ĩno: “Mwĩrutei na mũkũyũ na mĩtĩ ĩrĩa ĩngĩ yothe.
30  Rĩrĩa ĩrathundũra, nĩ muonaga na mũkamenya atĩ rĩu hĩndĩ ya ũrugarĩ nĩ ĩkuhĩrĩirie.
31  O ũndũ ũmwe na ũcio, rĩrĩa mũkoona maũndũ macio magĩkĩka, menyai atĩ Ũthamaki wa Ngai nĩ ũkuhĩrĩirie.
32  Ngũmwĩra atĩrĩ na ma, rũciaro rũrũ rũtirĩ hĩndĩ rũgaathira nginya maũndũ mothe mahinge.
33  Igũrũ na thĩ nĩ igaathira, no ciugo ciakwa gũtirĩ hĩndĩ igaathira.
34  “No inyuĩ mwĩmenyagĩrĩrei nĩguo ngoro cianyu itikanakorũo iritũhĩirũo nĩ kũrĩa na kũnyua gũkĩria gĩthimi, na mĩtangĩko ya ũtũũro, naguo mũthenya ũcio ũmũkorerere hinahi
35  o ta mũtego. Tondũ ũgaakora andũ arĩa othe matũũraga thĩinĩ wa thĩ yothe.
36  Nĩ ũndũ ũcio-rĩ, ikaragai mwĩiguĩte, mũgĩthaithaga Ngai hĩndĩ ciothe nĩguo mũkaahota kũhonoka maũndũ-inĩ macio mothe marĩa arĩ o mũhaka mekĩke na mũhote kũrũgama mbere ya Mũrũ wa mũndũ.”
37  Na rĩrĩ, mũthenya aakoragwo akĩrutana thĩinĩ wa hekarũ, no ũtukũ agathiĩ kũraara kĩrĩma-inĩ kĩrĩa gĩtagwo Kĩrĩma kĩa Mĩtamaiyũ.
38  Na andũ othe nĩ maathiaga kũrĩ we rũcinĩ tene kũu hekarũ-inĩ kũmũthikĩrĩria.
13  O hĩndĩ ĩyo andũ amwe arĩa maarĩ hau nĩ maamũheire ũhoro wa Agalili arĩa Pilato aatukanirie thakame yao na magongona mao.
2  Nake akĩmacokeria akĩmoria atĩrĩ: “Mũgwĩciria atĩ Agalili acio maarĩ ehia gũkĩra Agalili arĩa angĩ othe nĩ ũndũ nĩ maanyaririrũo na maũndũ macio?
3  Ngũmwĩra atĩrĩ, tiguo kũrĩ; ĩndĩ mũngĩaga kwĩrira, o na inyuĩ inyuothe mũkaaniinwo o tao.
4  Kana arĩa 18 maagwĩrĩirũo nĩ nyũmba ndaya na igũrũ Siloamu, na ĩkĩmoraga-rĩ, mũgwĩciria atĩ maarĩ na mehia maingĩ gũkĩra andũ arĩa angĩ othe maikaraga Jerusalemu?
5  Ngũmwĩra atĩrĩ, tiguo kũrĩ; ĩndĩ mũngĩaga kwĩrira, o na inyuĩ inyuothe mũkaaniinwo o tao.”
6  Agĩcoka akĩmahe ngerekano ĩno: “Mũndũ ũmwe aarĩ na mũkũyũ wahandĩtwo mũgũnda-inĩ wake wa mĩthabibũ, na agĩthiĩ gũcaria maciaro harĩ guo no ndaakorire kĩndũ o nakĩ.
7  Agĩcoka akĩra mũruti wĩra mũgũnda-inĩ ũcio wa mĩthabibũ atĩrĩ, ‘Rĩu nĩ mĩaka ĩtatũ ngoretwo ngĩũka gũcaria maciaro mũkũyũ-inĩ ũyũ, no ndikoraga kĩndũ o nakĩ. Ũteme! Ũragĩte mũgũnda nĩkĩ?’
8  Nake akĩmũcokeria akĩmwĩra, ‘Mwathi wakwa, reke ũikare mwaka ũngĩ ũmwe nginya nyambe ndĩũrĩmĩre na ndĩwĩkĩre thumu.
9  Ũngĩkaagĩa na maciaro thutha-inĩ, nĩ wega; no ũngĩkaaga gũciara, hĩndĩ ĩyo no ũũteme.’”
10  Hĩndĩ ĩmwe nĩ kũrutana aarutanaga thĩinĩ wa thunagogi ĩmwe mũthenya wa Thabatũ.
11  Na rĩrĩ, kũu nĩ kwarĩ na mũtumia ũmwe warĩ na roho watũmĩte akorũo na wathe mĩaka 18; na aakoragwo eyunĩte na ndangĩahotire kũrũgama ehandĩte o na hanini.
12  Rĩrĩa Jesu aamuonire, akĩmwarĩria akĩmwĩra atĩrĩ: “Mũtumia ũyũ, nĩ wohorũo kuuma harĩ wathe waku.”
13  Na akĩigĩrĩra mũtumia ũcio moko, na o hĩndĩ ĩyo akĩrũngara na akĩambĩrĩria kũgooca Ngai.
14  No mũrũgamĩrĩri wa thunagogi, akĩrakara nĩ ũndũ wa Jesu kũhonania mũthenya wa Thabatũ, akĩra kĩrĩndĩ atĩrĩ: “Wĩra wagĩrĩirũo kũrutwo thikũ ithathatũ; kwoguo ũkagai thikũ icio nĩguo mũhonio, no ti mũthenya wa Thabatũ.”
15  O na kũrĩ ũguo, Mwathani akĩmũcokeria: “Hinga ici, githĩ o ũmwe wanyu ndohoraga ndegwa kana ndigiri yake kuuma kiugũ mũthenya wa Thabatũ akamĩtwara akamĩhe maĩ?
16  Kaĩ gũtekwagĩrĩire mũtumia ũyũ, mwarĩ wa Iburahimu o we Shaitani atũũrĩte ohete mĩaka 18, ohorũo kĩoho-inĩ gĩkĩ mũthenya wa Thabatũ?”
17  Rĩrĩa ooigire maũndũ macio-rĩ, arĩa othe maamũkararagia magĩconoka, ĩndĩ kĩrĩndĩ gĩothe gĩkĩambĩrĩria gũkena nĩ ũndũ wa maũndũ marĩa mothe manene eekire.
18  Nĩ ũndũ ũcio agĩthiĩ na mbere kuuga: “Ũthamaki wa Ngai ũtariĩ ta kĩĩ, na ingĩũringithania na kĩĩ?
19  Ũtariĩ ta mbegũ ya karatarĩ ĩrĩa mũndũ ũmwe ooire akĩhanda mũgũnda wake, na ĩgĩkũra ĩgĩtuĩka mũtĩ, nacio nyoni cia rĩera-inĩ igĩaka itara honge-inĩ ciaguo.”
20  O rĩngĩ akiuga: “Ingĩringithania Ũthamaki wa Ngai na kĩĩ?
21  Ũtariĩ ta ndawa ya kũimbia ĩrĩa mũtumia ũmwe ooire na agĩtukania na mũtu ithimi ithatũ nene nginya mũtu ũcio wothe ũkĩimba.”
22  Na agĩthiĩ kuuma itũũra rĩmwe nginya rĩrĩa rĩngĩ na kuuma gĩcagi kĩmwe nginya kĩrĩa kĩngĩ, akĩrutanaga arĩ rũgendo-inĩ rwake rwa gũthiĩ Jerusalemu.
23  Na rĩrĩ, mũndũ ũmwe akĩmwĩra atĩrĩ: “Mwathani, kaĩ arĩa makaahonokio arĩ anini?” Nake akĩmeera:
24  “Giginyanai mũno nĩguo mũtonyere mũromo ũrĩa mũceke, tondũ ngũmwĩra atĩrĩ, aingĩ nĩ makaageria gũtonya, no matikahota.
25  Rĩrĩa mwene nyũmba agookĩra ahinge mũrango, inyuĩ mũkaarũgama nja mũkĩringaringa mũrango, mũkiugaga, ‘Mwathani, tũhingũrĩre.’ No we akaamũcokeria amwĩre ũũ: ‘Niĩ ndiũĩ kũrĩa muumĩte.’
26  Hĩndĩ ĩyo mũkaambĩrĩria kuuga atĩrĩ, ‘Twarĩaga na tũkanyua hamwe nawe, na nĩ warutanaga barabara-inĩ iria nene cia gwitũ.’
27  No we nĩ akaamwĩra atĩrĩ, ‘Niĩ ndiũĩ kũrĩa muumĩte. Njehererai inyuothe mwĩkaga maũndũ matarĩ ma ũthingu!’
28  Kũu nĩkuo mũkaarĩragĩra na mũkahagarania magego, rĩrĩa mũkoona Iburahimu, Isaaka, Jakubu, na anabii othe Ũthamaki-inĩ wa Ngai, no inyuĩ ene mũikĩtio nja.
29  Ningĩ, andũ nĩ magooka kuuma mwena wa irathĩro na wa ithũĩro na wa rũgongo na wa mũhuro, na maikare thĩ metha-inĩ thĩinĩ wa Ũthamaki wa Ngai.
30  Na rĩrĩ, nĩ harĩ a thutha magaatuĩka a mbere, na nĩ harĩ a mbere magaatuĩka a thutha.”
31  Ithaa-inĩ o rĩu, Afarisai amwe magĩthiĩ harĩ we makĩmwĩra atĩrĩ: “Uma gũkũ wĩthiĩre, tondũ Herode nĩ arenda gũkũũraga.”
32  Nake akĩmeera: “Thiĩi mwĩre mbwe ĩyo atĩrĩ, ‘Ngũingata ndaimono na honie andũ ũmũthĩ na rũciũ, na mũthenya wa gatatũ nĩ ngaakorũo ndĩkĩtie.’
33  O na kũrĩ ũguo, no mũhaka thiĩ na mbere ũmũthĩ na rũciũ na mũthenya ũcio ũngĩ, tondũ gũtingĩtuĩka atĩ mũnabii no oragĩrũo nja ya Jerusalemu.
34  Jerusalemu, Jerusalemu, wee ũũragaga anabii na ũkahũũra na mahiga arĩa matũmagwo kũrĩ wee—nĩ maita maigana ndanenda gũcokanĩrĩria ciana ciaku o ta ũrĩa ngũkũ ĩcokanagĩrĩria tũcui twayo rungu rwa mathagu mayo! No wee ndũigana kwenda ũndũ ũcio.
35  Atĩrĩrĩ, nyũmba yanyu nĩ ĩtiganĩirio. Ngũmwĩra atĩrĩ, mũtikanyona rĩngĩ o nginya rĩrĩa mũkoiga: ‘Kũrathimwo nĩ ũrĩa ũroka na rĩĩtwa rĩa Jehova!’”
14  Hĩndĩ ĩngĩ nĩ aathiire kũrĩa irio mũciĩ kwa mũtongoria ũmwe wa Afarisai mũthenya wa Thabatũ, nao andũ nĩ maamũroraga mũno.
2  Na rĩrĩ, hau mbere yake haarĩ na mũndũrũme warĩ na mũrimũ wa kũimba mwĩrĩ.
3  Nĩ ũndũ ũcio Jesu akĩũria arĩa mooĩ Watho wega na Afarisai atĩrĩ: “Nĩ kwagĩrĩire kũhonania mũthenya wa Thabatũ kana gũtiagĩrĩire?”
4  No magĩkira. Nĩ ũndũ ũcio akĩnyita mũndũ ũcio, akĩmũhonia, na akĩmwĩra athiĩ.
5  Agĩcoka akĩmoria atĩrĩ: “Nũũ gatagatĩ-inĩ kanyu, ndegwa yake kana mũrũwe angĩgwa thĩinĩ wa gĩthima mũthenya wa Thabatũ, ũtangĩmũgucia o hĩndĩ ĩyo amũrute?”
6  No matiahotire kũmũcokeria.
7  Thutha wa kuona ũrĩa arĩa maanyitĩtwo ũgeni meethuuragĩra handũ harĩa hatĩĩku makĩria, akĩmahe ngerekano. Akĩmeera atĩrĩ:
8  “Rĩrĩa wetwo nĩ mũndũ iruga-inĩ rĩa ũhiki-rĩ, ndũgaikarage handũ harĩa hatĩĩku makĩria. Hihi ahota gũkorũo etĩte mũndũ ũngĩ mũtĩĩku gũgũkĩra.
9  Nake mũndũ ũrĩa ũmũnyitĩte ũgeni inyuerĩ oke akwĩre, ‘Reke mũndũ ũyũ aikare hau ũrĩ.’ Nawe hĩndĩ ĩyo ũthiĩ ũconokete ũgaikare handũ harĩa hatarĩ hatĩĩku mũno.
10  No rĩrĩa wanyitwo ũgeni-rĩ, thiaga ũgaikara handũ harĩa hatarĩ hatĩĩku mũno, nĩguo mũndũ ũrĩa ũkũnyitĩte ũgeni oka, akwĩre atĩrĩ, ‘Mũrata, thiĩ harĩa hatĩĩku makĩria.’ Nawe nĩ ũgũtĩĩka harĩ ageni acio angĩ othe.
11  Nĩ gũkorũo mũndũ o wothe wĩtũũgagĩria nĩ akaanyihio, na ũrĩa wothe wĩnyihagia nĩ agaatũũgĩrio.”
12  Jesu agĩcoka akĩra mũndũ ũcio wamũnyitĩte ũgeni atĩrĩ: “Rĩrĩa ũkũhaarĩria iruga rĩa mũthenya kana rĩa hwaĩ-inĩ-rĩ, ndũgetage arata aku kana ariũ a thoguo kana andũ a mbarĩ cianyu kana itonga cia itũũra. Kwaga ũguo, o nao hihi mahota gũgaagwĩta iruga-inĩ, naguo ũndũ ũcio ũtuĩke irĩhi harĩ wee.
13  No rĩrĩa wahaarĩria iruga, ĩtaga arĩa athĩni, cionje, arĩa mathuaga, na atumumu;
14  na nĩ ũrĩgĩaga na gĩkeno, tondũ acio matirĩ kĩndũ gĩa gũkũrĩha nakĩo. Nĩ gũkorũo nĩ ũkaarĩhwo hĩndĩ ĩrĩa andũ arĩa athingu makaariũkio.”
15  Rĩrĩa ũmwe wa arĩa maanyitĩtwo ũgeni aaiguire ũguo akĩmwĩra ũũ: “Gũkena nĩ mũndũ ũrĩa ũkaarĩagĩra Ũthamaki-inĩ wa Ngai.”
16  Jesu akĩmwĩra atĩrĩ: “Mũndũ ũmwe nĩ aahaarĩirie iruga inene rĩa hwaĩ-inĩ, na agĩta andũ aingĩ.
17  Ithaa rĩa irio cia hwaĩ-inĩ agĩtũma ngombo yake ĩkeere arĩa maanyitĩtwo ũgeni atĩrĩ, ‘Ũkai, tondũ maũndũ mothe rĩu nĩ mahaarĩrie.’
18  Ĩndĩ othe makĩambĩrĩria kũruta ciĩgwatio. Mũndũ wa mbere akĩmwĩra atĩrĩ, ‘Nĩ ndĩragũrire mũgũnda na nĩ ndĩrabatara gũthiĩ kũũrora; thiĩ ũmwĩre andekere.’
19  Ũngĩ akiuga, ‘Nĩ ndĩragũrire ndegwa ikũmi cia kuohererũo icoki irĩ igĩrĩ igĩrĩ na ndĩrenda gũthiĩ gũcigeria; thiĩ ũmwĩre andekere.’
20  Nake ũngĩ akiuga, ‘No hĩndĩ ndĩrahikanirie, nĩ ũndũ ũcio ndikũhota gũka.’
21  Nĩ ũndũ ũcio ngombo ĩyo ĩkĩhũndũka na ĩgĩtwara ũhoro ũcio kũrĩ mwathi wayo. Nake mwathi wayo akĩrakara akĩra ngombo yake atĩrĩ, ‘Thiĩ narua njĩra-inĩ iria nene o na tũcocoro-inĩ twa itũũra, ũrehe andũ arĩa athĩni na arĩa cionje na atumumu na arĩa mathuaga.’
22  Thutha wa kahinda ngombo ĩyo ĩkiuga, ‘Mwathi wakwa, ũndũ ũrĩa wathanire nĩ wekwo, na no kũrĩ kũndũ gũtigaru.’
23  Kwoguo mwathi wayo akĩmĩra atĩrĩ, ‘Thiĩ barabara-inĩ na tũcĩra-inĩ ũmaringĩrĩrie moke, nĩguo nyũmba yakwa ĩiyũre.
24  Nĩ gũkorũo ngũmwĩra atĩrĩ, gũtirĩ mũndũ o na ũmwe wa acio maretĩtwo ũgũcama iruga rĩakwa rĩa hwaĩ-inĩ.’”
25  Na rĩrĩ, kĩrĩndĩ kĩnene nĩ gĩatwaranaga nake, akĩĩhũgũra agĩkĩra atĩrĩ:
26  “Mũndũ o wothe angĩũka kũrĩ niĩ na ndathũire ithe na nyina na mũtumia wake na ciana ciake na ariũ na aarĩ a nyina, o hamwe na muoyo wake mwene, ndangĩtuĩka mũrutwo wakwa.
27  Ũrĩa wothe ũtekuoya mũtĩ wake wa kũnyarirĩrũo na anũmĩrĩre ndangĩtuĩka mũrutwo wakwa.
28  Kwa ngerekano-rĩ, nũũ gatagatĩ-inĩ kanyu akĩenda gwaka nyũmba ndaya na igũrũ ũtambaga gũikara thĩ agatara kĩrĩa arabatara nĩguo one kana kĩrĩa arĩ nakĩo nĩ gĩkũigana kũmĩrĩkia?
29  Angĩaga gwĩka ũguo, ahota gwaka mũthingi no aremwo nĩ kũmĩrĩkia, nao andũ othe maamĩona mambĩrĩrie kũmũnyũrũria,
30  makiugaga atĩrĩ: ‘Mũndũ ũyũ aambĩrĩirie gwaka no ndaahotire kũrĩkia.’
31  Kana nĩ mũthamaki ũrĩkũ ũthiaga mbaara-inĩ kũrũa na mũthamaki ũngĩ atambĩte gũcokania ndundu na andũ ake nĩgetha one kana arĩ na thigari 10,000 nĩ ekũhota gwĩtiiria ũcio ũroka kũrũa nake arĩ na thigari 20,000?
32  Angĩkorũo kũna ndangĩmwĩtiiria-rĩ, atũmaga gĩkundi kĩa mabarũthi kũrĩ ũcio ũngĩ arĩ o kũraya nĩguo agacarie thayũ.
33  Na njĩra o ta ĩyo, gũtirĩ o na ũmwe wanyu ũtoigĩire indo ciake ciothe ũhoro ũngĩtuĩka mũrutwo wakwa.
34  “Hatarĩ nganja, cumbĩ nĩ mwega. No cumbĩ ũngĩthira hinya waguo-rĩ, ũngĩcokio mũcamo na kĩĩ?
35  Ndũngĩagĩrĩra harĩ tĩri kana harĩ thumu. Andũ nĩ kũũte maũteaga. Ũrĩa ũrĩ na matũ ma kũigua, nĩ aigue.”
19  Agĩcoka agĩtonya Jeriko na agĩtuĩkanĩria kuo.
2  Na rĩrĩ, kũu nĩ kwarĩ mũndũ wetagwo Zakayo; mũnene wa etia a mbeca cia igooti, na aarĩ mũtongu.
3  Na nĩ eendaga mũno kuona Jesu, no ndangĩahotire nĩ ũndũ wa kĩrĩndĩ, tondũ aarĩ mũkuhĩ.
4  Nĩ ũndũ ũcio agĩteng’era mbere yake na akĩhaica mũtĩ wa mũkũyũ nĩguo amuone, nĩ gũkorũo aarĩ hakuhĩ kũhĩtũkĩra njĩra ĩyo.
5  Rĩrĩa Jesu aakinyire ho, agĩtiira maitho na igũrũ akĩmwĩra atĩrĩ: “Zakayo, harũrũka narua, nĩ gũkorũo ũmũthĩ no mũhaka njikare gwaku nyũmba.”
6  Nake akĩharũrũka narua na akĩmũnyita ũgeni akenete.
7  Rĩrĩa moonire ũguo, othe makĩambĩrĩria kũng’ung’ua makiugaga: “Aathiĩ gũceera kwa mũndũ mwĩhia.”
8  No Zakayo akĩrũgama akĩra Mwathani atĩrĩ: “Mwathani, nuthu ya indo ciakwa nĩ ngũhe athĩni, na kĩrĩa gĩothe ndunyĩte mũndũ o wothe ngũrĩha maita mana.”
9  Nake Jesu akĩmwĩra: “Ũmũthĩ ũhonokio nĩ ũũkĩte thĩinĩ wa nyũmba ĩno, tondũ o nake nĩ mũrũ wa Iburahimu.
10  Nĩ gũkorũo Mũrũ wa mũndũ ookire gũcaria na kũhonokia kĩrĩa kĩũrĩte.”
11  Na rĩrĩa maathikagĩrĩria maũndũ macio, akĩmahe ngerekano ĩngĩ, tondũ aarĩ hakuhĩ gũkinya Jerusalemu na meeciragia atĩ Ũthamaki wa Ngai ũngĩokire o hĩndĩ ĩyo.
12  Kwoguo akiuga: “Mũndũ ũmwe waciarĩtwo famĩlĩ-inĩ yarĩ igweta nĩ aathiire bũrũri wa kũraya gwĩcarĩria ũthamaki na thutha ũcio acoke.
13  Agĩta ngombo ciake ikũmi, agĩcinengera mina ikũmi na agĩciĩra atĩrĩ, ‘Cionjorithiei nginya rĩrĩa ngaacoka.’
14  No raiya ake nĩ maamũthũire na magĩtũma gĩkundi kĩa mabarũthi kũrĩa aarĩ makoige, ‘Tũtirenda mũndũ ũyũ atuĩke mũthamaki witũ.’
15  “Thutha-inĩ rĩrĩa aacokire thutha wa gũtuĩka mũthamaki, agĩta ngombo ciake iria aanengerete mbeca, nĩguo amenye kĩrĩa cionete cionjorithia.
16  Nĩ ũndũ ũcio, ya mbere ĩgĩũka ĩkiuga, ‘Mwathani, mina yaku nĩ ĩraciarire mina ikũmi.’
17  Nake akĩmĩra, ‘Nĩ wĩkĩte wega, ngombo ĩno njega! Tondũ ũrarĩ mwĩhokeku kaũndũ-inĩ kanini-rĩ, nĩ ndakũhe wathani igũrũ rĩa matũũra ikũmi.’
18  Nayo ya kerĩ ĩgĩũka, ĩkiuga, ‘Mwathani, mina yaku ĩraciarire mina ithano.’
19  Akĩra ngombo ĩyo nayo, ‘O nawe rũgamagĩrĩra matũũra matano.’
20  No ĩngĩ ĩgĩũka, ĩkiuga, ‘Mwathani, ke mina yaku ĩrĩa ndĩrahithĩte njohete na gĩtambaya.
21  Nĩ ndagwĩtigagĩra, nĩ gũkorũo ũrĩ mũndũ mũũru; woyaga kĩrĩa ũtaigĩte, na ũkagetha kĩrĩa ũtahandĩte.’
22  Akĩmĩra atĩrĩ, ‘Ngũgũtuĩra na ciugo ciaku mwene, ngombo ĩno njũru. Nĩ wamenyaga atĩ ndĩ mũndũ mũũru, na atĩ njoyaga kĩrĩa itaigĩte, na ngagetha kĩrĩa itahandĩte, githĩ tiguo?
23  Waregire kũiga mbeca ciakwa bengi nĩkĩ, nĩguo ndacoka ngaacioya na maciaro ma cio?’
24  “Nĩ ũndũ ũcio akĩra arĩa maarũgamĩte hau atĩrĩ, ‘Oyai mina ĩyo arĩ nayo mũnengere ũrĩa ũrĩ na mina ikũmi.’
25  No makĩmwĩra, ‘Mwathani, akĩrĩ na mina ikũmi!’—
26  ‘Ngũmwĩra atĩrĩ, mũndũ o wothe ũrĩa ũrĩ na kĩndũ, nĩ akoongererũo, no ũrĩa ũtarĩ, o na kĩrĩa arĩ nakĩo nĩ agaatunywo.
27  Makĩria ma ũguo, thũ icio ciakwa itarendaga nduĩke mũthamaki wacio-rĩ, cirehei na mũciũragĩre haha mbere yakwa.’”
28  Thutha wa kuuga maũndũ macio, Jesu agĩthiĩ o na mbere kwambata, arorete Jerusalemu.
29  Na rĩrĩa aakuhĩrĩirie Bethifage na Bethania kĩrĩma-inĩ kĩrĩa gĩtagwo Kĩrĩma kĩa Mĩtamaiyũ, agĩtũma arutwo ake erĩ,
30  akĩmeera atĩrĩ: “Thiĩi gĩcagi-inĩ kĩĩrĩa mũrona, na mwakinya kuo nĩ mũkuona njaũ ya ndigiri yohetwo, ĩrĩa gũtarĩ mũndũ ũrĩ wamĩikarĩra. Mũmĩohore na mũndehere haha.
31  Na mũndũ o wothe angĩmũũria atĩrĩ, ‘Mũramĩohora nĩkĩ?’ mũmwĩre, ‘Mwathani nĩ aramĩbatara.’”
32  Kwoguo acio maatũmĩtwo magĩthiĩ na makĩmĩkora o ta ũrĩa aameerĩte.
33  No rĩrĩa moohoraga njaũ ĩyo, ene yo makĩmoria: “Mũrohora njaũ ĩyo nĩkĩ?”
34  Nao makĩmeera: “Mwathani nĩ aramĩbatara.”
35  Na makĩmĩtwara kũrĩ Jesu, makĩmĩigĩrĩra nguo ciao cia igũrũ, na magĩikarĩria Jesu igũrũ rĩayo.
36  Na rĩrĩa aathiaga, nĩ maaraga nguo ciao cia igũrũ njĩra-inĩ.
37  Hĩndĩ ĩrĩa aakuhĩrĩirie njĩra ĩrĩa ĩikũrũkagĩra Kĩrĩma-inĩ kĩa Mĩtamaiyũ, kĩrĩndĩ gĩothe kĩa arutwo gĩkĩambĩrĩria gũkena na kũgooca Ngai kĩanĩrĩire nĩ ũndũ wa mawĩko mothe ma hinya marĩa kĩoonete,
38  gĩkiugaga atĩrĩ: “Kũrathimwo nĩ ũrĩa ũroka arĩ Mũthamaki na rĩĩtwa rĩa Jehova! Kũrogĩa thayũ igũrũ, na riri harĩ ũrĩa ũrĩ igũrũ mũno!”
39  O na kũrĩ ũguo, Afarisai amwe arĩa maarĩ kĩrĩndĩ-inĩ makĩmwĩra: “Mũrutani, kaania arutwo aku.”
40  No we akĩmacokeria akĩmeera: “Ngũmwĩra atĩrĩ, aya mangĩkira, mahiga no manĩrĩre.”
41  Na rĩrĩa aakuhĩrĩirie itũũra rĩu, akĩrĩrora akĩrĩra nĩ ũndũ warĩo,
42  akiugaga: “Na arĩ korũo ũmũthĩ wamenya maũndũ marĩa mangĩkũrehera thayũ—ĩndĩ rĩu nĩ mahithe harĩ maitho maku.
43  Tondũ matukũ nĩ marĩũka rĩrĩa thũ ciaku igaakũirigĩra na mĩtĩ mĩicũhie o na igũthiũrũrũkĩrie na ikũrigicĩrie mĩena yothe.
44  Na nĩ igaakũhagũrania o hamwe na ciana iria irĩ thĩinĩ waku, na itigaatiga ihiga o na rĩmwe rĩikarĩire rĩrĩa rĩngĩ, tondũ ndwakũũranire ihinda rĩaku rĩa gũthuthurio.”
45  Agĩcoka akĩingĩra thĩinĩ wa hekarũ na akĩambĩrĩria kũrutũrũra arĩa meendagia,
46  akĩmeeraga: “Nĩ kwandĩke, ‘Nyũmba yakwa ĩgaatuĩka nyũmba ya mahoya,’ no inyuĩ mũmĩtuĩte ngurunga ya atunyani.”
47  Agĩthiĩ na mbere kũrutanaga hekarũ-inĩ o mũthenya. No anene a athĩnjĩri-Ngai na andĩki-watho na atongoria a kĩrĩndĩ nĩ maacaragia ũrĩa mangĩmũũraga;
48  no mationaga njĩra ya gwĩka ũguo, tondũ hingo ciothe andũ othe maakoragwo harĩ we makĩmũthikĩrĩria.
24  No mũthenya wa mbere wa kiumia, magĩkinya mbĩrĩra-inĩ rũcinĩ tene mũno makuuĩte mahuti marĩa manungaga wega marĩa maahaarĩirie.
2  No magĩkora ihiga rĩgaragarĩtio rĩkeherio mbĩrĩra-inĩ,
3  na rĩrĩa maatonyire, matiakorire mwĩrĩ wa Mwathani Jesu.
4  O hĩndĩ ĩyo maagegetio nĩ ũhoro ũcio-rĩ, arũme erĩ mehumbĩte nguo irakenga makĩrũgama hau maarĩ.
5  Atumia acio makĩmaka na makĩinamia mothiũ mao, nao arũme acio makĩmoria: “Nĩ kĩĩ kĩratũma mũcarie ũrĩa ũrĩ muoyo gatagatĩ-inĩ ka arĩa akuũ?
6  Ndarĩ haha, nĩ gũkorũo nĩ ariũkĩtio. Ta ririkanai ũrĩa aamwĩrire atanoima Galili,
7  atĩ Mũrũ wa mũndũ no mũhaka aneanwo moko-inĩ ma andũ ehia na oragĩrũo mũtĩ igũrũ na mũthenya wa gatatũ ariũke.”
8  Nao makĩririkana ciugo ciake,
9  na makĩhũndũka kuuma mbĩrĩra-inĩ na makĩheana ũhoro wa maũndũ macio mothe kũrĩ arĩa Ikũmi na Ũmwe o hamwe na acio angĩ othe.
10  Atumia acio maarĩ Mariamu Mũmagidali, Joana, na Mariamu nyina wa Jakubu. O na atumia arĩa angĩ maarĩ nao nĩ maaheire atũmwo ũhoro ũcio.
11  No makĩona maũndũ macio ta arĩ ũrimũ, na makĩrega gwĩtĩkia atumia acio.
12  No Petero agĩũkĩra agĩteng’era mbĩrĩra-inĩ ĩyo, na rĩrĩa aainamĩrĩire agĩcũthĩrĩria, no itambaya cia gatani oonire. Kwoguo akiuma hau amakĩtio nĩ ũrĩa gwekĩkĩte.
13  No rĩrĩ, mũthenya o ũcio arutwo erĩ maarĩ njĩra-inĩ magĩthiĩ gĩcagi gĩetagwo Emau, kĩrĩa kĩarĩ mairo ta mũgwanja kuuma Jerusalemu,
14  na nĩ kwarĩrĩria maaragĩrĩria maũndũ macio mothe meekĩkĩte.
15  Na hĩndĩ ĩyo maathiaga magĩteeretaga ũhoro wa maũndũ macio-rĩ, Jesu agĩkuhĩrĩria na akĩambĩrĩria gũtwarana nao,
16  no maitho mao matiigana kũrekwo mamũmenye.
17  Nake akĩmoria atĩrĩ: “Nĩ maũndũ marĩkũ macio mũraarĩrĩria mũgĩthiĩ na njĩra?” Nao makĩrũgama marĩ na kĩeha.
18  Ũmwe wetagwo Kileopa akĩmũũria atĩrĩ: “Kaĩ wee ũrĩ mũgeni ũraikara arĩ wiki thĩinĩ wa Jerusalemu atĩ ndũĩ maũndũ marĩa mekĩkĩte kuo matukũ-inĩ maya?”
19  Nake akĩmoria: “Maũndũ marĩkũ?” Makĩmwĩra atĩrĩ: “Maũndũ megiĩ Jesu ũrĩa Mũnazarethi, ũrĩa ũrarĩ mũnabii ũrĩ hinya harĩ ciĩko na ciugo maitho-inĩ ma Ngai na ma andũ othe;
20  na ũrĩa anene a athĩnjĩri-Ngai na atongoria aitũ maamũneanire atuĩrũo kũũragwo, na makĩmũhũũrĩra mũtĩ-inĩ na mĩcumarĩ.
21  No tũrerĩgagĩrĩra atĩ mũndũ ũcio nĩwe ũkũhonokia Isiraeli. Na makĩria ma ũguo, ũyũ nĩ mũthenya wa gatatũ kuuma maũndũ macio mekĩka.
22  Igũrũ rĩa ũguo-rĩ, atumia amwe gatagatĩ-inĩ gaitũ o nao nĩ matũgegirie, tondũ nĩ megũthiĩte mbĩrĩra-inĩ rũcinĩ tene
23  na rĩrĩa magire gũkora mwĩrĩ wake, moka makiugaga atĩ ningĩ nĩ mona araika, arĩa mameerire atĩ arĩ muoyo.
24  Thutha ũcio andũ amwe arĩa tuuma nao nĩ mathiire mbĩrĩra-inĩ ĩyo, na makora gũtariĩ o ta ũrĩa atumia acio mekuugĩte, na matinamuona.”
25  Nĩ ũndũ ũcio akĩmeera: “Inyuĩ andũ aya mũtarĩ na wĩcirio na mũrĩ na ngoro itahiũhaga gwĩtĩkia maũndũ mothe marĩa anabii marĩtie!
26  Githĩ Kristo ndaragĩrĩire kũnyarirũo na maũndũ macio nĩguo atonye riri-inĩ wake?”
27  Akĩmataarĩria maũndũ marĩa mamwĩgiĩ thĩinĩ wa Maandĩko mothe, ambĩrĩirie na maandĩko ma Musa na ma Anabii othe.
28  Mũthia-inĩ magĩkuhĩrĩria gĩcagi kĩrĩa maathiaga, nake akĩhaana ta ekũhĩtũka gĩcagi kĩu.
29  No makĩmũringĩrĩria aikare nao makĩmwĩra atĩrĩ: “Ikara gũkũ hamwe na ithuĩ, nĩ ũndũ kũrorete gũtuka na mũthenya ũrĩ hakuhĩ gũthira.” Nake akĩingĩra agĩikara nao.
30  Na rĩrĩa aarĩaga hamwe nao, akĩoya mũgate, akĩũrathima, akĩwenyũranga, na akĩmanengera.
31  Hĩndĩ ĩyo maitho mao makĩhingũka biũ na makĩmenya atĩ nĩwe; no we akĩbuĩria magĩtiga kũmuona.
32  Na makĩĩrana atĩrĩ: “Na githĩ tũtikũhĩahĩaga ngoro agĩtwarĩria tũrĩ njĩra-inĩ, rĩrĩa egũtũthathaũragĩra Maandĩko?”
33  Na magĩũkĩra o ithaa rĩu magĩcoka Jerusalemu, na magĩkora arĩa Ikũmi na Ũmwe na arĩa maagomanĩte hamwe nao,
34  arĩa mooigire atĩrĩ: “Nĩ ma Mwathani nĩ ariũkĩte, na akoimĩrĩra Simoni!”
35  Nao magĩtaarĩria ũrĩa gwekĩkĩte marĩ njĩra-inĩ na ũrĩa maamũmenyire nĩ ũndũ wa kwenyũranga mũgate.
36  Na hĩndĩ ĩyo maaragia ũhoro wa maũndũ macio-rĩ, akĩrũgama gatagatĩ-inĩ kao akĩmeera: “Mũrogĩa na thayũ.”
37  No tondũ meeciragia nĩ kĩũmbe kĩa roho marona, makĩhahũka na makĩmaka.
38  Nĩ ũndũ ũcio akĩmoria: “Mũramaka nĩkĩ, na nĩ kĩĩ kĩratũma ngoro cianyu igĩe na nganja?
39  Ta rorai moko na magũrũ makwa muone atĩ nĩ niĩ; hutiai na muone, nĩ gũkorũo kĩũmbe kĩa roho gĩtirĩ nyama na mahĩndĩ ta ũũ mũrona ndariĩ.”
40  Na rĩrĩa aameeraga ũguo, akĩmonia moko na magũrũ make.
41  No tondũ o na rĩo matietĩkirie nĩ ũndũ wa gũkena na kũgega-rĩ, akĩmoria atĩrĩ: “Mũrĩ na kĩndũ gĩa kũrĩa hau?”
42  Nao makĩmũnengera gĩcunjĩ gĩa thamaki hĩhie,
43  nake akĩoya na akĩrĩa makĩyonagĩra na maitho mao.
44  Agĩcoka akĩmeera atĩrĩ: “Ici nĩcio ciugo ciakwa iria ndamwĩrire rĩrĩa ndakoragwo hamwe na inyuĩ, atĩ maũndũ mothe marĩa mandĩkĩtwo igũrũ rĩakwa Watho-inĩ wa Musa na maandĩko-inĩ ma Anabii na Thaburi no mũhaka mahinge.”
45  Agĩcoka akĩhingũra meciria mao biũ nĩguo mataũkĩrũo nĩ Maandĩko macio,
46  na akĩmeera, “Kwandĩkĩtwo atĩrĩ: atĩ Kristo nĩ angĩkanyarirũo na mũthenya wa gatatũ ariũkio kuuma kũrĩ arĩa akuũ,
47  na nĩ ũndũ wa rĩĩtwa rĩake ndũrĩrĩ ciothe nĩ ingĩkaahunjĩrio ciĩrire nĩguo cioherũo mehia—kwambĩrĩria Jerusalemu.
48  Inyuĩ nĩ mũgaatuĩka aira a maũndũ macio.
49  Na rĩrĩ, nĩ ngũmũtũmĩra kĩrĩa Awa eeranĩire. O na kũrĩ ũguo, ikarai gũkũ itũũra-inĩ nginya rĩrĩa mũkaamũkĩra hinya kuuma igũrũ.”
50  Agĩcoka akĩmaruta nja akĩmatwara nginya Bethania, akĩoya moko make na igũrũ akĩmarathima.
51  Na o hĩndĩ ĩyo aamarathimaga, akĩmatiga akĩoywo agĩtwarũo igũrũ.
52  Nao makĩmũinamĩrĩra na magĩcoka Jerusalemu makenete mũno.
53  Na hĩndĩ ciothe maakoragwo thĩinĩ wa hekarũ makĩgooca Ngai.
5  Hĩndĩ ĩmwe Jesu aarũgamĩte hakuhĩ na iria rĩa Genesareti, nakĩo kĩrĩndĩ kĩahatĩkanagĩra harĩ we gĩgĩthikĩrĩria akĩrutana kiugo kĩa Ngai.
2  Na akĩona tũtarũ twĩrĩ tũigĩtwo mwena-inĩ wa iria, no ategi a thamaki nĩ mooimĩte thĩinĩ wa tuo na nĩ neti ciao maathambagia.
3  Agĩtonya thĩinĩ wa gatarũ kamwe karĩa kaarĩ ga Simoni na akĩmwĩra agatonyie iria-inĩ hanini. Agĩcoka agĩikara thĩ, akĩambĩrĩria kũruta kĩrĩndĩ arĩ thĩinĩ wa gatarũ kau.
4  Arĩkia kũrutana, akĩra Simoni ũũ: “Gatware harĩa hariku, na mũikie neti cianyu maĩ-inĩ mũtege thamaki.”
5  No Simoni akĩmũcokeria akĩmwĩra atĩrĩ: “Mũrutani, tũgeririe ũtukũ mũgima na gũtirĩ kĩndũ tũnyitire, no tondũ nĩ woiga nĩ ngũikia neti maĩ-inĩ.”
6  Na rĩrĩa maaikirie, makĩnyita thamaki nyingĩ mũno. Nacio neti ciao ikĩambĩrĩria gũtuĩkanga.
7  Nĩ ũndũ ũcio, magĩta ategi a thamaki arĩa maarĩ na gatarũ kau kangĩ moke mamateithie, nao magĩũka, na makĩiyũria tũtarũ tũu twerĩ nginya tũkĩambĩrĩria kũrikĩra maĩ-inĩ.
8  Rĩrĩa Simoni Petero oonire ũguo, agĩturĩria Jesu maru, akĩmwĩra ũũ: “Njeherera, Mwathani, nĩ ũndũ niĩ ndĩ mũndũ mwĩhia.”
9  Nĩ gũkorũo we o hamwe na andũ arĩa maarĩ nao nĩ maatooretio nĩ kĩmako nĩ ũndũ wa thamaki iria maanyitĩte,
10  na Jakubu na Johana, ariũ erĩ a Zebedi, arĩa maategaga thamaki hamwe na Simoni o nao nĩ maamakire. No Jesu akĩra Simoni atĩrĩ: “Tiga gwĩtigĩra. Kuuma rĩu ũrĩtegaga andũ.”
11  Nĩ ũndũ ũcio, makĩruta tũtarũ tũu maĩ-inĩ na magĩtiga indo ciothe makĩmũrũmĩrĩra.
12  Hĩndĩ ĩngĩ rĩrĩa Jesu aarĩ itũũra-inĩ rĩmwe, nĩ kwarĩ mũndũ ũmwe waiyũrĩtwo nĩ mangũ. Rĩrĩa oonire Jesu, akĩĩgũithia agĩturumithia ũthiũ thĩ, akĩmũthaitha akĩmwĩra: “Mwathani, angĩkorũo no wende, theria.”
13  Nĩ ũndũ ũcio, agĩtambũrũkia guoko gwake, akĩmũhutia, akĩmwĩra atĩrĩ: “Nĩ ngwenda! Thera.” Hĩndĩ o ĩyo mangũ macio magĩthira.
14  Agĩcoka akĩmwatha ndakere mũndũ o na ũrĩkũ, akĩmwĩra: “No thiĩ wĩyonanie kũrĩ mũthĩnjĩri-Ngai na ũrute igongona nĩ ũndũ wa gũtherio gwaku kũringana na ũrĩa Musa aathanire, nĩguo magĩe na ũira.”
15  Naguo ũhoro wake ũgĩthiĩ na mbere gũtherema, na kĩrĩndĩ kĩnene nĩ gĩacokanagĩrĩra hamwe kũmũthikĩrĩria na kũhonio mĩrimũ yao.
16  No rĩrĩ, nĩ aathiaga kaingĩ kũndũ gũtarĩ andũ nĩguo ahoe.
17  Na mũthenya ũmwe rĩrĩa aarutanaga, Afarisai o hamwe na arutani a Watho arĩa mooimĩte icagi-inĩ ciothe cia Galili na Judea, na kuuma Jerusalemu maaikarĩte thĩ hau; na nĩ aarĩ na hinya wa Jehova wa kũhonania.
18  Na rĩrĩ, gũgĩũka andũ maakuuĩte mũndũ warĩ na mũrimũ wa gũkua ciĩga arĩ karĩrĩ-inĩ, na nĩ maageragia ũrĩa mangĩmũtonyia mamũkinyie harĩ Jesu.
19  No tondũ nĩ maagire njĩra ya kũmũkinyia nĩ ũndũ wa kĩrĩndĩ, makĩhaica nyũmba igũrũ, makĩmũikũrũkĩria maturubarĩ-inĩ arĩ karĩrĩ-inĩ nginya harĩ arĩa maaikarĩte mbere ya Jesu.
20  Rĩrĩa oonire wĩtĩkio wao, akĩmwĩra: “Mũndũ ũyũ, nĩ woherũo mehia maku.”
21  O hĩndĩ ĩyo, andĩki-watho na Afarisai makĩambĩrĩria kwĩyũria ũũ: “Mũndũ ũyũ ũraruma Ngai nĩwe ũ? Nũũ ũngĩohera andũ mehia tiga o Ngai wiki?”
22  No Jesu amenya mwĩcirĩrie wao, akĩmoria atĩrĩ: “Mũreciria ũguo thĩinĩ wa ngoro cianyu nĩkĩ?
23  Nĩ ũndũ ũrĩkũ mũhũthũ, nĩ kuuga, ‘Nĩ woherũo mehia maku-ĩ,’ kana nĩ kuuga, ‘Ũkĩra wĩtware’?
24  No nĩgetha mũmenye atĩ Mũrũ wa mũndũ arĩ na wathani wa kuohanĩra mehia gũkũ thĩ—” akĩra mũndũ ũcio wakuĩte ciĩga ũũ: “Ndakwĩra atĩrĩ, Ũkĩra, woe karĩrĩ gaku, na ũinũke mũciĩ.”
25  Erũo ũguo akĩrũgama na igũrũ andũ meroreire, akĩoya karĩrĩ gake, na akĩinũka mũciĩ akĩgoocaga Ngai.
26  Nao andũ othe makĩgega mũno na makĩambĩrĩria kũgooca Ngai, na magĩĩtigĩra, makiuga: “Kaĩ ũmũthĩ nĩ tuona maũndũ ma magegania-ĩ!”
27  Na rĩrĩ, thutha ũcio, akiuma kũu na akĩona mũndũ warĩ mwĩtia wa mbeca cia igooti wetagwo Lawii aikarĩte wabici-inĩ ya kũrĩhĩra igooti, na akĩmwĩra atĩrĩ: “Tuĩka mũrũmĩrĩri wakwa.”
28  Nake agĩtiga indo ciothe, agĩũkĩra na akĩambĩrĩria kũmũrũmĩrĩra.
29  Nake Lawii akĩhaarĩria iruga inene gwake nĩ ũndũ wake, na kwarĩ na kĩrĩndĩ kĩnene kĩa etia a mbeca cia igooti na andũ angĩ makĩrĩanĩra hamwe nao.
30  Na rĩrĩa Afarisai na andĩki ao a watho moonire ũguo, makĩambĩrĩria gũtetia arutwo ake makĩmoragia atĩrĩ: “Mũrĩanagĩra na etia a mbeca cia igooti na ehia nĩkĩ?”
31  Nake Jesu akĩmacokeria akĩmeera atĩrĩ: “Andũ arĩa marĩ na ũgima mwega wa mwĩrĩ matibataraga ndagĩtarĩ, no arĩa arwaru nĩo mamũbataraga.
32  Ndiũkĩte gwĩta arĩa athingu, no njũkĩte gwĩta ehia nĩguo merire.”
33  Nao makĩmwĩra: “Arutwo a Johana nĩ mehingaga kaingĩ kũrĩa na kũnyua na makahoya mũno, na noguo arutwo a Afarisai mekaga, no arutwo aku marĩaga na makanyua.”
34  Nake Jesu akĩmeera: “Mũtingĩtũma arata a mũhikania mehinge hĩndĩ ĩrĩa mũhikania arĩ hamwe nao, kana tiguo?
35  No matukũ nĩ marĩũka rĩrĩa mũhikania akeeherio kũrĩ o; matukũ-inĩ macio nĩ makeehinga.”
36  Agĩcoka akĩmahe ngerekano akĩmeera: “Gũtirĩ mũndũ ũtinagia kĩraka nguo-inĩ njerũ agagĩtumĩrĩra nguo-inĩ ngũrũ. Angĩka ũguo, kĩraka kĩu kĩerũ no gĩtarũre nguo ĩyo ngũrũ, na gĩtingĩaganĩrĩrũo na nguo ĩyo.
37  Ningĩ-rĩ, gũtirĩ mũndũ wonoragĩria ndibei njerũ thĩinĩ wa mondo ngũrũ cia ndibei. Angĩka ũguo, ndibei ĩyo njerũ no ĩtumũre mondo icio na ĩitĩke, nacio mondo ithũke.
38  No ndibei njerũ yonoragĩrio mondo-inĩ njerũ cia ndibei.
39  Gũtirĩ mũndũ thutha wa kũnyua ndibei ngũrũ wendaga ndibei njerũ, tondũ ekuuga, ‘Ĩrĩa ngũrũ nĩyo njega.’”
15  Na rĩrĩ, etia a mbeca cia igooti othe na ehia makĩmũthiũrũrũkĩria nĩguo mamũthikĩrĩrie.
2  Nao Afarisai na andĩki-watho maang’ung’uaga makerana atĩrĩ: “Mũndũ ũyũ amũkagĩra ehia na akarĩanĩra nao.”
3  Nake akĩmahe ngerekano ĩno, akiuga:
4  “Nĩ mũndũ ũrĩkũ gatagatĩ-inĩ kanyu arĩ na ng’ondu 100, ĩmwe ĩngĩũra, ũtangĩtiga icio 99 werũ-inĩ agacarie ĩyo ĩmwe yũrĩte nginya arĩmĩona?
5  Na rĩrĩa amĩona, amĩigagĩrĩra ciande-inĩ ciake na agakena mũno.
6  Na akinya mũciĩ, etaga arata na andũ a itũũra rĩake, akameera atĩrĩ, ‘Kenai hamwe na niĩ, tondũ nĩ ndona ng’ondu yakwa ĩrĩa ĩrorĩte.’
7  Ngũmwĩra atĩrĩ, rĩrĩa mwĩhia ũmwe erira, ũguo noguo gũkoragwo na gĩkeno kĩnene igũrũ nĩ ũndũ wake, gũkĩra nĩ ũndũ wa andũ athingu 99 matarabatara kwĩrira.
8  “Kana nĩ mũtumia ũrĩkũ ũrĩ na thendi ikũmi cia drakma, ĩmwe ya drakma icio ĩngĩũra, ũtakagia tawa na akahaata nyũmba yake akamĩcaria na kĩyo nginya rĩrĩa arĩmĩona?
9  Na rĩrĩa amĩona, etaga arata na andũ a itũũra rĩake, akameera atĩrĩ, ‘Kenai hamwe na niĩ, tondũ nĩ ndona thendi ya drakma ĩrĩa ĩrorĩte.’
10  Ngũmwĩra atĩrĩ, ũguo noguo araika a Ngai magĩaga na gĩkeno rĩrĩa mwĩhia ũmwe erira.”
11  Agĩcoka akiuga atĩrĩ: “Mũthuri ũmwe aarĩ na ariũ erĩ.
12  Ũrĩa warĩ mũnyinyi akĩra ithe atĩrĩ, ‘Baba, he igai rĩa indo iria ciagĩrĩire gũtuĩka ciakwa.’ Nĩ ũndũ ũcio akĩmagayania indo ciake.
13  Matukũ manini thutha ũcio, mũriũ ũcio mũnyinyi agĩcokanĩrĩria indo ciake ciothe agĩthiĩ bũrũri wa kũraya na arĩ kũu akĩananga indo icio ciake na mũtũũrĩre wa waganu.
14  Rĩrĩa aacihũthĩrire ciothe, gũkĩgĩa ng’aragu nene bũrũri-inĩ ũcio wothe, nake agĩtuĩka mũgiĩki.
15  Agĩthiĩ akĩĩgwatania na mũikari ũmwe wa bũrũri ũcio, ũrĩa wamwĩrire athiĩ mĩgũnda-inĩ yake akarĩithagie ngũrũe.
16  Na eeriragĩria kũrĩa maciaro ma mũtĩ wa mũkarabi marĩa ngũrũe ciarĩaga, no gũtirĩ mũndũ wamũheaga kĩndũ.
17  “Hĩndĩ ĩrĩa aacokereirũo nĩ meciria, akiuga atĩrĩ, ‘Nĩ andũ aigana mandĩkĩtwo wĩra nĩ baba monaga mũgate wa kũmaigana, na niĩ gũkũ nĩ gũkua ndĩrakua nĩ ng’aragu!
18  Ngũũkĩra thiĩ kũrĩ baba ndĩmwĩre: “Baba, nĩ njĩhĩirie igũrũ na ngakwĩhĩria.
19  Ndiagĩrĩirũo gwĩtwo mũrũguo rĩngĩ. Reke nduĩke ta ũmwe wa andũ arĩa wandĩkĩte.”’
20  Nĩ ũndũ ũcio agĩũkĩra agĩthiĩ kũrĩ ithe. Na arĩ o haraya ithe akĩmuona, akĩringwo nĩ tha, akĩhanyũka, akĩmũhĩmbĩria na akĩmũmumunya na wendo muororo.
21  Nake mũriũ ũcio akĩmwĩra, ‘Baba, nĩ njĩhĩirie igũrũ na ngakwĩhĩria. Ndiagĩrĩirũo gwĩtwo mũrũguo rĩngĩ.’
22  No ithe akĩra ngombo ciake atĩrĩ, ‘Rehei narua kanjũ ĩrĩa njega mũno, mũmũhumbe, na mũmwĩkĩre mbete guoko na mũmwĩkĩre iratũ!
23  Mũcoke mũrehe njaũ ĩrĩa norie, mũmĩthĩnje tũrĩe na tũkũngũĩre,
24  nĩ gũkorũo mũriũ ũyũ wakwa ararĩ mũkuũ no rĩu nĩ acokete muoyo; nĩ arorĩte no rĩu nĩ onekete.’ Nao makĩambĩrĩria gũkũngũĩra.
25  “Hĩndĩ ĩyo mũrũwe ũrĩa mũkũrũ aarĩ mũgũnda, na rĩrĩa aacokire na agĩkuhĩrĩria mũciĩ, akĩigua andũ makĩina nyĩmbo magĩthũngũthaga.
26  Nĩ ũndũ ũcio agĩta ndungata ĩmwe akĩmĩũria ũrĩa gwathiaga na mbere.
27  Nayo ĩkĩmwĩra, ‘Mũrũ wa nyũkwa nĩ okire, nake thoguo athĩnja njaũ ĩrĩa norie tondũ amwamũkĩrire arĩ na ũgima mwega wa mwĩrĩ.’
28  No we akĩrakara na akĩrega kũingĩra thĩinĩ. Nake ithe akiuma nja akĩambĩrĩria kũmũthaitha.
29  Agĩcokeria ithe akĩmwĩra ũũ, ‘Atĩrĩrĩ, ngoretwo ngĩkũrutĩra wĩra mĩaka ĩno yothe na ndirĩ ndagarara watho waku o na riita rĩmwe, no niĩ ndũrĩ wahe kabũri o na rĩ nĩguo ngenere hamwe na arata akwa.
30  No o na ihenya hĩndĩ ĩrĩa mũrũguo ũyũ akinya, o ũyũ waanangire indo ciaku na ahũũri maraya, wamũthĩnjĩra njaũ ĩrĩa norie.’
31  Nake ithe akĩmwĩra, ‘Mũrũ wakwa, ũkoretwo hamwe na niĩ hĩndĩ ciothe, na indo iria ciothe ndĩ nacio nĩ ciaku.
32  Nĩ twagĩrĩirũo gũkũngũĩra na gũkena, nĩ gũkorũo mũrũ wa nyũkwa nĩ arakuĩte na rĩu nĩ acokete muoyo; nĩ arorĩte no rĩu nĩ onekete.’”
20  Mũthenya ũmwe rĩrĩa aarutanaga na akahunjia ũhoro ũrĩa mwega thĩinĩ wa hekarũ, anene a athĩnjĩri-Ngai na andĩki-watho hamwe na athuri magĩthiĩ kũrĩ we
2  makĩmũũria: “Ta twĩre atĩrĩ, wĩkaga maũndũ maya na wathani ũrĩkũ? Kana nũũ ũkũheete wathani ũyũ?”
3  Nake akĩmacokeria atĩrĩ: “O na niĩ nĩ ngũmũũria kĩũria, na inyuĩ mũnjokerie:
4  Ũbatithio wa Johana woimĩte igũrũ kana woimĩte kũrĩ andũ?”
5  Nao makĩĩrana atĩrĩ: “Tũngiuga, ‘Woimĩte igũrũ,’ egũtũũria, ‘Mwakĩagire kũmwĩtĩkia nĩkĩ?’
6  No tũngiuga, ‘Woimĩte kũrĩ andũ,’ andũ othe nĩ megũtũhũũra na mahiga, nĩ gũkorũo metĩkĩtie atĩ Johana aarĩ mũnabii.”
7  Nĩ ũndũ ũcio makĩmũcokeria atĩ matiũĩ kũrĩa aarutĩte.
8  Jesu akĩmeera: “O na niĩ ndikũmwĩra njĩkaga maũndũ maya na wathani ũrĩkũ.”
9  Agĩcoka akĩambĩrĩria kũhe andũ ngerekano ĩno: “Mũndũ ũmwe nĩ aahandire mĩthabibũ mũgũnda-inĩ, akĩũkomborithia arĩmi, na agĩthiĩ bũrũri wa kũraya gũikara kuo ihinda iraya.
10  Na rĩrĩa hĩndĩ ya magetha yakinyire-rĩ, agĩtũma ngombo kũrĩ arĩmi acio nĩguo mamĩnengere maciaro mamwe ma mũgũnda ũcio wa mĩthabibũ. No rĩrĩ, arĩmi acio makĩmĩhũũra na makĩmĩingata moko matheri.
11  No o rĩngĩ agĩtũma ngombo ĩngĩ. Ĩyo o nayo makĩmĩhũũra na makĩmĩconorithia na makĩmĩingata moko matheri.
12  O rĩngĩ agĩtũma ya gatatũ; o nayo ĩyo makĩmĩtihangia na makĩmĩingata.
13  Mwene mũgũnda ũcio akiuga, ‘Ngwĩka atĩa rĩu? Ngũtũma mũrũ wakwa ũrĩa nyendete. No kũhoteke nĩ mekũmũhe gĩtĩo.’
14  Rĩrĩa arĩmi acio maamuonire, makĩĩrana atĩrĩ, ‘Ũyũ nĩwe mũgai. Nĩ tũmũũragei nĩguo igai rĩtuĩke ritũ.’
15  Kwoguo makĩmũrutũrũra nja ya mũgũnda ũcio wa mĩthabibũ na makĩmũũraga. Hakĩrĩ ũguo-rĩ, mwene mũgũnda ũcio wa mĩthabibũ ageeka arĩmi acio atĩa?
16  Agooka orage arĩmi acio, acoke akomborithie arĩmi angĩ mũgũnda ũcio wa mĩthabibũ.” Maigua ũguo, makiuga: “Kũroaga gũkanekĩka ũguo!”
17  No we akĩmarora akiuga: “Kaĩ rĩandĩko rĩrĩ rĩkĩendaga kuuga atĩa: ‘Ihiga rĩrĩa aaki maaregire, nĩrĩo rĩtuĩkĩte ihiga rĩrĩa inene rĩa kona’?
18  Mũndũ o wothe ũrĩa ũkaagwĩra ihiga rĩu nĩ akaahehenjwo. Nake ũrĩa wothe ũkaagwĩrũo nĩrĩo, nĩ rĩkaamũmemenda.”
19  Nĩ ũndũ ũcio, andĩki-watho na anene a athĩnjĩri-Ngai magĩcaria ũrĩa mangĩmũnyita o hĩndĩ ĩyo tondũ nĩ maamenyire atĩ aaheanire ngerekano ĩyo nĩ ũndũ wao, ĩndĩ nĩ meetigagĩra andũ.
20  Na thutha wa kũmũbaara mũno, magĩtũma andũ arĩa o maarĩhĩte na hitho magetue athingu nĩguo mamũtege na mĩario yake, nĩgetha mamũneane kũrĩ thirikari na kũrĩ wathani wa ngavana.
21  Nao makĩmwĩra atĩrĩ: “Mũrutani, nĩ tũĩ atĩ waragia ma na ũkarutana ũrĩa kũrĩ, ndũrĩ mũthutũkanio, ĩndĩ ũrutanaga njĩra ya Ngai kũringana na ũrĩa ma ĩtariĩ:
22  Hihi nĩ twagĩrĩire kũrĩha Kaisari igooti kana tũtiagĩrĩire?”
23  No akĩmenya wara wao na akĩmeera:
24  “Ta nyoniai dinari. Mbica ĩno na maandĩko maya nĩ cia ũ?” Nao makĩmwĩra: “Nĩ cia Kaisari.”
25  Nake akĩmeera: “Nĩ ũndũ ũcio-rĩ, rĩhai Kaisari indo cia Kaisari no indo cia Ngai mũrĩhe Ngai.”
26  Nĩ ũndũ ũcio makĩremwo nĩ kũmũtega mĩario-inĩ yake mbere ya andũ, no magĩkira ki nĩ ũndũ wa kũgegio nĩ macokio make.
27  No rĩrĩ, Asadukai amwe, arĩa moigaga atĩ andũ matikaariũkio, magĩthiĩ kũrĩ we makĩmũũria atĩrĩ:
28  “Mũrutani, Musa aatwandĩkĩire atĩrĩ, ‘Mũrũ wa nyina na mũndũ angĩkua, atige mũtumia no akorũo ndararĩ na mwana, mũrũ wa nyina na mũndũ ũcio agĩrĩire kũhikia mũtumia ũcio nĩguo aciarĩre mũrũ wa nyina ciana.’
29  Rĩu-rĩ, kwarĩ na ariũ mũgwanja a nyina ũmwe. Wa mbere akĩhikania no agĩkua atagĩĩte mwana.
30  O na wa kerĩ
31  akĩhikia mũtumia o ũcio, o na wa gatatũ. Na noguo gwathiire harĩ othe mũgwanja; magĩkua matagĩĩte ciana.
32  Mũthia-inĩ mũtumia ũcio o nake agĩkua.
33  Nĩ ũndũ ũcio-rĩ, hĩndĩ ĩrĩa andũ makaariũkio-rĩ, agaatuĩka mũtumia wa ũ? Nĩ gũkorũo nĩ aatuĩkĩte mũtumia wao othe mũgwanja.”
34  Nake Jesu akĩmeera atĩrĩ: “Ciana cia mũtabarĩre ũyũ wa maũndũ nĩ ihikanagia na ikahika,
35  no andũ arĩa agĩrĩru gũgaatonya mũtabarĩre-inĩ ũcio na kũriũkio kuuma kũrĩ arĩa akuũ matikahikanagia kana makahika.
36  O na gũtirĩ hĩndĩ magaakua rĩngĩ, tondũ magaakorũo matariĩ ta araika, na magaakorũo marĩ ciana cia Ngai na njĩra ya gũkorũo marĩ ciana cia ũriũkio.
37  No ha ũhoro wa kũriũkio kwa arĩa akuũ, o na Musa nĩ aaũmenyithanirie ũhoro-inĩ wĩgiĩ kĩhinga kĩrĩa kĩa mĩigua, rĩrĩa eetire Jehova ‘Ngai wa Iburahimu na Ngai wa Isaaka na Ngai wa Jakubu.’
38  We ti Ngai wa arĩa makuĩte, no nĩ wa arĩa marĩ muoyo, nĩ gũkorũo harĩ we othe marĩ muoyo.”
39  Nao andĩki-watho amwe makĩmũcokeria makĩmwĩra: “Mũrutani, nĩ woiga wega.”
40  Nĩ gũkorũo matiarĩ na ũmĩrĩru rĩngĩ wa kũmũũria kĩũria o na kĩmwe.
41  Nake akĩmoria atĩrĩ: “Nĩ kĩĩ gĩtũmaga andũ moige atĩ Kristo nĩ mũrũ wa Daudi?
42  Nĩ gũkorũo Daudi we mwene oigĩte ũũ thĩinĩ wa ibuku rĩa Thaburi, ‘Jehova nĩ eerire Mwathani wakwa ũũ: “Ikara thĩ guoko-inĩ gwakwa kwa ũrĩo
43  nginya rĩrĩa ngaatũma thũ ciaku ituĩke gaturũa ka magũrũ maku.”’
44  Kwoguo-rĩ, Daudi amwĩtĩte Mwathani; akĩrĩ mũrũ wake atĩa?”
45  Na hĩndĩ ĩyo andũ othe maamũthikagĩrĩria, akĩra arutwo ake ũũ:
46  “Mwĩmenyagĩrĩrei andĩki-watho arĩa mendete gũthiĩ mehumbĩte kanjũ na mendete kũgeithio nĩ andũ thoko-inĩ na gũikarĩra itĩ cia mbere thunagogi-inĩ na gũikara handũ harĩa hatĩĩku makĩria maruga-inĩ ma hwaĩ-inĩ,
47  na nĩo manyamaragia mĩciĩ ya atumia a ndigwa, na makahoya mahoya maraihu nĩguo meyonanie. Acio nĩ magaatuĩrũo ituĩro inene makĩria.
1  Kuona atĩ andũ aingĩ nĩ mageretie gũcokanĩrĩria ũhoro wĩgiĩ maũndũ marĩa mothe o na ithuĩ twĩtĩkĩtie biũ,
2  o ta ũrĩa twerirũo maũndũ macio nĩ arĩa kuuma o kĩambĩrĩria meeyoneire na maarĩ ndungata cia kũhunjia ndũmĩrĩri ĩyo-rĩ,
3  o na niĩ, tondũ nĩ nduĩrĩtie maũndũ mothe na kinyi kuuma o kĩambĩrĩria, nĩ nduĩte itua ngwandĩkĩre maũndũ macio ndĩmathingatanĩtie wega, wee mũgaathe Theofilo,
4  nĩgetha ũmenye wega ũũma wa maũndũ marĩa ũrutĩtwo na kanua.
5  Matukũ-inĩ ma Herode mũthamaki wa Judea, nĩ kwarĩ mũthĩnjĩri-Ngai wetagwo Zekaria wa gĩkundi kĩa Abija. Mũtumia wake ooimanĩte na aarĩ a Haruni, na eetagwo Elizabethi.
6  Eerĩ maarĩ athingu mbere ya Ngai, na mĩthiĩre yao ndĩarĩ na ũcuke harĩ kũhingia maathani na mawatho ma Jehova mothe.
7  Ĩndĩ matiarĩ na mwana tondũ Elizabethi aarĩ thata, na eerĩ maarĩ akũrũ.
8  Na gũgĩkinya atĩrĩ, rĩrĩa aatungataga arĩ mũthĩnjĩri-Ngai hĩndĩ ya gĩkundi kĩao gũtungata mbere ya Ngai,
9  kũringana na ũrĩa gwekagwo ũhoro-inĩ wa athĩnjĩri-Ngai-rĩ, ĩgĩkinya hĩndĩ yake ya gũcina ũbumba rĩrĩa aaingĩrire handũ harĩa hatheru ha Jehova.
10  Na kĩrĩndĩ kĩa andũ gĩothe kĩarĩ nja gĩkĩhoya hĩndĩ ĩyo ya gũcina ũbumba.
11  Mũraika wa Jehova akĩmuumĩrĩra, akĩrũgama mwena wa ũrĩo wa kĩgongona gĩa gũcinĩra ũbumba.
12  No Zekaria agĩtangĩka amuona, na agĩtoorio nĩ guoya.
13  No rĩrĩ, mũraika ũcio akĩmwĩra ũũ: “Zekaria, ndũgetigĩre, tondũ mathaithana maku nĩ maiguĩtwo na magetĩkĩrĩka, Elizabethi mũtumia waku nĩ akaagĩa mwana wa kahĩĩ, na ũkaamwĩta Johana.
14  Nĩ ũgaakena mũno na ũcanjamũke, na andũ aingĩ nĩ magaakenera gũciarũo gwake,
15  tondũ agaakorũo arĩ wa bata maitho-inĩ ma Jehova. Na ndagĩrĩirũo kũnyua ndibei kana kĩndũ kĩngĩ o gĩothe kĩngĩtũma mũndũ arĩo, na nĩ akaaiyũrũo nĩ roho mũtheru o na mbere ya gũciarũo,
16  na nĩ agaatũma ariũ aingĩ a Isiraeli macokerere Jehova Ngai wao.
17  Ningĩ nĩ agaathiĩ mbere yake arĩ na roho na hinya wa Elija, nĩguo agarũre ngoro cia maithe icokerere cia ciana na arĩa matathĩkaga magĩe ũũgĩ wa arĩa athingu, nĩgetha athagathagĩre Jehova andũ mahaarĩirio.”
18  Zekaria akĩũria mũraika ũcio atĩrĩ: “Ingĩkorũo na ma atĩa na ũndũ ũcio? Niĩ ndĩ mũkũrũ na mũtumia wakwa o nake no mũkũrũ.”
19  Nake mũraika akĩmwĩra ũũ: “Nĩ niĩ Gaburieli, ũrĩa ũrũgamaga mbere ya Ngai hakuhĩ nake, na ndũmĩtwo njarie nawe na ngũmenyithie ũhoro ũyũ mwega.
20  No rĩrĩ, ũgũtuĩka bubu ũremwo nĩ kwaria nginya mũthenya ũrĩa maũndũ macio makaahinga, tondũ ndũnetĩkia ciugo ciakwa, iria ikaahinga hĩndĩ ĩrĩa ĩtuĩtwo.”
21  Nao andũ magĩthiĩ na mbere gweterera Zekaria, na makĩmaka tondũ nĩ aaikarĩte mũno handũ harĩa hatheru.
22  Rĩrĩa ooimire, ndaahotire kũmaarĩria, nao makĩmenya atĩ nĩ oonete kĩoneki arĩ handũ harĩa hatheru. Agĩikara akĩmonagia na ciĩko na ndaahotaga kwaria.
23  Na hĩndĩ ĩrĩa matukũ ma ũtungata wake mũtheru maathirire, akĩinũka gwake mũciĩ.
24  Matukũ manini thutha ũcio, Elizabethi mũtumia wake akĩgĩa nda, na agĩikara mĩeri ĩtano atekuuma mũciĩ, na ooigaga atĩrĩ:
25  “Ũũ nĩguo Jehova anjĩkĩire matukũ-inĩ maya. Nĩ andirikanĩte nĩguo anjehererie kĩnyũrũri kuuma kũrĩ andũ.”
26  Na rĩrĩa Elizabethi aarĩ na nda ya mĩeri ĩtandatũ, mũraika Gaburieli agĩtũmwo nĩ Ngai itũũra rĩtagwo Nazarethi thĩinĩ wa Galili,
27  kũrĩ mũirĩtu gathirange wetagwo Mariamu, ũrĩa warĩ na kĩrĩko gĩa kũhikania na mũndũ wetagwo Jusufu wa nyũmba ya Daudi.
28  Na mũraika agĩtonya, akĩmũgeithia: “Ũrĩ mwega, wee mũrathime mũno, Jehova arĩ hamwe nawe.”
29  No nĩ aatangĩkire mũno nĩ ciugo icio cia mũraika ũcio na akĩgeria gwĩcũrania ngeithi icio nĩ cia mũthemba ũrĩkũ.
30  Nĩ ũndũ ũcio mũraika akĩmwĩra ũũ: “Mariamu, ndũgetigĩre, tondũ nĩ wĩtĩkĩrĩkĩte nĩ Ngai.
31  Atĩrĩrĩ, nĩ ũkũgĩa nda na ũciare mwana wa kahĩĩ, na ũkaamwĩta Jesu.
32  Ũcio agaakorũo arĩ mũnene na ageetwo Mũrũ wa Ũrĩa ũrĩ Igũrũ Mũno, na Jehova Ngai nĩ akaamũhe gĩtĩ kĩa ũnene gĩa ithe Daudi,
33  na nĩ agaatha nyũmba ya Jakubu arĩ Mũthamaki tene na tene, na Ũthamaki wake ndũgaakorũo na mũthia.”
34  Nake Mariamu akĩũria mũraika atĩrĩ: “Ũndũ ũcio ũngĩhoteka atĩa, na ndirĩ ndakoma na mũndũrũme?”
35  Mũraika akĩmũcokeria ũũ: “Roho mũtheru nĩ ũgũka igũrũ rĩaku, na hinya wa Ũrĩa ũrĩ Igũrũ Mũno nĩ ũgũkũhumbĩra. Na nĩ ũndũ ũcio ũrĩa ũgaaciarũo ageetwo mũtheru, Mũrũ wa Ngai.
36  Atĩrĩrĩ, Elizabethi ũrĩa wa mbarĩ cianyu o nake nĩ ohete nda ya mwana wa kahĩĩ ũkũrũ-inĩ wake, na ũyũ nĩguo mweri wake wa gatandatũ, o we ũcio andũ metaga thata;
37  tondũ gũtirĩ uuge ũngĩrema Ngai.”
38  Mariamu agĩcoka akiuga: “Niĩ-rĩ, ndĩ ngombo ya Jehova! Reke gwĩkĩke harĩ niĩ kũringana na uuge waku.” Hĩndĩ ĩyo mũraika akĩmũtiga.
39  Nĩ ũndũ ũcio matukũ-inĩ macio Mariamu akĩambĩrĩria rũgendo agĩthiĩ ahiũhĩte nginya itũũra-inĩ rĩmwe rĩa Juda, rĩrĩa rĩarĩ bũrũri-inĩ ũrĩ irĩma,
40  akĩingĩra mũciĩ gwa Zekaria na akĩgeithia Elizabethi.
41  Na rĩrĩa Elizabethi aaiguire ngeithi cia Mariamu, kaana karĩa kaarĩ nda yake gakĩambarara, nake Elizabethi akĩiyũrũo nĩ roho mũtheru
42  na akĩanĩrĩra akiuga ũũ: “Kũrathimwo nĩwe gatagatĩ-inĩ ga atumia, na kũrathimwo nĩ kaana kau karĩ nda yaku!
43  Gũthiĩte atĩa ngaheo gĩtĩo gĩkĩ kĩnene gĩa gũceererũo nĩ nyina wa Mwathani wakwa?
44  Tondũ rĩrĩ, o hĩndĩ ĩyo ndaigua mũgambo wa ngeithi ciaku, kaana karĩa karĩ nda yakwa nĩ kaambarara nĩ gĩkeno.
45  Na gũkena nĩ ũcio wetĩkirie, nĩ gũkorũo ũhoro ũrĩa eerirũo kuuma harĩ Jehova nĩ ũkaahinga wothe.”
46  Nake Mariamu akiuga: “Nĩ ndĩragooca Jehova,
47  na ngoro yakwa ĩgũikara ĩkenete mũno nĩ ũndũ wa Ngai Mũhonokia wakwa,
48  tondũ nĩ aririkanĩte ũthĩni wa ngombo yake ya mũirĩtu. Na rĩrĩ, kuuma rĩu, njiarũa ciothe irĩnjĩtaga mũndũ mũkenu,
49  nĩ gũkorũo Ũrĩa ũrĩ hinya nĩ anjĩkĩire maũndũ manene, na rĩĩtwa rĩake nĩ itheru,
50  na nginya njiarũa na njiarũa tha ciake onagia arĩa mamwĩtigĩrĩte.
51  Nĩ ekĩte maũndũ manene na guoko gwake; nĩ ahurunjĩte arĩa mathugundaga ngoro-inĩ ciao maũndũ ma gwĩtũũgĩria.
52  Nĩ eheretie andũ arĩa marĩ hinya itĩ-inĩ cia ũnene na agatũũgĩria arĩa enyihia;
53  arĩa ahũtu nĩ amahũnĩtie biũ na indo njega, nao arĩa atongu akamaingata marĩ moko matheri.
54  Nĩ ateithĩtie Isiraeli ndungata yake, akaririkana tha ciake,
55  o ta ũrĩa eerire maithe maitũ ma tene, Iburahimu na mbeũ yake tene na tene.”
56  Mariamu magĩikara na Elizabethi mĩeri ta ĩtatũ agĩcoka akĩinũka gwake mũciĩ.
57  Na rĩrĩ, kahinda gagĩgĩkinya ka Elizabethi kũgĩa mwana, na agĩciara kahĩĩ.
58  Nao andũ a itũũra rĩa kwao o na a mbarĩ ciao makĩigua atĩ Jehova nĩ aamũingĩhĩirie tha ciake, nao magĩkena hamwe nake.
59  Mũthenya wa kanana, magĩũka nĩguo maruithie kaana kau, na meendaga gũkahe rĩĩtwa rĩa ithe Zekaria.
60  No nyina akĩmeera atĩrĩ: “Aca! gegwĩtwo Johana.”
61  Maigua ũguo makĩmwĩra: “Gũtakĩrĩ mũndũ o na ũmwe wa mbarĩ cianyu wĩtagwo ũguo.”
62  Magĩcoka makĩũria ithe wa kaana kau na ciĩko ũrĩa ekwenda getwo.
63  Nake agĩtia kĩhengere akĩandĩka ũũ: “Johana nĩrĩo rĩĩtwa rĩako.” Mona ũguo othe makĩmaka.
64  O hĩndĩ ĩyo, kanua gake gakĩhingũka na rũrĩmĩ rwake rũkĩregera, akĩambĩrĩria kwaria, akĩgoocaga Ngai.
65  Nao arĩa othe maarĩ itũũra-inĩ rĩu makĩnyitwo nĩ guoya, na maũndũ macio mothe makĩambĩrĩria kwario bũrũri-inĩ ũcio wothe ũrĩ irĩma wa Judea.
66  Na arĩa othe maaiguire ũhoro ũcio makĩũiga ngoro-inĩ ciao, makiuga: “Kaĩ kaana gaka gagatuĩka ũ?” Nĩ gũkorũo guoko kwa Jehova kwarĩ hamwe nako.
67  Nake ithe Zekaria, akĩiyũrũo nĩ roho mũtheru akĩratha ũhoro akiuga ũũ:
68  “Jehova Ngai wa Isiraeli arogoocwo, tondũ nĩ aririkanĩte andũ ake na akamarehera ũhonokio.
69  Na nĩ atwarahũrĩire rũhĩa rwa ũhonokio thĩinĩ wa nyũmba ya Daudi ndungata yake,
70  o ta ũrĩa arĩtie kũgerera anabii ake aamũre a kuuma tene
71  ũhoro wĩgiĩ gũtũhonokia kuuma kũrĩ thũ citũ na kuuma guoko-inĩ kwa arĩa othe matũmenete;
72  gũtuonia tha nĩ ũndũ wa maithe maitũ ma tene na kũririkana kĩrĩkanĩro gĩake gĩtheru,
73  kĩrĩa eerĩire Iburahimu ithe witũ wa tene na mwĩhĩtwa,
74  atĩ thutha wa gũtũhonokia kuuma moko-inĩ ma thũ, nĩ agaatũhe gĩtĩo gĩa kũmũrutĩra ũtungata mũtheru tũtarĩ na guoya
75  tũrĩ na wĩhokeku na ũthingu mbere yake matukũ maitũ mothe.
76  No wee kaana gaka, nĩ ũgeetwo mũnabii wa Ũrĩa ũrĩ Igũrũ Mũno, tondũ nĩ ũgaathiĩ mbere ya Jehova nĩguo ũhaarĩrie njĩra ciake,
77  ũmenyithie andũ ake ũhoro wĩgiĩ kũhonokio na njĩra ya kuoherũo mehia mao,
78  nĩ ũndũ wa ũcayanĩri mũingĩ wa Ngai witũ. Tondũ wa ũcayanĩri ũcio, ũtheri nĩ ũgooka kũrĩ ithuĩ uumĩte igũrũ,
79  warĩre arĩa maikaraga nduma-inĩ na kĩĩruru-inĩ gĩa gĩkuũ na ũtongorie makinya maitũ njĩra-inĩ ya thayũ.”
80  Nake mwana ũcio agĩkũra na akĩgĩa na hinya wa kĩĩroho, na agĩikara werũ-inĩ o nginya mũthenya ũrĩa  eeyonithanirie kũrĩ andũ a Isiraeli.
2  Na rĩrĩ, matukũ-inĩ macio Kaisari Augusto agĩathana atĩ andũ othe thĩinĩ wa thĩ ĩrĩa ĩikaragwo meyandĩkithie.
2  (Kwĩyandĩkithia kũu kwa mbere gwekĩkire rĩrĩa Kuirinio aarĩ ngavana wa Siria.)
3  Na andũ othe magĩthiĩ nĩguo makeyandĩkithie, o mũndũ itũũra-inĩ rĩake mwene.
4  O nake Jusufu akĩambata kuuma itũũra rĩa Nazarethi rĩrĩa rĩarĩ Galili, agĩthiĩ Judea itũũra-inĩ rĩa Daudi, rĩrĩa rĩtagwo Bethilehemu, tondũ aarĩ wa nyũmba na famĩlĩ ya Daudi.
5  Agĩthiĩ kwĩyandĩkithia marĩ na Mariamu, ũrĩa maahikanirie nake o ta ũrĩa maarĩkanĩire, na aarĩ hakuhĩ kũgĩa mwana.
6  Na marĩ kũu, ihinda rĩake rĩa kũgĩa mwana rĩgĩkinya.
7  Na akĩgĩa mwana wa kahĩĩ, wa irigithathi, akĩmũthaya na tũtaama na akĩmũkomia mũharatĩ-inĩ tondũ gũtiarĩ na handũ thĩinĩ wa nyũmba cia ageni.
8  Ningĩ gĩcigo-inĩ kĩu nĩ kwarĩ na arĩithi maaikaraga nja ũtukũ marangĩire ndũũru ciao.
9  Na o rĩmwe mũraika wa Jehova akĩrũgama mbere yao, na riri wa Jehova ũkĩmarigicĩria, nao magĩĩtigĩra mũno.
10  No mũraika ũcio akĩmeera atĩrĩ: “Mũtigetigĩre, tondũ rĩrĩ, ndoka kũmũmenyithia ũhoro mwega wa gĩkeno kĩnene kĩrĩa andũ othe mekũgĩa nakĩo.
11  Nĩ gũkorũo ũmũthĩ nĩ mũciarĩirũo mũhonokia itũũra-inĩ rĩa Daudi, nĩwe Kristo ũrĩa Mwathani.
12  Na ũndũ ũrĩa ũgũtũma mũmũmenye nĩ ũyũ: Nĩ mũgũkora gakenge gathaĩtwo na tũtaama na gagakomio mũharatĩ-inĩ.”
13  O rĩmwe makĩona mũraika ũcio arĩ hamwe na mbũtũ nene ya igũrũ makĩgooca Ngai makiugaga ũũ:
14  “Ngai ũrĩa ũrĩ igũrũ mũno arogĩa na riri, na gũkũ thĩ kũrogĩa na thayũ gatagatĩ-inĩ ka andũ a wendi mwega.”
15  Na rĩrĩa araika maamatigire magĩcoka igũrũ, arĩithi acio makĩambĩrĩria kwĩrana atĩrĩ: “Nĩ tũthiĩi Bethilehemu o rĩu, tũkeyonere ũrĩa gwĩkĩkĩte, ũguo Jehova atũmenyithia.”
16  Magĩthiĩ na ihenya na magĩkora Mariamu na Jusufu, na gakenge kau gakometio mũharatĩ-inĩ.
17  Rĩrĩa moonire ũguo, makĩmenyithania ndũmĩrĩri ĩrĩa maaheetwo ĩgiĩ kaana kau.
18  Na arĩa othe maaiguire ũhoro ũcio maaheirũo nĩ arĩithi acio, makĩgega mũno,
19  no Mariamu akĩambĩrĩria kũiga maũndũ macio mothe ngoro-inĩ yake, agecũranagia ũhoro wamo.
20  Thutha ũcio arĩithi acio magĩthiĩ magĩkumagia Ngai na makĩmũgoocaga nĩ ũndũ wa ũhoro wothe ũrĩa maaiguĩte na makona, o ta ũrĩa meerĩtwo.
21  Mũthenya wa kanana kuuma aciarũo, ihinda rĩrĩa aaruithirio, makĩmwĩta Jesu, rĩĩtwa rĩrĩa mũraika aaheanĩte nyina atanoha nda.
22  Ningĩ, rĩrĩa ihinda rĩakinyire rĩa kũmatheria kũringana na Watho wa Musa, makĩmũtwara Jerusalemu mbere ya Jehova,
23  o ta ũrĩa kwandĩkĩtwo Watho-inĩ wa Jehova: “Irigithathi rĩothe rĩa mwana wa kahĩĩ no mũhaka rĩamũragĩrũo Jehova.”
24  Nao makĩruta igongona o ta ũrĩa Watho wa Jehova woigĩte: “ndutura igĩrĩ kana njui igĩrĩ cia ndirahũgĩ.”
25  Na rĩrĩ, Jerusalemu nĩ kwarĩ mũndũ wetagwo Simeoni warĩ mũthingu na wetigĩrĩte Ngai mũno, wetereire ihinda rĩa Isiraeli rĩa kũũmĩrĩrio, na roho mũtheru warĩ igũrũ rĩake.
26  Ningĩ nĩ aaguũrĩirio nĩ roho mũtheru atĩ ndangĩakuire atonete Kristo wa Jehova.
27  Hĩndĩ ĩyo agĩthiĩ thĩinĩ wa hekarũ atongoretio nĩ roho mũtheru, na rĩrĩa aciari acio maatonyagia kaana kau gegwĩtwo Jesu kũu thĩinĩ nĩguo magagekĩre o ta ũrĩa gwekagwo kũringana na Watho,
28  akĩoya kaana kau na akĩgooca Ngai akiuga atĩrĩ:
29  “Mwathani Ũrĩa Mũnene, rĩu nĩ warekereria ndungata yaku ĩthiĩ na thayũ kũringana na uuge waku,
30  nĩ gũkorũo maitho makwa nĩ mona njĩra yaku ya kũhonokania
31  ĩrĩa ũhaarĩirie maitho-inĩ ma ikundi ciothe cia andũ,
32  ũtheri wa kweheria taama maitho-inĩ ma andũ a ndũrĩrĩ, na riri wa andũ aku Isiraeli.”
33  Na ithe na nyina wa mwana ũcio makĩgegio mũno nĩ maũndũ marĩa mooigagwo mamwĩgiĩ.
34  Ningĩ, Simeoni akĩmarathima na akĩra Mariamu nyina wa mwana ũcio ũũ: “Atĩrĩrĩ, mwana ũyũ nĩ amũrĩtwo nĩ ũndũ wa kũgwa na gũũkĩra rĩngĩ kwa andũ aingĩ thĩinĩ wa Isiraeli, na atuĩke kĩmenyithia gĩa kũnyararũo
35  (na rũhiũ rũnene nĩ rũgaagũtheca), nĩguo methugunda ma ngoro cia andũ aingĩ maguũrio.”
36  Na rĩrĩ, nĩ kwarĩ na mũnabii wetagwo Anna, warĩ mwarĩ wa Fanueli, wa mũhĩrĩga wa Asheri. Mũtumia ũcio aarĩ mũkũrũ na aaikarire na mũthuri wake mĩaka mũgwanja kuuma ahika,
37  na hĩndĩ ĩyo aarĩ wa ndigwa na aarĩ na mĩaka 84. Na ndaagaga thĩinĩ wa hekarũ, akarutaga ũtungata mũtheru ũtukũ na mũthenya, akĩĩhingaga na akĩhoyaga.
38  Hĩndĩ ĩyo, agĩthiĩ hakuhĩ nao na akĩambĩrĩria gũcokeria Ngai ngatho na kũheana ũhoro wa kaana kau kũrĩ arĩa othe meetereire kũhonokio kwa Jerusalemu.
39  Na rĩrĩa maarĩkirie kũhingia maũndũ mothe kũringana na Watho wa Jehova, magĩcoka Galili itũũra-inĩ rĩao rĩa Nazarethi.
40  Nake mwana ũcio agĩthiĩ na mbere gũkũra, akĩgĩaga na hinya na ũũgĩ, o na agĩtĩkĩrĩkaga nĩ Ngai.
41  Na rĩrĩ, aciari ake nĩ maamenyerete gũthiaga Jerusalemu o mwaka nĩ ũndũ wa gĩathĩ kĩa Pasaka.
42  Na rĩrĩa aakinyirie mĩaka 12, makĩambata Jerusalemu o ta ũrĩa maamenyerete hĩndĩ ya gĩathĩ.
43  Matukũ ma gĩathĩ mathira, makĩambĩrĩria gũcoka, no kamwana kau gegwĩtwo Jesu gagĩtigwo Jerusalemu, na aciari ako matiamenyire.
44  Magĩthiĩ rũgendo rwa mũthenya mũgima magĩĩciragia atĩ Jesu arĩ o hamwe na gĩkundi kĩrĩa maatwaranaga nakĩo, magĩcoka makĩambĩrĩria kũmũcaria kũrĩ andũ a mbarĩ ciao na arĩa maamenyanĩte nao.
45  No rĩrĩa maamwagire, magĩcoka Jerusalemu na makĩmũcaria mũno.
46  Na thutha wa thikũ ithatũ makĩmũkora hekarũ-inĩ, aikarĩte thĩ gatagatĩ-inĩ ka arutani, akĩmathikagĩrĩria na akĩmoragia ciũria.
47  No arĩa othe maamũthikagĩrĩria nĩ maagegagio mũno nĩ ũhoti wake wa gũtaũkĩrũo nĩ maũndũ na macokio make.
48  Na rĩrĩa aciari ake maamuonire, makĩgega, nake nyina akĩmũũria atĩrĩ: “Mũrũ wakwa, nĩ kĩĩ gĩtũmĩte ũtwĩke ũguo? Tũrĩ na thoguo nĩ tũtangĩkĩte mũno tũgĩgũcaria.”
49  No we akĩmoria atĩrĩ: “Mũkũnjaragia nĩkĩ? Mũtikũmenyaga no mũhaka ngorũo ndĩ nyũmba-inĩ ya Baba?”
50  No rĩrĩ, matiataũkĩirũo nĩ ũrĩa aameerire.
51  Thutha ũcio magĩikũrũka hamwe nake magĩcoka Nazarethi, na agĩthiĩ na mbere kũmaathĩkĩra. Ningĩ, nyina akĩiga maũndũ macio mothe ngoro-inĩ yake.
52  Na Jesu agĩthiĩ na mbere gũkũra, akĩgĩaga na ũũgĩ na agĩtĩkĩrĩkaga nĩ Ngai o na andũ.
3  Mwaka-inĩ wa 15 wa wathani wa Kaisari Tiberio, rĩrĩa Pontio Pilato aarĩ ngavana wa Judea, Herode aarĩ mũtongoria wa gĩcigo kĩa Galili, Filipu mũrũ wa ithe aarĩ mũtongoria wa gĩcigo kĩa bũrũri wa Iturea na Tarakoniti, nake Lusania aarĩ mũtongoria wa gĩcigo kĩa Abilene,
2  matukũ-inĩ ma Anasi mũnene wa athĩnjĩri-Ngai na ma Kaiafa, uuge wa Ngai nĩ wakinyĩire Johana mũrũ wa Zekaria arĩ werũ-inĩ.
3  Nĩ ũndũ ũcio agĩthiĩ bũrũri-inĩ wothe ũrĩa wathiũrũrũkĩirie Jorodani, akĩhunjagia atĩ andũ mabatithio ĩrĩ njĩra ya kuonania kwĩrira nĩguo moherũo mehia,
4  o ta ũrĩa kwandĩkĩtwo ũũ ibuku-inĩ rĩa mũnabii Isaia: “Harĩ mũgambo wa mũndũ ũranĩrĩra werũ-inĩ ũkoiga: ‘Haarĩriai njĩra ya Jehova! Rũngai barabara ciake.
5  Mĩkuru yothe no mũhaka ĩthikwo na irĩma ciothe na tũrĩma ciaraganio; njĩra iria njogomu no mũhaka irũngario, nacio njĩra iria itarĩ njigananu no mũhaka cigananio;
6  na andũ othe nĩ makoona ũhonokio wa Ngai.’”
7  Nĩ ũndũ ũcio, akĩambĩrĩria kwĩra kĩrĩndĩ kĩrĩa gĩokĩte kũbatithio nĩwe ũũ: “Inyuĩ rũciaro rwa nyoka irĩ thumu, nũũ ũmwĩrĩte atĩ no mũũrĩre marakara marĩa maroka?
8  Nĩ ũndũ ũcio, ciarai maciaro maronania nĩ mwĩrirĩte. Mũtikeĩre atĩrĩ, ‘Ithe witũ nĩ Iburahimu.’ Tondũ ngũmwĩra atĩ Ngai no ahote gũtũma Iburahimu agĩe na ciana kuuma mahiga-inĩ maya.
9  Ti itherũ, ithanwa nĩ rĩigĩtwo gĩtina-inĩ kĩa mĩtĩ. Kwoguo mũtĩ ũrĩa wothe ũtaciaraga maciaro mega nĩ ũgũtemwo na ũikio mwaki-inĩ.”
10  Nakĩo kĩrĩndĩ kĩamũũragia atĩrĩ: “Twagĩrĩirũo nĩ gwĩka atĩa?”
11  Nake agagĩcokeria: “Mũndũ ũrĩa ũrĩ na nguo igĩrĩ nĩ agaĩre ũrĩa ũtarĩ, na ũrĩa ũrĩ na kĩndũ gĩa kũrĩa eke o taguo.”
12  O na etia a mbeca cia igooti magĩũka kũbatithio, na makĩmũũria atĩrĩ: “Mũrutani, twagĩrĩirũo nĩ gwĩka atĩa?”
13  Nake akĩmeera: “Mũtigetagie mbeca ikĩrĩte iria ituĩtwo cia igooti.”
14  Nacio thigari ikĩmũũria: “Twagĩrĩirũo nĩ gwĩka atĩa?” Nake agĩcicokeria atĩrĩ: “Mũtikanagie mũndũ kana mũthitange mũndũ na ũira wa maheeni, no mũiganagwo nĩ mũcara wanyu.”
15  Na rĩrĩ, andũ nĩ maatanyaga na othe makeyũria ũũ ngoro-inĩ ciao ũhoro wĩgiĩ Johana, “To gũkorũo ũyũ nĩwe Kristo?”
16  Johana akĩmacokeria othe akĩmeera atĩrĩ: “Niĩ ndĩmũbatithagia na maĩ, no ũrĩa ũroka arĩ na hinya kũngĩra, na ndirĩ mwagĩrĩru wa kuohora rũrigi rwa iratũ ciake. Ũcio akaamũbatithagia na roho mũtheru na mwaki.
17  Gĩcakũri gĩake gĩa kũhuuha kĩrĩ guoko-inĩ gwake, nĩguo atherie biũ kĩhuuhĩro gĩake na acokanĩrĩrie ngano thĩinĩ wa ikũmbĩ rĩake, no mahuti nĩ gũcina ekũmacina na mwaki ũrĩa ũtangĩhoreka.”
18  Ningĩ akĩrutana maũndũ mangĩ maingĩ ma kũmataara na agĩthiĩ na mbere kũhunjĩria andũ ũhoro ũrĩa mwega.
19  Na tondũ Herode mũtongoria wa gĩcigo kĩu nĩ aakaanagio nĩ Johana ũhoro wĩgiĩ Herodia, mũtumia wa mũrũ wa ithe na wĩgiĩ maũndũ mothe moru marĩa Herode eekĩte,
20  akĩongerera ũndũ ũyũ ũngĩ harĩ maũndũ macio mothe: Akĩhingĩra Johana njera.
21  Na rĩrĩ, andũ othe marĩkia kũbatithio, Jesu o nake akĩbatithio. Na rĩrĩa aahoyaga-rĩ, igũrũ rĩkĩhingũka,
22  na roho mũtheru ũgĩikũrũka igũrũ rĩake ũrĩ na mwĩrĩ ũtariĩ ta wa ndutura, na mũgambo ũkiuma igũrũ ũkiuga atĩrĩ: “Wee nĩwe Mũrũ wakwa, ũrĩa nyendete; nĩ ngwĩtĩkĩrĩte.”
23  Rĩrĩa Jesu aambĩrĩirie wĩra wake, aarĩ na mĩaka ta 30, na o ta ũrĩa andũ aingĩ meeciragia,aarĩ mũrũ wa Jusufu,mũrũ wa Heli,
24  mũrũ wa Mathati,mũrũ wa Lawii,mũrũ wa Meliki,mũrũ wa Janai,mũrũ wa Jusufu,
25  mũrũ wa Matathia,mũrũ wa Amosi,mũrũ wa Nahumu,mũrũ wa Esili,mũrũ wa Nagai,
26  mũrũ wa Maathi,mũrũ wa Matathia,mũrũ wa Semeini,mũrũ wa Joseki,mũrũ wa Joda,
27  mũrũ wa Joanani,mũrũ wa Resa,mũrũ wa Zerubabeli,mũrũ wa Shealitieli,mũrũ wa Neri,
28  mũrũ wa Meliki,mũrũ wa Adi,mũrũ wa Kosamu,mũrũ wa Elimadami,mũrũ wa Eri,
29  mũrũ wa Jesu,mũrũ wa Eliezeri,mũrũ wa Jorimu,mũrũ wa Mathati,mũrũ wa Lawii,
30  mũrũ wa Simeoni,mũrũ wa Judasi,mũrũ wa Jusufu,mũrũ wa Jonamu,mũrũ wa Eliakimu,
31  mũrũ wa Melea,mũrũ wa Mena,mũrũ wa Matatha,mũrũ wa Nathani,mũrũ wa Daudi,
32  mũrũ wa Jesii,mũrũ wa Obedi,mũrũ wa Boazu,mũrũ wa Salimoni,mũrũ wa Nahashoni,
33  mũrũ wa Aminadabu,mũrũ wa Aruni,mũrũ wa Hezironi,mũrũ wa Perezu,mũrũ wa Juda,
34  mũrũ wa Jakubu,mũrũ wa Isaaka,mũrũ wa Iburahimu,mũrũ wa Tera,mũrũ wa Nahori,
35  mũrũ wa Serugu,mũrũ wa Reu,mũrũ wa Pelegi,mũrũ wa Eberi,mũrũ wa Shela,
36  mũrũ wa Kainani,mũrũ wa Aripakishadi,mũrũ wa Shemu,mũrũ wa Nuhu,mũrũ wa Lameki,
37  mũrũ wa Methusela,mũrũ wa Enoko,mũrũ wa Jaredi,mũrũ wa Mahalaleli,mũrũ wa Kainani,
38  mũrũ wa Enoshi,mũrũ wa Sethi,mũrũ wa Adamu,mũrũ wa Ngai.
12  O hĩndĩ ĩyo, rĩrĩa kĩrĩndĩ kĩa andũ ngiri nyingĩ kĩagomanĩte hamwe nginya gĩkinyanganage, akĩamba kwĩra arutwo ake atĩrĩ: “Mwĩmenyererei ndawa ya kũimbia ya Afarisai, nĩyo ũhinga.
2  No gũtirĩ ũndũ mũhithe biũ ũtakaguũrio, na gũtirĩ hitho ĩtakamenyeka.
3  Nĩ ũndũ ũcio-rĩ, ũndũ o wothe ũrĩa muugaga mũrĩ nduma-inĩ ũkaaiguo ũtheri-inĩ, naguo ũrĩa mũheehanagĩrĩra rumu-inĩ cia thĩinĩ nĩ ũkaahunjio kuuma nyũmba igũrũ.
4  Ningĩ ngũmwĩra atĩrĩ arata akwa, mũtigetigĩre arĩa moragaga mwĩrĩ na thutha ũcio gũtirĩ ũndũ ũngĩ mangĩhota gwĩka.
5  No nĩ ngũmwĩra nũũ mwagĩrĩirũo nĩ gwĩtigĩra: Mwĩtigĩrei Ũrĩa ũrĩ na hinya wa gũikia mũndũ Jehanamu thutha wa kũmũũraga. Ĩni, ngũmwĩra atĩrĩ, mwĩtigagĩrei Ũcio.
6  Githĩ tũnyoni tũtano tũtiendagio tũthendi twĩrĩ twa thogora mũnini? No gũtirĩ o na kamwe ga tuo Ngai ariganagĩrũo nĩko.
7  Ĩndĩ nginya njuĩrĩ cia mĩtwe yanyu ciothe ikoragwo itarĩtwo. Mũtigetigĩre; inyuĩ mũrĩ a bata gũkĩra tũnyoni tũingĩ.
8  “Ngũmwĩra atĩrĩ, mũndũ ũrĩa wothe ũnyumbũraga mbere ya andũ, Mũrũ wa mũndũ nĩ akaamumbũra mbere ya araika a Ngai.
9  No mũndũ wothe ũkaangaana mbere ya andũ nĩ agaakaanwo mbere ya araika a Ngai.
10  Na mũndũ o wothe waragia ũũru igũrũ rĩa Mũrũ wa mũndũ, nĩ akooherũo, no ũrĩa wothe ũrumaga roho mũtheru ndakooherũo.
11  Rĩrĩa makaamũtwara mbere ya igomano cia mũingĩ, anene a thirikari, na athani, mũtikanatangĩke mũgĩciria njĩra ĩrĩa mũgwĩtetera nayo kana ũrĩa mũkuuga,
12  nĩ gũkorũo roho mũtheru nĩ ũkaamũruta o hĩndĩ ĩyo maũndũ marĩa mwagĩrĩirũo nĩ kuuga.”
13  Hĩndĩ ĩyo mũndũ ũmwe warĩ thĩinĩ wa kĩrĩndĩ akĩmwĩra atĩrĩ: “Mũrutani, ĩra mũrũ wa maitũ tũgayane igai ritũ.”
14  Nake akĩmwĩra: “Mũndũ ũyũ, nũũ ũnduĩte mũtuanĩri ciira kana mũtuithania wanyu inyuerĩ?”
15  Agĩcoka akĩmeera: “Ikaragai mũhingũrĩtie maitho manyu na mwĩmenyagĩrĩre ũkoroku wa mĩthemba yothe, tondũ o na rĩrĩa mũndũ arĩ na ũingĩ, muoyo wake nduumanaga na indo iria arĩ nacio.”
16  Nĩ ũndũ ũcio akĩmahe ngerekano, akiuga: “Mũgũnda wa mũndũ ũmwe warĩ mũtongu nĩ waciarire wega.
17  Kwoguo akĩambĩrĩria kwĩĩra na ngoro atĩrĩ, ‘Rĩu ngwĩka atĩa na ndirĩ na kũndũ gwa gũcokanĩrĩria magetha makwa?’
18  Agĩcoka akiuga atĩrĩ, ‘Ngwĩka ũũ: Ngũtharia makũmbĩ makwa njake mangĩ manene makĩria, na kũu nĩkuo ngũcokanĩrĩria irio ciakwa na indo ciakwa ciothe,
19  njoke ndĩĩre atĩrĩ: “Ũrĩ na indo nyingĩ njega wĩigĩire cia kũhũthĩra mĩaka mĩingĩ; hurũka, ũrĩe na ũnyue na wĩgangare.”’
20  No Ngai akĩmwĩra, ‘Kĩrimũ gĩkĩ, ũtukũ ũyũ nĩ marenda gũkũruta muoyo. Indo iria wĩigĩire-rĩ, igũgĩtuĩka cia ũ?’
21  Ũguo noguo gũthiaga harĩ mũndũ ũrĩa wĩigagĩra mũthithũ nĩ ũndũ wake mwene no ti mũtongu maitho-inĩ ma Ngai.”
22  Agĩcoka akĩra arutwo ake atĩrĩ: “Nĩkĩo ngũmwĩra, tigai gũtangĩkĩra mĩoyo yanyu ũhoro-inĩ wĩgiĩ kĩrĩa mũkũrĩa kana gũtangĩkĩra mĩĩrĩ yanyu ũhoro-inĩ wĩgiĩ kĩrĩa mũkwĩhumba.
23  Nĩ gũkorũo muoyo nĩ wa bata gũkĩra irio na mwĩrĩ nĩ wa bata gũkĩra nguo.
24  Mwĩciriei ũhoro wa mahuru: Matihandaga mbegũ kana makagetha; matirĩ nyũmba cia kũiga irio kana makũmbĩ; ĩndĩ Ngai nĩ amaheaga gĩa kũrĩa. Githĩ inyuĩ mũtikĩrĩ a bata makĩria gũkĩra nyoni?
25  Nũũ gatagatĩ-inĩ kanyu ũngĩhota kuongerera mũkono ũmwe harĩ ũtũũro wake nĩ ũndũ wa gwĩtangĩkĩra?
26  Na angĩkorũo mũtingĩhota gwĩka kaũndũ kanini ta kau-rĩ, mũragĩtangĩka nĩ ũndũ wa maũndũ macio mangĩ nĩkĩ?
27  Mwĩciriei ũrĩa mahũa ma itoka makũraga: Matiĩnogagia kana makogotha ndigi; no ngũmwĩra atĩrĩ, o na Suleimani na riri wake wothe ndaagemete ta rĩmwe rĩamo.
28  Rĩu-rĩ, angĩkorũo ũguo nĩguo Ngai ahumbaga mĩmera ya werũ-inĩ ĩrĩa ĩkoragwo ho ũmũthĩ na rũciũ ĩgaikio riiko-rĩ, githĩ inyuĩ ndarĩkĩmũhumbaga o na makĩria, inyuĩ mũrĩ na wĩtĩkio mũnini!
29  Nĩ ũndũ ũcio tigai gũcaria kĩrĩa mũkũrĩa na kĩrĩa mũkũnyua, na mũtige gwĩtanga mũno;
30  tondũ maũndũ macio mothe nĩmo ndũrĩrĩ cia thĩ ithingataga na kĩyo, ĩndĩ Ithe wanyu nĩ oĩ nĩ mũbataraga maũndũ macio.
31  Ithenya rĩa ũguo, caragiai Ũthamaki wake, namo maũndũ macio nĩ mũrĩongagĩrĩrũo.
32  “Mũtigetigĩre inyuĩ karũũru kanini, tondũ Ithe wanyu nĩ onete arĩ wega kũmũhe Ũthamaki.
33  Endiai indo cianyu na mũheane iheo cia tha. Mwĩthondekerei tũmondo twa mbeca tũrĩa tũtakũraga, mũthithũ ũrĩa ũtabuthaga kũrĩa igũrũ, kũu gũtarĩ mũici ũngĩkuhĩrĩria na gũtarĩ memenyi cingĩrĩa.
34  Nĩ gũkorũo harĩa mũthithũ wanyu ũrĩ, hau nĩho ngoro cianyu o nacio irĩkoragwo.
35  “Ikaragai mwĩhumbĩte na mwĩhaarĩirie na mũgwatĩtie matawa manyu,
36  mwagĩrĩirũo gũkorũo mũtariĩ ta andũ metereire mwathi wao acoke kuuma ũhiki-inĩ, nĩguo rĩrĩa arĩũka na aringaringe, mamũhingũrĩre o rĩo.
37  Gũkena nĩ ngombo icio rĩrĩa mwathi wacio arĩcoka acikore ciĩiguĩte! Ngũmwĩra atĩrĩ na ma, akeehumba nĩguo atungate na aciĩre ciikare metha-inĩ na oke harĩ cio acitungatĩre.
38  Na angĩũka ituanĩra-inĩ rĩa kerĩ, kana o na ituanĩra-inĩ rĩa gatatũ, na acikore ciĩhaarĩirie, gũkena nĩcio!
39  No menyai ũndũ ũyũ, korũo mwene nyũmba nĩ aamenyete ithaa rĩrĩa mũici egũka, ndangĩarekire nyũmba yake ĩbunjwo.
40  O na inyuĩ ikarai mwĩhaarĩirie, nĩ gũkorũo ithaa rĩrĩa mũtarecirĩria-rĩ, nĩrĩo Mũrũ wa mũndũ egũka.”
41  Petero agĩcoka akĩmũũria: “Mwathani, hihi ngerekano ĩno nĩ ithuĩ ũrera kana nĩ nginya andũ arĩa angĩ othe?”
42  Nake Mwathani akiuga: “Nũũ kũna mũramati ũrĩa mwĩhokeku na mũũgĩ, ũrĩa mwathi wake akaamũra arũgamĩrĩre ndungata ciake nĩguo aciheage rwĩga rwacio rwa irio rwa gũciigana ihinda rĩrĩa rĩagĩrĩire?
43  Gũkena nĩ ngombo ĩyo mwathi wayo angĩgooka amĩkore ĩgĩka ũguo!
44  Ngũmwĩra atĩrĩ na ma, nĩ akaamĩamũra ĩrũgamĩrĩre indo ciake ciothe.
45  No ngombo ĩyo ĩngĩkeĩra na ngoro atĩrĩ, ‘Mwathi wakwa ndaroka narua,’ na yambĩrĩrie kũhũũra ndungata cia arũme na cia atumia na kũrĩa na kũnyua na kũrĩĩo,
46  mwathi wa ngombo ĩyo agooka mũthenya ũrĩa ĩterĩgĩrĩire na ithaa rĩrĩa ĩtaramenya, na nĩ akaamĩherithia iherithia inene na amĩturanĩre hamwe na arĩa matarĩ ehokeku.
47  Nayo ngombo ĩrĩa yataũkĩirũo nĩ wendi wa mwathi wayo no ndĩigana kwĩhaarĩria kana gwĩka ũrĩa aamĩathĩte nĩ akaamĩhũũra iboko nyingĩ.
48  No ĩrĩa ĩtaataũkĩirũo no ĩgĩka maũndũ mangĩtũma ĩhũũrũo, ĩkaahũũrũo iboko nini. Ũrĩa kũrĩ nĩ atĩ, mũndũ o wothe waheirũo maũndũ maingĩ, noguo akoorio maũndũ maingĩ, nake ũrĩa wehokeirũo kũrũgamĩrĩra maũndũ maingĩ, nĩ akoorio maũndũ maingĩ makĩria.
49  “Niĩ ndokire gwakia mwaki gũkũ thĩ, na ingĩkĩenda ũndũ ũngĩ ũrĩkũ angĩkorũo nĩ ũrĩkĩtie kũgwata?
50  Hatarĩ nganja, harĩ ũbatithio ũrĩa ngũbatithio naguo, no kaĩ nĩ ndangĩkĩte mũno nginya rĩrĩa ũkaarĩka-ĩ!
51  Hihi mũgwĩciria ndokire kũrehe thayũ gũkũ thĩ? Aca tiguo, no ngũmwĩra atĩrĩ, ndokire kũrehe ngayũkano.
52  Tondũ kuuma rĩu, kũrĩkoragwo na andũ atano a mũciĩ ũmwe marĩ na ngayũkano, atatũ magokĩrĩra erĩ, na erĩ magokĩrĩra atatũ.
53  Marĩgayũkanaga, mũthuri agokĩrĩra mũrũ wake na mũriũ agokĩrĩra ithe, mũtumia agokĩrĩra mwarĩ na mũirĩtu agokĩrĩra nyina, nyaciara agokĩrĩra mũtumia wa mũrũwe na mũtumia wa mũriũ agokĩrĩra nyaciarawe.”
54  Ningĩ agĩcoka akĩra kĩrĩndĩ atĩrĩ: “Rĩrĩa muona itu rĩkiumĩra mwena wa ithũĩro-rĩ, o rĩmwe muugaga, ‘Nĩ gũkũgĩa kĩhuhũkanio,’ na noguo gũtuĩkaga.
55  Na rĩrĩa muona rũhuho rwa mwena wa mũhuro rũkĩhurutana, muugaga, ‘Nĩ gũkũgĩa ũrugarĩ,’ na noguo gũtuĩkaga.
56  Inyuĩ hinga ici, nĩ mũmenyaga gũkũũrana ũrĩa thĩ na matu-inĩ gũtariĩ, no nĩ kĩĩ kĩgiragia mũmenye gũkũũrana ũhoro wa ihinda rĩrĩ?
57  Ningĩ-rĩ, mwagaga gũtua inyuĩ ene maũndũ marĩa ma ũthingu nĩkĩ?
58  Kwa mũhaano-rĩ, rĩrĩa ũrathiĩ kũrĩ mũtongoria hamwe na mũndũ ũrĩa ũgũthitangĩte, wĩrutanĩrie kũiguithania nake o mũrĩ njĩra-inĩ nĩguo ndagagũtware kũrĩ mũtuanĩri ciira, nake mũtuanĩri ciira akũneane kũrĩ mũthigari wa igooti, nake mũthigari wa igooti agũikie njera.
59  Ngũkwĩra atĩrĩ, ndũrĩ hĩndĩ ũkooima kuo o nginya ũkaarĩha gathendi gaku ka mũthia.”
