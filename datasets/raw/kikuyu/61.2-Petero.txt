1  Nĩ niĩ Simoni Petero, ngombo na mũtũmwo wa Jesu Kristo, kũrĩ arĩa magĩĩte na wĩtĩkio wa goro o ta witũ kũgerera ũthingu wa Ngai witũ na Mũhonokia Jesu Kristo:
2  Mũroingĩhĩrũo nĩ ũtugi mũnene na thayũ kũgerera ũmenyo wa ma wĩgiĩ Ngai na wĩgiĩ Jesu Mwathani witũ,
3  nĩ gũkorũo hinya wake wa ũngai nĩ ũtũheete maũndũ mothe marĩa marehaga muoyo na wĩrutĩri Ngai kũgerera ũmenyo wa ma wĩgiĩ Ũrĩa watwĩtire kũgerera riri o na wega wake mwene.
4  Nĩ ũndũ wa maũndũ macio nĩ atũheete ciĩranĩro cia goro na cia magegania mũno, nĩguo kũgerera harĩ cio mũkaanyitanĩra harĩ kũgĩa mũhianĩre wa ũngai, thutha wa kũhonoka kuumana na maũndũ marĩa mathũku ma thĩ marĩa marehagwo nĩ merirĩria moru.
5  Nĩ ũndũ wa gĩtũmi kĩu, mwĩrutanĩriei biũ kuongerera ngumo ya wega harĩ wĩtĩkio wanyu, na harĩ wega ũcio wanyu muongerere ũmenyo,
6  harĩ ũmenyo wanyu muongerere kwĩgirĩrĩria, na harĩ kwĩgirĩrĩria kwanyu muongerere ũkirĩrĩria, harĩ ũkirĩrĩria wanyu muongerere wĩrutĩri Ngai,
7  harĩ wĩrutĩri wanyu harĩ Ngai muongerere wendo ta wa andũ a nyina ũmwe, harĩ wendo wanyu ta wa andũ a nyina ũmwe muongerere wendo kwerekera andũ othe.
8  Tondũ mũngĩkorũo na maũndũ macio na mũiyũrĩrĩrũo nĩmo, nĩ mekũmũgirĩrĩria mũtikagũtare kana mwage kũgĩa na maciaro ũhoro-inĩ wĩgiĩ ũmenyo wa ma wĩgiĩ Mwathani witũ Jesu Kristo.
9  Nĩ gũkorũo mũndũ o wothe wagĩte maũndũ macio nĩ mũtumumu, akahinga maitho make ndakone ũtheri, na nĩ ariganĩirũo nĩ ũrĩa aatheririo mehia make marĩa eekĩte tene.
10  Nĩ ũndũ ũcio ariũ a Ithe witũ-rĩ, mwĩrutanĩriei o na makĩria nĩguo mwĩkĩre hinya gwĩtwo o na gũthuurũo kwanyu, tondũ mũngĩthiĩ na mbere gwĩka maũndũ macio, gũtirĩ hĩndĩ mũgaatoorio.
11  Na njĩra ĩyo nĩ mũkaaheo kĩrathimo kĩnene gĩa gũtonya thĩinĩ wa Ũthamaki wa tene na tene wa Mwathani na Mũhonokia witũ Jesu Kristo.
12  Nĩ ũndũ wa gĩtũmi kĩu, nĩ nyendaga kũmũririkania maũndũ macio hingo ciothe, o na gũtuĩka nĩ mũmoĩ na nĩ mwĩhandĩte wega ũhoro-inĩ wa ma ũrĩa ũrĩ thĩinĩ wanyu.
13  No nyonaga ũrĩ ũndũ mwagĩrĩru kũmwarahũraga na iririkania hĩndĩ ĩrĩa yothe ndĩ thĩinĩ wa hema ĩno,
14  ngĩmenyaga atĩ hema ĩno yakwa nĩ ĩkweherio ica ikuhĩ, o ta ũrĩa nake Mwathani witũ Jesu Kristo aanyonirie wega.
15  Hingo ciothe ndĩrĩkaga ũrĩa wothe ingĩhota nĩguo ndarĩkia kwehera, mũkaahota kũririkana maũndũ maya.
16  Aca, tũtiamũmenyithirie ũhoro wa hinya na gũkorũo kuo kwa Mwathani witũ Jesu Kristo nĩ ũndũ wa kũrũmĩrĩra ng’ano cia maheeni itungĩtwo na wara, no ithenya rĩa ũguo, ithuĩ ene nĩ tweyoneire riri wake.
17  Nĩ gũkorũo nĩ aamũkĩrire kuuma kũrĩ Ngai o we Ithe witũ gĩtĩo na riri hĩndĩ ĩrĩa aaiguire ciugo ta ici kuuma kũrĩ riri ũcio wa magegania: “Ũyũ nĩ Mũrũ wakwa, ũrĩa nyendete, na niĩ mwene nĩ ndĩmwĩtĩkĩrĩte.”
18  Ti itherũ nĩ twaiguire ciugo icio ciumĩte igũrũ hĩndĩ ĩrĩa twarĩ nake kĩrĩma-inĩ kĩrĩa kĩamũre.
19  Nĩ ũndũ ũcio, kiugo kĩa ũrathi nĩ gĩĩkĩrĩtwo hinya o na makĩria, na nĩ mũreka wega nĩ kũiga meciria manyu harĩ kĩo o ta arĩ tawa ũramũrĩka handũ harĩ na nduma (o nginya gũkĩe na njata ya mũthenya yumĩre) ngoro-inĩ cianyu.
20  Nĩ gũkorũo o mbere nĩ mũĩ atĩ gũtirĩ ũrathi wa Rĩandĩko uumanaga na ũtaũri wa mũndũ kĩũmbe.
21  Tondũ gũtirĩ hĩndĩ ũrathi ũrĩ woka nĩ ũndũ wa kwenda kwa mũndũ, no andũ maaririe maũndũ moimĩte kũrĩ Ngai o ta ũrĩa maatongoririo nĩ roho mũtheru.
2  O na kũrĩ ũguo, nĩ kuoimĩrire anabii a maheeni gatagatĩ-inĩ ka andũ, o ta ũrĩa gũkoimĩra arutani a maheeni gatagatĩ-inĩ kanyu. Acio nĩ makaaingĩria ikundi njũru cia nyamũkano na njĩra ĩĩhithanĩtie, na nginya nĩ magaakaana mwene o ũrĩa wamagũrire, na nĩ ũndũ ũcio merehere mwanangĩko wa narua.
2  Makĩria ma ũguo, andũ aingĩ nĩ makaarũmĩrĩra mĩtugo yao ya rũtũrĩko, na njĩra ya ũhoro ũrĩa wa ma nĩ ĩkaanyũrũrio nĩ ũndũ wao.
3  Ningĩ, nĩ ũndũ wa ũkoroku wao nĩ makaamũhũthĩra ũũru kũgerera ciugo cia maheeni. No ituĩro rĩao, rĩrĩa rĩatuirũo tene mũno rĩtiregucia, na mwanangĩko wao ndũrĩ toro.
4  Hatarĩ nganja Ngai ndaagire kũherithia araika arĩa meehirie, no aamaikirie Tarataro, akĩmoha mĩnyororo ya nduma nene meterere ituĩro.
5  Na ndaagire kũherithia thĩ ĩrĩa ya tene, no nĩ aahonokirie Nuhu, mũhunjia wa ũthingu, hamwe na andũ angĩ mũgwanja hĩndĩ ĩrĩa aarehire mũiyũro igũrũ rĩa thĩ ya andũ mateetigĩrĩte Ngai.
6  Na rĩrĩa aacinire matũũra ma Sodomu na Gomora magĩtuĩka mũhu, nĩ kũmatuĩra aamatuĩrĩire, akĩiga kĩonereria kĩa maũndũ marĩa magooka harĩ andũ arĩa matetigĩrĩte Ngai.
7  Na akĩhonokia Loti, mũndũ warĩ mũthingu, ũrĩa watangĩkaga mũno nĩ ũndũ wa mĩtugo ya rũtũrĩko ya andũ arĩa mooinaga watho—
8  nĩ gũkorũo o mũthenya mũndũ ũcio mũthingu nĩ aanyarirĩkaga nĩ ũndũ wa ciĩko cia uuni-watho iria eeyonagĩra na akaigua hĩndĩ ĩrĩa aatũũranagia nao.
9  Nĩ ũndũ ũcio, Jehova nĩ oĩ kũhonokia andũ arĩa makoragwo na wĩrutĩri Ngai kuuma igerio-inĩ, ĩndĩ nĩ oĩ kũiga andũ arĩa matarĩ athingu nĩguo makaaniinwo mũthenya wa ciira,
10  makĩria arĩa mendaga gũthahia mĩĩrĩ ya arĩa angĩ na arĩa manyararaga wathani. Andũ acio matimakaga na nĩ etĩi, na matiĩtigĩraga kwaria maũndũ moru megiĩ arĩa makoragwo na riri,
11  no araika, o na gũtuĩka nĩ marĩ ũhoti na hinya mũingĩ kũmakĩra, matimathitangaga na irumi, nĩ ũndũ wa gĩtĩo kĩrĩa maheete Jehova.
12  No andũ acio, o ta nyamũ iria iteciragia na ciĩkaga maũndũ kũringana na ũũgĩ wa mũũmbĩre, o icio iciaragwo nĩgetha inyitagwo na ikaniinwo, nĩ maragia ũũru ũhoro-inĩ wĩgiĩ maũndũ marĩa matoĩ. Andũ acio nĩ magaakorũo nĩ mwanangĩko ũrĩa ũkaarehwo nĩ mĩthiĩre yao mĩũru,
13  mone ũũru ũrĩ marĩhi ma mĩthiĩre yao mĩũru. Monaga ũrĩ ũndũ wa gũcanjamũra kwĩingĩria mũtũũrĩre-inĩ wa mĩago nginya mũthenya. Acio nĩ imeni na marooro, na nĩo mekenagia magakĩria njano harĩ morutani mao ma maheeni rĩrĩa marĩ maruga-inĩ hamwe na inyuĩ.
14  Maitho mao maiyũire ũtharia na matihotaga gũtigana na mehia, na nĩ magucagĩrĩria arĩa matehandĩte wega. Marĩ ngoro ĩmenyeretio gũkoroka. Acio nĩ ciana inyitĩtwo nĩ kĩrumi.
15  Nĩ mahĩtithĩtio, magatigana na njĩra ĩrĩa nũngarũ. Marũmĩrĩire njĩra ĩrĩa ya Balaamu mũrũ wa Beori, ũrĩa weendire kĩheo gĩa gwĩka ũũru,
16  no nĩ aarũngirũo nĩ ũndũ wa kwagarara ũndũ ũrĩa wagĩrĩire. Nyamũ ya gũkuua mĩrigo ĩtaragia ĩkĩaria na mũgambo wa mũndũ, ĩkĩgirĩrĩria ũgũrũki wa mũnabii ũcio.
17  Andũ acio nĩ matherũkĩro matarĩ na maĩ, na nĩ ibii iria itwaragwo nĩ kĩhuhũkanio kĩnene, nao maigĩirũo nduma ĩrĩa ndumanu biũ.
18  Maragia ciugo iraiguĩka ta irĩ cia bata no nĩ cia tũhũ. Na njĩra ya kũgucĩrĩria merirĩria ma mwĩrĩ na makĩhũthĩra ciĩko cia rũtũrĩko, maheenagĩrĩria andũ arĩa maretharire ica ikuhĩ kuuma kũrĩ arĩa matũũraga mahĩtagia.
19  Mameeragĩra wĩyathi, no o ene nĩ ngombo cia ũhoro wa kũbutha; nĩ gũkorũo mũndũ o wothe angĩtoorio nĩ mũndũ, we nĩ ngombo yake.
20  Hatarĩ nganja, angĩkorũo thutha wa gwĩthara kuumana na maũndũ marĩ thahu ma thĩ ĩno kũgerera ũmenyo wa ma wĩgiĩ Mwathani na Mũhonokia Jesu Kristo macokaga o rĩngĩ maũndũ-inĩ macio na magatoorio-rĩ, marigĩrĩrio mao matuĩkĩte moru harĩ o gũkĩra mbere.
21  Nĩ kaba matangĩagĩĩte na ũmenyo wa ma wĩgiĩ njĩra ya ũthingu gũkĩra kũmĩmenya magacoka makahũgũka magatigana na rĩathani itheru rĩrĩa maamũkĩrĩte.
22  Ũndũ ũrĩa thimo ĩno ya ma yugaga nĩ wĩkĩkĩte harĩ o: “Ngui nĩ ĩcokereire matahĩko mayo, na ngũrũe ya mũgoma ĩgacoka kwĩgaragaria mũtondo-inĩ thutha wa gũthambio.”
3  Endwa akwa, maya nĩ marũa ma kerĩ ndĩramwandĩkĩra, na o ta marũa-inĩ marĩa ma mbere, ndĩrarahũra ũhoti wanyu wa gwĩciria kũgerera kĩririkania,
2  nĩguo mũririkane ciugo iria ciaarĩtio hau kabere nĩ anabii arĩa aamũre na rĩathani rĩa Mwathani na Mũhonokia kũgerera atũmwo anyu.
3  O mbere menyai ũndũ ũyũ, atĩ matukũ-inĩ ma kũrigĩrĩria nĩ gũgooka anyũrũrania na kĩnyũrũri kĩao, mathiage kũringana na merirĩria mao
4  na moigage ũũ: “Gũkorũo kuo gwake kũu kweranĩirũo gũkĩrĩ ha? Tondũ kuuma mũthenya ũrĩa maithe maitũ ma tene maakomire gĩkuũ-inĩ-rĩ, maũndũ mothe mathiaga o na mbere o ta ũrĩa maatariĩ kuuma kĩambĩrĩria kĩa ũũmbi.”
5  Nĩ gũkorũo nĩ meriganagĩria ũndũ ũyũ, atĩ tene nĩ kwarĩ na igũrũ na thĩ nyũmũ ĩrĩa yehandĩte kuuma maĩ-inĩ na gatagatĩ ka maĩ kũgerera kiugo kĩa Ngai;
6  na atĩ kũgerera harĩ cio, thĩ ya kahinda kau nĩ yaanangirũo rĩrĩa yahumbĩrirũo nĩ mũiyũro wa maĩ.
7  Na kũgerera kiugo o ro kĩu, igũrũ na thĩ iria irĩ kuo rĩu ciigĩirũo mwaki na ciigĩtwo nginya mũthenya ũrĩa wa ciira na wa kũniinwo kwa andũ arĩa matetigĩrĩte Ngai.
8  No rĩrĩ, mũtikanariganĩrũo nĩ ũndũ ũyũ, endwa akwa, atĩ mũthenya ũmwe harĩ Jehova no ta mĩaka ngiri na mĩaka ngiri no ta mũthenya ũmwe.
9  Jehova ndekururagia ũhoro-inĩ wĩgiĩ kĩĩranĩro gĩake ta ũrĩa andũ amwe meciragia atĩ nĩ ekururagia, no nĩ akoragwo na wetereri kũmwerekera tondũ ndendaga mũndũ o na ũmwe akaaniinwo no endaga othe merire.
10  No mũthenya wa Jehova ũgooka o ta mũici, hĩndĩ ĩrĩa igũrũ rĩkeehera na mũrurumo mũnene, no indo cia mũthingi irĩ hiũ mũno nĩ igaathira, nayo thĩ na mawĩra marĩa marĩ thĩinĩ wayo maguũrio.
11  Tondũ indo icio ciothe igaathira na njĩra ĩyo-rĩ, mwĩciriei mwagĩrĩirũo gũkorũo mũrĩ andũ a mũthemba ũrĩkũ mĩthiĩre-inĩ ya ũtheru na ciĩko cia wĩrutĩri Ngai,
12  o mũgĩetagĩrĩra na mũkĩigaga hakuhĩ meciria-inĩ gũkorũo kuo kwa mũthenya wa Jehova, ũrĩa kũgerera guo igũrũ rĩkaanangwo na mwaki na indo cia mũthingi itweke nĩ ũrugarĩ mũingĩ!
13  No kũringana na kĩĩranĩro gĩake, kũrĩ na igũrũ rĩerũ na thĩ njerũ twetereire, na thĩinĩ wacio nĩ gũgaatũũra ũthingu.
14  Kwoguo endwa akwa tondũ nĩ mwetereire maũndũ macio-rĩ, ĩkai ũrĩa wothe mũngĩhota nĩguo mũthia-inĩ akaamũkora mũtarĩ na kameni kana karooro na mũrĩ na thayũ.
15  Ningĩ, onagai wetereri wa Mwathani witũ arĩ ũhonokio, o ta ũrĩa Paulo mũrũ wa Ithe witũ twendete o nake aamwandĩkĩire kũringana na ũũgĩ ũrĩa aaheetwo,
16  akĩaria ũhoro wa maũndũ maya o ta ũrĩa ekaga marũa-inĩ make mothe. Ĩndĩ, maũndũ mamwe marũa-inĩ macio nĩ maritũ gũtaũkĩrũo, na nĩmo andũ arĩa matarĩ ũmenyo na matehandĩte wega marahong’ora, o ta ũrĩa mekaga Maandĩko marĩa mangĩ, makerehera mwanangĩko.
17  Nĩ ũndũ ũcio inyuĩ endwa akwa-rĩ, tondũ mũrĩ na ũmenyo ũyũ kabere, mwĩmenyagĩrĩrei nĩguo mũtikanahĩtithio hamwe nao mahĩtia-inĩ ma andũ arĩa moinaga watho, mũgwe mwehere mũrũgamo-inĩ wanyu mũrũmu.
18  No thiagai mũgĩkũraga ũhoro-inĩ wĩgiĩ ũtugi mũnene na ũmenyo wĩgiĩ Mwathani na Mũhonokia witũ Jesu Kristo. Arogĩa na riri rĩu na nginya tene na tene. Ameni.
