10  Atĩrĩrĩ Jehova, nĩ kĩĩ gĩtũmaga ũrũgame o haraya? Wĩhithaga nĩkĩ hĩndĩ ya mĩtangĩko?
2  Mũndũ ũrĩa mwaganu athingataga ũrĩa ũtarĩ hinya arĩ na mwĩtĩo, Ĩndĩ nĩ akaanyitwo njama-inĩ icio abangaga.
3  Nĩ gũkorũo mũndũ ũrĩa mwaganu erahaga ũhoro-inĩ wĩgiĩ merirĩria make ma mwĩyendo Na akarathima mũndũ ũrĩa mũkoroku; נ [Nun] Ndaheaga Jehova gĩtĩo.
4  Nĩ ũndũ wa gũkorũo na mwĩtĩo, mũndũ ũrĩa mwaganu gũtirĩ ũthuthuria ekaga; Meciria make mothe nĩ atĩ: “Gũtirĩ Ngai.”
5  Njĩra ciake ithiaga na mbere kũgaacĩra, No matuĩro maku nĩ makĩrĩte ũtaũku wake; Anyũrũragia thũ ciake ciothe.
6  Oigaga ũũ ngoro-inĩ yake: “Gũtirĩ hĩndĩ ngenyenyeka; Nginya njiarũa na njiarũa Gũtirĩ hĩndĩ ngoona ũũru.”
7  Kanua gake kaiyũire irumi, maheeni, na maũndũ ma kwĩhĩtanĩra; Rungu rwa rũrĩmĩ rwake kũrĩ na ũũru na maũndũ ma gũtuurithia.
8  Aikaraga ohetie andũ hakuhĩ na matũũra; Arĩ handũ harĩa ehithaga, nĩ oragaga mũndũ ũtarĩ na mahĩtia. ע [Ayin] Maitho make maikaraga macũthĩrĩirie mũndũ ũrĩa ũtarĩ na wa kũmũteithia.
9  Aikaraga ohetie arĩ handũ harĩa ehithaga, o ta mũrũthi ũrĩ kĩmamo-inĩ kĩaguo. Etagĩrĩra nĩguo anyite mũndũ ũrĩa ũtarĩ hinya. Anyitaga mũndũ ũcio ũtarĩ hinya rĩrĩa aguucia neti yake akamĩhinga.
10  Mũndũ ũcio wanyitwo ahehenjagwo na akarũndwo thĩ; Arĩa matarĩ na wa kũmateithia magũaga moko-inĩ make.
11  Oigaga ũũ ngoro-inĩ yake: “Ngai nĩ ariganĩirũo. Nĩ ahũgũrĩte ũthiũ wake akarora na kũngĩ. Gũtirĩ hĩndĩ onaga.”
12  Arahũka wee Jehova. Ambararia guoko gwaku na igũrũ wee Ngai. Ndũkariganĩrũo nĩ andũ arĩa matarĩ hinya.
13  Nĩ kĩĩ gĩtũmĩte mũndũ ũrĩa mwaganu age kũhe Ngai gĩtĩo? Oigaga ũũ ngoro-inĩ yake: “Wee ndũkaanjirithia.”
14  No wee nĩ wonaga thĩna na mĩtangĩko. Ũroraga maũndũ macio na ũkoya ikinya. Mũndũ ũrĩa ũtarĩ na wa kũmũteithia-rĩ, wee nĩwe ehokaga; Wee nĩwe mũteithia wa mwana ũrĩa ũtarĩ ithe.
15  Una guoko kwa mũndũ ũrĩa mwaganu na mũũru, Nĩguo hĩndĩ ĩrĩa wacaria waganu wake, Ndũgacoke kũwona rĩngĩ.
16  Jehova nĩ Mũthamaki tene na tene. Ndũrĩrĩ nĩ iniinĩtwo ikehera thĩinĩ wa thĩ.
17  No wee Jehova nĩ ũrĩiguaga ihoya rĩa andũ arĩa ahooreri. Ũrĩtũmaga ngoro ciao ikorũo irĩ nũmu na ũkamathikĩrĩria biũ.
18  Ciana iria itarĩ maithe o na andũ arĩa mahehenjekete nĩ ũrĩtũmaga mone kĩhooto, Nĩguo mũndũ wa gũkũ thĩ ndakanacoke gũtũma metigĩre.
4  Njĩtĩka rĩrĩa ndagũkaĩra, wee Ngai wakwa mũthingu. Thondekera njĩra ya kũũrĩra nĩ ũndũ wa mĩtangĩko yakwa. Njiguĩra tha na ũigue ihoya rĩakwa.
2  Inyuĩ ariũ a andũ-rĩ, mũgũtũũra mũgarũraga gĩtĩo gĩakwa gĩgatuĩka gĩconoko nginya rĩ? Mũgũtũũra mwendete maũndũ ma tũhũ na mũgacaria maũndũ ma maheeni nginya rĩ? (Sela)
3  Menyai atĩ Jehova nĩ arĩrũmbũyagia ũrĩa wake mwĩhokeku na njĩra ya mwanya; Jehova nĩ ekũnjigua ndamũkaĩra.
4  Rĩrĩa mwarakara-rĩ, mũtikehagie. Aragiai na ngoro cianyu, mũrĩ marĩrĩ-inĩ manyu, na mwĩkiragĩre. (Sela)
5  Rutagai magongona ma ũthingu, Na mwĩhokage Jehova.
6  Nĩ kũrĩ andũ aingĩ maroria atĩrĩ: “Nũũ ũgũtuonia ũndũ o wothe mwega?” Atĩrĩrĩ Jehova, reke ũtheri wa ũthiũ waku ũtwarĩre.
7  Nĩ ũiyũrĩtie ngoro yakwa gĩkeno kĩnene Gũkĩra arĩa marĩ na magetha maingĩ ma ngano na ndibei njerũ.
8  Ngũkoma na nyone toro ndĩ na thayũ, Tondũ wee Jehova, nowe ũtũmaga ndũũre itarĩ na guoya.
26  Atĩrĩrĩ Jehova, nduĩra ciira, tondũ nĩ thiĩte kũringana na wĩkindĩru wakwa; Ndũũrĩte ndĩhokete Jehova itekwenyenyeka.
2  Ndakũhoya ũũthuthurie wee Jehova, na ũngerie; Ũtherie methugunda makwa ma thĩinĩ biũ o hamwe na ngoro yakwa.
3  Nĩ gũkorũo wendo waku mwĩhokeku ũkoragwo mbere yakwa hĩndĩ ciothe, Na thiaga kũringana na ũhoro waku wa ma.
4  Ndinyitanagĩra na andũ a maheeni, Na nĩ ndĩĩthemaga arĩa mehithaga ũrĩa matariĩ.
5  Nĩ thũire thiritũ ya arĩa mekaga maũndũ moru, Na nĩ ndegaga kũnyitanĩra na andũ aganu.
6  Nĩ ngwĩthamba moko nyonanie atĩ ndihĩtĩtie, Na thiũrũrũke kĩgongona gĩaku, wee Jehova,
7  Nĩgetha ndũme mũgambo wa gũcokia ngatho ũiguĩke Na menyithanie mawĩra maku mothe ma magegania.
8  Atĩrĩrĩ Jehova, nĩ nyendete nyũmba ĩrĩa ũikaraga, Kũndũ kũrĩa riri waku ũikaraga.
9  Ndũkanjeherie hamwe na ehia Kana ũniine muoyo wakwa hamwe na arĩa mekaga maũndũ ma ũhinya,
10  O acio moko mao mekaga maũndũ ma thoni, Na guoko kwao kwa ũrĩo gũkaiyũra mahaki.
11  No niĩ-rĩ, ndĩrĩthiaga kũringana na wĩkindĩru wakwa. Honokia na ũnyonie ũtugi.
12  Kũgũrũ gwakwa kũrũgamĩte handũ haaraganu; Ndĩrĩgoocaga Jehova ndĩ thĩinĩ wa kĩũngano kĩnene.
11  Niĩ njũrĩire harĩ Jehova. Nĩ kĩĩ kĩngĩgĩtũma mũnjĩre atĩrĩ: “Ũmbũka o ta nyoni ũũrĩre kĩrĩma-inĩ gĩaku!
2  Ta rora ũrĩa andũ arĩa aganu makũnjaga ũta; Mekĩraga mũguĩ wao rũrigi-inĩ rwa ũta, Nĩguo marĩ nduma-inĩ marathe andũ arĩa arũngĩrĩru ngoro.
3  Rĩrĩa mĩthingi yamomorũo-rĩ, Mũndũ ũrĩa mũthingu angĩka atĩa?”
4  Jehova arĩ thĩinĩ wa hekarũ yake theru. Gĩtĩ kĩa ũnene kĩa Jehova kĩrĩ kũrĩa igũrũ. Maitho make mwene nĩ monaga, maitho make marĩa maikaraga macũthĩrĩirie nĩ mathuthuragia ariũ a andũ.
5  Jehova athuthuragia mũndũ ũrĩa mũthingu o na ũrĩa mwaganu; Nĩ athũire mũndũ o wothe wendete ũhinya.
6  Nĩ akoirĩria andũ arĩa aganu mĩtego; Mwaki na ũbiriti na rũhuho rũrĩa rũhiũ nĩcio igaatuĩka rwĩga rwa gĩkombe kĩao.
7  Tondũ Jehova nĩ mũthingu; nĩ endete ciĩko cia ũthingu. Arĩa arũngĩrĩru nĩ makoona ũthiũ wake.
132  Atĩrĩrĩ Jehova, ririkana Daudi Na mĩnyamaro yake yothe;
2  Ũrĩa eehĩtire harĩ Jehova, Ũrĩa eehĩtire harĩ Ũrĩa ũrĩ Hinya wa Jakubu akiuga:
3  “Ndigatonya hema yakwa, nyũmba yakwa. Ndigakoma gĩtanda-inĩ gĩakwa, ũrĩrĩ-inĩ wakwa;
4  Ndikareka maitho makwa makome, Kana imone ciakwa icũnge
5  O nginya rĩrĩa ngonera Jehova handũ, Nyone gĩikaro kĩega kĩa Ũrĩa ũrĩ Hinya wa Jakubu.”
6  Atĩrĩrĩ, nĩ twaiguire ũhoro warĩo Efiratha; Twarĩkorire mũtitũ-inĩ.
7  Nĩ tũthiĩi gĩikaro-inĩ gĩake; Nĩ tũinamĩrĩrei gaturũa-inĩ ka magũrũ make.
8  Arahũka, wee Jehova, ũũke handũ haku ha kũhurũka, Wee, hamwe na Ithandũkũ rĩa hinya waku.
9  Athĩnjĩri-Ngai aku marohumbwo ũthingu, Nao andũ aku arĩa ehokeku manĩrĩre makenete.
10  Nĩ ũndũ wa Daudi ndungata yaku, Ndũkarege ũrĩa waku mũitĩrĩrie maguta.
11  Jehova nĩ erĩire Daudi na mwĩhĩtwa; Hatarĩ nganja ndangĩĩricũkwo kiugo gĩake kĩrĩa oigĩte atĩrĩ: “Mũndũ ũmwe wa rũciaro rwaku, Nĩ ngaamũikarĩria gĩtĩ-inĩ gĩaku kĩa ũnene.
12  Ariũ aku mangĩathĩkĩra kĩrĩkanĩro gĩakwa Na iririkania ciakwa iria ndĩmarutaga, Ariũ ao o nao Nĩ magaaikarĩra gĩtĩ gĩaku kĩa ũnene tene na tene.”
13  Tondũ Jehova nĩ athuurĩte Zayuni; Nĩkuo erirĩirie gũtuĩke gĩikaro gĩake akoiga ũũ:
14  “Gũkũ nĩkuo handũ hakwa ha kũhurũka tene na tene; Gũkũ nĩkuo ngũtũũra, tondũ ũndũ ũcio nĩguo ndĩĩrirĩirie.
15  Nĩ ndĩrĩkũrathimaga mũno na irio; Nĩ ndĩrĩhũnagia athĩni a kuo na mũgate.
16  Athĩnjĩri-Ngai a kuo ndĩrĩmahumbaga ũhonokio, Nao andũ a kuo arĩa ehokeku nĩ marĩanagĩrĩra makenete.
17  Kũu nĩkuo ngaatũma hinya wa Daudi ũnenehe. Nĩ haarĩirie tawa nĩ ũndũ wa ũrĩa wakwa mũitĩrĩrie maguta.
18  Nĩ ngaahumba thũ ciake thoni, No thũmbĩ ĩrĩa ĩrĩ mũtwe wake nĩ ĩkaagaacĩra.”
49  Thikĩrĩriai ũndũ ũyũ, inyuĩ ikundi ciothe cia andũ. Tegai matũ, inyuĩ aikari othe a thĩ,
2  Andũ arĩa matarĩ igweta o na arĩa marĩ igweta, Andũ arĩa atongu o na arĩa athĩni.
3  Kanua gakwa gekwaria ciugo cia ũũgĩ, Na methugunda ma ngoro yakwa monanie ũtaũku.
4  Nĩ ngũtega matũ thikĩrĩrie thimo; Ngũtaarĩria ndaĩ yakwa ngĩhũũraga kĩnanda kĩa mũgeeto.
5  Nĩ kĩĩ gĩgũtũma ndĩtigĩre hĩndĩ ya thĩna, Rĩrĩa thiũrũrũkĩirio nĩ ũũru wa andũ arĩa marageria kũniina?
6  Arĩa mehokaga ũtonga wao Na magetĩa nĩ ũndũ wa indo ciao nyingĩ,
7  Gũtirĩ o na ũmwe wao ũngĩhota gũkũũra mũrũ wa ithe Kana ahe Ngai kĩndũ gĩa gũkũũra mũndũ ũcio,
8  (Thogora wa gũkũũra mĩoyo yao nĩ wa goro mũno Ũũ atĩ gũtirĩ hĩndĩ mangĩhota kũũrĩha)
9  Atĩ nĩguo atũũre tene na tene na ndakanathiĩ irima-inĩ.
10  Mũndũ wothe nĩ onaga atĩ o na andũ arĩa ogĩ nĩ makuaga; Andũ arĩa akĩgu na arĩa matarĩ wĩcirio mathiraga hamwe, Na ũtonga wao maũtigagĩra andũ angĩ.
11  Wendi wa ngoro ciao nĩ atĩ nyũmba ciao itũũre tene na tene, Na hema ciao itũũre nginya njiarũa na njiarũa. Makoragwo maheete mĩgũnda yao marĩĩtwa mao ene.
12  No mũndũ-rĩ, o na angĩkorũo aheetwo gĩtĩo, ndangĩtũũra; Ndakĩrĩte nyamũ iria ikuaga.
13  Ĩno nĩyo njĩra ya andũ arĩa akĩgu O hamwe na arĩa mamarũmagĩrĩra, arĩa makenagio nĩ ciugo ciao cia tũhũ. (Sela)
14  Matuĩrĩirũo gũthiĩ thĩinĩ wa Mbĩrĩra o ta ng’ondu. Gĩkuũ nĩkĩo kĩrĩmarĩithagia; Rũcinĩ marĩathagwo nĩ andũ arĩa arũngĩrĩru. Nĩ magaathira biũ; Handũ ha nyũmba ya ũnene, Mbĩrĩra nĩyo ĩgaatuĩka mũciĩ wao.
15  No Ngai nĩ akaahonokia kuuma harĩ hinya wa Mbĩrĩra, Nĩ gũkorũo nĩ agaatambũrũkia guoko anyite. (Sela)
16  Ndũkanetigĩre atĩ tondũ mũndũ nĩ agĩa na ũtonga, Atĩ tondũ riri wa nyũmba yake nĩ waingĩha,
17  Nĩ gũkorũo hĩndĩ ĩrĩa akua gũtirĩ kĩndũ angĩthiĩ nakĩo; Riri wake ndũngĩikũrũka hamwe nake.
18  Nĩ gũkorũo hĩndĩ ĩrĩa arĩ muoyo nĩ egaathagĩrĩria. (Andũ nĩ makũgaathagĩrĩria hĩndĩ ĩrĩa wagaacĩra.)
19  No acokaga agathiĩ kũrĩ rũciaro rwa maithe make ma tene. Gũtirĩ hĩndĩ magaacoka kuona ũtheri rĩngĩ.
20  Mũndũ ũtataũkagĩrũo nĩ ũndũ ũcio, o na angĩkorũo aheetwo gĩtĩo, Ndakĩrĩte nyamũ iria ikuaga.
125  Andũ arĩa mehokaga Jehova Matariĩ ta Kĩrĩma gĩa Zayuni, kĩrĩa gĩtangĩenyenyeka No gĩtũũraga tene na tene.
2  O ta ũrĩa irĩma ithiũrũrũkĩirie Jerusalemu, No taguo Jehova athiũrũrũkĩirie andũ ake Kuuma rĩu nginya tene na tene.
3  Mũthĩgi wa waganu ndũgũtũũra igũrũ rĩa bũrũri ũrĩa ũgaĩirũo andũ arĩa athingu, Nĩgetha acio athingu matikanagarũrũke mambĩrĩrie gwĩka ũndũ ũrĩa mũũru.
4  Atĩrĩrĩ Jehova, ĩka maũndũ mega harĩ andũ arĩa ega, Harĩ arĩa arũngĩrĩru ngoro.
5  No andũ arĩa magarũrũkaga makambĩrĩria kũrũmĩrĩra njĩra ciao njogomu, Jehova nĩ akaameheria hamwe na andũ arĩa mekaga maũndũ moru. Isiraeli kũrogĩa na thayũ.
112  Goocai Ja! א [Aleph] Gũkena nĩ mũndũ ũrĩa wĩtigĩrĩte Jehova, ב [Beth] O ũcio ũkenagio mũno nĩ maathani make.
2  Njiarũa ciake nĩ ikaagĩa hinya mũno thĩinĩ wa thĩ, ד [Daleth] Na rũciaro rwa andũ arĩa arũngĩrĩru nĩ rũkaarathimwo.
3  Indo na ũtonga ikoragwo thĩinĩ wa nyũmba yake, ו [Waw] Na ũthingu wake ũtũũraga tene na tene.
4  Harĩ andũ arĩa arũngĩrĩru, ahenagia o ta ũtheri nduma-inĩ. ח [Heth] Akoragwo arĩ mũcayanĩri, mũigua tha, na mũthingu.
5  Maũndũ ma mũndũ ũrĩa ũkombanagĩra arĩ na ũtaana nĩ mathiaga wega. י [Yod] Ekaga maũndũ make na njĩra ya kĩhooto.
6  Gũtirĩ hĩndĩ akenyenyeka. ל [Lamed] Mũndũ ũrĩa mũthingu egũtũũra aririkanagwo tene na tene.
7  Ndangĩĩtigĩra nĩ ũndũ wa kũigua ũhoro mũũru. נ [Nun] Ngoro yake nĩ ĩĩkindĩire, ehokaga Jehova.
8  Ngoro yake ndĩngĩenyenyeka; ndetigagĩra; ע [Ayin] Mũthia-inĩ nĩ akerorera thũ ciake ikĩhootwo.
9  Nĩ aheanĩte na gĩkĩro kĩnene; nĩ aheete andũ arĩa athĩni. צ [Tsade] Ũthingu wake ũtũũraga tene na tene. ק [Qoph] Naguo hinya wake nĩ ũgaatũũgĩrio ũgĩe na riri.
10  Mũndũ ũrĩa mwaganu nĩ akoona ũguo na arakare. ש [Shin] Akaahagarania magego na ehere agwo. ת [Taw] Merirĩria ma andũ arĩa aganu nĩ magaathira.
94  Atĩrĩrĩ Jehova Ngai ũrĩa ũrĩhanagĩria, Wee Ngai ũrĩa ũrĩhanagĩria, cangarara!
2  Arahũka, wee Mũtuanĩri Ciira wa thĩ. Rĩha andũ arĩa etĩi irĩhi rĩrĩa rĩmagĩrĩire.
3  Nĩ nginya rĩ, wee Jehova, Nĩ nginya rĩ andũ arĩa aganu megũtũũra makenaga?
4  Maitũrũraga na makaria ciugo cia mwĩtĩo; Andũ arĩa othe mekaga maũndũ moru nĩ meganaga.
5  Nĩ mahehenjaga andũ aku, wee Jehova, Na makahinyĩrĩria igai rĩaku.
6  Moragaga mũtumia wa ndigwa na mũgeni, Na makoraga ciana iria itarĩ maithe.
7  Moigaga atĩrĩ: “Ja ndonaga; Ngai wa Jakubu ndarũmbũyagia ũndũ ũcio.”
8  Taũkĩrũoi nĩ ũndũ ũyũ, inyuĩ mũtarĩ wĩcirio; Inyuĩ andũ aya akĩgu, nĩ rĩ mũgaakorũo na ũtaũku?
9  Ũrĩa wathondekire gũtũ-rĩ, hihi nĩ kũigua atangĩigua? Ũrĩa wombire riitho-rĩ, nĩ kuona atangĩona?
10  Ũrĩa ũrũngaga ndũrĩrĩ-rĩ, ndangĩherithania? Nĩwe ũheaga andũ ũmenyo.
11  Jehova nĩ amenyaga meciria ma andũ, Akamenya atĩ matariĩ o ta mĩheehũ.
12  Gũkena nĩ mũndũ ũrĩa wee Ja, ũrũngaga, Ũrĩa wee ũrutaga watho waku,
13  Nĩgetha ũmũhe thayũ hĩndĩ ya matukũ ma thĩna, Nginya rĩrĩa irima rĩkenjwo nĩ ũndũ wa arĩa aganu.
14  Tondũ Jehova ndagaateanĩria andũ ake, Kana atiganĩrie igai rĩake.
15  Tondũ ituĩro rĩgaatuĩka rĩa ũthingu o rĩngĩ, Na andũ arĩa othe arũngĩrĩru ngoro nĩ makaarĩrũmĩrĩra.
16  Nũũ ũkwarahũka andũĩrĩre harĩ andũ arĩa aganu? Nũũ ũkũrũgama andetere harĩ andũ arĩa mekaga maũndũ moru?
17  Korũo Jehova tiwe warĩ mũteithia wakwa, Nĩ ingiathirire o na ihenya.
18  Rĩrĩa ndoigire atĩrĩ: “Kũgũrũ gwakwa nĩ kũratindirũka,” Wendo waku mwĩhokeku waikaraga ũkĩndiiragĩrĩra, wee Jehova.
19  Rĩrĩa mĩtangĩko yandooretie, Nĩ wanyũmĩrĩirie na ũkĩhooreria.
20  Hihi gĩtĩ kĩa ũnene kĩrĩ na ungumania no kĩgĩe ngwatanĩro nawe O gĩgĩthugundaga ũũru gĩkĩhũthĩra watho?
21  Matharĩkagĩra mũndũ ũrĩa mũthingu na njĩra njũru Na mũndũ ũrĩa ũtarĩ na mahĩtia makamũtuĩra gĩkuũ.
22  Ĩndĩ Jehova nĩ egũtuĩka rĩũrĩro rĩakwa irũmu, Ngai wakwa nĩwe rwaro rwakwa rwa ihiga harĩa njũragĩra.
23  Nĩ egũtũma ciĩko ciao njũru imacokerere. Nĩ ekũmaniina akĩhũthĩra ũũru wao ene. Jehova Ngai witũ nĩ ekũmaniina.
147  Goocai Ja! Nĩ wega kũinĩra Ngai witũ nyĩmbo cia kũmũgooca; Nĩ ũndũ mwega mũno na mwagĩrĩru kũmũgooca!
2  Jehova nĩ araka Jerusalemu; Nĩ acokanagĩrĩria hamwe andũ a Isiraeli arĩa mahurunjũkĩte.
3  Nĩ ahonagia arĩa mathuthĩkĩte ngoro; Nĩ ohaga ironda ciao.
4  Nĩ ataraga mũigana wa njata; Ciothe aciĩtaga na marĩĩtwa.
5  Mwathani witũ nĩ mũnene na nĩ arĩ hinya mũingĩ; Ũtaũku wake ndũrĩ gĩthimi.
6  Jehova nĩ atũũgagĩria arĩa ahooreri, No arĩa aganu amaikagia thĩ tĩri-inĩ.
7  Inĩrai Jehova mũgĩcokagia ngatho; Inĩrai Ngai witũ nyĩmbo mũmũgooce, mũkĩhũũraga kĩnanda kĩa mũgeeto,
8  O we ũhumbagĩra igũrũ na matu, Ũrĩa ũheaga thĩ mbura, O ũcio ũtũmaga nyeki ĩmere irĩma-inĩ.
9  Nĩ aheaga nyamũ irio, O na tũcui twa mahuru rĩrĩa twakaya tũheo irio.
10  Hinya wa mbarathi tiguo ũmũkenagia; Kana agakenio nĩ magũrũ marĩ na hinya ma mũndũ.
11  Jehova akenagio nĩ arĩa mamwĩtigĩrĩte, Arĩa metagĩrĩra wendo wake mwĩhokeku.
12  Gooca Jehova, wee Jerusalemu. Gooca Ngai waku, wee Zayuni.
13  Nĩ atũmaga mĩgamba ya ihingo ciaku cia itũũra ĩgĩe hinya; Nĩ arathimaga ariũ aku thĩinĩ waku.
14  Nĩ arehaga thayũ thĩinĩ wa gĩcigo gĩaku; Akũhũnagia na ngano ĩrĩa njega biũ.
15  Nĩ atũmaga watho wake ũkinye gũkũ thĩ; Kiugo gĩake gĩteng’eraga na ihenya.
16  Atũmaga mbarabu ĩitĩke ĩkahaana ta guoya wa ng’ondu; Ahurunjaga mbaa o ta mũhu.
17  Aikũrũkagia mbembe cia mbura itariĩ ta cienyũ cia mũgate. Nũũ ũngĩhota gwĩtiiria heho yake?
18  Atũmaga kiugo gĩake, nacio igatweka. Atũmaga rũhuho rwake rũhurutane, namo maĩ magatherera.
19  Nĩ amenyithagia Jakubu kiugo gĩake, Na akamenyithia Isiraeli mawatho na matuĩro make.
20  Ndarĩ eka ũguo harĩ rũrĩrĩ rũngĩ o ruothe; Ndũrĩrĩ itiũĩ ũndũ o na ũmwe wĩgiĩ matuĩro make. Goocai Ja!
64  Atĩrĩrĩ Ngai, igua mũgambo wakwa ngĩgũthaitha. Gitĩra muoyo wakwa kuuma harĩ tharĩkĩro njũru cia thũ.
2  Hitha kuuma harĩ mĩbango ya hitho ya andũ arĩa aganu, Ũhithe kuuma harĩ kĩrĩndĩ kĩa andũ arĩa mekaga maũndũ moru.
3  Rũrĩmĩ rwao marũnooraga o ta rũhiũ rwa njora; Ciugo ciao ndũrũ-rĩ, macierekagĩria o ta mĩguĩ,
4  Nĩguo marĩ kũrĩa mehithaga marathe mũndũ ũrĩa ũtarĩ na mahĩtia; Mamũrathaga o na ihenya mategwĩtigĩra.
5  Mathingataga biũ muoroto wao mũũru; Na magaciira ũrĩa mekũhitha mĩtego yao. Moragia atĩrĩ: “Nũũ ũngĩmĩona?”
6  Macaragia njĩra njerũ cia gwĩka maũndũ moru; Mathugundaga na hitho mĩbango yao ya wara; Meciria marĩa makoragwo thĩinĩ wa ngoro ya o ũmwe wao matingĩtaũkĩka.
7  No Ngai nĩ ekũmaratha; Nĩ megũthecwo nĩ mũguĩ o na ihenya.
8  Rũrĩmĩ rwao ene nĩ rũgũtũma magwe; Andũ arĩa othe marerorera nĩ mekũinia mĩtwe yao.
9  Nao andũ othe nĩ megwĩtigĩra, Na mamenyithanie maũndũ marĩa Ngai ekĩte, Na nĩ mekũgĩa na ũtaũku wĩgiĩ ciĩko ciake.
10  Mũndũ ũrĩa mũthingu nĩ egũkenera Jehova na orĩre harĩ we; Andũ arĩa othe arũngĩrĩru ngoro nĩ megũcanjamũka.
81  Anĩrĩrai mũkenete kũrĩ Ngai, o we hinya witũ. Anĩrĩrai nĩ ũndũ wa ũhootani mũgooce Ngai wa Jakubu.
2  Ambĩrĩriai rwĩmbo na muoe manyanga, Muoe kĩnanda kĩa mũgeeto kĩrĩa kĩgambaga wega hamwe na kĩnanda kĩa ndigi.
3  Huuhai coro hĩndĩ ya karũgamo ka mweri, Rĩrĩa mweri ũrĩ mũgima, mũthenya wa gĩathĩ gitũ.
4  Tondũ nĩ watho waheirũo Isiraeli, Nĩ rĩathani rĩa Ngai wa Jakubu.
5  Aarĩhandire rĩtuĩke kĩririkania harĩ Jusufu Rĩrĩa ooimagarire agĩũkĩrĩra bũrũri wa Misiri. Nĩ ndaiguire mũgambo itaamenyaga ũkiuga atĩrĩ:
6  “Nĩ ndeheririe mũrigo kĩande-inĩ gĩake; Moko make nĩ maatigithanirio na gĩkabu.
7  Nĩ wakaire rĩrĩa warĩ na mĩtangĩko, na niĩ ngĩkũhonokia; Ndagwĩtĩkire ndĩ thĩinĩ wa marurumĩ. Nĩ ndakũgeririe rĩrĩa warĩ maĩ-inĩ ma Meriba. (Sela)
8  Iguai, inyuĩ andũ akwa, na nĩ ngũruta ũira wa kũmũũkĩrĩra. Na arĩ korũo no ũthikĩrĩrie, wee Isiraeli.
9  Thĩinĩ waku gũtirĩkoragwo na ngai ĩtoĩkaine, Na ndũrĩinamagĩrĩra ngai ng’eni.
10  Niĩ Jehova nĩ niĩ Ngai waku, Ũrĩa wakũrutire bũrũri wa Misiri. Athamia kanua gaku gothe, na nĩ ngũkaiyũria.
11  No andũ akwa matiathikĩrĩirie mũgambo wakwa; Isiraeli ndetĩkĩrire kũnjathĩkĩra.
12  Nĩ ũndũ ũcio ngĩreka marũmĩrĩre ngoro ciao nemi; Magĩka maũndũ marĩa moonaga magĩrĩire.
13  Na arĩ korũo andũ akwa no maathikĩrĩrie, Na arĩ korũo Isiraeli no arũmĩrĩre njĩra ciakwa!
14  No ndoorie thũ ciao na ihenya; Ingĩerekeria guoko gwakwa harĩ thũ ciao ndĩciũkĩrĩre.
15  Arĩa mathũire Jehova mekũinaina nĩ ũndũ wa guoya marĩ mbere yake, Na iherithia rĩao rĩgũtũũra tene na tene.
16  No inyuĩ nĩ ekũmũhe ngano ĩrĩa njega biũ mũrĩe Na amũhũnie na ũũkĩ uumĩte rwaro-inĩ rwa ihiga.”
78  Thikĩrĩriai watho wakwa, inyuĩ andũ akwa; Tegai gũtũ kwanyu mũigue ciugo cia kanua gakwa.
2  Nĩ ngũtumũra kanua gakwa njarie na thimo. Nĩ ngũgweta ndaĩ cia mahinda ma tene.
3  Maũndũ marĩa tũiguĩte na tũkamenya, Marĩa tũtaarĩirio nĩ maithe maitũ,
4  Tũtikũmahitha ciana ciao; Nĩ tũkeera rũciaro rũrĩa rũgooka Ciĩko cia kũgoocwo cia Jehova o hamwe na hinya wake, Maũndũ ma magegania marĩa ekĩte.
5  Nĩ aahandire kĩririkania thĩinĩ wa Jakubu Na akĩiga watho thĩinĩ wa Isiraeli; Agĩatha maithe maitũ ma tene Mamenyithie ciana ciao maũndũ macio,
6  Nĩgetha rũciaro rũrĩa rũgooka, Ciana iria itarĩ iraciarũo, imenye maũndũ macio. Nacio ikeera ciana ciacio.
7  Nĩgetha ciige mwĩhoko wacio harĩ Ngai. Itikanariganĩrũo nĩ mawĩra ma Ngai No irũmagĩrĩre maathani make.
8  Nacio itikanahaane ta maithe ma cio ma tene, Rũciaro rũrĩa rwarĩ rũremi na rũtaarĩ rwathĩki, Rũciaro rwarĩ na ngoro ĩtakindĩirie Na roho waruo ndwarĩ mwĩhokeku harĩ Ngai.
9  Aefiraimu nĩ meehaarĩirie na ũta, No makĩhũndũka mũthenya wa mbaara.
10  Matiarũmirie kĩrĩkanĩro kĩa Ngai Na nĩ maaregire kũrũmĩrĩra watho wake.
11  Ningĩ nĩ maariganĩirũo nĩ maũndũ marĩa eekĩte, Mawĩra make ma magegania marĩa aamonetie.
12  Nĩ eekĩte maũndũ ma magegania maithe mao ma tene makĩĩyonagĩra, Thĩinĩ wa bũrũri wa Misiri, gĩcigo-inĩ kĩa Zoani.
13  Aagayanirie iria nĩguo matuĩkanĩrie thĩinĩ warĩo, Na agĩtũma maĩ marũgame ta rũthingo.
14  Mũthenya aamatongoragia na itu Naguo ũtukũ wothe akamatongoria na ũtheri wa mwaki.
15  Nĩ aatũranirie ndwaro cia mahiga werũ-inĩ, Akĩreka manyue maĩ nginya maiganie ta arĩ maĩ ma kũndũ kũrĩa kũriku.
16  Nĩ aatũmire tũrũũĩ tuume ndũmba-inĩ ya ihiga Na agĩtũma maĩ matherere ta njũũĩ.
17  Ĩndĩ o magĩthiĩ na mbere kũmwĩhĩria Na njĩra ya kũremera Ũrĩa ũrĩ Igũrũ Mũno marĩ kũu werũ-inĩ;
18  Makĩgeria Ngai ngoro-inĩ ciao Na njĩra ya gwĩtia irio iria meeriragĩria.
19  Nĩ ũndũ ũcio makĩaria ciugo cia gũũkĩrĩra Ngai, Makiuga atĩrĩ: “Hihi Ngai no ahote kwara metha werũ-inĩ?”
20  Nĩ aagũthire rwaro rwa ihiga Namo maĩ magĩtherera na tũrũũĩ tũkĩiyũra. No makĩũria atĩrĩ: “Hihi no ahote gũtũhe nginya mũgate, Kana ahe andũ ake nyama?”
21  Rĩrĩa Jehova aaiguire ciugo ciao, akĩrakara mũno; Agĩtũma mwaki ũtharĩkĩre Jakubu, Na marakara make magĩũkĩrĩra Isiraeli
22  Tondũ mationanirie wĩtĩkio harĩ Ngai; Matiehokire ũhoti wake wa kũmahonokia.
23  Nĩ ũndũ ũcio agĩatha matu marĩa marĩ igũrũ, Na akĩhingũra mĩrango ya igũrũ.
24  Agĩikara akĩmoiragĩria maana nĩguo marĩe; Akĩmahe ngano ya igũrũ.
25  Andũ makĩrĩa mũgate wa arĩa marĩ hinya; Akĩmahe wa kũigana ũrĩa ũngĩamahũnirie.
26  Aatũmire igũrũ kũgĩe rũhuho rwa mwena wa irathĩro Na agĩtũma rũhuho rwa mwena wa mũhuro rũhurutane nĩ ũndũ wa hinya wake.
27  Akĩmaikũrũkĩria nyama nyingĩ ta rũkũngũ, Nyoni nyingĩ ta mũthanga wa iria-inĩ.
28  Agĩtũma igwe thĩinĩ wa kambĩ yake, Gũthiũrũrũkĩria hema ciake.
29  Nao makĩrĩa makĩhũna mũno; Aamaheire kĩrĩa meeriragĩria.
30  No matanahingia merirĩria mao biũ, O marĩ na irio tũnua-inĩ twao,
31  Marakara ma Ngai makĩmokĩrĩra. Akĩũraga arũme arĩa maarĩ na hinya gatagatĩ-inĩ kao; Akĩniina anake a Isiraeli.
32  O na ekĩte ũguo, nĩ meehirie o na makĩria Na mationanirie wĩtĩkio harĩ mawĩra make ma magegania.
33  Nĩ ũndũ ũcio agĩtũma matukũ mao makinye mũthia o ta arĩ mĩhũmũ, Na agĩtũma mĩaka yao ĩkinye mũthia kũgerera maũndũ ma hinahi ma kũmakania.
34  No nĩ maamũcaragia rĩrĩa rĩothe oraga amwe ao; Nĩ maacokaga magetha Ngai,
35  Makĩririkanaga atĩ Ngai nĩwe warĩ Rwaro Rwao rwa Ihiga Na atĩ Ngai Ũrĩa ũrĩ Igũrũ Mũno nĩwe warĩ Mũkũũri wao.
36  No nĩ maageririe kũmũheenia na kanua kao Na makĩmũheenia na rũrĩmĩ rwao.
37  Ngoro yao ndĩakindĩirie harĩ we; Na matiarĩ ehokeku harĩ kĩrĩkanĩro gĩake.
38  No we nĩ aaringagwo nĩ tha; Nĩ aamohagĩra mehia mao na ndaamaniinaga. Kaingĩ nĩ aagiragĩrĩria marakara make Handũ ha kwarahũra mang’ũrĩ make mothe.
39  Tondũ nĩ aaririkanaga atĩ maarĩ o andũ tu, Rũhuho rũrĩa rũhurutanaga rũgathiĩ na rũticokaga.
40  Nĩ kaingĩ maamũremagĩra marĩ werũ-inĩ Na makamũiguithia ũũru kũu werũ-inĩ.
41  Nĩ maageragia Ngai maita maingĩ, Na magatũma Ũrĩa Mũtheru wa Isiraeli anyitwo nĩ kĩeha.
42  Matiaririkanaga hinya wake, Mũthenya ũrĩa aamahonokirie kuuma harĩ thũ,
43  Ũrĩa oonanirie imenyithia ciake bũrũri-inĩ wa Misiri Na ciama ciake gĩcigo-inĩ kĩa Zoani,
44  Na ũrĩa aagarũrire maĩ ma mĩtaro ya Nailo magĩtuĩka thakame Andũ makĩremwo kũnyua maĩ ma tũrũũĩ twao.
45  Akĩmatũmĩra ngi nyingĩ nĩguo imarũme Na akĩmarehera ciũra imanyamarie.
46  Aaneanire mĩmera yao kũrĩ ngigĩ iria irĩ mũkoroko, Na maciaro ma wĩra wao akĩmaneana kũrĩ ngigĩ iria ithiaga irĩ gĩkundi.
47  Nĩ aanangire mĩthabibũ yao kũgerera mbura ya mbembe Na mĩkũyũ yao kũgerera mbembe cia mbura.
48  Aahũũrire nyamũ ciao cia gũkuua mĩrigo na mbura ya mbembe Na akĩringa mahiũ mao na rũheni.
49  Akĩmaitũrũrĩra marakara make mahiũ, Mathũgũta na mang’ũrĩ na marũrũ, Mbũtũ cia araika ikĩmarehera mwanangĩko.
50  Nĩ aatemeire marakara make njĩra. Ndaamahonokirie kuuma harĩ gĩkuũ; Na akĩmaneana harĩ mũrimũ mũũru.
51  Mũthia-inĩ akĩniina marigithathi mothe ma Misiri, Kĩambĩrĩria kĩa ũhoti wao wa ũciari hema-inĩ cia Hamu.
52  Agĩcoka akĩruta andũ ake kuo o ta rũũru Na akĩmatongoria ta ng’ondu kũu werũ-inĩ.
53  Aamatongoririe na njĩra ya thayũ, Na matiarĩ na guoya; Thũ ciao ikĩhumbĩrũo nĩ iria.
54  Na akĩmatwara gĩcigo-inĩ gĩake kĩamũre, Gĩcigo kĩrĩ irĩma kĩrĩa guoko gwake kwa ũrĩo kwegwatĩire.
55  Akĩingata ndũrĩrĩ ciehere mbere yao; Akĩmagaĩra igai kũgerera rũrigi rwa gũthima; Agĩtũma mĩhĩrĩga ya Isiraeli yambĩrĩrie gũikara mĩciĩ-inĩ yao.
56  No nĩ maathiire na mbere kũgeria Ngai Ũrĩa ũrĩ Igũrũ Mũno, na kũmũremera; Matiathikĩrĩirie iririkania ciake.
57  Ningĩ nĩ maamũtiganĩirie na makĩaga wĩhokeku o ta maithe mao ma tene. O ta ũta mũregeru, matiarĩ a kwĩhokwo.
58  Nĩ maamũrakaragia nĩ ũndũ wa kũndũ kwao kũrĩa gũtũũgĩru gwa gũthathaĩria, Na makĩarahũra mathũgũta make nĩ ũndũ wa mĩhianano yao ya gwacũhio.
59  Ngai nĩ aaiguire ũhoro ũcio na akĩrakara mũno, Nĩ ũndũ ũcio agĩtiganĩria Isiraeli biũ.
60  Mũthia-inĩ agĩtiganĩria gĩikaro kĩrĩa kĩamũre kĩarĩ Shilo, Hema ĩrĩa aaikaraga gatagatĩ-inĩ ka andũ.
61  Nĩ aarekire kĩndũ kĩrĩa kĩarũgamagĩrĩra hinya wake gĩtahwo; Akĩreka riri wake ũkorũo moko-inĩ ma thũ.
62  Akĩneana andũ ake harĩ rũhiũ rwa njora Na akĩrakario mũno nĩ igai rĩake.
63  Anake ake magĩcinwo na mwaki, Nao airĩtu ake makĩaga kũinĩrũo nyĩmbo cia ũhiki.
64  Athĩnjĩri-Ngai ake makĩũragwo na rũhiũ rwa njora, Na atumia ao a ndigwa matiarĩrire nĩ ũndũ wao.
65  Nake Jehova akĩarahũka ta oimĩte toro, Ta mũndũ ũrĩ hinya agĩũkĩra thutha wa kũnyua ndibei.
66  Na agĩcokithia thũ ciake na thutha; Agĩtũma igĩe na gĩconoko gĩa gũtũũra.
67  Nĩ aaregire hema ya Jusufu; Ndaathuurire mũhĩrĩga wa Efiraimu.
68  No nĩ aathuurire mũhĩrĩga wa Juda, Kĩrĩma gĩa Zayuni kĩrĩa endete.
69  Aatũmire handũ hake harĩa hatheru hatũũre o ta igũrũ, O ta thĩ ĩrĩa ahandĩte ĩtũũre tene na tene.
70  Aathuurire Daudi ndungata yake Na akĩmũruta ciugũ-inĩ cia ng’ondu,
71  Akĩmũruta wĩra-inĩ wa kũrũmbũiya ng’ondu iria ciongithagia; Akĩmũtua mũrĩithi wa Jakubu, andũ ake, Na wa Isiraeli, igai rĩake.
72  Nake akĩmarĩithia arĩ na wĩkindĩru wa ngoro, Na akĩmatongoria na moko marĩ na ũũgĩ.
8  Wee Jehova Mwathani witũ, rĩĩtwa rĩaku nĩ itũũgĩru kũndũ guothe thĩinĩ wa thĩ; Ũtũmĩte riri waku ũkorũo wĩ igũrũ mũno gũkĩra matu-inĩ!
2  Kuuma tũnua-inĩ twa ciana na tũkenge nĩ ũrũmĩtie hinya Nĩ ũndũ wa thũ ciaku, Nĩgetha ũkirie thũ o na mwĩrĩhĩria.
3  Rĩrĩa nderorera igũrũ rĩaku, mawĩra ma ciara ciaku, Mweri na njata iria ũigĩte kuo,
4  Mũndũ-rĩ, nĩwe kĩ atĩ nĩkĩo ũmwĩciragia, Nake mũrũ wa mũndũ nĩwe kĩ atĩ nĩkĩo ũmũrũmbũyagia?
5  Wamũtuire wa gĩkĩro gĩa thĩ hanini gũkĩra araika, Na ũkĩmũhumba riri na gĩtĩo.
6  Wamũheire wathani igũrũ rĩa mawĩra ma moko maku; Ũigĩte indo ciothe rungu rwa makinya make:
7  Ndũũru ciothe cia mbũri na ng’ondu hamwe na ng’ombe, O na nyamũ cia gĩthaka,
8  Nyoni cia rĩera-inĩ na thamaki cia iria-inĩ, Kĩrĩa gĩothe kĩgeraga tũcĩra-inĩ tũrĩa tũrĩ thĩinĩ wa iria.
9  Wee Jehova Mwathani witũ, rĩĩtwa rĩaku nĩ itũũgĩru kũndũ guothe thĩinĩ wa thĩ!
72  Atĩrĩrĩ Ngai, menyithia mũthamaki matuĩro maku, Na ũhe mũriũ wa mũthamaki ũthingu waku.
2  Arotetagĩra andũ aku na ũthingu, Nao andũ aku arĩa matarĩ hinya amatetagĩre na kĩhooto.
3  Irĩma irorehagĩra andũ thayũ, Natuo tũrĩma tũrehage ũthingu.
4  Arogitagĩra arĩa matarĩ hinya gatagatĩ-inĩ ka andũ aku, Nĩ ahonokagie ciana cia athĩni, Na akahehenja mũtunyani.
5  Megũtũũra magwĩtigĩrĩte ihinda rĩothe rĩrĩa riũa rĩgũkorũo ho Na rĩrĩa rĩothe mweri ũgũtũũra, Nginya njiarũa na njiarũa.
6  Akaahaana ta mbura ĩrĩa yuragĩra nyeki ĩrĩa ĩrengetwo, Ta mbura ĩrĩa ĩtũmaga thĩ ĩgunye.
7  Matukũ-inĩ make arĩa athingu nĩ makaagaacĩra, Naguo thayũ nĩ ũkaaingĩha o nginya rĩrĩa mweri ũtagaakorũo ho.
8  Agaakorũo na raiya kuuma iria rĩmwe nginya rĩrĩa rĩngĩ Na kuuma Rũũĩ-inĩ nginya ituri cia thĩ.
9  Arĩa maikaraga werũ-inĩ nĩ makaainamĩrĩra mbere yake, Na thũ ciake nĩ igaacũna rũkũngũ.
10  Athamaki a Tarishishi na a icigĩrĩra nĩ makaarĩha igooti. Athamaki a Sheba na a Seba nĩ makaamũhe iheo.
11  Athamaki othe nĩ makaainamĩrĩra mbere yake, Na ndũrĩrĩ ciothe nĩ ikaamũtungatĩra.
12  Nĩ gũkorũo nĩ akaahonokia athĩni arĩa makayaga makĩhoya ũteithio, O na mũndũ ũrĩa ũtarĩ hinya hamwe na ũrĩa wothe ũtarĩ na wa kũmũteithia.
13  Andũ arĩa matarĩ hinya na arĩa athĩni nĩ akaamaiguĩra tha, Na nĩ akaahonokia mĩoyo ya arĩa athĩni.
14  Nĩ akaamahonokia matige kũhinyĩrĩrio na gwĩkwo maũndũ ma ũhinya, Na thakame yao nĩ ĩgaakorũo ĩrĩ ya bata mũno maitho-inĩ make.
15  Arotũũra na aheo thahabu ya Sheba. Arohoyagĩrũo nĩ andũ hĩndĩ ciothe, Na arathimagwo mũthenya wothe.
16  Nĩ gũgaakorũo na ngano nyingĩ thĩinĩ wa thĩ; Ĩgaakorũo ĩrĩ nyingĩ mũno irĩma igũrũ. Maciaro make makaaingĩha ta ma Lebanoni, Na thĩinĩ wa matũũra andũ magaacanũka ta mĩmera ĩrĩa ĩkũraga thĩinĩ wa thĩ.
17  Rĩĩtwa rĩake rĩrotũũra tene na tene, Na rĩtũũre rĩtheremaga ihinda rĩothe rĩrĩa riũa rĩgũkorũo ho. Andũ nĩ megwatĩre kĩrathimo kũgerera harĩ we; Ndũrĩrĩ ciothe iromwĩtaga mũndũ mũkenu.
18  Jehova Ngai arogoocwo, o we Ngai wa Isiraeli, O we wiki wĩkaga maũndũ ma magegania.
19  Rĩĩtwa rĩake itũũgĩru rĩrogoocwo tene na tene, Na riri wake ũroiyũra thĩinĩ wa thĩ yothe. Ameni na Ameni.
20  Ũcio nĩguo mũthia wa mahoya ma Daudi, mũrũ wa Jesii. IBUKU RĨA GATATŨ
69  Atĩrĩrĩ Ngai, honokia tondũ maĩ marĩ hakuhĩ kũnduta muoyo.
2  Nĩ ndonyereire ndoro-inĩ kũndũ kũriku, kũrĩa gũtarĩ handũ homũ. Nĩ nyingĩrĩte maĩ-inĩ mariku, Na ngatwarũo nĩ rũũĩ rũratherera na ihenya.
3  Ndĩ mũnogu nĩ ũndũ wa gũkaya; Nĩ njũrĩtwo nĩ mĩmero. Maitho makwa nĩ morĩtwo nĩ hinya o njetereire Ngai wakwa.
4  Arĩa mathũire hatarĩ gĩtũmi Nĩ aingĩ gũkĩra njuĩrĩ cia mũtwe wakwa. Arĩa marenda kũniina, Thũ ciakwa iria imenete hatarĩ gĩtũmi, nĩ cingĩhĩte. Ndahatĩrĩirio neane kĩndũ itaaiyĩte.
5  Wee Ngai-rĩ, nĩ ũĩ ũrimũ wakwa, Na mahĩtia makwa matihithĩtwo maitho-inĩ maku.
6  Arĩa makwĩrĩgagĩrĩra maroaga gũconorithio nĩ ũndũ wakwa, Wee Mwathani Ũrĩa Mũnene, Jehova mũnene wa ita. Arĩa magũcaragia maroaga gũconorithio nĩ ũndũ wakwa, Wee Ngai wa Isiraeli.
7  Nĩ nyũrũragio nĩ ũndũ waku; Ũthiũ wakwa ũhumbĩrĩtwo nĩ thoni.
8  Nduĩkĩte mũgeni harĩ ariũ a baba, Ngatuĩka mũndũ wa kũngĩ harĩ ariũ a maitũ.
9  Kĩyo kĩa nyũmba yaku nĩ kĩndĩte, Na nĩ ngwĩrĩirũo nĩ inyũrũri cia arĩa makũnyũrũragia.
10  Rĩrĩa ndenyihirie ngĩĩhinga kũrĩa, Nĩ ndanyũrũririo nĩ ũndũ wa gwĩka ũguo.
11  Rĩrĩa ndehumbire nguo ya ikũnia, Nĩ ndatuĩkire kĩndũ gĩa kũnyararũo harĩ o.
12  Ũhoro wakwa nĩguo waragio nĩ arĩa maikaraga kĩhingo-inĩ gĩa itũũra, Nao arĩĩu mainaga igũrũ rĩakwa nyĩmbo-inĩ ciao.
13  No rĩrĩ, ihoya rĩakwa rĩrogũkinyĩra, Ihinda-inĩ rĩrĩa rĩĩtĩkĩrĩku, wee Jehova. Nĩ ũndũ wa ũrĩa wendo waku mwĩhokeku ũingĩhĩte, wee Ngai, Njokeria kũgerera ciĩko ciaku cia ma cia kũhonokania.
14  Honokia ũndute mũtondo-inĩ; Ndũkareke ndonyerere. Honokia kuuma harĩ arĩa mathũire Na kuuma maĩ-inĩ marĩa mariku.
15  Ndũkareke mũiyũro wa maĩ marĩa maratherera na ihenya ũndware, Kana ũreke merio nĩ kũndũ kũrĩa kũriku, O na kana ũreke hingĩrĩrio kanua-inĩ ga gĩthima.
16  Atĩrĩrĩ Jehova, njokeria nĩ gũkorũo wendo waku mwĩhokeku nĩ mwega. Wĩhũgũre na kũrĩ niĩ kũringana na tha ciaku nyingĩ,
17  Na ndũkahithe ndungata yaku ũthiũ waku. Njĩtĩka na ihenya, tondũ nĩ ndĩratangĩka.
18  Ũka hakuhĩ na niĩ ũũhonokie; Ngũũra kuuma harĩ thũ ciakwa.
19  Nĩ ũĩ ũrĩa nyũrũragio na ngagĩrũo gĩtĩo o na ngaconorithio. Nĩ wonaga thũ ciakwa ciothe.
20  Ngoro yakwa nĩ ĩthuthĩkĩte nĩ ũndũ wa kũnyũrũrio, na kĩronda kĩu gĩtingĩhona. Nderĩgagĩrĩra kuona mũndũ wa kũnjiguĩra tha, no gũtiarĩ o na ũmwe, Na ngĩĩrĩgĩrĩra andũ a kũnyũmĩrĩria, no ndionire o na ũmwe.
21  No handũ ha irio maaheire thumu, Na ndanyota makĩhe thiki nyue.
22  Metha yao ĩrotuĩka mũtego harĩ o, O na kũgaacĩra kwao gũtuĩke kĩndũ gĩa kũmatega.
23  Maitho mao marogĩa nduma maremwo nĩ kuona, Na ũtũme ciero ciao ciikare ikĩinainaga.
24  Maitũrũrĩre mang’ũrĩ maku, Na ũreke marakara maku mahiũ mamakore.
25  Kambĩ yao ĩrotuĩka kũndũ gũtiganĩrie; Hema ciao iroaga mũndũ wa gũikaraga kuo.
26  Nĩ gũkorũo manyariraga mũndũ ũrĩa wee ũringĩte, Na magaikara makĩaragia ũhoro wa ruo rwa arĩa ũgurarĩtie.
27  Mongerere mahĩtia mangĩ harĩ mahĩtia mao, Na ndũkareke makorũo na igai harĩ ũthingu waku.
28  Marothario ibuku-inĩ rĩa arĩa marĩ muoyo, Na mage kwandĩkwo hamwe na arĩa athingu.
29  No nĩ ndĩranyamarĩka na ndĩ na ruo. Hinya waku wa kũhonokania ũrongitĩra, wee Ngai.
30  Nĩ ngũina nyĩmbo ngooce rĩĩtwa rĩa Ngai, Na nĩ ngũmũtũũgĩria ngĩmũcokagĩria ngatho.
31  Ũndũ ũcio nĩ ũgũkenia Jehova gũkĩra ũrĩa angĩkenio nĩ ndegwa, Gũkĩra ũrĩa angĩkenio nĩ gategwa karĩ na hĩa na mahũngũ.
32  Andũ arĩa ahooreri nĩ mekuona ũndũ ũcio na makene. Inyuĩ arĩa mũracaria Ngai, ngoro cianyu irocokwo nĩ hinya.
33  Nĩ gũkorũo Jehova nĩ athikagĩrĩria arĩa athĩni, Na ndangĩnyarara andũ ake arĩa matahĩtwo.
34  Igũrũ na thĩ nĩ imũgooce, O na maria marĩa manene na kĩrĩa gĩothe gĩthiagĩra thĩinĩ wamo.
35  Nĩ gũkorũo Ngai nĩ ekũhonokia Zayuni Na nĩ egwaka matũũra ma Juda rĩngĩ, Na nĩ magaatũũra kuo na gũtuĩke igai rĩao.
36  Nĩ gũgaatuĩka igai rĩa njiarũa cia ndungata ciake, Na andũ arĩa mendete rĩĩtwa rĩake nĩo magaatũũra kuo.
30  Nĩ ngũgũtũũgĩria, wee Jehova, tondũ nĩ ũnjoete na igũrũ; Ndwarekire thũ ciakwa ithekerere.
2  Nĩ ndagũkaĩire ũndeithie wee Jehova Ngai wakwa, nawe ũkĩhonia.
3  Wee Jehova nĩ ũnjoete na igũrũ kuuma Mbĩrĩra-inĩ. Nĩ wandũũririe muoyo; ũkĩgiria ndikĩre irima-inĩ.
4  Inai nyĩmbo cia kũgooca Jehova, inyuĩ andũ ake ehokeku, Cokeriai rĩĩtwa rĩake itheru ngatho;
5  Tondũ kũrakarĩrũo nĩwe no gwa kahinda kanini, No gwĩtĩkĩrĩka nĩwe nĩ gwa gũtũũra. Kĩrĩro no gĩũke hwaĩ-inĩ, no rũcinĩ gũkorũo na gĩkeno kĩnene.
6  Hĩndĩ ĩrĩa itaarĩ na thĩna ndoigire atĩrĩ: “Gũtirĩ hĩndĩ ngenyenyeka.”
7  Atĩrĩrĩ Jehova, rĩrĩa ndetĩkĩrĩkĩte harĩ wee, watũmĩte ngĩe na hinya o ta kĩrĩma. No rĩrĩa wahithire ũthiũ waku, ngĩnyitwo nĩ guoya.
8  Ndaikaraga ngĩgũkayagĩra, wee Jehova; Na ngaikara ngĩthaithaga Jehova anjiguĩre tha.
9  Nĩ ũguni ũrĩkũ ũngiumana na gĩkuũ gĩakwa, ingĩikũrũka irima-inĩ? Hihi rũkũngũ no rũkũgooce? Hihi no rũmenyithanie ũhoro wa wĩhokeku waku?
10  Thikĩrĩria na ũnjiguĩre tha, wee Jehova. Atĩrĩrĩ Jehova, tuĩka mũndeithia.
11  Nĩ ũgarũrĩte gũcakaya gwakwa gũgatuĩka gũthũngũtha; Nĩ ũndutĩte nguo ya ikũnia, ũkahumba gĩkeno,
12  Nĩgetha nyine nyĩmbo ngũgooce na ndigakire. Wee Jehova Ngai wakwa, ngũtũũra ngũgoocaga tene na tene.
16  Ngitĩra wee Ngai, nĩ gũkorũo njũrĩire harĩ wee.
2  Njĩrĩte Jehova atĩrĩ: “Wee nĩwe Jehova, Kĩhumo gĩakwa kĩa wega.
3  Na andũ arĩa aamũre thĩinĩ wa thĩ, O acio marĩ riri, nĩ mandehagĩra gĩkeno kĩnene.”
4  Andũ arĩa mathingataga ngai ingĩ maingĩhagia kĩeha kĩao. Niĩ gũtirĩ hĩndĩ ngaacirutĩra magongona ma thakame, O na kana mĩromo yakwa ĩgwete marĩĩtwa ma cio.
5  Jehova nĩwe rwĩga rwakwa, gĩcunjĩ kĩrĩa ngaĩirũo, na gĩkombe gĩakwa. Nĩ ũgitagĩra igai rĩakwa.
6  Nĩ thimĩirũo kũndũ kwega. Nĩ njiganĩire na igai rĩakwa.
7  Nĩ ngũgooca Jehova, o we ũũheete ũtaaro. O na ũtukũ, methugunda makwa ma thĩinĩ biũ nĩ manũngaga.
8  Njigaga Jehova mbere yakwa hingo ciothe. Tondũ arĩ guoko-inĩ gwakwa kwa ũrĩo, gũtirĩ hĩndĩ ngenyenyeka.
9  Nĩ ũndũ ũcio, ngoro yakwa nĩ ĩcanjamũkĩte, na ndĩ mũkenu mũno. Na ndũũraga ndĩ na ũgitĩri.
10  Nĩ gũkorũo ndũkandiganĩria thĩinĩ wa Mbĩrĩra. Ndũkareka ũrĩa waku mwĩhokeku one irima.
11  Nĩ ũũmenyithagia njĩra ya muoyo. Mbere yaku hakoragwo na gĩkeno kĩingĩ; Gũkoragwo na gĩkeno guoko-inĩ gwaku kwa ũrĩo tene na tene.
96  Inĩrai Jehova rwĩmbo rwerũ. Inĩrai Jehova, inyuĩ thĩ yothe!
2  Inĩrai Jehova; goocai rĩĩtwa rĩake. Hunjagiai ũhoro mwega wa ũhonokio wake mũthenya o mũthenya.
3  Menyithaniai riri wake gatagatĩ-inĩ ka ndũrĩrĩ, Mũmenyithanie mawĩra make ma magegania gatagatĩ-inĩ ka ikundi ciothe cia andũ.
4  Jehova nĩ mũnene na nĩ agĩrĩire mũno kũgoocagwo Nĩ wa gwĩtigĩrũo gũkĩra ngai iria ingĩ ciothe.
5  Ngai ciothe cia ikundi cia andũ nĩ ngai itarĩ kĩene, Ĩndĩ Jehova nĩwe wombire igũrũ.
6  Mbere yake hakoragwo na ũnene na riri; Hinya na ũgemu ikoragwo thĩinĩ wa handũ hake harĩa hatheru.
7  Hei Jehova kĩrĩa kĩmwagĩrĩire, inyuĩ famĩlĩ cia ikundi cia andũ, Hei Jehova kĩrĩa kĩmwagĩrĩire tondũ wa riri o na hinya wake.
8  Hei Jehova riri ũrĩa wagĩrĩire rĩĩtwa rĩake; Rehei kĩheo na mũũke nja-inĩ ciake.
9  Inamĩrĩrai Jehova mwĩhumbĩte nguo nyamũre; Inainai mũrĩ mbere yake, inyuĩ thĩ yothe!
10  Menyithaniai ũũ gatagatĩ-inĩ ka ndũrĩrĩ: “Jehova nĩ atuĩkĩte Mũthamaki! Thĩ nĩ ĩhandĩtwo ĩkarũma wega, ndĩngĩeherio. Nĩ agaatuĩra ikundi cia andũ na kĩhooto.”
11  Igũrũ nĩ rĩkene, nayo thĩ ĩcanjamũke; Iria nĩ rĩrurume o na kĩrĩa gĩothe kĩiyũrĩte thĩinĩ warĩo.
12  Mĩgũnda nĩ ĩkene hamwe na kĩrĩa gĩothe kĩrĩ thĩinĩ wayo. Hĩndĩ o ro ĩyo mĩtĩ yothe ya mũtitũ nĩ yanĩrĩre ĩkenete
13  Mbere ya Jehova, tondũ nĩ aroka, Nĩ aroka gũtuĩra thĩ ciira. Nĩ agaatuanĩra ciira na ũthingu thĩinĩ wa thĩ ĩrĩa ĩikaragwo Nacio ikundi cia andũ acituĩre ciira na wĩhokeku wake.
35  Atĩrĩrĩ Jehova, ndetera ciira-inĩ wakwa harĩ arĩa maranjũkĩrĩra; Rũa na arĩa mararũa na niĩ.
2  Oya ngo yaku ĩrĩa nini o na ĩrĩa nene, Arahũka ũndetere.
3  Oya itimũ rĩaku na igũrũ o na ithanwa rĩa mbaara ũũkĩrĩre arĩa marathingata. Njĩĩra atĩrĩ: “Niĩ nĩ niĩ ũhonokio waku.”
4  Arĩa marahĩta muoyo wakwa maroconorithio na magĩrũo gĩtĩo. Acio marabanga kũnyananga marocoka na thutha more maconokete.
5  Marohaana ta mahuti marombũrũo nĩ rũhuho; Mũraika wa Jehova aromaingatithia mathiĩ.
6  Njĩra yao ĩrogĩa nduma na ĩtendere Hĩndĩ ĩyo mũraika wa Jehova aramaingatithia.
7  Tondũ nĩ mahithĩte neti ya kũndega hatarĩ gĩtũmi; Nĩ manyenjeire irima hatarĩ gĩtũmi.
8  Arokorũo nĩ mwanangĩko aterĩgĩrĩire; Neti ĩyo ambĩte ĩromũnyita arĩ we; Arogwa irima-inĩ rĩu na anangĩke.
9  No niĩ nĩ ngũkena nĩ ũndũ wa Jehova; Nĩ ngũcanjamũka nĩ ũndũ wa ciĩko ciake cia kũhonokania.
10  Mahĩndĩ makwa mothe mekuuga ũũ: “Atĩrĩrĩ Jehova, nũũ ũhaana tawe? Nĩ ũhonokagia arĩa matarĩ hinya kuuma harĩ arĩa marĩ hinya kũmakĩra, Ũkahonokia arĩa matarĩ hinya na athĩni kuuma harĩ arĩa mamatunyaga indo ciao.”
11  Aira a maheeni nĩ moimagĩra, Makanjũria maũndũ itoĩ ũhoro wamo.
12  Marĩhaga wega wakwa na ũũru, Magatũma njigue ta nguĩrĩirũo.
13  No hĩndĩ ĩrĩa o marwara, ndehumbaga nguo ya ikũnia; Ndenyariraga na njĩra ya kwĩhinga kũrĩa, Na rĩrĩa mahoya marĩa ndamahoyagĩra maga gũcokio,
14  Ndathiaga ngĩcakayaga ta arĩ mũrata wakwa kana mũrũ wa maitũ ndĩracakaĩra; Ngainamĩrĩra nĩ ũndũ wa kĩeha, ta mũndũ ũracakaĩra nyina.
15  No rĩrĩa niĩ ndahĩngirũo, maakenire na magĩcokanĩrĩra hamwe; Maacokanĩrĩire hamwe nĩguo matharĩkĩre itekũmenya; Maandembũrangire tũcunjĩ na matiakirire.
16  Andũ arĩa matetigĩrĩte Ngai mathekagĩrĩra marĩ na kĩnyũrũri, Mahagaranagia magego nĩ ũndũ wa kũndakarĩra.
17  Atĩrĩrĩ Jehova, ũgũikara o wĩroreire nginya rĩ? Honokia kuuma harĩ tharĩkĩro ciao, Ũhonokie muoyo wakwa wa goro kuuma harĩ mĩrũthi mĩthĩ.
18  Na niĩ nĩ ngũgũcokeria ngatho ndĩ thĩinĩ wa kĩũngano kĩnene; Nĩ ngũkũgooca ndĩ gatagatĩ-inĩ ka irĩndĩ cia andũ.
19  Ndũkareke arĩa matuĩkĩte thũ ciakwa hatarĩ gĩtũmi maathekerere; Ndũkareke arĩa mathũire hatarĩ gĩtũmi moinanĩre maitho na kĩnyũrũri.
20  Nĩ gũkorũo matiaragia ciugo cia thayũ, No mabangaga maheeni ma gũũkĩrĩra andũ a bũrũri arĩa mendete thayũ.
21  Mathamagia kanua kao gothe nĩguo manjũkĩrĩre, Makoiga ũũ: “Aha! Aha! Maitho maitũ nĩ monete ũndũ ũcio.”
22  Wee Jehova nĩ wonete ũndũ ũcio. Tiga gũikara ũkirĩte. Atĩrĩrĩ Jehova, ndũgaikare haraya na niĩ.
23  Arahũka na ũũke ũndetere, Jehova Ngai wakwa, ndetera ciira-inĩ wakwa.
24  Nduĩra ciira kũringana na ũthingu waku, wee Jehova Ngai wakwa; Ndũkareke maathekerere.
25  Ndũkanareke moige atĩrĩ: “Aha! Nĩ tũhingĩtie ũrĩa tũrendaga.” Ndũkanareke moige ũũ: “Nĩ tũmũmeretie.”
26  Reke acio othe maigue thoni na maconorithio, Acio mathekagĩrĩra rĩrĩa ndĩ na thĩna. Acio metũũgagĩria igũrũ rĩakwa marohumbwo thoni na gĩconoko.
27  No arĩa makenagĩra ũthingu wakwa nĩ manĩrĩre makenete; Nĩ moigage hingo ciothe atĩrĩ: “Jehova arotũũgĩrio, o ũcio ũkenaga rĩrĩa ndungata yake ĩrĩ na thayũ.”
28  Naruo rũrĩmĩ rwakwa nĩ rũrĩaragia ũhoro wa ũthingu waku Na rũgakũgooca mũthenya wothe.
18  Nĩ ngwendete Jehova, o wee hinya wakwa.
2  Jehova nĩwe ndũmba yakwa ya ihiga na mwĩgitio wakwa na Ũrĩa ũũhonokagia. Ngai wakwa nĩwe rwaro rwakwa rwa ihiga, na njũragĩra harĩ we, Nĩwe ngo yakwa na rũhĩa rwakwa rwa ũhonokio, rĩũrĩro rĩakwa irũmu.
3  Ngayagĩra Jehova, o ũcio wagĩrĩire kũgoocwo, Na nĩ ngaahonokio kuuma harĩ thũ ciakwa.
4  Mĩkwa ya gĩkuũ nĩ yandigicĩirie; Mũiyũro mũnene wa andũ matarĩ kĩene nĩ wanjĩkĩrire guoya.
5  Mĩkwa ya Mbĩrĩra nĩ yathiũrũrũkĩirie; Mĩtego ya gĩkuũ nĩ yang’etheire.
6  Ndakaĩire Jehova rĩrĩa ndarĩ na mĩtangĩko, Ndaikaraga ngĩrĩragĩra Ngai wakwa andeithie. Nake akĩigua mũgambo wakwa arĩ hekarũ-inĩ yake, Na kĩrĩro gĩakwa gĩa kũmũhoya ũteithio gĩgĩkinyĩra matũ make.
7  Hĩndĩ ĩyo thĩ ĩkĩambĩrĩria kũinaina na gũthingitha; Mĩthingi ya irĩma ĩkĩenyenyeka Na ĩgĩcũga mbere na thutha tondũ nĩ aarakarĩtio.
8  Ndogo ĩkĩambata na igũrũ yumĩte maniũrũ-inĩ make, Na mwaki wa kũniinana ũkiuma kanua-inĩ gake; Makara maakanaga mwaki makĩrĩrĩmbũka kuuma harĩ we.
9  Agĩtũma igũrũ rĩĩkũnje rĩrĩa aaikũrũkaga, Na rungu rwa magũrũ make kwarĩ na nduma ndumanu.
10  Ookire ombũkĩte arĩ igũrũ rĩa kerubi. Agĩikũrũka thĩ arĩ igũrũ rĩa mathagu ma kĩũmbe kĩa roho.
11  Agĩcoka akĩĩhumbĩra na nduma, Ĩmũrigicĩirie mĩena yothe ta arĩ gĩthũnũ, Maĩ marĩ na nduma na matu mairũ.
12  Kuuma harĩ ũtheri ũrĩa warĩ mbere yake-rĩ, Mbura ya mbembe na makara maakanaga mwaki igĩtũrĩkanĩria matu-inĩ.
13  Jehova agĩcoka akĩambĩrĩria kũruruma arĩ igũrũ; Ũrĩa ũrĩ Igũrũ Mũno agĩtũma mũgambo wake ũiguĩke Gũkĩgĩa mbura ya mbembe na makara maakanaga mwaki.
14  Agĩikia mĩguĩ yake akĩmahurunja; Akĩrekereria rũheni rwake na agĩtũma matukanĩrũo.
15  Rungu rwa tũrũũĩ gũkĩambĩrĩria kuoneka; Mĩthingi ya thĩ ĩkĩguũrio nĩ ũndũ wa mũgambo waku mũnene, wee Jehova, Nĩ ũndũ wa mĩhũmũ ĩrĩa yatuthũkire kuuma maniũrũ-inĩ maku.
16  Agĩtambũrũkia guoko arĩ igũrũ; Akĩnyita na akĩngucia akĩnduta maĩ-inĩ mariku.
17  Akĩhonokia kuuma harĩ thũ yakwa ĩrĩa yarĩ na hinya, Kuuma harĩ arĩa mathũire, arĩa maarĩ na hinya kũngĩra.
18  Maanjũkĩrĩire mũthenya ũrĩa ndarĩ na thĩna, No Jehova nĩwe wandiirĩrĩire.
19  Aandwarire handũ harĩ na ũgitĩri; Akĩhonokia tondũ nĩ aakenagio nĩ niĩ.
20  Jehova andathimaga kũringana na ũthingu wakwa; Andĩhaga kũringana na ũtheru wa moko makwa.
21  Nĩ gũkorũo ndũire nũmĩtie njĩra cia Jehova, Na ndirĩ ndeka ũndũ mũũru wa gũtiganĩria Ngai wakwa.
22  Matuĩro make mothe marĩ mbere yakwa; Gũtirĩ hĩndĩ ngaahũthia mawatho make.
23  Ngũtũũra itarĩ na ũcuke maitho-inĩ make, Na nĩ ndĩrĩĩthemaga mehia.
24  Jehova arondĩha kũringana na ũthingu wakwa, Kũringana na ũtheru wa moko makwa maitho-inĩ make.
25  Harĩ mũndũ mwĩhokeku, wee ũkoragwo ũrĩ mwĩhokeku; Harĩ mũndũ ũtarĩ na ũcuke wonanagia atĩ ndũrĩ na ũcuke;
26  Harĩ ũrĩa mũtheru wonanagia atĩ ũrĩ mũtheru, No harĩ ũrĩa ũtarĩ mũrũngĩrĩru wonanagia atĩ ũrĩ na ũũgĩ.
27  Tondũ wee nĩ ũhonokagia arĩa matarĩ hinya No nĩ ũnyihagia arĩa marĩ mwĩtĩo.
28  Nĩ gũkorũo wee Jehova nĩwe wakagia tawa wakwa, Ngai wakwa ũrĩa ũtũmaga nduma yakwa ĩtuĩke ũtheri.
29  Nĩ ũndũ wa ũteithio waku no hote gũtharĩkĩra gĩkundi kĩa atunyani; Kũgerera hinya wa Ngai no hote kũrũga rũthingo.
30  Njĩra ya Ngai ũrĩa wa ma nĩ nginyanĩru; Uuge wa Jehova nĩ mũtheru. Akoragwo arĩ ngo harĩ arĩa othe moragĩra harĩ we.
31  Tondũ rĩrĩ, nũũ ũngĩ Ngai tiga Jehova? Na nũũ ũngĩ rwaro rwa ihiga tiga Ngai witũ?
32  Ngai ũrĩa wa ma nĩwe ũũhumbaga hinya, Na nĩ egũtũma njĩra yakwa ĩkinyanĩre.
33  Atũmaga magũrũ makwa mahaane ta ma thwariga; Nĩ atũmaga hote kũrũgama kũndũ gũtũũgĩru.
34  Nĩ amenyeragia moko makwa nĩ ũndũ wa mbaara; Moko makwa no mahote gũkũnja ũta wa gĩcango.
35  Nĩ ũũheaga ngo yaku ya ũhonokio, Guoko gwaku kwa ũrĩo nĩ kũndiiragĩrĩra, Na wĩnyihia waku nĩ ũũnenehagia.
36  Nĩ waramagia njĩra nĩ ũndũ wa makinya makwa; Magũrũ makwa matingĩtindirũka.
37  Ngũthingata thũ ciakwa na ndĩcikinyĩre; Ndigũcoka citarĩkĩtie kũniinwo biũ.
38  Ngũcihehenja nginya iremwo kwarahũka; Cikũgwa rungu rwa magũrũ makwa.
39  Nĩ ũkũũhe hinya wa kũrũa; Ũgũtũma thũ ciakwa igwe rungu rwakwa.
40  Ũgũtũma thũ ciakwa injũrĩre, Na nĩ ngũniina arĩa mathũire.
41  Makayaga nĩguo maheo ũteithio, no gũtikoragwo na mũndũ wa kũmahonokia; Makayagĩra nginya Jehova, no ndamaiguaga.
42  Ngũmahehenja mahaane ta rũkũngũ rũhinyu rũrombũrũo nĩ rũhuho; Ngũmaikia nja ta ndoro ya njĩra-inĩ.
43  Nĩ ũkũũhonokia kuuma harĩ andũ arĩa macaranagĩria mahĩtia. Ũkũnyamũra nduĩke mũtongoria wa ndũrĩrĩ. Andũ itoĩ nĩ marĩndungatagĩra.
44  Kũigua ũhoro wakwa tu nĩ kũrĩtũmaga manjathĩkĩre Andũ a kũngĩ marĩũkaga mbere yakwa menyihĩtie.
45  Andũ a kũngĩ nĩ mekũũrũo nĩ hinya; Marĩũkaga makĩinainaga kuuma mĩĩgitio-inĩ yao.
46  Jehova arĩ muoyo! Ũcio Rwaro Rwakwa rwa Ihiga arogoocwo! Ngai wa ũhonokio wakwa nĩ atũũgĩrio.
47  Ngai ũrĩa wa ma nĩwe ũndĩhagĩria; Atooragia ikundi cia andũ agaciiga rungu rwakwa.
48  Nĩ andeithũraga kuuma harĩ thũ ciakwa iria irĩ na marakara; Ũũnenehagia igũrũ rĩa arĩa manjũkagĩrĩra; Nĩ ũũhonokagia kuuma harĩ mũndũ ũrĩa ũhũthagĩra ũhinya.
49  Nĩkĩo ngũkũgooca wee Jehova, ndĩ gatagatĩ-inĩ ka ndũrĩrĩ, Na nyine nyĩmbo ngooce rĩĩtwa rĩaku.
50  Nĩ ekaga maũndũ manene ma kũhonokania nĩ ũndũ wa mũthamaki wake; Onanagia wendo mwĩhokeku harĩ ũrĩa wake mũitĩrĩrie maguta, Harĩ Daudi na mbeũ yake tene na tene.
115  Ti ithuĩ, wee Jehova, ti ithuĩ, No nĩ rĩĩtwa rĩaku wagĩrĩirũo kũgoocithia Tondũ wa wendo o na wĩhokeku waku.
2  Nĩ kĩĩ kĩngĩgĩtũma ndũrĩrĩ ciũrie atĩrĩ: “Ngai wao arĩ kũ?”
3  Ngai witũ arĩ igũrũ; We ekaga ũndũ o wothe ũrĩa endaga.
4  Mĩhianano yao nĩ betha na thahabu, Wĩra wa moko ma andũ.
5  Nĩ ĩrĩ kanua, no ndĩngĩhota kwaria; Nĩ ĩrĩ maitho, no ndĩngĩhota kuona;
6  Nĩ ĩrĩ matũ, no ndĩngĩhota kũigua; Nĩ ĩrĩ iniũrũ, no ndĩngĩhota kũigua mũnungo;
7  Nĩ ĩrĩ moko, no ndĩngĩhota kũnyita kĩndũ; Nĩ ĩrĩ magũrũ, no ndĩngĩhota gũthiĩ; Gũtirĩ mũgambo ĩrutaga na mĩmero yayo.
8  Andũ arĩa mamĩthondekaga makaahaana o tayo, O hamwe na arĩa othe mamĩĩhokaga.
9  Atĩrĩrĩ wee Isiraeli, wĩhokage Jehova —Nĩwe ũmateithagia na nĩwe ngo yao.
10  Atĩrĩrĩ inyuĩ nyũmba ya Haruni, mwĩhokagei Jehova —Nĩwe ũmateithagia na nĩwe ngo yao.
11  Inyuĩ mwĩtigĩrĩte Jehova, mwĩhokagei Jehova —Nĩwe ũmateithagia na nĩwe ngo yao.
12  Jehova nĩ atũririkanaga na nĩ egũtũrathima; Nĩ ekũrathima nyũmba ya Isiraeli; Nĩ ekũrathima nyũmba ya Haruni.
13  Nĩ ekũrathima arĩa metigĩrĩte Jehova, Arĩa anini o na arĩa anene.
14  Jehova nĩ egũtũma mũingĩhe, Inyuĩ o hamwe na ciana cianyu.
15  Mũrorathimwo nĩ Jehova, Mũũmbi wa igũrũ na thĩ.
16  Igũrũ-rĩ, nĩ rĩa Jehova, No thĩ amĩheanĩte kũrĩ ariũ a andũ.
17  Andũ akuũ matigoocaga Ja; O na arĩa othe maikũrũkaga ũkiri-inĩ wa gĩkuũ.
18  No ithuĩ nĩ tũrĩgoocaga Ja Kuuma rĩu nginya tene na tene. Goocai Ja!
17  Atĩrĩrĩ Jehova, igua ithaithana rĩakwa rĩa kũhoya kĩhooto; Tega matũ ũigue kĩrĩro gĩakwa gĩa kũhoya ũteithio; Thikĩrĩria ihoya rĩakwa rĩrĩa ndĩrahoya hatarĩ maheeni.
2  Ũrotua itua rĩa kĩhooto nĩ ũndũ wakwa; Maitho maku nĩ mone ũndũ ũrĩa wagĩrĩire.
3  Nĩ ũthuthurĩtie ngoro yakwa, nĩ ũnduĩrĩtie ũtukũ; Nĩ ũtheretie; Nĩ ũkuona atĩ ndithugundĩte ũndũ o wothe mũũru, Na kanua gakwa gatiĩhĩtie.
4  Ha ũhoro wĩgiĩ ciĩko cia andũ, Nĩ ndĩĩthemaga njĩra cia mũtunyani, kũringana na kiugo kĩa mĩromo yaku.
5  Reke makinya makwa maikare njĩra-inĩ ciaku Nĩgetha magũrũ makwa matikahĩngwo.
6  Ndĩragwĩta tondũ nĩ ũkũnjigua, wee Ngai. Ndegera gũtũ gwaku. Igua ciugo ciakwa.
7  Onania wendo waku mwĩhokeku na njĩra ya magegania, O wee Mũhonokia wa arĩa moragĩra guoko-inĩ gwaku kwa ũrĩo Kuuma harĩ arĩa makũremagĩra.
8  Ngitĩra o ta kĩũma kĩa riitho rĩaku; Hitha kĩĩruru-inĩ kĩa mathagu maku.
9  Ngitĩra kuuma harĩ andũ aganu arĩa manjũkagĩrĩra, Kuuma harĩ thũ ciakwa iria cithiũrũrũkagĩria.
10  Nĩ momĩtie ngoro ciao; Tũnua twao twaragia na mwĩtĩo;
11  Rĩu nĩ matũthiũrũrũkĩirie; Maracaria kamweke ga gũtũma tũgwe.
12  O ũmwe wao atariĩ ta mũrũthi ũkĩenda gũtambura kĩndũ kĩrĩa ũnyitĩte tũcunjĩ tũcunjĩ, O ta mũrũthi mwĩthĩ ũgĩceema wĩhithĩte.
13  Arahũka wee Jehova, nĩguo ũng’ethanĩre nake na ũmũgũithie thĩ; Honokia kuuma harĩ ũcio mwaganu ũkĩhũthĩra rũhiũ rwaku rwa njora;
14  Honokia na guoko gwaku wee Jehova, Kuuma harĩ andũ a thĩ ĩno, arĩa igai rĩao rĩrĩ ũtũũro-inĩ ũyũ, Acio ũiyũragia na maũndũ mega marĩa ũheanaga, O acio matigagĩra ariũ ao aingĩ igai.
15  No niĩ-rĩ, nĩ ũndũ wa ũthingu nĩ ngoona ũthiũ waku; Nĩ njiganagĩra gũũkĩra ndĩ mbere yaku.
106  Goocai Ja! Cokeriai Jehova ngatho, tondũ nĩ mwega; Wendo wake mwĩhokeku ũtũũraga tene na tene.
2  Nũũ ũngĩhota kũmenyithania biũ ũhoro wa ciĩko cia Jehova cia hinya Kana amenyithanie ciĩko ciake ciothe cia kũgoocwo?
3  Gũkena nĩ arĩa mekaga maũndũ ma kĩhooto, Arĩa mekaga maũndũ marĩa magĩrĩru hingo ciothe.
4  Atĩrĩrĩ Jehova, ndirikana ũgĩĩkĩra andũ aku maũndũ mega. Nũmbũiya kũgerera ciĩko ciaku cia kũhonokania,
5  Nĩguo ngenagĩre wega ũrĩa wonagia andũ aku arĩa athuure, Nĩgetha ngenage hamwe na rũrĩrĩ rwaku, Nĩguo ngũgoocage ngĩĩrahaga hamwe na igai rĩaku.
6  Nĩ twĩhĩtie o ta ũrĩa maithe maitũ ma tene meehirie; Nĩ tũhĩtĩtie; nĩ twĩkĩte maũndũ moru.
7  Maithe maitũ ma tene matiataũkĩirũo nĩ mawĩra maku ma magegania marĩ Misiri. Matiaririkanire ũrĩa wendo waku mwĩhokeku ũrĩ mũingĩ, No nĩ kũrema maaremire marĩ iria-inĩ, marĩ hũgũrũrũ-inĩ cia Iria Itune.
8  No nĩ aamahonokirie nĩ ũndũ wa rĩĩtwa rĩake, Nĩguo amenyithanie hinya wake.
9  Aakũũmire Iria Itune, narĩo rĩkĩhũa; Akĩmagereria kũndũ kũu kũriku o ta arĩ werũ-inĩ;
10  Akĩmahonokia kuuma guoko-inĩ gwa thũ yao Akĩmakũũra kuuma guoko-inĩ gwa thũ.
11  Namo maĩ makĩhumbĩra thũ ciao; Gũtirĩ o na ĩmwe yao yahonokire.
12  Hĩndĩ ĩyo makĩgĩa na wĩtĩkio harĩ kĩĩranĩro gĩake; Makĩambĩrĩria kũina nyĩmbo cia kũmũgooca.
13  No makĩriganĩrũo o na ihenya nĩ maũndũ marĩa eekĩte; Matietereire ũtaaro wake.
14  Magĩtoorio nĩ merirĩria mao ma mwĩyendo marĩ werũ-inĩ; Nĩ maageririe Ngai marĩ kũu werũ-inĩ.
15  Akĩmahe kĩrĩa maahoire, No agĩcoka akĩmahũũra na mũrimũ watũmire morũo nĩ hinya.
16  Nĩ maaiguire ũiru nĩ ũndũ wa Musa marĩ kambĩ-inĩ Na nĩ ũndũ wa Haruni, o ũcio mũtheru wa Jehova.
17  Nayo thĩ ĩgĩatũka na ĩkĩmeria Dathani O na ĩgĩthika acio maagomanĩte na Abiramu.
18  Naguo mwaki ũkĩrĩrĩmbũka gĩkundi-inĩ kĩao; Rũrĩrĩmbĩ rũgĩcina andũ acio aganu.
19  Nĩ maathondekire njaũ marĩ Horebu Na makĩinamĩrĩra mũhianano wa cuma;
20  Maakũũranirie riri wakwa Na mũhianĩre wa ndegwa ĩrĩa ĩrĩaga nyeki.
21  Nĩ maariganĩirũo nĩ Ngai Mũhonokia wao, Ũrĩa wekĩte maũndũ manene Misiri,
22  Mawĩra ma magegania bũrũri-inĩ wa Hamu, Maũndũ ma kũmakania Iria-inĩ Itune.
23  Aarĩ hakuhĩ gwathana maniinwo, No Musa, o ũcio aathuurĩte akĩmũthaitha Nĩguo atigane na marakara macio make ma kũniinana.
24  Nao makĩnyarara bũrũri ũcio wa kwĩrirĩrio; Matiarĩ na wĩtĩkio harĩ kĩĩranĩro gĩake.
25  Maaikaraga makĩnugunaga marĩ hema-inĩ ciao; Matiathikĩrĩirie mũgambo wa Jehova.
26  Nĩ ũndũ ũcio akĩoya guoko gwake na igũrũ akĩĩhĩta ũhoro-inĩ wao Atĩ nĩ angĩgatũma makuĩre werũ-inĩ;
27  Nĩ angĩgatũma njiarũa ciao ikuĩre gatagatĩ-inĩ ka ndũrĩrĩ, Na nĩ angĩkamahurunja kũndũ guothe mabũrũri-inĩ.
28  Magĩcoka makĩnyitanĩra harĩ ũthathaiya wa Baali ya Peori, Na makĩrĩa magongona marĩa maarutagĩrũo akuũ.
29  Makĩmũrakaria nĩ ũndũ wa ciĩko ciao, Na gũkĩgĩa na ihũũra gatagatĩ-inĩ kao.
30  No rĩrĩa Finehasi aarũgamire na akĩingĩrĩra ũndũ ũcio, Ihũũra rĩu rĩkĩniinwo.
31  Na ũndũ ũcio ũgĩtarũo atĩ nĩ ũthingu harĩ we Njiarũa-inĩ ciothe tene na tene.
32  Nĩ maamũrakaririe marĩ maĩ-inĩ ma Meriba, Na Musa akĩingĩra thĩna-inĩ nĩ ũndũ wao.
33  Makĩrakaria roho wake, Nake akĩaria na mĩromo yake atecirĩtie.
34  Matianiinire ikundi cia andũ, Ta ũrĩa Jehova aamaathĩte.
35  No maatukanire na andũ a ndũrĩrĩ Na makĩrũmĩrĩra njĩra ciao.
36  Nĩ maatungatagĩra mĩhianano yao, Na ĩgĩtuĩka mũtego harĩ o.
37  Maarutaga ariũ ao marĩ magongona O na airĩtu ao makamarutĩra ndaimono.
38  Maaitaga thakame ĩtarĩ na mahĩtia, Thakame ya ariũ o na airĩtu ao Arĩa maarutaga marĩ magongona kũrĩ mĩhianano ya Kanaani; Naguo bũrũri ũgĩthahio nĩ ũiti wa thakame.
39  Nĩ maagĩire thahu nĩ ũndũ wa ciĩko ciao; Makĩhũũra ũmaraya wa kĩĩroho kũgerera ciĩko ciao.
40  Nĩ ũndũ ũcio, Jehova agĩcinwo nĩ marakara nĩ ũndũ wa andũ ake, Na agĩthũũra igai rĩu rĩake.
41  Nĩ aamarekagĩrĩria kũrĩ ndũrĩrĩ maita maingĩ, Nĩguo mathwo nĩ andũ arĩa maamathũire.
42  Thũ ciao ikĩmahinyĩrĩria, Nao magĩikara marĩ rungu rwa wathani wacio.
43  Nĩ aamahonokagia maita maingĩ, No nĩ maaremaga na makarega gwathĩka, Nao nĩ maaconorithagio nĩ ũndũ wa mahĩtia mao.
44  No nĩ oonaga mĩtangĩko yao Na akaigua kĩrĩro kĩao gĩa kũhoya ũteithio.
45  Nĩ aaririkanaga kĩrĩkanĩro gĩake nĩ ũndũ wao, Na nĩ aaiguaga tha, tondũ wa ũrĩa wendo wake mwĩhokeku ũrĩ mũnene.
46  Nĩ aatũmaga maiguĩrũo tha Nĩ arĩa othe maamatahĩte.
47  Tũhonokie, wee Jehova Ngai witũ, Na ũtũcokanĩrĩrie kuuma ndũrĩrĩ-inĩ Nĩguo tũcokagĩrie rĩĩtwa rĩaku itheru ngatho Na tũkenage nĩ ũndũ wa gũkũgooca.
48  Jehova Ngai wa Isiraeli arogoocwo Tene na tene. Na andũ othe nĩ moige, “Ameni!” Goocai Ja!
50  Jehova, Ngai ũrĩa ũkĩrĩte ngai iria ingĩ ciothe nĩ arĩtie; Nĩ etaga thĩ Kuuma irathĩro rĩa riũa nginya ithũĩro rĩarĩo.
2  Ngai nĩ akengaga arĩ itũũra-inĩ rĩa Zayuni, o rĩu ithaka biũ.
3  Ngai witũ nĩ egũka na ndangĩikara akirĩte. Mbere yake kũrĩ na mwaki wa kũniinana, Na athiũrũrũkĩirio nĩ kĩhuhũkanio kĩnene.
4  Nĩ areta igũrũ o na thĩ, Nĩgetha atuĩre andũ ake:
5  “Cokanĩrĩriai harĩ niĩ andũ akwa arĩa ehokeku, Arĩa magĩaga kĩrĩkanĩro hamwe na niĩ kũgerera igongona.”
6  Igũrũ nĩ rĩmenyithanagia ũthingu wake, Tondũ Ngai we mwene nĩ Mũtuanĩri Ciira. (Sela)
7  “Thikĩrĩriai inyuĩ andũ akwa, na nĩ ngwaria; Wee Isiraeli, nĩ ngũruta ũira ũgũkoniĩ. Niĩ ndĩ Ngai, o niĩ Ngai waku.
8  Ndirakũrũnga nĩ ũndũ wa magongona maku, Kana nĩ ũndũ wa magongona maku magima ma njino marĩa ũndutagĩra hingo ciothe.
9  Ndirabatara kuoya ndegwa kuuma nyũmba-inĩ yaku, Kana mbũri kuuma ciugũ-inĩ ciaku.
10  Tondũ nyamũ o yothe ya gĩthaka nĩ yakwa, O na nyamũ iria irĩ irĩma-inĩ ngiri.
11  Nyoni o yothe ya irĩma-inĩ nĩ ndĩmĩũĩ; Nyamũ ciothe cia werũ-inĩ nĩ ciakwa.
12  Ingĩkorũo hũtiĩ ndingĩkwĩra, Tondũ bũrũri ũrĩa ũrĩ maciaro nĩ wakwa o na indo iria ciothe irĩ thĩinĩ waguo.
13  Hihi no ndĩe nyama cia ndegwa Na nyue thakame ya mbũri?
14  Cokia ngatho irĩ igongona rĩaku harĩ Ngai, Na ũhingie mĩĩhĩtwa yaku kũrĩ Ũrĩa ũrĩ Igũrũ Mũno;
15  Ngayagĩra hĩndĩ ĩrĩa ũrĩ na mĩtangĩko. Nĩ ndĩrĩkũhonokagia, nawe ũkangoocithia.”
16  No Ngai ekũũria mũndũ ũrĩa mwaganu atĩrĩ: “Ũrĩ na kĩhooto kĩrĩkũ gĩa kũmenyithania mawatho makwa Kana kwaria ũhoro wĩgiĩ kĩrĩkanĩro gĩakwa?
17  Nĩ gũkorũo nĩ ũthũire kũrũngwo, Na ũikaraga ũkĩhũgũkagĩra ciugo ciakwa.
18  Rĩrĩa wona mũici, nĩ ũkenagio nĩwe, Na ũgathiĩ thiritũ na itharia.
19  Ũhũthagĩra kanua gaku gũtheremia maũndũ moru, Na maheeni manyitanĩte na rũrĩmĩ rwaku.
20  Ũikaraga thĩ ũkaria ndeto cia gũũkĩrĩra mũrũ wa thoguo; Ũguũragia mahĩtia ma mũrũ wa nyũkwa.
21  Rĩrĩa wekire maũndũ macio-rĩ, ndiakwarĩirie, Na kwoguo ũgĩĩciria atĩ ngũhaana o tawe. No rĩu nĩ ngũkũrũnga, Na nĩ nguuga maũndũ marĩa ndĩragũthitangĩra.
22  Mwĩciriei ũhoro ũcio, inyuĩ mũriganagĩrũo nĩ Ngai, Nĩgetha ndikae kũmũtembũranga hatarĩ na mũndũ wa kũmũhonokia.
23  Mũndũ ũrĩa ũcokagia ngatho irĩ igongona rĩake nĩ angoocithagia, Na ũrĩa ũrũmagĩrĩra njĩra ĩrĩa yagĩrĩire, Nĩ ngaatũma one ũhonokio wa Ngai.”
129  “Kuuma rĩrĩa ndarĩ mũnyinyi matũũrĩte matharĩkagĩra” —Andũ a Isiraeli rĩu nĩ moige—
2  “Kuuma rĩrĩa ndarĩ mũnyinyi matũũrĩte matharĩkagĩra; No matirĩ mandooria.
3  Arĩa marĩmaga na mĩraũ nĩ marĩmĩte mũgongo wakwa; Nĩ maraihĩtie mĩtaro yao.”
4  No Jehova nĩ mũthingu; Nĩ atinangĩtie mĩkwa ya andũ arĩa aganu.
5  Nĩ megũconorithio na macoke na thutha maconokete, Acio othe mathũire Zayuni.
6  Mekũhaana ta nyeki ĩrĩ nyũmba igũrũ Ĩrĩa ĩhoohaga o na ĩtanamunywo,
7  Ĩrĩa ĩtangĩiyũra guoko kwa mũgethi Kana moko ma ũrĩa ũracokanĩrĩria itĩa.
8  Arĩa marahĩtũka matikuuga atĩrĩ: “Kĩrathimo kĩa Jehova kĩrokorũo igũrũ rĩanyu; Nĩ twamũrathima thĩinĩ wa rĩĩtwa rĩa Jehova.”
109  Atĩrĩrĩ Ngai, o wee ngoocaga, ndũgaikare ũkirĩte.
2  Nĩ gũkorũo andũ arĩa aganu na arĩa a maheeni matumũraga tũnua twao nĩguo manjũkĩrĩre. Maragia na nĩmĩ ciao maũndũ ma maheeni igũrũ rĩakwa;
3  Mandigicagĩria na ciugo cia rũmena, Na magatharĩkĩra hatarĩ gĩtũmi.
4  Ndĩmonagia wendo, ĩndĩ o makanjũkĩrĩra; No nĩ thiaga na mbere kũhoya.
5  Marĩhaga wega wakwa na ũũru Na wendo wakwa makaũrĩha na rũmena.
6  Amũra mũndũ mwaganu akorũo na wathani igũrũ rĩake; Guoko-inĩ gwake kwa ũrĩo harorũgama mũkararia.
7  Rĩrĩa araciirithio-rĩ, arotuĩrũo atĩ nĩ ahĩtĩtie; O na mahoya make nĩ monwo marĩ mehia.
8  Matukũ make maronyiha; Wĩra wake arĩ mũrori nĩ ũheo mũndũ ũngĩ.
9  Ciana ciake irotigwo itarĩ ithe, Na mũtumia wake atuĩke wa ndigwa.
10  Ciana ciake irotuĩka cia kũũrũraga ikĩhoyahoyaga, Igacaragia irio kuuma mĩciĩ yao mĩanangĩku.
11  Arotahwo indo ciake ciothe nĩ mũndũ ũrĩa ũmũkombithĩtie, Na ageni maromũtunya indo ciake ciothe.
12  Kũroaga mũndũ wa kũmuonia ũtugi, O na kwage mũndũ ũngĩiguĩra tha ciana icio ciake itigĩtwo itarĩ ithe.
13  Njiarũa ciake ironiinwo; Rĩĩtwa rĩao rĩrothario thĩinĩ wa rũciaro rũrĩa rũgooka.
14  Mahĩtia ma maithe make ma tene maroririkanwo nĩ Jehova, Na mehia ma nyina maroaga gũthario.
15  Jehova aroririkanaga hingo ciothe ũrĩa maneka; Na atũme matikanacoke kũririkanwo rĩngĩ gũkũ thĩ.
16  Nĩ gũkorũo ndaaririkanire kuonania ũtugi, No aaikaraga agĩthingataga mũndũ ũrĩa mũhinyĩrĩrie, ũrĩa mũthĩni, o na ũrĩa mũthuthĩku ngoro Nĩguo amũũrage.
17  Nĩ eendete kũrumana nĩguo andũ manyitwo nĩ kĩrumi, na nĩ ũndũ ũcio kĩrumi nĩkĩo kĩamũkorire; We ndaarĩ na wendi wa kũrathima, na kwoguo gũtirĩ kĩrathimo aamũkĩrire.
18  Eehumbĩte irumi ta arĩ nguo yake. Nacio igĩitĩrĩrio mwĩrĩ-inĩ wake ta maĩ, Na mahĩndĩ-inĩ make o ta maguta.
19  Irumi ciake irotuĩka o ta nguo ĩrĩa ehumbaga Na o ta mũcibi ũrĩa eyohaga hingo ciothe.
20  Macio nĩmo marĩhi kuuma kũrĩ Jehova ma mũndũ ũrĩa ũnjũkagĩrĩra O na ma andũ arĩa maragia maũndũ moru igũrũ rĩakwa.
21  No wee Jehova Mwathani Ũrĩa Mũnene-rĩ, Njĩka maũndũ mega nĩ ũndũ wa rĩĩtwa rĩaku. Honokia tondũ wendo waku mwĩhokeku nĩ mwega.
22  Nĩ gũkorũo ndirĩ na hinya na ndĩ mũthĩni, Na ngoro yakwa nĩ ĩthecetwo.
23  Niĩ nĩ gũthira ndĩrathira o ta kĩĩruru kĩrabuĩria; Hurutĩtwo o ta ngigĩ.
24  Maru makwa nĩ maregerete nĩ ũndũ wa kwĩhinga kũrĩa; Mwĩrĩ wakwa nĩ mũhĩnju, na nĩ ndĩrorũo nĩ hinya.
25  Nduĩkĩte kĩndũ gĩa kũnyũrũragio nĩo. Rĩrĩa manyona, mainagia mĩtwe yao.
26  Ndeithia, wee Jehova Ngai wakwa; Honokia kũgerera wendo waku mwĩhokeku.
27  Reke mamenye atĩ guoko gwaku nĩkuo gwĩkĩte ũndũ ũcio; Atĩ wee, o wee Jehova, nĩwe wĩkĩte ũguo.
28  O nĩ marumanage, no wee ũrathimanage. Rĩrĩa marahũka manjũkĩrĩre, maroconorithio, No ndungata yaku nĩ ĩcanjamũke.
29  Andũ arĩa manjũkagĩrĩra marohumbwo gĩconoko; Marohumbwo thoni o ta arĩ kanjũ.
30  Kanua gakwa karĩgoocaga Jehova na kĩyo; Ndĩrĩmũgoocaga ndĩ mbere ya andũ aingĩ.
31  Nĩ gũkorũo we arĩrũgamaga guoko-inĩ kwa ũrĩo kwa mũndũ ũrĩa mũthĩni Nĩguo amũhonokie kuuma harĩ andũ arĩa mamũtuagĩra.
143  Atĩrĩrĩ Jehova, igua ihoya rĩakwa; Thikĩrĩria ithaithana rĩakwa rĩa kũhoya ũteithio. Njigua nĩ ũndũ wa wĩhokeku waku o na ũthingu waku.
2  Ndũkaingĩre ciira-inĩ hamwe na ndungata yaku, Tondũ gũtirĩ mũndũ wĩ muoyo ũngĩkorũo arĩ mũthingu mbere yaku.
3  Nĩ gũkorũo thũ nĩ ĩĩthingataga; Ĩhehenjete muoyo wakwa ĩkaũgũithia thĩ tĩri-inĩ. Ĩtũmĩte ndũũre nduma-inĩ o ta andũ arĩa maakuire tene.
4  Hinya wakwa nĩ gũthira ũrathira; Ngoro yakwa nĩ ĩgandĩte thĩinĩ wakwa.
5  Nĩ ndirikanaga matukũ ma tene; Ndĩĩcũranagia igũrũ rĩgiĩ mawĩko maku mothe; Nĩ ndĩĩcũranagia na kĩyo ũhoro wa wĩra wa moko maku.
6  Ndambũrũkĩtie moko makwa kũrĩ wee; Ndariĩ o ta bũrũri mũng’aru ũrĩa ũkũnyoteire. (Sela)
7  Njokeria o na ihenya, wee Jehova; Hinya wakwa nĩ mũthiru. Ndũkahithe ũthiũ waku kuuma harĩ niĩ, Ndikae gũkorũo ndariĩ ta arĩa maikũrũkaga irima-inĩ.
8  Reke njiguage wendo waku mwĩhokeku rũcinĩ, Nĩ gũkorũo wee nĩwe ndĩhokete. Menyithia njĩra ĩrĩa njagĩrĩirũo kũgera, Tondũ wee nĩwe ngayagĩra.
9  Honokia kuuma harĩ thũ ciakwa, wee Jehova. Ndĩrakũhoya ũngitĩre.
10  Nduta gwĩka wendi waku, Tondũ wee nĩwe Ngai wakwa. Roho waku nĩ mwega; Ũrondongoria nginya kũndũ kũrĩa kwaraganu.
11  Ndũũria muoyo wee Jehova, nĩ ũndũ wa rĩĩtwa rĩaku. Honokia kuuma harĩ mĩtangĩko, nĩ ũndũ wa ũthingu waku.
12  Niina thũ ciakwa nĩ ũndũ wa wendo waku mwĩhokeku; Ananga arĩa othe manyamaragia, Tondũ ndĩ ndungata yaku.
117  Goocai Jehova, inyuĩ ndũrĩrĩ ciothe; Mũkumiei, inyuĩ ikundi ciothe cia andũ.
2  Tondũ wendo wake mwĩhokeku gũtwerekera nĩ mũnene; Wĩhokeku wa Jehova ũtũũraga tene na tene. Goocai Ja!
110  Jehova nĩ eerire Mwathani wakwa atĩrĩ: “Ikara thĩ guoko-inĩ gwakwa kwa ũrĩo Nginya rĩrĩa ngaatũma thũ ciaku ituĩke gaturũa ka magũrũ maku.”
2  Jehova nĩ agaatambũrũkia mũthĩgi wa hinya waku kuuma Zayuni, oige ũũ: “Thiĩ ũgĩtooranagia gatagatĩ-inĩ ga thũ ciaku.”
3  Andũ aku makeerutagĩra meyendeire mũthenya wa mbũtũ yaku. Marĩ na ũtheru mũgemu, kuuma nda ya rũcinĩ, Ũrĩ na gĩkundi gĩaku kĩa anake matariĩ o ta ime.
4  Jehova nĩ ehĩtĩte mwĩhĩtwa, na ndangĩcenjia meciria, oigĩte: “Wee ũrĩ mũthĩnjĩri-Ngai tene na tene O ta ũrĩa Melikisedeki aatariĩ!”
5  Jehova arĩkoragwo guoko-inĩ gwaku kwa ũrĩo; Nĩ akaahehenja athamaki mũthenya wa marakara make.
6  Nĩ akaahingia ituĩro harĩ ndũrĩrĩ; Agaatũma bũrũri ũiyũre ciimba cia andũ. Nĩ akaahehenja mũtongoria wa bũrũri mwariĩ.
7  We nĩ akaanyua maĩ ma karũũĩ karĩa karĩ mũkĩra-inĩ wa njĩra. Nĩ ũndũ ũcio nĩ akaambararia mũtwe wake.
122  Nĩ ndakenire rĩrĩa maanjĩrire atĩrĩ: “Nĩ tũthiĩ nyũmba-inĩ ya Jehova.”
2  Na rĩu magũrũ maitũ marũgamĩte Thĩinĩ wa ihingo ciaku, wee Jerusalemu.
3  Jerusalemu yakĩtwo ta itũũra Rĩnyitithanĩtio hamwe o ta arĩ kĩndũ kĩmwe.
4  Mĩhĩrĩga nĩ yambatĩte kuo, Mĩhĩrĩga ya Ja, Kũringana na kĩririkania kĩrĩa kĩaheirũo Isiraeli, Gĩa gũcokagĩria rĩĩtwa rĩa Jehova ngatho.
5  Tondũ nĩkuo itĩ cia ũnene cia ciira ciahandirũo, Itĩ cia ũnene cia nyũmba ya Daudi.
6  Hoerai Jerusalemu thayũ. Arĩa makwendete, wee itũũra rĩrĩ, marĩkoragwo na ũgitĩri.
7  Kũrothiĩ na mbere gũkorũo na thayũ thĩinĩ wa njirigo ciaku, Na ũgitĩri thĩinĩ wa nyũmba ciaku iria ndaya na igũrũ irĩ na ũgitĩri.
8  Nguuga ũũ nĩ ũndũ wa ariũ a ithe witũ na arata akwa: “Thĩinĩ waku kũrogĩa na thayũ.”
9  Nĩ ũndũ wa nyũmba ya Jehova Ngai witũ, Niĩ ndĩrĩkwendagĩra maũndũ mega.
9  Atĩrĩrĩ Jehova, nĩ ngũkũgooca na ngoro yakwa yothe; Nĩ ngũmenyithania ũhoro wa mawĩra maku mothe ma magegania.
2  Nĩ ngũkena na njanjamũke nĩ ũndũ waku; Ngũina nyĩmbo ngooce rĩĩtwa rĩaku, wee ũrĩ Igũrũ Mũno.
3  Thũ ciakwa ciacoka na thutha-rĩ, Ikũhĩngwo na iniinwo ciehere mbere yaku.
4  Nĩ gũkorũo ũnduagĩra ciira na kĩhooto na ũkangitĩra; Ũikaragĩra gĩtĩ gĩaku kĩa ũnene na ũgatuanĩra ciira na ũthingu.
5  Nĩ ũtuĩrĩire ndũrĩrĩ na ũkananga arĩa aganu, Ũgatharia marĩĩtwa mao tene na tene.
6  Thũ nĩ iniinĩtwo biũ; Wee nĩ waanangire matũũra ma cio, Na itigaacoka kũririkanwo rĩngĩ o na rĩ.
7  No Jehova egũtũũra aikarĩire gĩtĩ gĩake kĩa ũnene tene na tene; Nĩ ahandĩte na akarũmia gĩtĩ gĩake kĩa ũnene nĩguo atuanĩre ciira na kĩhooto.
8  Nĩ agaatuanĩra ciira na ũthingu thĩinĩ wa thĩ ĩrĩa ĩikaragwo; Agaatuĩra ndũrĩrĩ kũgerera matuĩro ma ciira ma ũthingu.
9  Jehova nĩ rĩũrĩro irũmu harĩ arĩa mahinyĩrĩirio, Akoragwo arĩ rĩũrĩro irũmu hĩndĩ ya mĩtangĩko.
10  Andũ arĩa moĩ rĩĩtwa rĩaku nĩ marĩkwĩhokaga; Wee Jehova gũtirĩ hĩndĩ ũgaatiganĩria arĩa magũcaragia.
11  Inai nyĩmbo cia kũgooca Jehova, o ũcio ũikaraga Zayuni; Menyithiai ikundi cia andũ ciĩko ciake.
12  Nĩ gũkorũo Ũrĩa ũrĩhagĩria thakame yao nĩ amaririkanaga; Gũtirĩ hĩndĩ akaariganĩrũo nĩ kĩrĩro kĩa arĩa maranyamarĩka.
13  Njiguĩra tha wee Jehova; rora mĩnyamaro ĩrĩa ndĩrareherũo nĩ arĩa mathũire, O wee ũnjarahũraga kuuma ihingo-inĩ cia gĩkuũ,
14  Nĩgetha menyithanie ciĩko ciaku cia kũgoocwo ndĩ ihingo-inĩ cia mwarĩ wa Zayuni, Na ngene nĩ ũndũ wa ciĩko ciaku cia kũhonokania.
15  Ndũrĩrĩ nĩ irikĩrĩte na thĩ irima-inĩ rĩrĩa cienjire; Magũrũ ma cio nĩ manyitĩtwo nĩ neti ĩrĩa ciaambire.
16  Jehova nĩ amenyekaga nĩ ũndũ wa matuĩro marĩa atuanagĩra. Mũndũ ũrĩa mwaganu nĩ ategetwo nĩ wĩra wa moko make we mwene. Higaioni. (Sela)
17  Andũ arĩa aganu macokaga na thutha merekeire Mbĩrĩra, Ũguo nĩguo gũthiaga harĩ ndũrĩrĩ ciothe iria iriganagĩrũo nĩ Ngai.
18  No andũ arĩa athĩni matigũtũũra mariganĩire; O na kĩĩrĩgĩrĩro kĩa andũ arĩa ahooreri gũtirĩ hĩndĩ gĩgaathira.
19  Arahũka, wee Jehova! Ndũkareke mũndũ ahootane. Ndũrĩrĩ irotuĩrũo ciira irĩ mbere yaku.
20  Atĩrĩrĩ Jehova, tũma andũ a ndũrĩrĩ maigue guoya, Reke ndũrĩrĩ imenye atĩ cio no andũ tu. (Sela)
28  Njikaraga ngĩgũkayagĩra, wee Jehova Rwaro Rwakwa rwa Ihiga; Ndũkarege gũũthikĩrĩria. Waikara ũngirĩire, Ngũhaana o ta arĩa maikũrũkaga irima-inĩ.
2  Igua mathaithana makwa rĩrĩa ndagũkaĩra ũndeithie Rĩrĩa ndambararia moko makwa ndĩmerekeirie rumu ya thĩinĩ biũ ya handũ haku harĩa hatheru.
3  Ndũkangururie hamwe na andũ arĩa aganu, hamwe na arĩa mekaga maũndũ moru, O acio maragia ciugo cia thayũ na mũndũ ũrĩa ũngĩ, no ngoro-inĩ ciao marĩ na ũũru.
4  Marĩhe nĩ ũndũ wa ciĩko ciao, Kũringana na maũndũ moru marĩa mekaga. Marĩhe nĩ ũndũ wa wĩra wa moko mao, Kũringana na maũndũ marĩa mekĩte.
5  Tondũ matirũmbũyanagia na mawĩko ma Jehova, Kana wĩra wa moko make. Nĩ akaamamomora na ndakamaaka rĩngĩ.
6  Jehova arogoocwo, Nĩ gũkorũo nĩ aiguĩte mathaithana makwa ngĩmũhoya ũteithio.
7  Jehova nĩwe hinya wakwa o na ngo yakwa; Ngoro yakwa nĩwe ĩhokete. Nĩ nyamũkĩrĩte ũteithio wake, na ngoro yakwa ĩrĩ na gĩkeno, Kwoguo nĩ ngũmũgooca na rwĩmbo rwakwa.
8  Jehova nĩwe hinya wa andũ ake; We nĩ mwĩgitio, arehagĩra ũrĩa wake mũitĩrĩrie maguta ũhonokio mũnene.
9  Honokia andũ aku, na ũrathime igai rĩaku. Marĩithie na ũmakuue moko-inĩ maku tene na tene.
27  Jehova nĩwe ũtheri wakwa o na ũhonokio wakwa. Ingĩgĩĩtigĩra ũ? Jehova nĩwe mwĩgitio wa muoyo wakwa. Ingĩkĩmakio nũũ?
2  Rĩrĩa andũ arĩa oru maatharĩkĩire nĩguo matambure nyama cia mwĩrĩ wakwa, Arĩa manjũkagĩrĩra o hamwe na thũ ciakwa nĩo maahĩngirũo makĩgwa.
3  O na mbũtũ ĩngĩamba hema nĩguo ĩnjũkĩrĩre, Ngoro yakwa ndĩngĩĩtigĩra. O na mbaara ĩngĩtuthũka nĩguo njũkĩrĩrũo, O na hĩndĩ ĩyo-rĩ, ingĩikara ndĩ na ũmĩrĩru.
4  Nĩ harĩ ũndũ ũmwe hoete Jehova Na nĩguo ndĩrĩcaragia, Atĩ ndũũre nyũmba-inĩ ya Jehova matukũ mothe ma ũtũũro wakwa, Nĩgetha ndĩĩyonagĩre wega wa Jehova Na ngeroragĩra hekarũ yake ndĩ na gĩkeno.
5  Tondũ mũthenya wa ũũru wakinya nĩ akaahitha gĩikaro-inĩ gĩake; Nĩ akaahitha handũ ha hitho hema-inĩ yake; Akaanjiga igũrũ rĩa rwaro rwa ihiga.
6  Rĩu mũtwe wakwa nĩ ũtũũgĩrĩte igũrũ rĩa thũ ciakwa iria indigicĩirie; Nĩ ngũruta magongona hema-inĩ yake ngĩanagĩrĩra na gĩkeno; Nĩ ngũina nyĩmbo ngooce Jehova.
7  Atĩrĩrĩ Jehova, thikĩrĩria rĩrĩa ndĩragũkaĩra; Nyonia ũtugi na ũnjigue.
8  Ngoro yakwa nĩ yarĩtie handũ-inĩ haku ĩkoiga ũũ: “Cariai ũthiũ wakwa.” Atĩrĩrĩ Jehova, nĩ ngũcaria ũthiũ waku.
9  Ndũkahithe ũthiũ waku kuuma harĩ niĩ. Ndũkaingate ndungata yaku nĩ ũndũ wa marakara maku. Wee nĩwe mũteithia wakwa; Ndũkanjeherere kana ũndiganĩrie, wee Ngai wa ũhonokio wakwa.
10  O na baba na maitũ mangĩndiganĩria, Jehova nĩ ekũnyamũkĩra.
11  Nduta njĩra yaku, wee Jehova, Ndongoria njĩra-inĩ ya ũrũngĩrĩru nĩ ũndũ wa thũ ciakwa.
12  Ndũkaneane kũrĩ thũ ciakwa, Tondũ nĩ njũkĩrĩirũo nĩ aira a maheeni, Na nĩ mehotorete kũnjĩka maũndũ moru.
13  Ingĩrĩ kũ korũo ndiarĩ na wĩtĩkio Atĩ nĩ ngoona wega wa Jehova bũrũri-inĩ wa arĩa marĩ muoyo?
14  Wĩrĩgagĩrĩre Jehova; Gĩa na ũmĩrĩru na ngoro yaku ĩkorũo na hinya. Atĩrĩrĩ, wĩrĩgagĩrĩre Jehova.
63  Atĩrĩrĩ Ngai, wee nĩwe Ngai wakwa, njikaraga ngũcũthĩrĩirie. Nĩ ngũnyoteire. Nĩ njũrĩtwo nĩ hinya nĩ ũndũ wa gũkwĩrirĩria Ndĩ thĩinĩ wa bũrũri mũũmũ na mũng’aru, bũrũri ũtarĩ maĩ.
2  Nĩ nguonete ũrĩ handũ harĩa hatheru; Nĩ nyonete hinya waku o na riri waku.
3  Tondũ wendo waku mwĩhokeku nĩ mwega gũkĩra muoyo-rĩ, Mĩromo yakwa nĩ ĩrĩkũgoocaga.
4  Ngũtũũra ngũgoocaga matukũ mothe ma ũtũũro wakwa; Ndĩrĩambararagia moko makwa na igũrũ ngakaĩra rĩĩtwa rĩaku.
5  Nĩ njiganĩire na rwĩga rũrĩa rwega makĩria, Kwoguo kanua gakwa nĩ karĩkũgoocaga na mĩromo ĩrĩ na gĩkeno.
6  Nĩ ngũririkanaga rĩrĩa ndĩ ũrĩrĩ-inĩ wakwa; Ngecũrania ũhoro waku hĩndĩ ya matuanĩra ma ũtukũ.
7  Tondũ wee nĩwe mũndeithia, Na nyanagĩrĩra ngenete ndĩ kĩĩruru-inĩ kĩa mathagu maku.
8  Niĩ ndĩgwatanĩtie nawe; Nakuo guoko gwaku kwa ũrĩo gũgaikara kũnũmĩtie.
9  No arĩa mendaga kwananga muoyo wakwa Magaaikũrũka thĩinĩ wa thĩ kũndũ kũrĩa kũriku mũno.
10  Makaaniinwo na rũhiũ rwa njora; Magaatuĩka irio cia ngui cia gĩthaka.
11  Ĩndĩ mũthamaki nĩ agaakena nĩ ũndũ wa Ngai. Mũndũ wothe wĩhĩtaga na rĩĩtwa rĩa Ngai nĩ agaacanjamũka, Nĩ gũkorũo kanua ka arĩa maheenanagia nĩ gagaakirio.
7  Atĩrĩrĩ Jehova Ngai wakwa, niĩ njũrĩire harĩ wee. Honokia na ũndeithũre kuuma harĩ arĩa othe maranyarira.
2  Kwaga ũguo, mekũndembũranga tũcunjĩ o ta ũrĩa mũrũthi wĩkaga, Manguue mathiĩ na niĩ hatarĩ na mũndũ wa kũndeithũra.
3  Wee Jehova Ngai wakwa, angĩkorũo nĩ hĩtĩtie ũndũ-inĩ ũyũ, Angĩkorũo nĩ njĩkĩte ũndũ ũtarĩ wa kĩhooto,
4  Angĩkorũo nĩ hĩtĩirie mũndũ ũnjĩkĩte maũndũ mega, Kana ngatunya thũ yakwa indo hatarĩ gĩtũmi-rĩ,
5  Ndĩrorũmĩrĩrũo nĩ thũ na ĩnginyĩre; Reke ĩrangĩrĩrie muoyo wakwa thĩ Na ĩtũme riri wakwa ũthirĩre rũkũngũ-inĩ. (Sela)
6  Arahũka ũrĩ na marakara wee Jehova; Rũgama ũũkĩrĩre mang’ũrĩ ma thũ ciakwa; Arahũka nĩ ũndũ wakwa, na wathane atĩ kĩhooto gĩĩkĩke.
7  Reke ndũrĩrĩ igũthiũrũrũkĩrie; Nawe nĩ ũkoya ikinya ũciũkĩrĩre ũrĩ igũrũ.
8  Jehova nĩ agaatuĩra ikundi cia andũ. Atĩrĩrĩ Jehova, nduĩra ciira kũringana na ũthingu wakwa Na kũringana na wĩkindĩru wakwa.
9  Ndagũthaitha ũniine ciĩko njũru cia arĩa aganu. No arĩa athingu ũtũme maikare mehandĩte, Tondũ wee ũrĩ Ngai mũthingu ũrĩa ũthuthuragia ngoro na methugunda ma na thĩinĩ biũ.
10  Ngai nĩwe ngo yakwa, na nĩwe Mũhonokia wa arĩa arũngĩrĩru ngoro.
11  Ngai nĩ Mũtuanĩri Ciira mũthingu, Na Ngai nĩ amenyithanagia matuĩro make o mũthenya.
12  Mũndũ angĩaga kwĩrira, Ngai anooraga rũhiũ rwake rwa njora; Akũnjaga ũta wake na akaũhaarĩria.
13  Ahaaragĩria matharaita make ma kũrehe gĩkuũ; Na akahaarĩria mĩguĩ yake ĩrĩa yakanaga mwaki.
14  Ta rora mũndũ ũrĩa ũgĩĩte nda ya waganu; Ohaga nda ya thĩna na agaciara maheeni.
15  Enjaga irima na akarĩrikia, No acokaga kũgwa irima-inĩ o rĩu ekwenjete.
16  Thĩna ũrĩa arehaga ũgaacoka igũrũ rĩa mũtwe wake we mwene; Ũhinya wake ũkaagwa igũrũ rĩa mũtwe wake.
17  Nĩ ngũgooca Jehova nĩ ũndũ wa kĩhooto gĩake; Nĩ ngũina nyĩmbo ngooce rĩĩtwa rĩa Jehova Ũrĩa ũrĩ Igũrũ Mũno.
55  Atĩrĩrĩ Ngai, thikĩrĩria ihoya rĩakwa, Na ndũkage kũnjigua ngĩgũthaitha ũnjiguĩre tha.
2  Tega matũ ũthikĩrĩrie na ũnjokerie. Mĩtangĩko yakwa nĩ ĩratũma thĩnĩke, Na nĩ ndĩragiĩka
3  Tondũ wa ũrĩa thũ ĩroiga Na kũhatĩkwo nĩ mũndũ ũrĩa mwaganu. Nĩ gũkorũo nĩ mandehagĩra mathĩna maingĩ, Na makanjigĩra muku marĩ na marakara.
4  Ngoro yakwa ĩrĩ na ruo thĩinĩ wakwa, Na guoya wa gĩkuũ nĩ ũndooretie.
5  Nĩ nyitĩtwo nĩ guoya na ngainaina, Na nganyitwo nĩ kĩmako.
6  Njikaraga ngiugaga atĩrĩ: “Na arĩ korũo ndĩ na mathagu ta ndutura! Ingĩũmbũka thiĩ ngaikarage kũndũ kũrĩ na ũgitĩri.
7  Atĩrĩrĩ, ingĩũra thiĩ kũndũ kũraya. Ingĩthiĩ gũikaraga werũ-inĩ. (Sela)
8  Ingĩhiũha thiĩ handũ ingĩĩgitia Handũ haraya na rũhuho rũrũ rũnene, haraihu na kĩhuhũkanio gĩkĩ.”
9  Atĩrĩrĩ Jehova, tũma matukanĩrũo, na ũthararie mĩbango yao, Nĩ gũkorũo nĩ nyonete ũhinya na ngũĩ thĩinĩ wa itũũra.
10  Mathiũrũrũkaga thingo ciarĩo mũthenya na ũtukũ; Thĩinĩ warĩo kũrĩ na rũmena na ngũĩ.
11  Thĩinĩ warĩo kũrĩ na mwanangĩko; Ũhinyanĩrĩria na maheeni gũtirĩ hĩndĩ cieheraga kĩhaaro-inĩ kĩa mũingĩ itũũra-inĩ rĩu.
12  Nĩ gũkorũo ti thũ ĩranyũrũria; Korũo nĩyo no ngirĩrĩrie. Ti thũ ĩnjũkĩrĩire; Korũo nĩ thũ no ndĩĩhithe kuuma harĩ yo.
13  No nĩwe, wee mũndũ ũtariĩ o ta niĩ, Mũrata wakwa ũrĩa njũĩ wega.
14  Nĩ twakenagĩra ũrata mũnene ũrĩa twarĩ naguo; Twathiaga nyũmba-inĩ ya Ngai twĩ hamwe na kĩrĩndĩ.
15  Maroniinwo nĩ mwanangĩko! Nĩ mathiĩ thĩinĩ wa Mbĩrĩra marĩ muoyo; Nĩ gũkorũo maũndũ moru makoragwo gatagatĩ-inĩ kao na thĩinĩ wao.
16  No niĩ-rĩ, ngũkaĩra Ngai, Na Jehova nĩ ekũũhonokia.
17  Hwaĩ-inĩ na rũcinĩ o na thaa thita, nĩ thĩnĩkaga na ngacaya, Nake nĩ aiguaga mũgambo wakwa.
18  Nĩ ekũũhonokia kuuma harĩ arĩa mararũa na niĩ na ahe thayũ, Nĩ gũkorũo nĩ ndĩrokĩrĩrũo nĩ andũ aingĩ.
19  Ngai nĩ ekũigua na amokĩrĩre, O ũcio ũtũire aikarĩire gĩtĩ kĩa ũnene kuuma tene. (Sela) Nĩ mekũrega kũgarũrĩra, O acio matetigĩrĩte Ngai.
20  Mũndũ ũcio aatharĩkĩire arĩa maarĩ na thayũ hamwe nake; Akĩagarara kĩrĩkanĩro gĩake.
21  Ciugo ciake nĩ nyoroku gũkĩra thiagĩ, No ngũĩ nĩcio irĩ ngoro-inĩ yake. Ciugo ciake nĩ nyoroku gũkĩra maguta, No itariĩ ta hiũ njomore cia njora.
22  Ikagĩria Jehova mũrigo waku, Na nĩ arĩgũtiiragĩrĩra. Gũtirĩ hĩndĩ akaareka mũndũ ũrĩa mũthingu agwe.
23  No wee Ngai-rĩ, nĩ ũgaatũma matonye thĩinĩ wa irima rĩrĩa iriku biũ. Acio marĩ na mahĩtia ma ũiti wa thakame na aheenania matigaatũũra o na nuthu ya matukũ mao. No niĩ-rĩ, wee nĩwe ndĩrĩĩhokaga.
51  Atĩrĩrĩ Ngai, njiguĩra tha kũringana na wendo waku mwĩhokeku. Huura mehia makwa nĩ ũndũ wa tha ciaku nyingĩ.
2  Thambia biũ kuumana na mahĩtia makwa, Na ũũtherie kuumana na mehia makwa.
3  Nĩ gũkorũo nĩ njũĩ wega mahĩtia makwa, Na mehia makwa makoragwo mbere yakwa hingo ciothe.
4  Makĩria ma arĩa angĩ othe, wee nĩwe njĩhĩirie; Nĩ njĩkĩte maũndũ marĩa wee wonaga marĩ moru. Nĩ ũndũ ũcio, wee ũrĩ mũthingu ũkĩaria Na ũrĩ na kĩhooto ũgĩtua ciira.
5  Atĩrĩrĩ, niĩ ndaciarirũo ndĩ na mahĩtia, Na maitũ oohire nda ya kũnjiara arĩ o na mehia.
6  Atĩrĩrĩ, wee ũkenagio nĩ ũhoro wa ma ũrĩa ũrĩ thĩinĩ wa ngoro; Ruta ngoro yakwa kũgĩa na ũũgĩ ũrĩa wa ma.
7  Theria kuumana na mehia makwa ũkĩhũthĩra mũthobi, nĩguo there; Thambia, nĩguo njerũhe gũkĩra mbarabu.
8  Reke njigue mĩgambo ya gĩkeno na gũcanjamũka, Nĩguo mahĩndĩ marĩa wahehenjire makene.
9  Ndũkarore mehia makwa, Na ũhuure mahĩtia makwa mothe.
10  Atĩrĩrĩ Ngai, nyũmbĩra ngoro theru, Na wĩkĩre thĩinĩ wakwa roho mwerũ, mũrũmu.
11  Ndũkanyingate njehere mbere yaku; Na ndũkanjehererie roho waku mũtheru.
12  Njokeria gĩkeno kĩa ũhonokio waku; Arahũra thĩinĩ wakwa wendi wa gũgwathĩkagĩra.
13  Andũ arĩa mahĩtagia nĩ ngũmaruta njĩra ciaku, Nĩguo ehia magũcokerere.
14  Honokia kuuma harĩ mahĩtia ma ũiti wa thakame, wee Ngai, o wee Ngai wa ũhonokio wakwa, Nĩguo rũrĩmĩ rwakwa rũmenyithanagie ũhoro wa ũthingu waku rũrĩ na gĩkeno.
15  Jehova, tumũra mĩromo yakwa, Nĩguo kanua gakwa gakũgoocithagie.
16  Nĩ gũkorũo igongona tirĩo wendaga, korũo nĩrĩo no ngũrutĩre; Igongona igima rĩa njino tirĩo rĩgũkenagia.
17  Magongona marĩa makenagia Ngai nĩ roho mũthuthĩku; Ngoro ĩthuthĩkĩte na ĩkahehenjeka, wee Ngai ndũngĩmĩrega.
18  Hingĩria Zayuni ũndũ ũrĩa mwega nĩ ũndũ wa wega waku; Aka thingo cia Jerusalemu.
19  Hĩndĩ ĩyo nĩ ũrĩkenagĩra magongona ma ũthingu, Magongona ma njino na magongona magima; Na ndegwa nĩ irĩrutagĩrũo kĩgongona-inĩ gĩaku.
34  Ndĩrĩgoocaga Jehova mahinda mothe; Ndĩrĩmũgoocaga na mĩromo yakwa hĩndĩ ciothe.
2  Nĩ ndĩrĩĩrahaga nĩ ũndũ wa Jehova; Andũ arĩa ahooreri marĩiguaga ũhoro ũcio magakena.
3  Goocai Jehova mwĩ hamwe na niĩ; Nĩ tũtũũgĩriei rĩĩtwa rĩake twĩ hamwe.
4  Ndatuĩririe ũhoro harĩ Jehova, nake akĩnjokeria. Aahonokirie kuuma harĩ maũndũ mothe marĩa maanjĩkĩraga guoya.
5  Arĩa maamũrorire nĩ maakengire; Mothiũ mao matingĩaconorithirio.
6  Mũndũ ũcio ũtarĩ hinya aakaĩire Jehova, nake akĩmũigua. Aamũhonokirie kuuma harĩ mĩtangĩko yake yothe.
7  Mũraika wa Jehova ambaga hema gũthiũrũrũkĩria arĩa metigĩrĩte Ngai, Na akamahonokia.
8  Camai muone atĩ Jehova nĩ mwega; Gũkena nĩ mũndũ ũrĩa ũũragĩra harĩ we.
9  Mwĩtigĩrei Jehova, inyuĩ andũ ake othe arĩa aamũre, Nĩ gũkorũo arĩa mamwĩtigagĩra gũtirĩ kĩndũ magaga.
10  O na mĩrũthi mĩthĩ ĩrĩ na hinya nĩ ĩhũtaga nĩ ũndũ wa kwaga gĩa kũrĩa, No andũ arĩa macaragia Jehova matingĩaga kĩndũ o gĩothe kĩega.
11  Ũkai ariũ akwa, mũthikĩrĩrie; Nĩ ngũmũruta gwĩtigĩra Jehova.
12  Nũũ gatagatĩ-inĩ kanyu ũkenagĩra muoyo Na no ende kuona matukũ maingĩ mega?
13  Kĩgitagĩre rũrĩmĩ rwaku kuumana na maũndũ moru, Na ũgitagĩre mĩromo yaku ndĩkarie maheeni.
14  Wĩtheme maũndũ marĩa moru na wĩkage marĩa mega; Caragia thayũ na ũũthingatage.
15  Maitho ma Jehova nĩ maroraga andũ arĩa athingu, Na matũ make nĩ mathikagĩrĩria kĩrĩro kĩao gĩa kũhoya ũteithio.
16  No ũthiũ wa Jehova nĩ ũũkagĩrĩra arĩa mekaga maũndũ moru, Nĩguo matikanacoke kũririkanwo rĩngĩ gũkũ thĩ.
17  Andũ arĩa athingu maakaire, nake Jehova akĩmaigua; Akĩmahonokia kuuma harĩ mĩtangĩko yao yothe.
18  Jehova akoragwo hakuhĩ na arĩa mathuthĩkĩte ngoro; Nĩ ahonokagia arĩa mahehenjekete roho.
19  Mũndũ ũrĩa mũthingu acemanagia na moritũ maingĩ, No Jehova nĩ amũhonokagia kuuma harĩ moritũ macio mothe.
20  Nĩ agitagĩra mahĩndĩ make mothe; Gũtirĩ o na rĩmwe riunĩtwo.
21  Andũ arĩa aganu makooragwo nĩ mwanangĩko; Arĩa mathũire andũ arĩa athingu nĩ magaatuĩrũo atĩ nĩ mahĩtĩtie.
22  Jehova nĩ akũũraga muoyo wa ndungata ciake; Gũtirĩ o na ũmwe wa arĩa moragĩra harĩ we ũgaatuĩrũo atĩ nĩ ahĩtĩtie.
89  Ngũtũũra nyinaga igũrũ rĩgiĩ ũrĩa Jehova onanagia wendo mwĩhokeku tene na tene. Nĩ ngũmenyithania na kanua gakwa wĩhokeku waku kũrĩ njiarũa ciothe.
2  Tondũ njugĩte ũũ: “Wendo mwĩhokeku ũgũtũũra wakĩtwo tene na tene, Na nĩ ũhandĩte na ũkarũmia wĩhokeku waku kũu igũrũ.”
3  “Nĩ thondekete kĩrĩkanĩro hamwe na mũndũ ũrĩa niĩ thuurĩte; Nĩ ndĩhĩtĩte harĩ Daudi ndungata yakwa:
4  ‘Nĩ ngaatũma mbeũ yaku ĩĩhande wega tene na tene, Na nĩ ngaaka gĩtĩ gĩaku kĩa ũnene njiarũa-inĩ ciothe.’” (Sela)
5  Igũrũ nĩ rĩgoocaga magegania maku, wee Jehova, Rĩkagooca wĩhokeku waku thĩinĩ wa kĩũngano kĩa arĩa atheru.
6  Tondũ rĩrĩ, nũũ kũu matu-inĩ ũngĩringithanio na Jehova? Nũũ gatagatĩ-inĩ ka ariũ a Ngai ũhaana ta Jehova?
7  Ngai nĩ wa gwĩtigĩrũo kĩgomano-inĩ kĩa arĩa atheru; Nĩ mũnene na wa gwĩtigĩrũo harĩ arĩa othe mamũthiũrũrũkĩirie.
8  Atĩrĩrĩ Jehova Ngai mũnene wa ita, Nũũ ũrĩ hinya tawe, wee Ja? Wĩhokeku waku nĩ ũgũthiũrũrũkĩirie.
9  Nĩ wathaga iria hĩndĩ ĩrĩa rĩrahũyũka; Rĩrĩa makũmbĩ ma rĩo mambatĩra, nĩ ũmahooragĩria.
10  Nĩ ũhehenjete Rahabu ĩkahaana o ta mũndũ ũũragĩtwo. Nĩ ũhurunjĩte thũ ciaku ũkĩhũthĩra guoko gwaku kũrĩ hinya.
11  Igũrũ nĩ rĩaku, o na thĩ nĩ yaku; Bũrũri ũrĩa ũrĩ maciaro na indo iria ciyũrĩte thĩinĩ waguo—wee nĩwe watũmire ciĩhande wega.
12  Wee nĩwe wombire mwena wa rũgongo na wa mũhuro; Taboru na Herimoni nĩ igoocaga rĩĩtwa rĩaku ikenete.
13  Guoko gwaku nĩ kũrĩ ũhoti; Guoko gwaku nĩ kũrĩ hinya; Guoko gwaku kwa ũrĩo nĩ gũtũũgĩru.
14  Ũthingu na kĩhooto nĩcio mũthingi wa gĩtĩ gĩaku kĩa ũnene; Wendo na wĩhokeku irũgamaga mbere yaku.
15  Gũkena nĩ andũ arĩa moĩ gũkũgooca makenete. Atĩrĩrĩ Jehova, mageragĩra ũtheri-inĩ wa ũthiũ waku.
16  Nĩ makenaga nĩ ũndũ wa rĩĩtwa rĩaku mũthenya wothe, Na magatũũgĩrio nĩ ũndũ wa ũthingu waku.
17  Tondũ wee nĩwe riri wa hinya wao, Na nĩ ũndũ wa gwĩtĩkĩrĩka nĩwe, hinya witũ nĩ ũtũũgagĩrio.
18  Nĩ gũkorũo ngo itũ nĩ ya Jehova, Na mũthamaki witũ nĩ wa Ũrĩa Mũtheru wa Isiraeli.
19  Hĩndĩ ĩyo nĩ warĩirie arĩa aku ehokeku kĩoneki-inĩ ũkiuga atĩrĩ: “Nĩ heete mũndũ ũrĩ ũhoti hinya; Nĩ ndũũgĩrĩtie mũndũ ũrĩa ũthuurĩtwo kuuma harĩ andũ.
20  Nĩ nyonete Daudi ndungata yakwa; Nĩ ndĩmũitĩrĩirie maguta makwa marĩa mamũre.
21  Guoko gwakwa nĩ kũrĩmũtiiragĩrĩra, Na guoko gwakwa gũkamwĩkĩra hinya.
22  Gũtirĩ thũ ĩrĩmwĩtagia marĩhi, Na gũtirĩ mũndũ ũtarĩ mũthingu ũrĩmũhinyagĩrĩria.
23  Nĩ ngũhehenja thũ ciake tũcunjĩ tũcunjĩ ciehere mbere yake Na njũrage arĩa mamũthũire.
24  Wĩhokeku na wendo wakwa irĩ hamwe nake, Na hinya wake nĩ ũgũtũũgĩrio nĩ ũndũ wa rĩĩtwa rĩakwa.
25  Nĩ ngũiga guoko gwake igũrũ rĩa iria Na guoko gwake kwa ũrĩo ndĩkũige igũrũ rĩa njũũĩ.
26  Nĩ arĩngayagĩra akoiga atĩrĩ: ‘Wee nĩwe Baba, Ngai wakwa na Rwaro rwa Ihiga rwa ũhonokio wakwa.’
27  Na nĩ ngũmũtua irigithathi, Atuĩke mũnene makĩria harĩ athamaki a thĩ.
28  Ngũtũũra ndĩmuonetie wendo wakwa mwĩhokeku tene na tene, Na kĩrĩkanĩro gĩakwa hamwe nake gũtirĩ hĩndĩ gĩtakahinga.
29  Mbeũ yake ngũtũma ĩtũũre ĩĩhandĩte tene na tene Na ndũme gĩtĩ gĩake kĩa ũnene gĩtũũre o ta igũrũ.
30  Ariũ ake mangĩgatigana na watho wakwa Na mage gũthiĩ kũringana na matuĩro makwa,
31  Mangĩkagarara mawatho makwa Na mage kũrũmia maathani makwa-rĩ,
32  Nĩ ngaaherithia kwaga gwathĩka kwao na rũthanju Na herithie mahĩtia mao na iboko.
33  No gũtirĩ hĩndĩ ngaatiga kũmuonia wendo wakwa mwĩhokeku Kana njage kũhingia kĩĩranĩro gĩakwa.
34  Ndikagarara kĩrĩkanĩro gĩakwa Kana ngarũrĩre ũndũ ũrĩa mĩromo yakwa yugĩte.
35  Nĩ ũndũ wa ũtheru wakwa-rĩ, nĩ ndĩĩhĩtĩte riita rĩmwe rĩa kũigana; Ndirĩ hĩndĩ ngera Daudi ũhoro wa maheeni.
36  Mbeũ yake ĩgũtũũra tene na tene; Gĩtĩ gĩake kĩa ũnene gĩtũũre mbere yakwa o ta riũa.
37  Gĩgũtũũra kĩĩhandĩte wega tene na tene o ta mweri, O ta mũira mwĩhokeku kũrĩa matu-inĩ.” (Sela)
38  Ĩndĩ wee nĩ ũmũtiganĩirie na ũkamũrega; Nĩ ũrakarĩte mũno nĩ ũndũ wa ũcio waku mũitĩrĩrie maguta.
39  Nĩ ũtiganĩirie kĩrĩkanĩro kĩrĩa warĩkanĩire na ndungata yaku; Nĩ ũthahĩtie thũmbĩ yake na njĩra ya kũmĩikia thĩ tĩri-inĩ.
40  Nĩ ũmomorete thingo ciake ciothe cia mahiga; Mĩĩgitio yake ũtũmĩte ĩtuĩke mwanangĩko.
41  Ehĩtũkĩri othe nĩ mamũtunyaga indo ciake; We nĩ kĩndũ gĩa kũnyũrũrio harĩ andũ arĩa mariganĩtie nake.
42  Nĩ ũtũmĩte thũ ciake ihootane; Ũtũmĩte thũ ciake ciothe ikene.
43  Ningĩ nĩ ũhũndũrĩte rũhiũ rwake rwa njora, Na ũgatũma ahootwo mbaara-inĩ.
44  Nĩ ũtũmĩte riri wake ũkinye mũthia Na ũkagũithia gĩtĩ gĩake kĩa ũnene thĩ tĩri-inĩ.
45  Nĩ ũkuhĩhĩtie matukũ ma ũnyinyi wake, Na ũkamũhumba gĩconoko. (Sela)
46  Atĩrĩrĩ Jehova, ũgũtũũra wĩhithĩte nginya rĩ? Hihi nĩ nginya tene na tene? Marakara maku-rĩ, hihi megũthiĩ o na mbere gwakana ta mwaki?
47  Ririkana ũrĩa ũtũũro wakwa ũrĩ mũkuhĩ! Hihi wombire andũ othe hatarĩ na muoroto o wothe?
48  Nĩ mũndũ ũrĩkũ ũngĩtũũra muoyo na age kuona gĩkuũ? Hihi no ahote kwĩhonokia kuuma harĩ hinya wa Mbĩrĩra? (Sela)
49  Ciĩko ciaku cia tene cia wendo mwĩhokeku-rĩ, irĩ kũ, wee Jehova, Iria wehĩtĩire Daudi nĩ ũndũ wa wĩhokeku waku?
50  Atĩrĩrĩ Jehova, ririkana inyũrũri iria cierekagĩrio ndungata ciaku; Ũrĩa bataraga gũkirĩrĩria inyũrũri cia ikundi ciothe cia andũ
51  Ũririkane inyũrũri cia thũ ciaku, wee Jehova; Ũrĩa inyũrũrĩtie ikinya o rĩothe rĩa ũrĩa waku mũitĩrĩrie maguta.
52  Jehova arotũũra agoocagwo tene na tene. Ameni na Ameni. IBUKU RĨA KANA
136  Cokeriai Jehova ngatho, tondũ nĩ mwega; Wendo wake mwĩhokeku ũtũũraga tene na tene.
2  Cokeriai Ngai ngatho, o we ũkĩrĩte ngai iria ingĩ ciothe, Tondũ wendo wake mwĩhokeku ũtũũraga tene na tene.
3  Cokeriai Mwathani wa athani ngatho, Tondũ wendo wake mwĩhokeku ũtũũraga tene na tene.
4  We wiki nĩwe wĩkaga maũndũ manene ma magegania, Tondũ wendo wake mwĩhokeku ũtũũraga tene na tene.
5  Oombire igũrũ na njĩra ya ũũgĩ, Tondũ wendo wake mwĩhokeku ũtũũraga tene na tene.
6  Aatambũrũkirie thĩ igũrũ rĩa maĩ, Tondũ wendo wake mwĩhokeku ũtũũraga tene na tene.
7  Aathondekire motheri marĩa manene, Tondũ wendo wake mwĩhokeku ũtũũraga tene na tene,
8  Riũa rĩathanage mũthenya, Tondũ wendo wake mwĩhokeku ũtũũraga tene na tene,
9  Mweri na njata ciathanage ũtukũ, Tondũ wendo wake mwĩhokeku ũtũũraga tene na tene.
10  Nĩ ooragire marigithathi ma Misiri, Tondũ wendo wake mwĩhokeku ũtũũraga tene na tene.
11  Nĩ aarutire Isiraeli gatagatĩ-inĩ kao, Tondũ wendo wake mwĩhokeku ũtũũraga tene na tene,
12  Kũgerera guoko kũrĩ hinya, na guoko gũtambũrũkie, Tondũ wendo wake mwĩhokeku ũtũũraga tene na tene.
13  Nĩ aagayũkanirie Iria Itune icunjĩ igĩrĩ, Tondũ wendo wake mwĩhokeku ũtũũraga tene na tene.
14  Nĩ aatũmire Isiraeli magerere gatagatĩ karĩo, Tondũ wendo wake mwĩhokeku ũtũũraga tene na tene.
15  Nĩ aaikirie Firauni hamwe na mbũtũ yake thĩinĩ wa Iria Itune, Tondũ wendo wake mwĩhokeku ũtũũraga tene na tene.
16  Aatongoririe andũ ake amagereirie werũ-inĩ, Tondũ wendo wake mwĩhokeku ũtũũraga tene na tene.
17  Nĩ aaniinire athamaki anene, Tondũ wendo wake mwĩhokeku ũtũũraga tene na tene.
18  Nĩ ooragire athamaki maarĩ na hinya, Tondũ wendo wake mwĩhokeku ũtũũraga tene na tene,
19  Sihoni mũthamaki wa Aamori, Tondũ wendo wake mwĩhokeku ũtũũraga tene na tene,
20  Na Ogu mũthamaki wa Bashani, Tondũ wendo wake mwĩhokeku ũtũũraga tene na tene.
21  Nĩ aaheanire bũrũri wao ũtuĩke igai, Tondũ wendo wake mwĩhokeku ũtũũraga tene na tene.
22  Ũtuĩke igai kũrĩ Isiraeli ndungata yake, Tondũ wendo wake mwĩhokeku ũtũũraga tene na tene.
23  Nĩ aatũririkanire rĩrĩa tworĩtwo nĩ hinya, Tondũ wendo wake mwĩhokeku ũtũũraga tene na tene.
24  Aaikaraga agĩtũhonokagia kuuma harĩ thũ citũ, Tondũ wendo wake mwĩhokeku ũtũũraga tene na tene.
25  Nĩ aheaga kĩrĩa gĩothe kĩrĩ muoyo irio, Tondũ wendo wake mwĩhokeku ũtũũraga tene na tene.
26  Cokeriai Ngai wa igũrũ ngatho, Tondũ wendo wake mwĩhokeku ũtũũraga tene na tene.
62  Ti itherũ, niĩ njetagĩrĩra Ngai o ngirĩte. Ũhonokio wakwa uumaga kũrĩ we.
2  Nĩwe rwaro rwakwa rwa ihiga na ũhonokio wakwa, rĩũrĩro rĩakwa irũmu; Gũtirĩ hĩndĩ ngenyenyeka mũno.
3  Nĩ nginya rĩ mũgũtũũra mũtharĩkagĩra mũndũ nĩguo mũmũũrage? Inyuothe mũrĩ ũgwati o ta rũthingo rũinamu, ta rũthingo rwa ihiga rũrĩ hakuhĩ kũgwa.
4  Tondũ maciiraga marĩ hamwe ũrĩa mekũmweheria ũnene-inĩ wake; Makenagĩra kwaria maheeni. Marathimanaga na tũnua twao, no thĩinĩ wao makoragwo makĩrumana. (Sela)
5  Ti itherũ, niĩ njetagĩrĩra Ngai o ngirĩte Tondũ kĩĩrĩgĩrĩro gĩakwa kiumaga kũrĩ we.
6  Nĩwe rwaro rwakwa rwa ihiga na ũhonokio wakwa, rĩũrĩro rĩakwa irũmu; Gũtirĩ hĩndĩ ngenyenyeka.
7  Ũhonokio wakwa na riri wakwa ciĩhocetie harĩ Ngai. Ngai nĩwe rwaro rwakwa rwa ihiga, na rĩũrĩro rĩakwa.
8  Mwĩhokagei we hĩndĩ ciothe, inyuĩ andũ aya. Mũitũrũragĩrei ngoro cianyu. Ngai nĩ rĩũrĩro ritũ. (Sela)
9  Ariũ a andũ mahaana ta mĩhũmũ, Ariũ a andũ nĩ a maheeni. Mangĩigĩrĩrũo ratiri-inĩ marĩ hamwe, nĩ ahũthũ gũkĩra mĩhũmũ.
10  Mũtikehokage ũtunyani Kana mwĩhokage ciĩrĩgĩrĩro cia maheeni cia ũici. Ũtonga wanyu ũngĩingĩha, mũtikaigage ngoro cianyu harĩ guo.
11  Ngai nĩ arĩtie riita rĩmwe, maita merĩ nĩ njiguĩte ũndũ ũyũ: Atĩ hinya nĩ wa Ngai.
12  O na wendo mwĩhokeku nĩ waku, wee Jehova, Nĩ gũkorũo ũrĩhaga o mũndũ kũringana na ciĩko ciake.
73  Ngai nĩ mwega mũno harĩ Isiraeli, harĩ arĩa atheru ngoro.
2  No niĩ-rĩ, magũrũ makwa maatigĩtie hanini kũũra njĩra; Makinya makwa maarĩ hakuhĩ gũtindirũka.
3  Nĩ gũkorũo nĩ ndaiguaga ũiru nĩ ũndũ wa arĩa etĩi Ndona thayũ wa arĩa aganu.
4  Tondũ matikuaga gĩkuũ kĩa ruo; Makoragwo na ũgima mwega wa mwĩrĩ.
5  Matitangĩkaga ta andũ arĩa angĩ, Kana makanyamarĩka ta andũ arĩa angĩ.
6  Nĩ ũndũ ũcio, mwĩtĩo nĩguo mũgathĩ wao; Naguo ũhinya ũmahumbagĩra ta nguo.
7  Ũgaacĩru wao ũtũmaga maitho mao moimĩre; Indo ciao ikĩrĩte ũrĩa ngoro ciao ingĩĩcirĩria.
8  Maragia na kĩnyũrũri na makoiga maũndũ moru. Mehĩtaga marĩ na mwĩtĩo ũrĩa mekũhinyanĩrĩria.
9  Makĩaria-rĩ, maragia ta marĩ igũrũ matu-inĩ, Nacio nĩmĩ ciao ciaragia na mwĩtĩo thĩinĩ wa thĩ.
10  Nĩkĩo andũ ake mathiaga kũrĩ o, Na makanyua kuuma maĩ-inĩ mao maingĩ.
11  Moragia atĩrĩ: “Ngai angĩmenya atĩa? Hihi Ũrĩa ũrĩ Igũrũ Mũno nĩ aramenya ũrĩa kũrekĩka?”
12  Acio nĩo andũ arĩa aganu, arĩa monaga maũndũ mega hĩndĩ ciothe. Maikaraga makĩongagĩrĩra ũtonga wao.
13  Ti itherũ ndũũrĩtie ngoro yakwa ĩrĩ theru o tũhũ Na ngathambia moko makwa kuonania ndirĩ ũcuke o tũhũ.
14  Ndaikaraga ngĩtangĩkaga mũthenya mũgima; Ndarũngagwo rũcinĩ o rũcinĩ.
15  No korũo nĩ ndoigire maũndũ macio, Nĩ ingĩakunyanĩire andũ aku.
16  Rĩrĩa ndageririe gũtaũkĩrũo nĩ ũndũ ũcio, Ndaiguaga ũgĩthumbũra
17  O nginya rĩrĩa ndaingĩrire handũ harĩa hatheru na harĩ riri ha Ngai, Na ngĩmenya ũhoro wa matukũ mao ma thutha-inĩ.
18  Ti itherũ ũmaigaga handũ hatenderũ. Ũtũmaga magwe makanangĩka.
19  Kaĩ nĩ manangĩkaga na ihenya-ĩ! Mũthia wao ũkinyaga o rĩmwe na mũthiro wao ũgakorũo ũrĩ mũũru mũno!
20  Atĩrĩrĩ Jehova, o ta ũrĩa kĩroto kĩriganagĩra mũndũ okĩra, No taguo ũgaateanĩria ũnene wao rĩrĩa wee ũkaarahũka.
21  No ngoro yakwa yarĩ na marũrũ, Na thĩinĩ wakwa nĩ ndaiguaga ruo rũnene.
22  Nĩ ndagĩte wĩcirio na ndiarĩ na ũtaũku; Ndatariĩ o ta nyamũ ĩtarĩ wĩcirio maitho-inĩ maku.
23  Ĩndĩ rĩu ndĩ hamwe nawe hĩndĩ ciothe; Nĩ ũnyitĩte guoko gwakwa kwa ũrĩo.
24  Ũndongoragia na ũtaaro waku, Na thutha ũcio nĩ ũgũtũma ngĩe na riri.
25  Nũũ ũngĩ ndĩ nake kũu igũrũ? Ndĩ nawe-rĩ, gũtirĩ kĩndũ ingĩĩrirĩria gũkũ thĩ.
26  Mwĩrĩ wakwa na ngoro yakwa no ciage hinya, No Ngai nĩwe rwaro rwa ihiga rwa ngoro yakwa na rwĩga rwakwa tene na tene.
27  Ti itherũ arĩa maikaraga haraihu nawe nĩ magaathira. Nĩ ũkaaniina mũndũ wothe ũgũtiganagĩria nĩ ũndũ wa kwaga wĩhokeku.
28  No niĩ-rĩ, gũkuhĩrĩria Ngai nĩkuo kwega na niĩ. Jehova Mwathani Ũrĩa Mũnene nĩwe nduĩte rĩũrĩro rĩakwa, Nĩgetha menyithanagie mawĩra maku mothe.
85  Atĩrĩrĩ Jehova, nĩ ũiguĩrĩire bũrũri waku tha; Nĩ ũcoketie andũ a Jakubu arĩa maatahĩtwo.
2  Nĩ ũrekeire andũ aku mahĩtia; Nĩ wamoheire mehia mao mothe. (Sela)
3  Nĩ wagirĩrĩirie mang’ũrĩ maku mothe; Ũgĩtigana na marakara maku mahiũ.
4  Tũcokererie, wee Ngai wa ũhonokio witũ, Na ũtige gũtũrakarĩra.
5  Hihi ũgũtũũra ũtũrakarĩire tene na tene? Hihi ũgũikara ũrakarĩte nginya njiarũa na njiarũa?
6  Kaĩ ũtegũtwĩkĩra hinya rĩngĩ Nĩguo andũ aku makene nĩ ũndũ waku?
7  Tuonie wendo waku mwĩhokeku, wee Jehova, Na ũtũhe ũhonokio waku.
8  Nĩ ngũthikĩrĩria ũrĩa Jehova Ngai wa ma ekuuga, Nĩ gũkorũo ekwaria ciugo cia thayũ kũrĩ andũ ake, o acio ake ehokeku, No nao matigacokerere ũhoro wa kwĩĩhoka mũno.
9  Ti itherũ ũhonokio wake ũrĩ hakuhĩ na arĩa mamwĩtigĩrĩte, Nĩguo riri wake ũtũũre bũrũri-inĩ witũ.
10  Wendo na wĩhokeku nĩ igaacemania; Ũthingu na thayũ nĩ ikaamumunyana.
11  Wĩhokeku nĩ ũgaathundũka kuuma thĩ, Naguo ũthingu ũrore thĩ kuuma igũrũ.
12  Jehova nĩ akaaheana kĩndũ kĩrĩa kĩega, Naguo bũrũri witũ nĩ ũkaaruta maciaro maguo.
13  Ũthingu nĩ ũgaathiaga ũrĩ mbere yake Na ũthondeke gacĩra nĩ ũndũ wa makinya make.
108  Atĩrĩrĩ Ngai, ngoro yakwa nĩ ĩĩkindĩire, Nĩ ngũina nyĩmbo ngũgooce na ũhoti wakwa wothe.
2  Arahũka, wee kĩnanda kĩa ndigi; o nawe kĩnanda kĩa mũgeeto. Ngwarahũka rũcinĩ tene.
3  Nĩ ngũkũgooca gatagatĩ-inĩ ka ikundi cia andũ, wee Jehova, Na nĩ ngũina nyĩmbo ngũgooce gatagatĩ-inĩ ka ndũrĩrĩ.
4  Nĩ gũkorũo wendo waku mwĩhokeku nĩ mũnene, ũkinyĩte o igũrũ, Naguo wĩhokeku waku ũgakinya o matu-inĩ.
5  Ũrotũũgĩrio igũrũ mũno, wee Ngai; Riri waku ũroiyũra thĩ yothe.
6  Nĩguo andũ arĩa wendete mahonoke, Tũhonokie na guoko gwaku kwa ũrĩo na ũnjigue.
7  Ngai nĩ arĩtie nĩ ũndũ wa ũrĩa arĩ mũtheru akoiga atĩrĩ: “Nĩ ngũkena mũno, nĩ ngũneana Shekemu gũtuĩke igai, Na nĩ ngũthima Mũkuru wa Sukothu.
8  Gileadi nĩ gwakwa, o na Manase no gwakwa, Na Efiraimu nĩkuo ngũbia ya mũtwe wakwa; Juda nĩ rũthanju rwakwa rwa wathani.
9  Moabi nĩ kĩraĩ gĩakwa gĩa gwĩthambĩra. Edomu nĩkuo ngũikia kĩratũ gĩakwa. Na nyanĩrĩre nĩ ũndũ wa ũhootani bũrũri-inĩ wa Filistia.”
10  Nũũ ũkũndwara itũũra-inĩ rĩrĩa rĩrĩ na ũgitĩri? Nũũ ũkũndwara nginya Edomu?
11  Githĩ tiwe Ngai, o wee ũtũregete, Ngai witũ, o wee ũtigĩte kuumagaraga hamwe na mbũtũ citũ?
12  Tũteithie ũtwehererie mĩtangĩko itũ, Tondũ ũhonokio wa andũ nĩ wa tũhũ.
13  Ngai nĩ egũtũhe hinya, Na nĩ ekũrangĩrĩria thũ citũ.
57  Njiguĩra tha, wee Ngai, njiguĩra tha, Tondũ niĩ njũragĩra harĩ wee, Na kĩĩruru-inĩ kĩa mathagu maku nĩho ndĩĩhithaga nginya rĩrĩa ũgwati ũrĩhĩtũka.
2  Niĩ ngayagĩra Ngai Ũrĩa ũrĩ Igũrũ Mũno, Ngakaĩra Ngai ũrĩa wa ma, o we weheragia ũgwati ũcio nĩ ũndũ wakwa.
3  Nĩ egũtũma ũteithio kuuma igũrũ na ahonokie. Nĩ egũthararia mĩbango ya ũrĩa ũratharĩkĩra. (Sela) Ngai nĩ egũtũma wendo wake na wĩhokeku wake.
4  Ndigicĩirio nĩ mĩrũthi; No mũhaka ngome gatagatĩ-inĩ ka andũ marenda kũndambura, Arĩa marĩ na magego matariĩ ta matimũ na mĩguĩ Na rũrĩmĩ rwao rũhaana ta rũhiũ rũũgĩ rwa njora.
5  Ũrotũũgĩrio igũrũ mũno, wee Ngai; Riri waku ũroiyũra thĩ yothe.
6  Nĩ maigĩte neti nĩgetha matege magũrũ makwa; Nĩ nditũhĩirũo nĩ mĩtangĩko. Nĩ meenjire irima mbere yakwa, No nĩo maagũire thĩinĩ warĩo. (Sela)
7  Atĩrĩrĩ Ngai, ngoro yakwa nĩ ĩĩkindĩire, Ngoro yakwa nĩ ĩĩkindĩire. Nĩ ngũina nyĩmbo ngũgooce.
8  Arahũka, wee riri wakwa. Arahũka, wee kĩnanda kĩa ndigi; o nawe kĩnanda kĩa mũgeeto. Ngwarahũka rũcinĩ tene.
9  Nĩ ngũkũgooca gatagatĩ-inĩ ka ikundi cia andũ, wee Jehova; Nĩ ngũina nyĩmbo ngũgooce gatagatĩ-inĩ ka ndũrĩrĩ.
10  Nĩ gũkorũo wendo waku mwĩhokeku nĩ mũnene, ũkinyĩte o igũrũ, Naguo wĩhokeku waku ũgakinya o matu-inĩ.
11  Ũrotũũgĩrio igũrũ mũno, wee Ngai; Riri waku ũroiyũra thĩ yothe.
100  Anĩrĩrai nĩ ũndũ wa ũhootani mũgooce Jehova, inyuĩ thĩ yothe.
2  Tungatĩrai Jehova mũcanjamũkĩte. Ũkai mbere yake mũkĩanagĩrĩra nĩ gũkena.
3  Menyai atĩ Jehova nĩ Ngai. Nĩwe watũũmbire, na ithuĩ tũrĩ ake. Tũrĩ andũ ake, o ithuĩ ng’ondu iria arĩithagia.
4  Ũkai ihingo-inĩ ciake mũgĩcokagia ngatho, Mũtonye nja-inĩ ciake mũkĩgoocaga. Mũcokeriei ngatho; goocai rĩĩtwa rĩake.
5  Nĩ gũkorũo Jehova nĩ mwega; Wendo wake mwĩhokeku ũtũũraga tene na tene, O na wĩhokeku wake njiarũa-inĩ ciothe.
149  Goocai Ja! Inĩrai Jehova rwĩmbo rwerũ; Mũgoocei kĩũngano-inĩ kĩa arĩa ehokeku.
2  Isiraeli nĩ akene nĩ ũndũ wa Mũũmbi Wake Ũrĩa Mũnene; Ariũ a Zayuni nĩ makene nĩ ũndũ wa Mũthamaki wao.
3  Nĩ magooce rĩĩtwa rĩake magĩthũngũthaga Na mamũinĩre nyĩmbo cia kũmũgooca, makĩinagia manyanga na makĩhũũraga kĩnanda kĩa mũgeeto.
4  Tondũ Jehova nĩ akenagio nĩ andũ ake. Nĩ agemagia arĩa ahooreri na ũhonokio.
5  Arĩa ehokeku nĩ makene nĩ ũndũ wa riri; Nĩ manĩrĩre makenete marĩ marĩrĩ-inĩ mao.
6  Nyĩmbo cia kũgooca Ngai nĩ ikorũo mĩmero-inĩ yao, Na rũhiũ rwa njora rũnooretwo mĩena yerĩ rũkorũo guoko-inĩ kwao,
7  Nĩguo merĩhĩrie harĩ ndũrĩrĩ Na maherithie ikundi cia andũ,
8  Mohe athamaki ao na mĩnyororo Na andũ ao arĩa marĩ igweta mamohe na bĩngũ cia kĩgera,
9  Nĩguo mamahingĩrie ituĩro rĩrĩa mandĩkĩirũo. Gĩtĩo kĩu nĩ kĩa andũ ake othe arĩa ehokeku. Goocai Ja!
87  Mũthingi wa itũũra rĩake ũrĩ irĩma-inĩ iria nyamũre.
2  Jehova nĩ endete ihingo cia Zayuni Gũkĩra hema ciothe cia Jakubu.
3  Maũndũ ma magegania nĩ maragio magũkoniĩ, wee itũũra rĩa Ngai ũrĩa wa ma. (Sela)
4  Nĩ ngũtaranĩria Rahabu na Babuloni hamwe na arĩa manjũĩ; Ta rora Filistia na Turo, hamwe na Kushi. Nĩ gũkeerũo ũũ ũhoro-inĩ wao: “Ũyũ nĩ ũmwe wa arĩa maaciarĩirũo kuo.”
5  Na ũhoro-inĩ wĩgiĩ Zayuni nĩ gũkeerũo atĩrĩ: “O ũmwe wao aaciarĩirũo thĩinĩ wake.” Nake Ũrĩa ũrĩ Igũrũ Mũno nĩ agaatũma ehande wega.
6  Rĩrĩa Jehova akaandĩka ikundi cia andũ ibuku-inĩ akooiga atĩrĩ: “Ũyũ nĩ ũmwe wa arĩa maaciarĩirũo kuo.” (Sela)
7  Aini hamwe na arĩa mathũngũthaga magĩthiũrũrũkaga nĩ makoiga ũũ: “Matherũkĩro makwa mothe marĩ thĩinĩ waku.”
93  Jehova nĩ atuĩkĩte Mũthamaki! Nĩ ehumbĩte riri; Jehova nĩ ehumbĩte hinya; Eyohete hinya ta arĩ mũcibi. Thĩ nĩ ĩhandĩtwo ĩkarũma wega; Ndĩngĩeherio.
2  Gĩtĩ gĩaku kĩa ũnene kĩahandirũo tene mũno na gĩkĩrũma wega; Wee ũkoretwo kuo kuuma tene.
3  Atĩrĩrĩ Jehova, njũũĩ nĩ ihũyũkĩte, Njũũĩ nĩ ihũyũkĩte na ikaruruma; Njũũĩ cikaraga ikĩhũyũkaga na ikaruruma.
4  Nĩ arĩ hinya gũkĩra mũgambo wa maĩ maingĩ, Nĩ arĩ ũhoti gũkĩra makũmbĩ manene ma iria, Jehova nĩ mũnene mũno kũrĩa igũrũ.
5  Iririkania ciaku nĩ cia kwĩhokeka mũno. Ũtheru nĩ ũgemagia nyũmba yaku, wee Jehova, hingo ciothe.
77  Nĩ ngũkaĩra Ngai na mũgambo wakwa; Nĩ ngũkaĩra Ngai, nake nĩ ekũnjigua.
2  Mũthenya ũrĩa ndĩ na mĩtangĩko njethaga Jehova. Ũtukũ ngatambũrũkia moko makwa kũrĩ we itegũtigithĩria. No ndiguaga ngĩũmĩrĩrio.
3  Rĩrĩa ndaririkana Ngai, nĩ gũcaya njayaga; Nĩ ndangĩkaga na ngorũo nĩ hinya. (Sela)
4  Nĩ ũgiragĩrĩria imone ciakwa itikahingĩke; Nĩ ndangĩkĩte na ndingĩhota kwaria.
5  Nĩ ndĩĩciragia ũhoro wa matukũ marĩa ma tene, Ngeciria ũhoro wa mĩaka ya tene mũno.
6  Ũtukũ nĩ ndirikanaga rwĩmbo rwakwa; Ngecũrania ngoro-inĩ yakwa; Ngathuthuria na kĩyo.
7  Hihi Jehova egũtũũra atũtiganĩirie tene na tene? Kaĩ gũtarĩ hĩndĩ ĩngĩ agaatũiguĩra tha?
8  Wendo wake mwĩhokeku-rĩ, kaĩ wathirire tene na tene? Kaĩ gũtarĩ rũciaro rũkoona kĩĩranĩro gĩake gĩkĩhinga?
9  Ngai-rĩ, kaĩ ariganĩirũo kũiguanĩra tha, Kana hihi marakara make nĩ matũmĩte tha ciake inyihe? (Sela)
10  Hihi no mũhaka njikare ngiugaga atĩrĩ: “Ũndũ ũyũ nĩguo ũtũmaga ndangĩke: Ũrĩa ũrĩ Igũrũ Mũno nĩ acenjetie mwĩkĩre wake wa maũndũ gũtwerekera”?
11  Nĩ ngũririkana mawĩra ma Ja; Nĩ ngũririkana ciĩko ciaku cia magegania iria wekire tene.
12  Na nĩ ngwĩcũrania igũrũ rĩgiĩ mawĩko maku mothe Na ndĩcũranie ũhoro wa maũndũ marĩa wĩkĩte.
13  Njĩra ciaku nĩ theru, wee Ngai. Atĩrĩrĩ Ngai, nĩ ngai ũrĩkũ ũngĩ mũnene tawe?
14  Wee nĩwe Ngai wa ma ũrĩa wĩkaga maũndũ ma magegania. Nĩ ũguũrĩirie ikundi cia andũ hinya waku.
15  Nĩ ũhonoketie andũ aku kũgerera hinya waku, Ũkahonokia ciana cia Jakubu na cia Jusufu. (Sela)
16  Maĩ nĩ maakuonire, wee Ngai; Maĩ nĩ maakuonire na magĩtangĩka. Namo maĩ marĩa mariku makĩinaina.
17  Matu nĩ mooiririe mbura. Igũrũ matu-inĩ gũkĩruruma, Na mĩguĩ yaku ĩkĩrathũka kũndũ na kũndũ.
18  Mũgambo wa mũrurumo waku watariĩ ta wa magũrũ ma ngaari cia mbarathi; Nayo mĩhenũko ya rũheni ĩkĩmũrĩka thĩ ĩrĩa ĩikaragwo; Thĩ ĩkĩinaina na ĩgĩthingitha.
19  Njĩra yaku yatuĩkanĩirie iria-inĩ, Na gacĩra gaku gagĩtuĩkanĩria maĩ-inĩ maingĩ; No makinya maku matingĩonekire harĩa maagereire.
20  Watongoririe andũ aku o ta rũũru, Marĩ rungu rwa Musa na Haruni.
144  Jehova, o we Rwaro Rwakwa rwa Ihiga, arogoocwo, Ũcio ũmenyeragia moko makwa nĩ ũndũ wa kũrũa mbaara, Na ciara ciakwa nĩ ũndũ wa mbaara.
2  Nĩwe wendo wakwa mwĩhokeku, na mwĩgitio wakwa, Nĩwe rĩũrĩro rĩakwa irũmu, na mũhonokia wakwa, Ngo yakwa, o ũcio ndĩhithaga harĩ We, Nĩwe ũtooragia ikundi cia andũ agaciga rungu rwakwa.
3  Atĩrĩrĩ Jehova, mũndũ-rĩ, nĩwe kĩ atĩ nĩguo ũrũmbũyanie nake, Mũrũ wa mũndũ nĩwe kĩ, atĩ ũtindanĩre nake?
4  Mũndũ atariĩ o ta mĩhũmũ; Matukũ make no ta kĩĩruru kĩrabuĩria.
5  Atĩrĩrĩ Jehova, kũnja igũrũ rĩaku ũikũrũke; Hutia irĩma ũtũme irute ndogo.
6  Tũma kũgĩe rũheni ũharaganie thũ; Maikĩrie mĩguĩ nĩguo matukanĩrũo.
7  Tamburũkia moko maku kuuma igũrũ; Honokia na ũũthare kuuma harĩ maĩ marĩa marahũyũka, Kuuma guoko-inĩ kwa andũ a kũngĩ,
8  O acio tũnua twao twaragia maheeni Na makoya guoko kwao kwa ũrĩo na igũrũ mehĩte ũndũ wa maheeni.
9  Atĩrĩrĩ Ngai, nĩ ngũkũinĩra rwĩmbo rwerũ. Nĩ ngũina nyĩmbo ngũgooce, ngĩhũũraga kĩnanda kĩa ndigi ikũmi,
10  Nyinĩre Ũrĩa ũheaga athamaki ũhootani, Ũcio ũhonokagia Daudi ndungata yake kuuma harĩ rũhiũ rwa njora rũrĩa rũrehage gĩkuũ.
11  Honokia na ũũthare kuuma guoko-inĩ kwa andũ a kũngĩ, O acio tũnua twao twaragia maheeni Na makoya guoko kwao kwa ũrĩo na igũrũ mehĩte ũndũ wa maheeni.
12  Hĩndĩ ĩyo ariũ aitũ mekũhaana ta mĩmera mĩthĩ ĩrĩa ĩkũraga na ihenya, Nao airĩtu aitũ mahaane ta itugĩ icongetwo cia kona cia nyũmba ya mũthamaki.
13  Makũmbĩ maitũ mekũiyũra maciaro ma mĩthemba yothe; Ndũũru citũ ikuongerereka na ngiri nyingĩ, ciongerereke na ngiri makũmi maingĩ.
14  Ng’ombe citũ, iria irĩ na mahu, itirĩonaga ũndũ mũũru kana ikahuna; Ihaaro-inĩ citũ cia mũingĩ gũtirĩkoragwo na kĩrĩro kĩa mĩtangĩko.
15  Gũkena nĩ andũ arĩa maũndũ mao matariĩ ũguo! Gũkena nĩ andũ arĩa Jehova arĩ we Ngai wao!
46  Ngai nĩ rĩũrĩro ritũ na hinya witũ, Ũteithio wonekaga na ihenya hĩndĩ ya mĩtangĩko.
2  Nĩkĩo o na thĩ ĩngĩgarũrũka, ithuĩ tũtingĩtigĩra, O na irĩma ingĩgwa thĩinĩ wa iria kũrĩa kũriku,
3  O na maĩ ma rĩo mangĩruruma na marute mũhũyũ, O na irĩma ingĩthingitha nĩ ũndũ wa nditi yamo. (Sela)
4  Kũrĩ na rũũĩ rũrĩa tũrũũĩ twaruo tũtũmaga itũũra rĩa Ngai rĩkene, Gĩikaro kĩrĩa gĩtheru na kĩrĩ riri kĩa Ũrĩa ũrĩ Igũrũ Mũno.
5  Ngai arĩ thĩinĩ wa itũũra rĩu; rĩtingĩanangwo. Ngai nĩ ekũrĩteithia o rũcinĩ gũgĩkĩa.
6  Ndũrĩrĩ ciarĩ na ngũĩ, namo mothamaki makĩng’aũranio; Akĩanĩrĩra na mũgambo mũnene, nayo thĩ ĩgĩtweka.
7  Jehova mũnene wa ita arĩ hamwe na ithuĩ; Ngai wa Jakubu nĩwe rĩũrĩro ritũ irũmu. (Sela)
8  Ũkai mwĩyonere ciĩko cia Jehova, Ũrĩa ekĩte maũndũ ma kũgegania thĩinĩ wa thĩ.
9  Aniinaga mbaara kũndũ guothe thĩinĩ wa thĩ. Oinangaga ũta na agathũkangia itimũ; Acinaga ngaari cia mbaara na mwaki.
10  “Mwĩnyihiei na mũmenye atĩ niĩ nĩ niĩ Ngai. Nĩ ngaatũũgĩrio gatagatĩ-inĩ ka ndũrĩrĩ; Nĩ ngaatũũgĩrio thĩinĩ wa thĩ.”
11  Jehova mũnene wa ita arĩ hamwe na ithuĩ; Ngai wa Jakubu nĩwe rĩũrĩro ritũ irũmu. (Sela)
114  Rĩrĩa Isiraeli mooimire Misiri, Nyũmba ya Jakubu ĩkiuma kũrĩ andũ maaragia rũthiomi rũgeni,
2  Juda gwatuĩkire handũ ha Ngai harĩa hatheru, Isiraeli gũgĩtuĩka kũndũ gwake gwa gwathana.
3  Iria rĩoonire ũguo rĩkĩũra; Rũũĩ rwa Jorodani rũgĩcoka na thutha.
4  Irĩma ciatũhatũhire ta ndũrũme, Natuo tũrĩma tũgĩtũhatũha ta tũgondu.
5  Nĩ kĩĩ gĩatũmire ũũre, wee iria? Nawe Jorodani-rĩ, wacokire na thutha nĩkĩ?
6  Nĩ kĩĩ gĩatũmire mũtũhatũhe ta ndũrũme, inyuĩ irĩma, Na inyuĩ tũrĩma mũgĩtũhatũha ta tũgondu?
7  Inaina, wee thĩ ĩno, nĩ ũndũ wa Mwathani, Nĩ ũndũ wa Ngai wa Jakubu,
8  O we ũgarũraga rwaro rwa ihiga rũgatuĩka karia ka maĩ karĩ na mathanjĩ, Naruo rwaro rũũmũ rwa ihiga rũgatuĩka matherũkĩro ma maĩ.
37  Ndũgatangĩke nĩ ũndũ wa andũ arĩa aganu Kana ũigue ũiru nĩ ũndũ wa andũ arĩa mekaga maũndũ moru.
2  Marĩhooha o na ihenya ta nyeki Na mome o ta nyeki nduru.
3  Wĩhokage Jehova na wĩkage maũndũ mega; Tũũra thĩinĩ wa thĩ, na wĩkage maũndũ ũrĩ na wĩhokeku.
4  Gĩaga na gĩkeno kĩnene nĩ ũndũ wa Jehova, Nake nĩ arĩkũhingagĩria merirĩria ma ngoro yaku.
5  Rekagĩrĩria njĩra yaku harĩ Jehova; Mwĩhokage, nake nĩ arĩgũteithagia.
6  Nĩ arĩtũmaga ũthingu waku ware o ta ũtheri wa rũcinĩ gũgĩthererũka, Nakĩo kĩhooto gĩaku kĩare o ta riũa rĩa mũthenya gatagatĩ.
7  Kiraga ũrĩ mbere ya Jehova Na ũmwetagĩrĩre ũtegũthethũka. Ndũgatangĩkage nĩ ũndũ wa mũndũ Ũrĩa ũragaacĩra harĩ kũhingia njama ciake.
8  Eheria marakara na ũtigane na mathũgũta; Ndũkarakare wĩke ũndũ mũũru.
9  Nĩ gũkorũo andũ arĩa aganu nĩ makaaniinwo, No arĩa merĩgagĩrĩra Jehova nĩ makaagaya thĩ.
10  No kahinda kanini gatigaru, na andũ arĩa aganu matigaakorũo kuo rĩngĩ; Ũkaarora kũrĩa maakoragwo, Na matigaakorũo kuo.
11  No andũ arĩa ahooreri nĩ makaagaya thĩ, Na nĩ magaakena mũno nĩ ũndũ wa kũingĩhĩrũo nĩ thayũ.
12  Mũndũ ũrĩa mwaganu abangaga ũrĩa egũũkĩrĩra mũndũ ũrĩa mũthingu; Ahagaranagia magego nĩ ũndũ wa kũmũrakarĩra.
13  No Jehova nĩ amũthekagĩrĩra, Tondũ nĩ oĩ atĩ mũthenya wa mũndũ ũcio nĩ ũroka.
14  Andũ arĩa aganu macomoraga hiũ ciao cia njora na makahaarĩria mota mao Nĩguo magũithie andũ arĩa mahinyagĩrĩrio o na arĩa athĩni, Na morage arĩa mathiaga na njĩra nũngĩrĩru.
15  No rũhiũ rwao rwa njora rũgaatheca ngoro ciao ene; Namo mota mao nĩ makoinangwo.
16  Nĩ kaba kĩndũ kĩnini kĩa mũndũ mũthingu Gũkĩra indo nyingĩ cia andũ aingĩ aganu.
17  Nĩ gũkorũo moko ma andũ arĩa aganu nĩ makoinangwo, No Jehova nĩ agaatiirĩrĩra arĩa athingu.
18  Jehova nĩ amenyaga maũndũ marĩa andũ arĩa matarĩ ũcuke macemanagia namo, Na igai rĩao rĩgaatũũra tene na tene.
19  Matigaaconorithio hĩndĩ ya thĩna; Na hĩndĩ ya ng’aragu nĩ magaakorũo na irio nyingĩ.
20  No andũ arĩa aganu nĩ makaaniinwo; Thũ cia Jehova igaathira o ta ũrĩithio ũrĩ na riri; Igaathira o ta ndogo.
21  Mũndũ ũrĩa mwaganu akombaga no ndarĩhaga, No mũndũ ũrĩa mũthingu akoragwo arĩ mũtaana na nĩ aheanaga.
22  Andũ arĩa marathimĩtwo nĩ Ngai nĩ makaagaya thĩ, No arĩa marumĩtwo nĩwe nĩ makaaniinwo.
23  Jehova nĩ atongoragia makinya ma mũndũ Hĩndĩ ĩrĩa akenio nĩ njĩra ya mũndũ ũcio.
24  O na mũndũ ũcio angĩhĩngwo, ndagũaga, Nĩ gũkorũo Jehova nĩ amũnyitagĩrĩra na guoko gwake.
25  Kũrĩ hĩndĩ ndarĩ mwĩthĩ na rĩu ndĩ mũkũrũ, No ndirĩ ndona mũndũ o na ũmwe mũthingu atiganĩirio, Kana ciana ciake ikĩhoya mũgate.
26  Hingo ciothe akombanagĩra eyendeire, Nacio ciana ciake nĩ ikaagĩa na kĩrathimo.
27  Wĩthemage maũndũ marĩa moru na wĩkage marĩa mega, Na nĩ ũgũtũũra tene na tene.
28  Nĩ gũkorũo Jehova nĩ endete kĩhooto, Na ndagaatiganĩria andũ ake arĩa ehokeku. ע [Ayin] Hingo ciothe nĩ marĩgitagĩrũo; No njiarũa cia andũ arĩa aganu nĩ ikaaniinwo.
29  Andũ arĩa athingu nĩ makaagaya thĩ, Na magaatũũra thĩinĩ wayo tene na tene.
30  Kanua ka mũndũ ũrĩa mũthingu karagia maũndũ ma ũũgĩ, Naruo rũrĩmĩ rwake rũkaria maũndũ ma kĩhooto.
31  Watho wa Ngai wake ũkoragwo thĩinĩ wa ngoro yake; Makinya make matingĩtindirũka.
32  Mũndũ ũrĩa mwaganu aikaraga akĩroraga ũrĩa mũthingu, Agĩcaria ũrĩa angĩmũũraga.
33  No Jehova ndangĩtiganĩria mũndũ ũcio mũthingu guoko-inĩ kwa mũndũ ũcio mwaganu O na kana amũtuĩre atĩ nĩ ahĩtĩtie rĩrĩa araciirithio.
34  Wĩrĩgagĩrĩre Jehova na ũrũmagĩrĩre njĩra yake, Nake nĩ agaagũtũũgĩria ũgae thĩ. Rĩrĩa andũ arĩa aganu makaaniinwo, wee nĩ ũkeyonera ũndũ ũcio.
35  Nĩ nyonete mũndũ mwaganu ũtarĩ tha Agĩtherema o ta mũtĩ mũruru ũrĩ tĩri-inĩ waguo mwene.
36  No akĩehera o na ihenya na akĩagwo; Ngĩikara ngĩmũcaragia, no ndiamuonire.
37  Ta wĩcũranie ũhoro wa mũndũ ũrĩa ũtarĩ ũcuke, Na ũrorage mũndũ ũrĩa mũrũngĩrĩru, Nĩ gũkorũo ũtũũro wa mũndũ ũcio wa mahinda mokĩte ũgaakorũo ũrĩ wa thayũ.
38  No andũ arĩa othe mehagia nĩ makaanangwo; Andũ arĩa aganu nĩ kũniinwo makaaniinwo.
39  Ũhonokio wa andũ arĩa athingu uumaga harĩ Jehova; We nĩwe ũkoragwo arĩ handũ hao hairigĩre hĩndĩ ya thĩna.
40  Jehova nĩ arĩmateithagia na akamateithũra. Nĩ arĩmateithũraga kuuma harĩ arĩa aganu na akamahonokia, Nĩ gũkorũo moragĩra harĩ we.
138  Nĩ ngũkũgooca na ngoro yakwa yothe. Ndĩ mbere ya ngai iria ingĩ, Nĩ ngũina nyĩmbo ngũgooce.
2  Ngũinamĩrĩra ndorete hekarũ yaku theru, Na ngooce rĩĩtwa rĩaku Nĩ ũndũ wa wendo waku na wĩhokeku waku. Tondũ nĩ ũtũũgĩrĩtie uuge waku na rĩĩtwa rĩaku igũrũ rĩa maũndũ marĩa mangĩ mothe.
3  Mũthenya ũrĩa ndagũkaĩire, nĩ wanjĩtĩkire; Nĩ watũmire ngĩe na ũcamba o na hinya.
4  Athamaki othe a thĩ nĩ magaakũgooca, wee Jehova, Tondũ nĩ magaakorũo maiguĩte ũhoro wa ciĩranĩro iria wĩranĩire.
5  Nĩ makaaina igũrũ rĩgiĩ njĩra cia Jehova, Tondũ riri wa Jehova nĩ mũnene.
6  O na gũtuĩka Jehova arĩ igũrũ, nĩ onaga mũndũ ũrĩa mwĩnyihia, No ũrĩa mwĩtĩi amenyaga ũhoro wake arĩ o haraihu.
7  O na rĩrĩa ndagerera ũgwati-inĩ, nĩ ũrĩndũũragia muoyo. Nĩ ũtambũrũkagia guoko gwaku ũgokĩrĩra marakara ma thũ ciakwa; Guoko gwaku kwa ũrĩo nĩ kũrĩhonokagia.
8  Jehova nĩ akaahingia maũndũ mothe nĩ ũndũ wakwa. Wendo waku mwĩhokeku, wee Jehova, ũtũũraga tene na tene; Ndũgatiganĩrie wĩra wa moko maku.
97  Jehova nĩ atuĩkĩte Mũthamaki! Thĩ nĩ ĩkene. Icigĩrĩra nyingĩ nĩ icanjamũke.
2  Athiũrũrũkĩirio nĩ matu na nduma ndumanu; Ũthingu na kĩhooto nĩcio mũthingi wa gĩtĩ gĩake kĩa ũnene.
3  Mwaki ũthiaga ũrĩ mbere yake Na ũkaniina thũ ciake mĩena yothe.
4  Heni ciake nĩ imũrĩkagĩra bũrũri; Thĩ yonaga ũndũ ũcio ĩkainaina.
5  Irĩma itwekaga o ta mũhũra mbere ya Jehova, Mbere ya Mwathani wa thĩ yothe.
6  Igũrũ nĩ rĩmenyithanagia ũthingu wake, Nacio ikundi ciothe cia andũ ikona riri wake.
7  Andũ arĩa othe matungatagĩra mĩhianano ya gwacũhio maroconorithio, Acio merahagĩra ngai ciao itarĩ kĩene. Inyuĩ ngai ici, mũinamĩrĩrei inyuothe.
8  Zayuni nĩ ĩiguaga na ĩgacanjamũka; Taũni cia Juda nĩ ikenete Nĩ ũndũ wa matuĩro maku, wee Jehova.
9  Nĩ gũkorũo wee Jehova, nĩwe Ũrĩa ũrĩ Igũrũ Mũno, o igũrũ rĩa thĩ yothe; Nĩ ũtũũgĩrĩte mũno gũkĩra ngai iria ingĩ ciothe.
10  Inyuĩ arĩa mwendete Jehova-rĩ, thũũrai ũndũ ũrĩa mũũru. Nĩ agitagĩra mĩoyo ya andũ ake arĩa ehokeku; Nĩ amahonokagia kuuma harĩ guoko kwa arĩa aganu.
11  Ũtheri nĩ warĩire andũ arĩa athingu Nakĩo gĩkeno gĩkaara harĩ andũ arĩa arũngĩrĩru ngoro.
12  Kenai nĩ ũndũ wa Jehova, inyuĩ andũ arĩa athingu, Na mũcokerie rĩĩtwa rĩake itheru ngatho.
148  Goocai Ja! Goocai Jehova inyuĩ mũrĩ igũrũ; Mũgoocei inyuĩ mũrĩ kũndũ gũtũũgĩru.
2  Mũgoocei, inyuĩ araika ake othe. Mũgoocei, inyuĩ mbũtũ yake yothe.
3  Mũgoocei, inyuĩ riũa na mweri. Mũgoocei, inyuĩ njata ciothe iria icangararaga.
4  Mũgooce, wee igũrũ rĩrĩa rĩrĩ igũrũ mũno O na inyuĩ maĩ marĩa marĩ igũrũ mũgoocei.
5  Nĩ igooce rĩĩtwa rĩa Jehova, Nĩ gũkorũo aathanire, nacio ikĩũmbwo.
6  Atũmaga itũũre ciĩhandĩte tene na tene; Nĩ arutĩte watho ũrĩa ũtangĩthira.
7  Goocai Jehova, inyuĩ mũikaraga thĩinĩ wa thĩ, Inyuĩ ciũmbe iria nene cia iria-inĩ o na maĩ mothe marĩa mariku,
8  Inyuĩ rũheni na mbura ya mbembe, mbarabu na matu marĩa mairũ, Wee rũhuho rũnene rũrĩa rũhingagia kiugo gĩake,
9  Inyuĩ irĩma o na tũrĩma tuothe, Inyuĩ mĩtĩ ya matunda o na mĩtarakwa yothe,
10  Inyuĩ nyamũ cia gĩthaka o na nyamũ ciothe cia mũciĩ, Inyuĩ ciũmbe iria itambaga thĩ o na nyoni iria irĩ mathagu,
11  Inyuĩ athamaki a thĩ na inyuĩ ndũrĩrĩ ciothe, Inyuĩ anene na inyuĩ atuanĩri ciira othe a gũkũ thĩ,
12  Inyuĩ anake na airĩtu, Athuri arĩa akũrũ o hamwe na tũmwana.
13  Nĩ magooce rĩĩtwa rĩa Jehova, Tondũ rĩĩtwa rĩake riki norĩo itũũgĩru gũkĩra marĩa mangĩ mothe. Ũnene wake nĩ mũtũũgĩru gũkĩra thĩ na igũrũ.
14  Nĩ egũtũũgĩria hinya wa andũ ake, Nĩguo agoocithie andũ ake othe arĩa ehokeku, Nĩo ariũ a Isiraeli, andũ arĩa makoragwo hakuhĩ nake. Goocai Ja!
45  Ngoro yakwa nĩ ĩrahĩahĩa tondũ wa ũndũ mwega. Ngoiga atĩrĩ: “Rwĩmbo rwakwa rũkoniĩ mũthamaki.” Rũrĩmĩ rwakwa rũrohaana ta karamu ka mwandĩki ũrĩ na ũũgĩ.
2  Wee nĩwe mũthaka mũno harĩ ariũ a andũ. Ciugo cia ũtugi ithereraga kuuma mĩromo-inĩ yaku. Nĩkĩo Ngai akũrathimĩte tene na tene.
3  Wĩyohe rũhiũ rwaku rwa njora mwena-inĩ, o wee ũrĩ hinya, Wĩhumbe gĩtĩo na riri.
4  Na ũrĩ na riri ũcio waku-rĩ, thiĩ na mbere nginya ũhootane; Thiĩ ũhaicĩte mbarathi ũrũĩrĩre ũhoro wa ma na wĩnyihia o na ũthingu, Nakuo guoko gwaku kwa ũrĩo nĩ gũkũhingia maũndũ ma magegania.
5  Mĩguĩ yaku nĩ mĩũgĩ, ĩtũmaga ikundi cia andũ igwe mbere yaku; Ĩthecaga ngoro cia thũ cia mũthamaki.
6  Ngai nĩwe gĩtĩ gĩaku kĩa ũnene tene na tene; Mũthĩgi wa ũthamaki waku nĩ mũthĩgi wa ũrũngĩrĩru.
7  Nĩ weendire ũthingu, na ũgĩthũũra waganu. Nĩkĩo Ngai, o we Ngai waku, agũitĩrĩirie maguta akĩhũthĩra maguta ma gĩkeno gũkĩra athiritũ aku.
8  Nguo ciaku ciothe irĩ na mũnungo wa manemane na thubiri o na mwĩnũ; Nĩ ũrakenio nĩ mũgambo wa inanda cia ndigi ũrĩa ũroima nyũmba-inĩ ya mũthamaki ĩrĩa ĩgemetio na mĩguongo.
9  Gatagatĩ-inĩ ka atumia arĩa atĩĩku harĩ na airĩtu a athamaki. Mũtumia wa mũthamaki arũgamĩte guoko-inĩ gwaku kwa ũrĩo, agemetio na thahabu ya Ofiri.
10  Ta thikĩrĩria, wee mwarĩ ũyũ, ũthikĩrĩrie na kinyi na ũtege gũtũ gwaku; Riganĩrũo nĩ andũ anyu o na nyũmba ya thoguo.
11  Nake mũthamaki nĩ ekwĩrirĩria ũthaka waku, Nĩ gũkorũo nĩwe mwathi waku, Nĩ ũndũ ũcio kĩmũinamĩrĩre.
12  Mwarĩ wa Turo nĩ egũka na kĩheo; Andũ arĩa atongu biũ nĩ mekwĩyendithĩrĩria harĩ wee.
13  Thĩinĩ wa nyũmba ya mũthamaki-rĩ, mwarĩ wa mũthamaki arĩ na riri mũnene; Nguo ciake igemetio na thahabu.
14  Ekũrehwo kũrĩ mũthamaki ehumbĩte nguo itumĩtwo na njĩra ya ũũgĩ. Airĩtu gathirange a thiritũ yake, o acio mamũrũmĩrĩire, nĩ mekũrehwo mbere yaku.
15  Mekũrehwo kũrĩ na gĩkeno kĩnene; Nĩ mekũingĩra thĩinĩ wa nyũmba ya mũthamaki.
16  Ariũ aku nĩ magaacoka ithenya rĩa maithe maku ma tene. Nĩ ũkaamamũra matuĩke anene thĩinĩ wa thĩ yothe.
17  Nĩ ngũtũma rĩĩtwa rĩaku rĩmenyeke njiarũa-inĩ ciothe iria igooka thutha-inĩ. Nĩkĩo ikundi cia andũ igũtũũra ikũgoocaga tene na tene.
52  Atĩrĩrĩ wee ũrĩ hinya, nĩ kĩĩ gĩtũmaga wĩrahe nĩ ũndũ wa maũndũ moru marĩa wĩkĩte? Wendo mwĩhokeku wa Ngai ũkoragwo kuo mũthenya wothe.
2  Rũrĩmĩ rũu rwaku rũũgĩ ta kanyoi, Rũbangaga maũndũ moru na rũkaheenania.
3  Wee wendete maũndũ marĩa moru gũkĩra marĩa mega, Ũkenda kũheenania gũkĩra kwaria maũndũ marĩa magĩrĩru. (Sela)
4  Nĩ wendete kiugo o gĩothe gĩa gũtuurithia, Wee rũrĩmĩ rũrũ rwaragia maheeni!
5  Nĩkĩo Ngai agaakwananga ũthire biũ; Agaakũhuria na akũrutũrũre hema-inĩ yaku; Agaakũmunya akweherie bũrũri-inĩ wa arĩa marĩ muoyo. (Sela)
6  Andũ arĩa athingu makoona ũndũ ũcio magege, Na nĩ magaathekerera mũndũ ũcio mwaganu moige atĩrĩ,
7  “Mũndũ ũyũ nĩwe ũtaatuire Ngai mwĩgitio wake, No eehokire ũtonga wake mũnene Na akĩiga mwĩhoko wake harĩ maũndũ moru marĩa aabangĩte.”
8  No niĩ ngũhaana ta mũtamaiyũ mũruru thĩinĩ wa nyũmba ya Ngai; Ngũtũũra ndĩhokete wendo mwĩhokeku wa Ngai tene na tene.
9  Ngũtũũra ngũgoocaga tene na tene nĩ ũndũ wa ũrĩa wĩkĩte; Ndĩ mbere ya andũ aku arĩa ehokeku-rĩ, Nĩ ndĩrĩĩrĩgagĩrĩra rĩĩtwa rĩaku, tondũ nĩ rĩega.
71  Atĩrĩrĩ Jehova, niĩ njũrĩire harĩ wee. Ndũkanareke njonorithio.
2  Honokia na ũũthare nĩ ũndũ wa ũthingu waku. Ndegera gũtũ gwaku na ũũhonokie.
3  Tuĩka rwaro rwakwa rwa ihiga rwa kwĩgitia Harĩa ingĩingĩra hingo ciothe. Athana nĩguo honokio, Nĩ gũkorũo wee nĩwe ndũmba yakwa ya ihiga na mwĩgitio wakwa.
4  Wee Ngai wakwa, honokia kuuma harĩ guoko kwa ũrĩa mwaganu, Ũũhonokie kuuma harĩ guoko kwa mũhinyanĩrĩria ũrĩa wĩkaga maũndũ matarĩ ma kĩhooto.
5  Tondũ wee Jehova Mwathani Ũrĩa Mũnene nĩwe kĩĩrĩgĩrĩro gĩakwa; Ndũire ngwĩhokete kuuma ndĩ o mũnyinyi.
6  Ũtũire wĩ mwĩhoko wakwa kuuma rĩrĩa ndaciarirũo; Wee nĩwe wandutire nda ya maitũ. Ndĩrĩkũgoocaga hĩndĩ ciothe.
7  Nduĩkĩte ta kĩama harĩ andũ aingĩ, No wee nĩwe rĩũrĩro rĩakwa irũmu.
8  Kanua gakwa kaiyũire rũgooco rwaku; Njaragia ũhoro wa riri waku mũthenya wothe.
9  Ndũkanandiganĩrie rĩrĩa ngaakũra; Ndũkanandige rĩrĩa ngaakorũo itarĩ na hinya.
10  Thũ ciakwa ciaragia ndeto cia kũnjũkĩrĩra, Na arĩa macaragia ũrĩa mekũnduta muoyo magaciira marĩ hamwe,
11  Makoiga: “Ngai nĩ amũtiganĩirie. Mũteng’eriei mũmũnyite, tondũ ndarĩ na mũndũ wa kũmũhonokia.”
12  Atĩrĩrĩ Ngai, ndũgaikare haraya na niĩ. Hiũha ũũke ũndeithie, wee Ngai wakwa.
13  Arĩa maranjũkĩrĩra-rĩ, Maroconorithio na mathire. Arĩa mendaga nyone ũũru Marohumbwo nĩ thoni na gĩconoko.
14  No niĩ-rĩ, nĩ ngũthiĩ na mbere gweterera; Nĩ ngũkũgooca o na makĩria.
15  Kanua gakwa nĩ karĩaragia ũhoro wa ũthingu waku, Gakaria ũhoro wa ciĩko ciaku cia kũhonokania mũthenya wothe, O na gũtuĩka nĩ nyingĩ mũno ũndũ itangĩhota gũtaũkĩrũo.
16  Nĩ ngũthiĩ na menyithanie ũhoro wa ciĩko ciaku cia hinya, Wee Jehova Mwathani Ũrĩa Mũnene; Nĩ ngũgweta ũthingu waku, o waku wiki.
17  Atĩrĩrĩ Ngai, ũtũire ũndutaga kuuma ndĩ o mũnyinyi, Na nginya rĩu thiaga o na mbere kũmenyithania mawĩra maku ma magegania.
18  Atĩrĩrĩ Ngai, o na ndakũra na ngĩe mbuĩ, ndũkanandiganĩrie. Reke menyithie rũciaro rũrĩa rũroka ũhoro wa hinya waku Na menyithanie ũhoro wa ũhoti waku kũrĩ arĩa othe magooka thutha.
19  Ũthingu waku, wee Ngai, ũkinyĩte o igũrũ; Nĩ wĩkĩte maũndũ manene; Wee Ngai-rĩ, nũũ ũhaana tawe?
20  O na gũtuĩka nĩ ũtũmĩte ngorũo na mĩtangĩko na mathĩna maingĩ, Njĩkĩra hinya rĩngĩ; Nduta kuuma kũndũ kũrĩa kũriku mũno thĩinĩ wa thĩ.
21  Tũma ũnene wakwa wongerereke Ningĩ ũthiũrũrũkĩrie na ũnyũmĩrĩrie.
22  Na niĩ nĩ ngũkũgooca na kĩnanda kĩa ndigi Nĩ ũndũ wa wĩhokeku waku, wee Ngai wakwa. Nĩ ngũina nyĩmbo ngũgooce ngĩhũũraga kĩnanda kĩa mũgeeto, Wee Ũrĩa Mũtheru wa Isiraeli.
23  Mĩromo yakwa nĩ ĩkwanĩrĩra ĩkenete ngĩkũinĩra nyĩmbo cia gũkũgooca, Nĩ gũkorũo nĩ ũhonoketie muoyo wakwa.
24  Rũrĩmĩ rwakwa rũrĩaragia ũhoro wa ũthingu waku mũthenya wothe, Tondũ arĩa mendaga nyone ũũru nĩ mekũigua thoni na maconorithio.
128  Gũkena nĩ mũndũ ũrĩa wothe wĩtigĩrĩte Jehova, Ũrĩa ũgeragĩra njĩra-inĩ Ciake.
2  Ũrĩrĩaga kĩrĩa moko maku marutĩire wĩra na kĩyo. Nĩ ũrĩkenaga na ũkagaacĩra.
3  Mũtumia waku arĩkoragwo atariĩ ta mũthabibũ ũrĩa ũciaraga mũno thĩinĩ wa nyũmba yaku; Nao ariũ aku makorũo matariĩ ta thuuna cia mũtĩ wa mũtamaiyũ gũthiũrũrũkĩria metha yaku.
4  Atĩrĩrĩ, mũndũ ũrĩa wĩtigĩrĩte Jehova Ũguo nĩguo arĩrathimagwo.
5  Jehova nĩ egũkũrathima kuuma Zayuni. Wĩyonere Jerusalemu ĩkĩgaacĩra matukũ-inĩ mothe ma ũtũũro waku
6  Na wone ciana cia ciana ciaku. Isiraeli kũrogĩa na thayũ.
76  Ngai nĩ oĩkaine thĩinĩ wa Juda; Rĩĩtwa rĩake nĩ inene thĩinĩ wa Isiraeli.
2  Gĩthũnũ gĩake kĩrĩ Salemu, Na gĩikaro gĩake kĩrĩ Zayuni.
3  Kũu nĩkuo ooinangĩire mĩguĩ yaakanaga mwaki ya ũta, Akiunanga ngo na rũhiũ rwa njora na matharaita mangĩ ma mbaara. (Sela)
4  Wee nĩ ũcangararĩte mũno; Ũrĩ na riri gũkĩra irĩma cia nyamũ iria ihĩtagwo.
5  Andũ arĩa marĩ ũmĩrĩru wa ngoro nĩ matunyĩtwo indo ciao. Nĩ makomete toro; Njamba ciothe cia ita itiarĩ na hinya.
6  Nĩ ũndũ wa iherithia rĩaku wee Ngai wa Jakubu, Mũtwarithia wa ngaari ya mbarathi nĩ akomete toro mũritũ o hamwe na mbarathi.
7  Wee wiki nowe wa gwĩtigĩrũo. Nũũ ũngĩhota gwĩtiiria marakara maku manene?
8  Wamenyithanirie ituĩro ũrĩ o igũrũ; Thĩ ĩgĩĩtigĩra na ĩgĩkira,
9  Rĩrĩa Ngai aarahũkire ahingie ituĩro, Nĩguo ahonokie andũ arĩa othe ahooreri thĩinĩ wa thĩ. (Sela)
10  Tondũ marakara ma andũ magaatũma wee ũgoocwo; Na nĩ ũkeegemia na matigari ma marakara mao.
11  Mwĩhĩtei mĩĩhĩtwa kũrĩ Jehova Ngai wanyu na mũmĩhingie, Arĩa othe mamũthiũrũrũkĩirie nĩ mamũrehere kĩheo marĩ na guoya.
12  Nĩ ekũniina mwĩtĩo wa atongoria; Nĩ atũmaga athamaki a thĩ manyitwo nĩ guoya.
23  Jehova nĩwe Mũrĩithi wakwa. Gũtirĩ kĩndũ ingĩaga.
2  Atũmaga njarahe ũrĩithio-inĩ ũrĩ na nyeki nduru; Andongoragia akandwara kũndũ gwa kũhurũka kũrĩ na maĩ maingĩ.
3  Nĩ atũmaga njokwo nĩ hinya. Andongoragia njĩra-inĩ cia ũthingu nĩ ũndũ wa rĩĩtwa rĩake.
4  O na ndagerera mũkuru-inĩ ũrĩ na kĩĩruru kĩnene, Ndiĩtigagĩra ũũru o wothe, Tondũ wee ũrĩ hamwe na niĩ; Rũthanju rwaku na mũkwanjũ waku nĩ itũmaga ngĩe na ũmĩrĩru.
5  Ũhaaragĩria metha nĩ ũndũ wakwa mbere ya thũ ciakwa. Nĩ ũcanjamũraga mũtwe wakwa na maguta; Gĩkombe gĩakwa nĩ kĩiyũrĩtio wega.
6  Ti itherũ, wega na wendo mwĩhokeku nĩ irĩnũmagĩrĩra matukũ mothe ma ũtũũro wakwa, Na ngũtũũra nyũmba-inĩ ya Jehova matukũ makwa mothe.
42  O ta ũrĩa thwariga ĩĩriragĩria tũrũũĩ twa maĩ, Noguo o na niĩ ngwĩriragĩria, wee Ngai.
2  Nĩ nyotagĩra Ngai, nganyotera Ngai ũrĩa ũtũũraga muoyo. Hihi nĩ rĩ ngaathiĩ nĩgetha ngorũo ndĩ mbere ya Ngai?
3  Maithori makwa matuĩkĩte irio ciakwa mũthenya na ũtukũ; Andũ manyũrũragia mũthenya wothe makanjũria atĩrĩ: “Ngai waku arĩ kũ?”
4  Ndirikanaga maũndũ maya, ngaitũrũra ngoro yakwa, Tondũ kũrĩ hĩndĩ ndatwaranaga na kĩrĩndĩ; Ndathiaga na njĩra ya gĩtĩo ndĩ mbere yao tũgĩthiĩ nyũmba-inĩ ya Ngai, Kũrĩ na inegene rĩa gĩkeno na gũcokia ngatho Rĩa kĩrĩndĩ gĩgĩkũngũĩra gĩathĩ.
5  Nĩ kĩĩ kĩratũma ndangĩke? Nĩ kĩĩ kĩratũma thĩnĩke ũguo thĩinĩ wakwa? Eterera Ngai, Nĩ gũkorũo nĩ ngũmũgooca o rĩngĩ arĩ we Mũhonokia Wakwa Mũnene.
6  Atĩrĩrĩ Ngai wakwa, nĩ ndĩratangĩka. Nĩkĩo ndĩrakũririkana, Ndĩ bũrũri-inĩ wa Jorodani na tũcũmbĩrĩ twa Herimoni, Ndĩ Kĩrĩma-inĩ kĩa Mizari.
7  Maĩ mariku metaga maĩ mariku Rĩrĩa kwaiguĩka mũgambo wa ndururumo ciaku cia maĩ. Nĩ humbĩrĩtwo nĩ makũmbĩ maku mothe marĩa manene.
8  Jehova nĩ arĩnyonagia wendo wake mwĩhokeku mũthenya, Narĩo ũtukũ ngaina ũhoro wake, ngahoya Ngai ũrĩa ũũheaga muoyo.
9  Ngũũria Ngai o we ndũmba yakwa ya ihiga atĩrĩ: “Nĩ kĩĩ gĩtũmĩte ũriganĩrũo nĩ niĩ? Nĩ kĩĩ gĩgũtũma njikare na kĩeha nĩ ũndũ wa kũhinyĩrĩrio nĩ thũ yakwa?”
10  Thũ ciakwa cinyũrũragia irĩ na rũmena rũnene; Cinyũrũragia mũthenya wothe ikanjũria atĩrĩ: “Ngai waku arĩ kũ?”
11  Nĩ kĩĩ kĩratũma ndangĩke? Nĩ kĩĩ kĩratũma thĩnĩke ũguo thĩinĩ wakwa? Eterera Ngai, Nĩ gũkorũo nĩ ngũmũgooca o rĩngĩ arĩ we Mũhonokia Wakwa Mũnene, o we Ngai wakwa.
91  Mũndũ o wothe ũikaraga handũ ha hitho ha Ũrĩa ũrĩ Igũrũ Mũno Arĩĩgitagia rungu rwa kĩĩruru kĩa Mwene-Hinya-Wothe.
2  Niĩ ngwĩra Jehova atĩrĩ: “Wee nĩwe rĩũrĩro rĩakwa o na mwĩgitio wakwa, O wee Ngai wakwa ũrĩa ndĩhokete.”
3  Nĩ gũkorũo nĩ egũkũhonokia kuuma mũtego-inĩ wa mũtegi wa nyoni, Akũhonokie kuuma harĩ mũrimũ mũũru ũrĩa ũrehaga mwanangĩko.
4  Nĩ arĩkũhumbagĩra na njoya ciake, Na rungu rwa mathagu make nĩho ũrĩũragĩra. Wĩhokeku wake ũrĩkoragwo ũrĩ ngo nene na rũthingo rwa kũgitĩra.
5  Ndũrĩĩtigagĩra imakania cia ũtukũ, Kana mũguĩ ũrĩa ũhĩtũkaga mũthenya,
6  O na kana mũrimũ mũũru ũrĩa ũceemaga nduma-inĩ, Kana mwanangĩko ũrĩa ũniinanaga mũthenya gatagatĩ.
7  Andũ ngiri nĩ makaagwa mwena-inĩ waku Na andũ ngiri ikũmi magwe mwena waku wa ũrĩo, No wee gũtirĩ ũndũ mũũru ũgaagũkuhĩrĩria.
8  Wee no kwĩrorera ũkerorera na maitho maku Wĩyonere iherithia rĩa andũ arĩa aganu.
9  Nĩ gũkorũo uugĩte atĩrĩ: “Jehova nĩwe rĩũrĩro rĩakwa,” Nĩ ũtuĩte Ũrĩa ũrĩ Igũrũ Mũno gĩikaro gĩaku;
10  Gũtirĩ thĩna ũgaagũkora, Na gũtirĩ ihũũra rĩgaakuhĩrĩria hema yaku.
11  Nĩ gũkorũo nĩ agaatha araika ake ũhoro-inĩ waku, Nĩguo makũgitĩre njĩra-inĩ ciaku ciothe.
12  Nĩ magaagũkuua na moko mao, Nĩguo ndũkagũthwo kũgũrũ nĩ ihiga.
13  Nĩ ũgaakinyĩrĩria mũrũthi mwĩthĩ o na nduĩra; Ũkaarangĩrĩria mũrũthi ũrĩ hinya o na nyoka nene.
14  Ngai oigĩte ũũ: “Tondũ nĩ anyendete, nĩ ndĩrĩmũhonokagia. Nĩ ndĩrĩmũgitagĩra tondũ nĩ oĩ rĩĩtwa rĩakwa.
15  Nĩ arĩngayagĩra, na niĩ ngamwĩtĩka. Ndĩrĩkoragwo hamwe nake hĩndĩ ya mĩtangĩko. Nĩ ndĩrĩmũhonokagia na ngamũtũũgĩria.
16  Ngũmũhe ũtũũro mũraya nginya aiganĩre, Na ndũme one ciĩko ciakwa cia kũhonokania.”
22  Ngai wakwa, Ngai wakwa, ũndiganĩirie nĩkĩ? Nĩ kĩĩ gĩtũmĩte ũikare haraya ũkaga kũũhonokia, Ũkaraihĩrĩria kĩrĩro gĩakwa kĩa mĩtangĩko?
2  Ngai wakwa, ndindaga ngĩgũkaĩra mũthenya, na ndũnjĩtĩkaga; O na ũtukũ ndikiraga.
3  No wee ũrĩ mũtheru, Ũrigicĩirio nĩ rũgooco rwa Isiraeli.
4  Maithe maitũ nĩwe meehokete; Nĩ maakwĩhokete, nawe nĩ wamahonokagia.
5  Nĩwe maakayagĩra, na makahonokio; Maakwĩhokaga, na matiaconorithagio.
6  No niĩ ndĩ kĩgunyũ ndirĩ mũndũ, Nyũrũragio na nganyararũo nĩ andũ.
7  Arĩa othe manyonaga nĩ manyũrũragia; Manyiiraga makainia mĩtwe yao marĩ na kĩnyũrũri makoiga atĩrĩ:
8  “Eeneanire harĩ Jehova. Reke We amũhonokie! Reke We amũhonokie tondũ nĩ amwendete mũno!”
9  Wee nĩwe wandutire nda ya maitũ, Na nowe watũmire njigue ndĩ mũgitĩre ndĩ nyondo-inĩ cia maitũ.
10  Ndaneanirũo harĩ wee ũmenyerere kuuma o ndaciarũo; Kuuma ndĩ o nda ya maitũ, ũkoretwo ũrĩ Ngai wakwa.
11  Ndũgaikare haraya na niĩ, nĩ gũkorũo thĩna ũrĩ hakuhĩ Na ndirĩ na mũteithia ũngĩ.
12  Thiũrũrũkĩirio nĩ tũtegwa tũingĩ; Ngarigicĩrio nĩ ndegwa irĩ hinya cia Bashani.
13  Ciathamagia kanua gothe kũnjerekera, O ta mũrũthi ũrararama ũgĩtambura kĩrĩa wanyita tũcunjĩ tũcunjĩ.
14  Niĩ njitĩtwo thĩ o ta maĩ; Mahĩndĩ makwa mothe nĩ marekanĩtie. Ngoro yakwa ĩhaanĩte o ta mũhũra; Ĩtwekaga ĩrĩ thĩinĩ wakwa biũ.
15  Hinya wakwa ũniarĩte o ta gĩcere kĩa nyũngũ; Rũrĩmĩ rwakwa rũnyitanĩte na kĩni gĩakwa; Ũrandwara thĩ rũkũngũ-inĩ rwa gĩkuũ.
16  Nĩ gũkorũo thiũrũrũkĩirio nĩ ngui; Cindigicĩirie o ta gĩkundi kĩa eki-naĩ, O ta mũrũthi, iratharĩkĩra moko na magũrũ makwa.
17  Mahĩndĩ makwa mothe no ndĩmatare. Mandoraga na makangũũrĩra maitho.
18  Magayanaga nguo ciakwa, Na magacukĩra nguo yakwa mĩtĩ.
19  No wee Jehova-rĩ, ndũgaikare o haraya. Wee nĩwe hinya wakwa; hiũha ũndeithie.
20  Honokia kuuma harĩ rũhiũ rwa njora, Ũhonokie muoyo wakwa wa goro kuuma ndwara-inĩ cia ngui;
21  Honokia kuuma kanua-inĩ ka mũrũthi na kuuma hĩa-inĩ cia ndegwa cia gĩthaka; Njigua na ũũhonokie.
22  Nĩ ngũmenyithania rĩĩtwa rĩaku kũrĩ ariũ a Ithe witũ; Nĩ ngũkũgooca ndĩ thĩinĩ wa kĩũngano.
23  Inyuĩ mwĩtigĩrĩte Jehova, mũgoocei! Inyuothe a mbeũ ya Jakubu, mũkumiei! Inyuothe a mbeũ ya Isiraeli, mwĩtigĩrei.
24  Nĩ gũkorũo we ndanyararĩte kana akamena mĩnyamaro ya ũrĩa ũrahinyĩrĩrio; Ndamũhithĩte ũthiũ wake. Hĩndĩ ĩrĩa aamũkaĩire akĩhoya ũteithio, nĩ aaiguire.
25  Nĩ ngũkũgooca ndĩ thĩinĩ wa kĩũngano kĩnene; Nĩ ngũhingia mĩĩhĩtwa yakwa ndĩ mbere ya arĩa mamwĩtigĩrĩte.
26  Andũ arĩa ahooreri marĩrĩaga na makahũna; Arĩa macaragia Jehova nĩ marĩmũgoocaga. Mũrokenera ũtũũro tene na tene.
27  Ituri ciothe cia thĩ nĩ ikaaririkana na irore kũrĩ Jehova. Famĩlĩ ciothe cia ndũrĩrĩ nĩ ikaainamĩrĩra mbere yaku.
28  Nĩ gũkorũo ũthamaki nĩ wa Jehova; Nĩwe wathaga ndũrĩrĩ.
29  Andũ arĩa othe magaacĩrĩte thĩinĩ wa thĩ makaarĩa na mainamĩrĩre; Arĩa othe maraikũrũka rũkũngũ-inĩ nĩ magaaturia maru mbere yake; Gũtirĩ o na ũmwe wao ũngĩhota kũhonokia muoyo wake.
30  Njiarũa ciao nĩ ikaamũtungatĩra; Rũciaro rũrĩa rũgooka nĩ rũkaamenyithio ũhoro wa Jehova.
31  Nĩ magooka na maheane ũhoro wa ũthingu wake. Nĩ makeera andũ arĩa matarĩ maraciarũo maũndũ marĩa ekĩte.
135  Goocai Ja! Goocai rĩĩtwa rĩa Jehova; Mũgoocei, inyuĩ ndungata cia Jehova,
2  Inyuĩ mũrũgamaga nyũmba-inĩ ya Jehova, O inyuĩ mũrũgamaga nja-inĩ cia nyũmba ya Ngai witũ.
3  Goocai Ja, tondũ Jehova nĩ mwega. Inai nyĩmbo mũgooce rĩĩtwa rĩake, tondũ nĩ rĩega.
4  Nĩ gũkorũo Ja nĩ athuurĩte Jakubu atuĩke wake, Agathuura Isiraeli atuĩke kĩndũ gĩake kĩa mwanya.
5  Tondũ nĩ njũĩ wega atĩ Jehova nĩ mũnene; Mwathani witũ nĩ mũnene gũkĩra ngai iria ingĩ ciothe.
6  Jehova ekaga ũrĩa wothe ekwenda gwĩka Igũrũ na gũkũ thĩ, iria-inĩ na kũndũ guothe kũrĩa kũriku.
7  Atũmaga matu mambate kuuma ituri cia thĩ; Nĩ atũmaga kũgĩe rũheni hamwe na mbura; Arehaga rũhuho kuuma thitoo-inĩ ciake.
8  Nĩ ooragire marigithathi ma Misiri, Ma andũ o na ma nyamũ.
9  Aatũmire imenyithia na ciama thĩinĩ waku, wee Misiri, Agĩũkĩrĩra Firauni na ndungata ciake ciothe.
10  Nĩ aaniinire ndũrĩrĩ nyingĩ Na akĩũraga athamaki maarĩ na hinya
11  —Sihoni mũthamaki wa Aamori, Ogu mũthamaki wa Bashani, Na mothamaki mothe ma Kanaani.
12  Aaheanire bũrũri wao ũtuĩke igai, Ũtuĩke igai kũrĩ andũ ake Isiraeli.
13  Rĩĩtwa rĩaku, wee Jehova, rĩtũũraga tene na tene. Ngumo yaku, wee Jehova, ĩtũũraga njiarũa-inĩ ciothe.
14  Nĩ gũkorũo Jehova nĩ agaatetera andũ ake, Na nĩ agaacaĩra ndungata ciake.
15  Mĩhianano ya ndũrĩrĩ nĩ betha na thahabu, Wĩra wa moko ma andũ.
16  Nĩ ĩrĩ kanua, no ndĩngĩhota kwaria; Nĩ ĩrĩ maitho, no ndĩngĩhota kuona
17  Nĩ ĩrĩ matũ, no ndĩngĩhota kũigua. Ndĩkoragwo na mĩhũmũ kanua-inĩ kayo.
18  Andũ arĩa mamĩthondekaga makaahaana o tayo, O hamwe na arĩa othe mamĩĩhokaga.
19  Inyuĩ nyũmba ya Isiraeli, goocai Jehova. Inyuĩ nyũmba ya Haruni, goocai Jehova.
20  Inyuĩ nyũmba ya Lawii, goocai Jehova. Inyuĩ mwĩtigĩrĩte Jehova, goocai Jehova.
21  Jehova arogoocwo kuuma Zayuni, Ũcio ũikaraga Jerusalemu. Goocai Ja!
127  Tiga nyũmba yakirũo nĩ Jehova, Amĩaki merutanagĩria o tũhũ kũmĩaka. Tiga itũũra rĩrangĩirũo nĩ Jehova, Mũrangĩri araraga eiguĩte o tũhũ.
2  Nĩ ũndũ wa tũhũ atĩ mũũkagĩra tene, Na mũgakoma mũcereirũo, Mũkenogia gũcaria irio, Nĩ gũkorũo we nĩ aheaga andũ arĩa endete irio o na akamahe toro.
3  Atĩrĩrĩ, ciana nĩ igai kuuma kũrĩ Jehova; Maciaro ma nda nĩ kĩheo.
4  O ta mĩguĩ ĩrĩ guoko-inĩ kwa mũndũ ũrĩ hinya, Noguo ciana itariĩ iria mũndũ agĩĩte nacio arĩ mwĩthĩ.
5  Gũkena nĩ mũndũ ũrĩa ũiyũragia thiaka wake mĩguĩ. Matigaaconorithio, Nĩ gũkorũo nĩ makaaragia na thũ marĩ kĩhingo-inĩ gĩa itũũra.
38  Atĩrĩrĩ Jehova, ndũkanũnge ũrĩ na marakara, Kana ũnũnge ũrĩ na mang’ũrĩ.
2  Tondũ nĩ thecetwo nĩ mĩguĩ yaku ĩkanyingĩra thĩinĩ biũ, Na guoko gwaku gũkahinyĩrĩria na thĩ.
3  Mwĩrĩ wakwa wothe nĩ mũrwaru nĩ ũndũ wa marakara maku. Mahĩndĩ makwa matirĩ na thayũ nĩ ũndũ wa mehia makwa.
4  Tondũ mahĩtia makwa meiganĩrĩire igũrũ rĩa mũtwe wakwa; O ta mũrigo mũritũ, nĩ maritũ mũno ndingĩhota kũmakuua.
5  Ironda ciakwa nĩ iranunga na igatherema Tondũ wa ũrimũ wakwa.
6  Nĩ ndangĩkĩte na ngathuthĩka ngoro mũno; Ndindaga na kĩeha mũthenya wothe.
7  Ndĩraigua ngĩcinwo thĩinĩ wakwa; Mwĩrĩ wakwa wothe nĩ mũrwaru.
8  Ng’andĩte na ngahehenjeka biũ; Mĩtangĩko ya ngoro yakwa ĩtũmaga ndarame na mũgambo mũnene.
9  Atĩrĩrĩ Jehova, merirĩria makwa mothe marĩ mbere yaku, Na nĩ ũĩ gũcaya gwakwa.
10  Ngoro yakwa ĩrahũũra na hinya, na ngorũo nĩ hinya, Na ũtheri wa maitho makwa nĩ ũthirĩte.
11  Arata akwa na athiritũ akwa matiendaga kũnguhĩrĩria nĩ ũndũ wa ihũũra rĩakwa, Nao arata akwa a hakuhĩ maikaraga haraya na niĩ.
12  Arĩa macaragia muoyo wakwa nĩ manjigagĩra mĩtego; Acio mendaga kũnjĩka ũũru maragia ũhoro wa mwanangĩko; Mũthenya wothe matindaga makĩhehanĩrĩra maũndũ ma maheeni.
13  No o ta mũndũ ũrĩa ũtaiguaga, niĩ ndimathikagĩrĩria; O ta mũndũ ũrĩa ũtahotaga kwaria, nditumũraga kanua gakwa.
14  Nduĩkĩte o ta mũndũ ũtarĩ ũhoti wa kũigua, Ũrĩa ũtangĩhota kuuga ũndũ na kanua gake nĩguo etetere.
15  Tondũ wee Jehova nĩwe ndetereire, Nawe ũkĩnjigua, wee Jehova Ngai wakwa.
16  Nĩ gũkorũo ndoigire ũũ: “Maroaga gũũthekerera Kana metũũgĩrie igũrũ rĩakwa kũgũrũ gwakwa kũngĩtindirũka.”
17  Tondũ ndarĩ hakuhĩ kũgwa, Na ndaiguaga ruo hingo ciothe.
18  Nĩ ndoimbũrire mahĩtia makwa; Nĩ ndatangĩkaga nĩ ũndũ wa mehia makwa.
19  No thũ ciakwa irĩ na ũhoti o na hinya, Arĩa mathũire hatarĩ gĩtũmi nĩ maingĩhĩte mũno.
20  Maarĩhire wega wakwa na ũũru; Nĩ maanjũkagĩrĩra nĩ ũndũ wa gũthingata maũndũ marĩa mega.
21  Atĩrĩrĩ Jehova, ndũkandiganĩrie. Ndũgaikare haraya na niĩ, wee Ngai.
22  Hiũha ũũke ũndeithie, Wee Jehova, o wee ũhonokio wakwa.
137  Hakuhĩ na njũũĩ cia Babuloni, nĩho twaikaraga thĩ. Nĩ twarĩraga twaririkana Zayuni.
2  Mĩtĩ-inĩ ya mĩcũgũcũgũ ĩrĩa yarĩ kũu, Nĩho twacuuragia inanda citũ cia mũgeeto.
3  Tũrĩ kũu arĩa maatũtahĩte nĩ maatwĩraga tũmainĩre rwĩmbo, Acio maatũnyũrũragia nĩ meendaga tũmakenie magatwĩra: “Tũinĩrei rwĩmbo rũmwe rwa Zayuni.”
4  Tũngĩina atĩa rwĩmbo rwa Jehova Tũrĩ bũrũri-inĩ mũgeni?
5  Ingĩriganĩrũo nĩwe, wee Jerusalemu, Guoko gwakwa kwa ũrĩo kũroriganĩrũo nĩ wĩra wakuo.
6  Rũrĩmĩ rwakwa rũronyitana na mwena wa igũrũ wa kanua gakwa Ingĩaga gũkũririkana, Ingĩaga gũtua Jerusalemu Kĩndũ kĩrĩa kĩnene makĩria gĩtũmaga ngene.
7  Atĩrĩrĩ Jehova, ririkana Ũndũ ũrĩa Aedomu mooigire mũthenya ũrĩa Jerusalemu yagũire: “Mĩmomorei! Mĩmomorei nginya mĩthingi yayo!”
8  Wee mwarĩ wa Babuloni, o wee ũkiriĩ kwanangwo, Gũkena nĩ mũndũ ũrĩa ũgaakũrĩha Na ũũru o ta ũrĩa watwĩkire.
9  Gũkena nĩ mũndũ ũrĩa ũkoya ciana ciaku Acihũũrithie mahiga-inĩ.
111  Goocai Ja! א [Aleph] Nĩ ngũgooca Jehova na ngoro yakwa yothe ב [Beth] Thĩinĩ wa kĩgomano kĩa andũ arĩa arũngĩrĩru o na kĩũngano-inĩ.
2  Mawĩra ma Jehova nĩ manene; ד [Daleth] Mathuthuragio nĩ arĩa othe makenagio nĩmo.
3  Mawĩko make nĩ marĩ riri na nĩ magemu, ו [Waw] Na ũthingu wake ũtũũraga tene na tene.
4  Nĩ atũmaga mawĩra make ma magegania maririkanagwo. ח [Heth] Jehova nĩ mũcayanĩri na nĩ mũigua tha.
5  Andũ arĩa mamwĩtigĩrĩte nĩ amaheaga irio. י [Yod] Atũũraga aririkanaga kĩrĩkanĩro gĩake tene na tene.
6  Nĩ aguũrĩirie andũ ake mawĩra make ma hinya ל [Lamed] Na njĩra ya kũmahe igai rĩa ndũrĩrĩ.
7  Mawĩra ma moko make nĩ ma ma na ma kĩhooto; נ [Nun] Mawatho make mothe nĩ ma kwĩhokeka.
8  Makoragwo marĩ ma kwĩhokeka hĩndĩ ciothe, rĩu na nginya tene na tene; ע [Ayin] Mũthingi wamo nĩ ũhoro wa ma na ũthingu.
9  Nĩ akũũrĩte andũ ake. צ [Tsade] Aathanire atĩ kĩrĩkanĩro gĩake kĩagĩrĩire gũtũũra tene na tene. ק [Qoph] Rĩĩtwa rĩake nĩ itheru na nĩ rĩa gwĩtigĩrũo.
10  Gwĩtigĩra Jehova nĩkuo kĩambĩrĩria kĩa ũũgĩ. ש [Sin] Arĩa othe marũmagĩrĩra mawatho make nĩ monanagia ũtaũku mwega. ת [Taw] Rũgooco rwake rũtũũraga tene na tene.
86  Tega gũtũ gwaku, wee Jehova na ũnjigue, Nĩ gũkorũo nĩ nyamarĩkĩte na ndĩ mũthĩni.
2  Gitĩra muoyo wakwa, tondũ niĩ ndĩ mwĩhokeku. Honokia ndungata ĩno yaku ĩkwĩhokete, Tondũ wee nĩwe Ngai wakwa.
3  Atĩrĩrĩ Jehova, njiguĩra tha, Tondũ ngũkayagĩra mũthenya wothe.
4  Tũma ndungata yaku ĩkene, Tondũ wee Jehova nĩwe ngayagĩra.
5  Nĩ gũkorũo wee Jehova ũrĩ mwega na ũkoragwo wĩhaarĩirie kuohanĩra; Wendo waku mwĩhokeku nĩ mũingĩ harĩ arĩa othe magũkayagĩra.
6  Atĩrĩrĩ Jehova, thikĩrĩria ihoya rĩakwa; Na ũtegere gũtũ mathaithana makwa ma kũhoya ũteithio.
7  Wee nĩwe ngũkaĩra mũthenya ũrĩa ndĩ na mĩtangĩko, Tondũ nĩ ũkũnjigua.
8  Gũtirĩ ũngĩ ũhaana tawe harĩ ngai iria ingĩ, wee Jehova, Gũtirĩ mawĩra mangĩ matariĩ ta maku.
9  Ndũrĩrĩ ciothe iria wombire Nĩ igooka na cinamĩrĩre mbere yaku, wee Jehova, Na nĩ ikaagooca rĩĩtwa rĩaku.
10  Tondũ wee wĩ mũnene na wĩkaga maũndũ ma magegania; Wee wiki nowe Ngai.
11  Atĩrĩrĩ Jehova, nduta ũhoro wĩgiĩ njĩra yaku. Niĩ ndĩrĩrũmagĩrĩra ũhoro waku wa ma. He ngoro ĩtagayũkanĩte nĩguo ndĩtigagĩre rĩĩtwa rĩaku.
12  Nĩ ndĩrakũgooca na ngoro yakwa yothe, wee Jehova Ngai wakwa, Na ngũtũũra ngoocaga rĩĩtwa rĩaku tene na tene,
13  Tondũ wendo waku mwĩhokeku harĩ niĩ nĩ mũnene, Na nĩ ũhonoketie muoyo wakwa kuuma Mbĩrĩra-inĩ kũndũ kũriku mũno.
14  Atĩrĩrĩ Ngai, andũ etĩi nĩ meyumĩrĩtie nĩguo manjũkĩrĩre; Gĩkundi kĩa andũ matarĩ tha nĩ kĩrenda kũnduta muoyo, Na matirũmbũyagia ũhoro waku.
15  No wee Jehova wĩ Ngai mũigua tha na mũcayanĩri, Ndũhiũhaga kũrakara na nĩ ũiyũirũo nĩ wendo o na wĩhokeku.
16  Wĩhũgũre ũndore na ũnjiguĩre tha. Ndungata yaku-rĩ, mĩhe hinya waku, Na ũhonokie mũriũ wa ngombo yaku ya mũirĩtu.
17  Nyonia kĩmenyithia kĩa wega waku, Nĩgetha arĩa mathũire makĩone na maconorithio. Tondũ wee Jehova, nĩwe ũndeithagia na ũkanyũmĩrĩria.
32  Gũkena nĩ mũndũ ũrĩa woheirũo mahĩtia make, ũrĩa mehia make mahumbĩrĩtwo.
2  Gũkena nĩ mũndũ ũrĩa ũtonagwo arĩ na mahĩtia nĩ Jehova, Ũrĩa ũtakoragwo na maheeni roho-inĩ wake.
3  Hĩndĩ ĩrĩa ndaikarĩte ngirĩte, mahĩndĩ makwa nĩ moorirũo nĩ hinya tondũ wa gũtinda ngĩcaya mũthenya mũgima.
4  Tondũ guoko gwaku nĩ kwanditũhagĩra mũthenya na ũtukũ. Hinya wakwa ũkĩniara o ta maĩ hĩndĩ ya ũrugarĩ. (Sela)
5  Na niĩ ngĩkumbũrĩra mehia makwa; Ndiahumbĩrire mahĩtia makwa. Ngiuga atĩrĩ: “Nĩ ngumbũrĩra Jehova mehia makwa.” Nawe ũkĩnjohera mahĩtia ma mehia makwa. (Sela)
6  Nĩkĩo mũndũ wothe mwĩhokeku arĩkũhoyaga Hĩndĩ ĩrĩa wee ũngĩoneka. Nake o na mũiyũro wa maĩ ndũngĩmũkinyĩra.
7  Wee nĩwe handũ hakwa ha kwĩhitha; Nĩ ũrĩngitagĩra kuumana na mĩtangĩko. Ũrĩthiũrũrũkagĩria na inegene rĩa gĩkeno rĩa ũhonokio. (Sela)
8  “Nĩ ndĩrĩkũheaga ũtaũku na ngakũruta njĩra ĩrĩa wagĩrĩire kũgera. Ndĩrĩkũheaga ũtaaro riitho rĩakwa rĩkũrorete.
9  Ndũkahaane ta mbarathi kana nyũmbũ, iria itarĩ ũtaũku, Iria arĩ o mũhaka kũhĩahĩa gwacio kũgirĩrĩrio na mũkwa kana mũhĩndo Itanagũkuhĩrĩria.”
10  Andũ arĩa aganu makoragwo na ruo rũingĩ; No mũndũ ũrĩa wĩhokaga Jehova akoragwo athiũrũrũkĩirio nĩ wendo Wake mwĩhokeku.
11  Kenai nĩ ũndũ wa Jehova na mũcanjamũke, inyuĩ andũ arĩa athingu; Anĩrĩrai mũkenete, inyuothe arũngĩrĩru ngoro.
6  Atĩrĩrĩ Jehova, ndũkanũnge ũrĩ na marakara, Ndũkanũnge ũrĩ na mang’ũrĩ.
2  Njiguĩra tha Jehova, tondũ nĩ ndĩrorũo nĩ hinya. Honia, wee Jehova, tondũ mahĩndĩ makwa nĩ marainaina.
3  Ndĩ na mĩtangĩko mĩingĩ mũno, Nĩkĩo ndĩrakũũria atĩrĩ, nĩ nginya rĩ Jehova?
4  Atĩrĩrĩ Jehova, coka nĩguo ũũhonokie; Honokia nĩ ũndũ wa wendo waku mwĩhokeku.
5  Tondũ arĩa makuĩte matikũgwetaga; Nũũ ũngĩkũgooca arĩ thĩinĩ wa Mbĩrĩra?
6  Nĩ njagĩte hinya nĩ ũndũ wa gũcaya; Ũtukũ wothe njihũgagia ũrĩrĩ wakwa na maithori; Ndũmaga gĩtanda gĩakwa gĩcagace nĩ ũndũ wa kũrĩra.
7  Riitho rĩakwa nĩ rĩagĩte hinya nĩ ũndũ wa kĩeha; Rĩtirona wega nĩ ũndũ wa arĩa othe maratharĩkĩra.
8  Njehererai, inyuothe mwĩkaga maũndũ ma waganu, Nĩ gũkorũo Jehova nĩ ekũigua mũgambo wa kĩrĩro gĩakwa.
9  Jehova nĩ ekũigua ihoya rĩakwa rĩa kwenda gwĩtĩkĩrĩka; Jehova nĩ egwĩtĩkĩra ihoya rĩakwa.
10  Thũ ciakwa ciothe nĩ igaaconorithio na imake; Igaacoka na thutha o rĩmwe iconokete.
84  Gĩikaro gĩaku kĩrĩa kĩamũre na kĩrĩ riri kaĩ nĩ kĩega-ĩ, Wee Jehova mũnene wa ita!
2  Muoyo wakwa wothe nĩ wĩriragĩria, O na nĩ njũrĩtwo nĩ hinya nĩ ũndũ wa kwĩrirĩria Nja cia Jehova. Ngoro yakwa na mwĩrĩ wakwa cianagĩrĩra Ngai ũrĩa ũtũũraga muoyo ikenete.
3  O na nyoni nĩ yonaga ũikaro kuo Na thũngũrũrũ ĩgaka gĩtara kĩayo, Harĩa ĩreragĩra tũcui twayo Hakuhĩ na kĩgongona gĩaku kĩnene, wee Jehova mũnene wa ita, Mũthamaki wakwa na Ngai wakwa!
4  Gũkena nĩ arĩa maikaraga nyũmba-inĩ yaku! Nĩ mathiaga na mbere gũkũgooca. (Sela)
5  Gũkena nĩ andũ arĩa makwĩhokaga ũmahe hinya, Arĩa ngoro ciao ciĩriragĩria barabara iria nene.
6  Rĩrĩa magerera Mũkuru-inĩ wa Mĩbaka, Maũtuaga kũndũ kũrĩ na matherũkĩro; Nayo mbura ya mbere ĩkaũhumba na irathimo.
7  Megũthiĩ o makĩongagĩrĩrũo hinya; O ũmwe wao athiaga mbere ya Ngai thĩinĩ wa Zayuni.
8  Atĩrĩrĩ Jehova Ngai mũnene wa ita, igua ihoya rĩakwa; Thikĩrĩria, wee Ngai wa Jakubu. (Sela)
9  Rora, wee ngo itũ na Ngai witũ, Rora ũthiũ wa ũrĩa waku mũitĩrĩrie maguta.
10  Tondũ mũthenya ũmwe nja-inĩ ciaku nĩ mwega gũkĩra mĩthenya ngiri ĩmwe handũ hangĩ o hothe! Niĩ ingĩthuura kũrũgama itonyero-inĩ rĩa nyũmba ya Ngai wakwa Handũ ha gũikara hema-inĩ cia waganu.
11  Nĩ gũkorũo Jehova Ngai nĩ riũa na ngo; Nĩ aiguanagĩra tha na akaheana riri. Gũtirĩ ũndũ o na ũmwe mwega Jehova angĩima Arĩa makoragwo na wĩkindĩru.
12  Wee Jehova mũnene wa ita, Gũkena nĩ mũndũ ũrĩa ũkwĩhokaga.
31  Atĩrĩrĩ Jehova, niĩ njũrĩire harĩ wee. Ndũkanareke njonorithio. Honokia nĩ ũndũ wa ũthingu waku.
2  Ndegera gũtũ gwaku. Ũka na ihenya ũũhonokie. Tuĩka kĩrĩma gĩakwa gĩa kwĩgitia, Ũtuĩke handũ harĩ na ũgitĩri nĩguo ũũhonokie.
3  Nĩ gũkorũo wee nĩwe ndũmba yakwa ya ihiga na mwĩgitio wakwa; Nĩ ũrĩndongoragia na ũkanyonereria njĩra nĩ ũndũ wa rĩĩtwa rĩaku.
4  Nĩ ũrĩhatũraga kuuma neti-inĩ ĩrĩa manjigĩire na hitho, Tondũ wee nĩwe handũ hakwa harĩa hairigĩre.
5  Nĩ ndaiga roho wakwa guoko-inĩ gwaku. Nĩ ũngũũrĩte wee Jehova, Ngai wa ũhoro wa ma.
6  Nĩ thũire arĩa merutagĩra harĩ mĩhianano ya tũhũ na ĩtarĩ kĩene, No niĩ-rĩ, ndĩhokaga Jehova.
7  Nĩ ndĩrĩkenaga mũno nĩ ũndũ wa wendo waku mwĩhokeku, Nĩ gũkorũo nĩ wonete mĩnyamaro yakwa; Nĩ ũĩ mĩtangĩko yakwa ĩrĩa ya thĩinĩ mũno.
8  Ndũũneanĩte harĩ thũ, No ũtũmaga ndũgame handũ harĩ na ũgitĩri.
9  Njiguĩra tha wee Jehova, nĩ gũkorũo ndĩ na mĩtangĩko. Kĩeha nĩ gĩtũmĩte maitho makwa mage hinya, na mwĩrĩ wakwa wothe o naguo.
10  Ũtũũro wakwa ũniinĩtwo nĩ kĩeha Na mĩaka yakwa ĩkaniinwo nĩ gũcaya. Hinya wakwa nĩ ũranyiha nĩ ũndũ wa mahĩtia makwa; Namo mahĩndĩ makwa magathira hinya.
11  Nĩ nyũrũragio nĩ thũ ciakwa ciothe, Na makĩria andũ a itũũra ritũ. Na ngetigĩrũo nĩ andũ arĩa tũmenyanĩte nao; Rĩrĩa manyona mũingĩ-inĩ, no kũnjũrĩra manjũragĩra.
12  Nĩ manjeheretie ngoro-inĩ yao na makariganĩrũo nĩ niĩ, o ta ndĩ mũkuũ; Haana ta ndigithũ nguũ.
13  Nĩ njiguĩte ndeto nyingĩ njũru cia mũhuhu; Ndigicĩirio nĩ guoya. Hĩndĩ ĩrĩa macokanĩrĩra hamwe marĩ kĩndũ kĩmwe nĩguo manjũkĩrĩre, Mabangaga ũrĩa mekũnduta muoyo.
14  No niĩ nĩwe ndĩhokete, wee Jehova. Njugaga atĩrĩ: “Wee nĩwe Ngai wakwa.”
15  Matukũ makwa marĩ guoko-inĩ gwaku. Honokia kuuma guoko-inĩ gwa thũ ciakwa na kuuma harĩ arĩa manyariraga.
16  Tũma ũthiũ waku warĩre ndungata yaku. Honokia kũgerera wendo waku mwĩhokeku.
17  Atĩrĩrĩ Jehova, ndũkareke njonorithio rĩrĩa ndagũkaĩra. Andũ arĩa aganu maroconorithio; Marokirio thĩinĩ wa Mbĩrĩra.
18  Mĩromo ĩrĩa ĩheenanagia ĩroremwo nĩ kwaria, Mĩromo o ĩyo yaragia na mwĩtĩo kwerekera arĩa athingu, ĩkeyambararia na ĩkaria na kĩnyũrũri.
19  Kaĩ wega waku nĩ mũingĩ-ĩ! Ũigĩte wega ũcio nĩ ũndũ wa arĩa magwĩtigĩrĩte, Na nĩ ũwonanĩtie andũ othe makĩĩyonagĩra, ũkawonania harĩ arĩa moragĩra harĩ wee.
20  Ũrĩmahithaga handũ ha hitho harĩa wee ũrĩ Ũkamahitha kuuma harĩ njama cia andũ; Ũrĩmahithaga hema-inĩ yaku Ũkamagitĩra kuumana na tharĩkĩro cia arĩa mendaga kũmeka ũũru.
21  Jehova arogoocwo, Nĩ gũkorũo nĩ anyonetie wendo wake mwĩhokeku na njĩra ya magegania ndĩ thĩinĩ wa itũũra irigicĩrie.
22  Niĩ ndanyitirũo nĩ guoya ngiuga ũũ: “Nĩ ngũthira njehere mbere yaku.” No wee nĩ waiguire mathaithana makwa ma kũhoya ũteithio rĩrĩa ndagũkaĩire.
23  Endai Jehova, inyuothe arĩa ehokeku harĩ we! Jehova nĩ agitagĩra arĩa ehokeku, No mũndũ wothe wonanagia mwĩtĩo amũrĩhaga na njĩra nene.
24  Gĩai na ũmĩrĩru, na ngoro cianyu ikorũo na hinya, Inyuothe arĩa mwetagĩrĩra Jehova.
82  Ngai nĩ arũgamĩte kĩgomano-inĩ kĩamũre; Aratuanĩra ciira arĩ gatagatĩ-inĩ ka ngai akoiga atĩrĩ:
2  “Nĩ nginya rĩ mũgũthiĩ na mbere gũtuanĩra ciira mũtekũrũmĩrĩra kĩhooto Na mũgakorũo na kĩmenyano kwerekera andũ arĩa aganu? (Sela)
3  Teterai arĩa matarĩ hinya na arĩa matarĩ maithe. Onaniai kĩhooto kwerekera arĩa matarĩ na wa kũmateithia na arĩa athĩni.
4  Honokiai arĩa matarĩ hinya na arĩa athĩni; Mũmahonokie kuuma guoko-inĩ kwa andũ arĩa aganu.”
5  Matiũĩ na matitaũkagĩrũo; Marorũra nduma-inĩ; Mĩthingi yothe ya thĩ nĩ ĩrenyenyio.
6  “Niĩ njugĩte atĩrĩ, ‘Inyuĩ mũrĩ ngai, Inyuothe mũrĩ ariũ a Ũrĩa ũrĩ Igũrũ Mũno
7  No mũgaakua o ta ũrĩa andũ makuaga; Na mũkaagwa o ta mũnene ũngĩ o wothe!’”
8  Arahũka, wee Ngai, ũtuĩre thĩ ciira, Nĩ gũkorũo ndũrĩrĩ ciothe nĩ ciaku.
21  Atĩrĩrĩ Jehova, mũthamaki nĩ akenaga nĩ ũndũ wa hinya waku; Nĩ akenaga mũno nĩ ũndũ wa ciĩko ciaku cia kũhonokania.
2  Nĩ ũmũhingĩirie merirĩria ma ngoro yake, Na ndwagĩte kũmũhe ũndũ ũrĩa ahoete na mĩromo yake. (Sela)
3  Nĩ gũkorũo ũmũtũngaga na irathimo nyingĩ; Ũmũhumbaga thũmbĩ ya thahabu ĩrĩa njega mũtwe.
4  Aakũhoire muoyo, nawe ũkĩmũhe, Ũkĩmũhe ũtũũro mũraihu, nginya tene na tene.
5  Ciĩko ciaku cia kũhonokania imũrehagĩra riri mũnene. Ũmũheaga gĩtĩo na riri.
6  Ũtũmaga atũũre arĩ mũrathime tene na tene; Ũtũmaga akene na gĩkeno gĩa gũkorũo mbere yaku.
7  Nĩ gũkorũo mũthamaki nĩ ehokaga Jehova; Tondũ wa wendo mwĩhokeku wa Ũrĩa ũrĩ Igũrũ Mũno, gũtirĩ hĩndĩ akenyenyeka.
8  Guoko gwaku nĩ gũkaanyita thũ ciaku ciothe; Guoko gwaku kwa ũrĩo nĩ gũkaanyita arĩa magũthũire.
9  Ũgaatũma mahaane ta riiko rĩrĩ na mwaki mũnene rĩrĩa ihinda rĩrĩa rĩtuĩtwo rĩa gwĩciria ũhoro wao rĩgaakinya. Jehova nĩ akaamameria nĩ ũndũ wa marakara make, naguo mwaki ũmacine mathire.
10  Ũkaaniina njiarũa ciao ciehere thĩinĩ wa thĩ, Na rũciaro rwao rwehere gatagatĩ-inĩ ka ariũ a andũ.
11  Tondũ nĩ maathugundĩte gũgwĩka ũndũ mũũru; Nĩ mabangĩte njama no itikaagaacĩra.
12  Nĩ gũkorũo nĩ ũgaatũma macoke na thutha more Na njĩra ya kwerekeria ũta waku harĩ o.
13  Arahũka wee Jehova wonanie hinya waku. Nĩ tũkũina nyĩmbo tũgooce ũhoti waku mũnene.
25  Atĩrĩrĩ Jehova, wee nĩwe ngayagĩra.
2  Ngai wakwa, wee nĩwe ndĩhokaga; Ndũkareke njonorithio. Ndũkareke thũ ciakwa cithekerere.
3  Gũtirĩ mũndũ ũigaga kĩĩrĩgĩrĩro gĩake harĩ wee ũgaaconorithio, Ĩndĩ gĩconoko nĩ gĩetereire andũ arĩa makunyanagĩra hatarĩ gĩtũmi.
4  Atĩrĩrĩ Jehova, ndeithia menye njĩra ciaku; Nduta njĩra ciaku.
5  Ndeithia thiage kũringana na ũhoro waku wa ma na ũndutage, Nĩ gũkorũo wee nĩwe Ngai wa ũhonokio wakwa. ו [Waw] Wee nĩwe ndĩĩrĩgagĩrĩra mũthenya wothe.
6  Atĩrĩrĩ Jehova, ririkana tha ciaku o na wendo waku mwĩhokeku, Iria ũtũire wonanĩtie.
7  Ndũkaririkane mehia marĩa ndekire ndĩ mũnyinyi, o na mahĩtia makwa. Ndirikana kũringana na wendo waku mwĩhokeku, Nĩ ũndũ wa wega waku, wee Jehova.
8  Jehova nĩ mwega na nĩ mũrũngĩrĩru. Nĩkĩo arutaga andũ arĩa ehia njĩra ĩrĩa magĩrĩirũo gũtũũra.
9  Nĩ arĩtongoragia andũ arĩa ahooreri ũndũ-inĩ ũrĩa wagĩrĩire, Na nĩ arĩrutaga andũ arĩa ahooreri njĩra yake.
10  Njĩra ciothe cia Jehova nĩ wendo na wĩhokeku Harĩ arĩa marũmagĩrĩra kĩrĩkanĩro gĩake na iririkania ciake.
11  Nĩ ũndũ wa rĩĩtwa rĩaku wee Jehova, Njohera rĩhia rĩakwa, o na gũtuĩka nĩ inene.
12  Nĩ mũndũ ũrĩkũ wĩtigĩrĩte Jehova? Mũndũ ũcio nĩ arĩrutagwo nĩwe njĩra ĩrĩa agĩrĩirũo gũthuura.
13  Nĩ arĩonaga maũndũ mega, Nacio njiarũa ciake nĩ ikaagaya thĩ.
14  Ũrata wa hakuhĩ na Jehova nĩ wa arĩa mamwĩtigĩrĩte, Na nĩ amamenyithagia kĩrĩkanĩro gĩake.
15  Maitho makwa maikaraga marorete Jehova hingo ciothe, Nĩ gũkorũo nĩ ekũhatũra magũrũ makwa kuuma neti-inĩ.
16  Erekeria ũthiũ waku kũrĩ niĩ ũnyonie ũtugi, Nĩ gũkorũo ndĩ o wiki na ndirĩ na hinya.
17  Mĩtangĩko ya ngoro yakwa nĩ ĩingĩhĩte; Njehereria ruo rũrĩa ndĩ naruo.
18  Rora mĩnyamaro yakwa o na mathĩna makwa, Na ũnjohere mehia makwa mothe.
19  Ta rora ũrĩa thũ ciakwa cingĩhĩte Na ũrĩa cimenete na rũmena rũnene.
20  Gitĩra muoyo wakwa na ũũhonokie. Ndũkareke njonorithio, nĩ gũkorũo nĩ njũrĩire harĩ wee.
21  Wĩkindĩru na ũrũngĩrĩru irongitagĩra, Nĩ gũkorũo kĩĩrĩgĩrĩro gĩakwa kĩrĩ harĩ wee.
22  Atĩrĩrĩ Ngai, honokia Isiraeli kuuma harĩ mĩtangĩko yake yothe.
92  Nĩ wega gũcokeria Jehova ngatho Na kũina nyĩmbo cia kũgooca rĩĩtwa rĩaku, wee Ũrĩa ũrĩ Igũrũ Mũno,
2  Kũmenyithania wendo waku mwĩhokeku rũcinĩ Na wĩhokeku waku ũtukũ,
3  Gũkĩhũũragwo kĩnanda kĩa ndigi ikũmi o na kĩnanda kĩa ndigi, Na mũgambo mwega wa kĩnanda kĩa mũgeeto.
4  Nĩ gũkorũo nĩ ũtũmĩte ngene, wee Jehova, nĩ ũndũ wa ciĩko ciaku; Ndĩranĩrĩra ngenete tondũ wa mawĩra ma moko maku.
5  Atĩrĩrĩ Jehova, kaĩ mawĩra maku nĩ manene-ĩ! Namo meciria maku-rĩ, kaĩ nĩ marikĩru mũno-ĩ!
6  Gũtirĩ mũndũ ũtarĩ wĩcirio ũngĩmamenya; Na gũtirĩ mũndũ mũkĩgu ũngĩtaũkĩrũo nĩ ũndũ ũyũ:
7  Rĩrĩa andũ arĩa aganu mathundũka ta ria Na arĩa othe mekaga maũndũ moru magaacĩra, Gĩtũmi nĩgetha maniinwo tene na tene.
8  No wee Jehova ũtũũraga ũtũũgĩrĩte tene na tene.
9  Atĩrĩrĩ Jehova, wĩrorere thũ ciaku ikĩhootwo, Wĩrorere ũrĩa thũ ciaku igũthira; Arĩa othe mekaga maũndũ moru nĩ mekũhurunjwo.
10  No wee nĩ ũgũtũũgĩria hinya wakwa ũhaane ta wa ndegwa ya gĩthaka; Nĩ ngũhaka ngothi yakwa maguta marĩa mega mũno.
11  Maitho makwa nĩ mekwĩrorera thũ ciakwa ikĩhootwo; Matũ makwa nĩ mekũigua ũhoro wa kũgwa kwa andũ aganu arĩa matharĩkagĩra.
12  Ĩndĩ andũ arĩa athingu marĩgaacagĩra o ta mũtĩ wa mũkĩndũ Na makaneneha o ta mũtarakwa wa Lebanoni.
13  Mahandĩtwo thĩinĩ wa nyũmba ya Jehova; Magaacagĩra marĩ kũu nja-inĩ cia Ngai witũ.
14  O na marĩ akũrũ-rĩ, no makaagaacagĩra; Magaakoragwo na hinya na marĩ aruru,
15  Makĩmenyithanagia atĩ Jehova nĩ mũrũngĩrĩru. Nĩwe Rwaro Rwakwa rwa Ihiga, na thĩinĩ wake ndakoragwo na ũndũ ũtarĩ wa ũthingu.
113  Goocai Ja! Mũgoocei, inyuĩ ndungata cia Jehova, Goocai rĩĩtwa rĩa Jehova.
2  Rĩĩtwa rĩa Jehova rĩrogoocwo Kuuma rĩu nginya tene na tene.
3  Kuuma irathĩro rĩa riũa nginya ithũĩro rĩarĩo, Rĩĩtwa rĩa Jehova nĩ rĩgoocwo.
4  Jehova arĩ igũrũ rĩa ndũrĩrĩ ciothe; Riri wake ũtũũgĩrĩte gũkĩra igũrũ.
5  Nũũ ũtariĩ ta Jehova Ngai witũ, O ũcio ũikaraga igũrũ?
6  Nĩ enyihagia akainamĩrĩra nĩguo arore igũrũ o na thĩ,
7  Agokĩria mũndũ ũrĩa ũtarĩ hinya kuuma rũkũngũ-inĩ. Nĩ oyaga na igũrũ mũndũ ũrĩa mũthĩni kuuma hĩba-inĩ ya mũhu
8  Nĩgetha atũme aikare hamwe na andũ arĩa marĩ igweta, Hamwe na arĩa marĩ igweta gatagatĩ-inĩ ka andũ ake.
9  Nĩ aheaga mũtumia ũrĩa thata mũciĩ Agatũma akene gũtuĩka nyina wa ciana. Goocai Ja!
13  Atĩrĩrĩ Jehova, nĩ nginya rĩ ũgũtũũra ũriganĩirũo nĩ niĩ? Hihi nĩ nginya tene na tene? Nĩ nginya rĩ ũgũtũũra ũhithĩte ũthiũ waku kuuma harĩ niĩ?
2  Nĩ nginya rĩ ngũtũũra ndĩ na mĩtangĩko, Ndĩ na kĩeha ngoro-inĩ yakwa o mũthenya? Nĩ nginya rĩ thũ yakwa ĩgũtũũra ĩndooretie?
3  Wee Jehova Ngai wakwa, ndora na ũnjokerie. Ĩkĩra maitho makwa ũtheri, nĩguo ndigakome toro wa gĩkuũ,
4  Nĩgetha thũ yakwa ndĩkoige atĩrĩ: “Nĩ ndĩmũhootete!” Ndũkareke thũ ciakwa ikenere kũgwa gwakwa.
5  Niĩ-rĩ, nĩ ndĩhokete wendo waku mwĩhokeku; Ngoro yakwa nĩ ĩrĩkenagĩra ciĩko ciaku cia kũhonokania.
6  Nĩ ngũinĩra Jehova, nĩ gũkorũo nĩ andathimĩte mũno.
14  Mũndũ ũrĩa mũkĩgu oigaga ũũ ngoro-inĩ yake: “Gũtirĩ Jehova.” Ciĩko ciao nĩ njũru, na maũndũ marĩa mekaga marĩ magigi; Gũtirĩ o na ũmwe wĩkaga wega.
2  No Jehova nĩ aroraga ariũ a andũ arĩ igũrũ Nĩguo one kana nĩ kũrĩ mũndũ o wothe wĩ na ũtaũku, kana nĩ kũrĩ mũndũ o wothe ũcaragia Jehova.
3  Othe nĩ magarũrũkĩte na kũngĩ; Othe mekaga maũndũ moru. Gũtirĩ o na ũmwe wĩkaga wega, Gũtirĩ o na ũmwe.
4  Andũ acio mekaga maũndũ moru-rĩ, kaĩ hatarĩ o na ũmwe wao ũtaũkagĩrũo? Matamburaga andũ akwa ta arĩ mũgate mararĩa. Matikayagĩra Jehova.
5  Ĩndĩ nĩ makaaiyũrũo nĩ guoya mũnene, Tondũ Jehova arĩ hamwe na rũciaro rwa andũ arĩa athingu.
6  Inyuĩ mwĩkaga maũndũ moru, mũgeragia gũthũkia mĩbango ya mũndũ ũrĩa ũtarĩ hinya, No Jehova nĩwe rĩũrĩro rĩake.
7  Na arĩ korũo ũhonokio wa Isiraeli no uume Zayuni! Jehova acokanĩrĩria andũ ake arĩa maatahirũo amacokie-rĩ, Jakubu nĩ akene, Isiraeli nĩ acanjamũke.
123  Wee nĩwe ndiirĩire maitho makwa, O wee ũikarĩire gĩtĩ kĩa ũnene kũu igũrũ.
2  O ta ũrĩa maitho ma ndungata maroraga guoko kwa mwathi wacio, Namo maitho ma ndungata ya mũirĩtu makarora guoko kwa mũtumia ũrĩa ũmĩathaga, No taguo maitho maitũ maroraga Jehova Ngai witũ Nginya atũiguĩre tha.
3  Tũiguĩre tha, wee Jehova, tũiguĩre tha, Nĩ gũkorũo nĩ tũnyararĩtwo mũno.
4  Nĩ tũnyũrũrĩtio mũno nĩ andũ arĩa meĩhokaga Na tũkanyararũo nĩ arĩa etĩi.
98  Inĩrai Jehova rwĩmbo rwerũ. Tondũ nĩ ekĩte maũndũ ma magegania. Guoko gwake kwa ũrĩo, guoko gwake gũtheru, nĩ kũrehete ũhonokio.
2  Jehova nĩ amenyithanĩtie ũhonokio wake; Nĩ aguũrĩtie ũthingu wake kũrĩ ndũrĩrĩ.
3  Nĩ aririkanĩte wendo wake o na wĩhokeku wake harĩ nyũmba ya Isiraeli. Ituri ciothe cia thĩ nĩ cionete ũhonokio wa Ngai witũ.
4  Anĩrĩrai nĩ ũndũ wa ũhootani mũgooce Jehova, inyuĩ thĩ yothe. Canjamũkai na mwanĩrĩre mũkenete na mũine nyĩmbo cia kũgooca.
5  Inĩrai Jehova nyĩmbo cia kũmũgooca mũkĩhũũraga kĩnanda kĩa mũgeeto, Mũmũgooce na kĩnanda kĩa mũgeeto na rwĩmbo rwega.
6  Hamwe na tũrumbeta na mũgambo wa coro, Anĩrĩrai nĩ ũndũ wa ũhootani mbere ya Jehova, o we Mũthamaki.
7  Iria nĩ rĩrurume o na kĩrĩa gĩothe kĩiyũrĩte thĩinĩ warĩo, O na thĩ na arĩa maikaraga thĩinĩ wayo.
8  Njũũĩ nĩ ihũũre hĩ; Irĩma nĩ cianĩrĩre ikenete irĩ hamwe
9  Mbere ya Jehova, tondũ nĩ aroka gũtuĩra thĩ ciira. Nĩ agaatuanĩra ciira na ũthingu thĩinĩ wa thĩ ĩrĩa ĩikaragwo Nacio ikundi cia andũ acituĩre ciira na kĩhooto.
145  Nĩ ngũgũtũũgĩria wee Ngai wakwa, o wee Mũthamaki, Ngũtũũra ngoocaga rĩĩtwa rĩaku tene na tene.
2  Ngũkũgooca mũthenya wothe; Ngũtũũra ngoocaga rĩĩtwa rĩaku tene na tene.
3  Jehova nĩ mũnene na nĩ agĩrĩire mũno kũgoocagwo; Ũnene wake ndũngĩtuĩrĩka.
4  Njiarũa na njiarũa nĩ irĩgoocaga mawĩra maku; Nĩ irĩmenyithanagia ũhoro wa ciĩko ciaku cia hinya.
5  Nĩ marĩaragia ũhoro wa ũnene waku wĩ riri Na nĩ ndĩrĩĩcũranagia ũhoro wa mawĩra maku ma magegania.
6  Nĩ marĩaragia ũhoro wĩgiĩ ciĩko ciaku cia kũmakania, Na niĩ nĩ ndĩrĩmenyithanagia ũhoro wa ũnene waku.
7  Marĩitũrũraga ciugo cia kũgooca maririkana wega waku mũingĩ, Na makanĩrĩra makenete nĩ ũndũ wa ũthingu waku.
8  Jehova nĩ mũcayanĩri na nĩ mũigua tha, Ndahiũhaga kũrakara na wendo wake mwĩhokeku nĩ mũnene.
9  Jehova nĩ mwega harĩ andũ othe, Na tha ciake nĩ cionekaga mawĩra-inĩ make mothe.
10  Mawĩra maku mothe nĩ marĩkũgoocithagia, wee Jehova, Na andũ aku arĩa ehokeku nĩ marĩkũgoocaga.
11  Nĩ marĩmenyithanagia ũhoro wa riri wa ũthamaki waku Na makaria ũhoro wĩgiĩ hinya waku,
12  Nĩguo mamenyithie andũ ũhoro wĩgiĩ ciĩko ciaku cia hinya O hamwe na riri mũnene wa ũthamaki waku.
13  Ũthamaki waku nĩ ũthamaki wa gũtũũra tene na tene, Na wathani waku nĩ wa gũtũũra njiarũa-inĩ ciothe.
14  Jehova nĩ atiiragĩrĩra arĩa othe maragwa Na agokĩria arĩa othe mainamĩte.
15  Maitho mothe nĩwe macũthagĩrĩria marĩ na mwĩhoko; Ũmaheaga irio ciao hĩndĩ ĩrĩa yagĩrĩire.
16  Ũkumbatũraga guoko gwaku Na ũkahingia merirĩria ma kĩndũ gĩothe kĩrĩ muoyo.
17  Jehova nĩ mũthingu njĩra-inĩ ciake ciothe Na nĩ mwĩhokeku maũndũ-inĩ mothe marĩa ekaga.
18  Jehova akoragwo hakuhĩ na arĩa othe mamũkayagĩra, Akoragwo hakuhĩ na arĩa othe mamũkayagĩra na ma.
19  Nĩ ahingagia merirĩria ma arĩa mamwĩtigĩrĩte; Nĩ aiguaga kĩrĩro kĩao gĩa kũhoya ũteithio, na akamahonokia.
20  Jehova nĩ agitagĩra arĩa othe mamwendete, No nĩ akaaniina arĩa othe aganu.
21  Kanua gakwa nĩ karĩgoocithagia Jehova; Kĩndũ o gĩothe kĩrĩ muoyo nĩ gĩtũũre kĩgoocaga rĩĩtwa rĩake itheru tene na tene.
29  Hei Jehova kĩrĩa kĩmwagĩrĩire, inyuĩ ariũ a arĩa marĩ hinya, Hei Jehova kĩrĩa kĩmwagĩrĩire tondũ wa riri o na hinya wake.
2  Hei Jehova riri ũrĩa wagĩrĩire rĩĩtwa rĩake. Inamĩrĩrai Jehova mwĩhumbĩte nguo nyamũre.
3  Mũgambo wa Jehova nĩ ũiguĩkaga igũrũ rĩa maĩ; Ngai ũrĩa ũrĩ riri nĩ arurumaga. Jehova arĩ igũrũ rĩa maĩ maingĩ.
4  Mũgambo wa Jehova nĩ ũrĩ hinya; Mũgambo wa Jehova nĩ ũrĩ riri.
5  Mũgambo wa Jehova nĩ unangaga mĩtarakwa; Ti itherũ, Jehova nĩ oinangaga mĩtarakwa ya Lebanoni.
6  Atũmaga Lebanoni ĩtũhatũhe o ta gacaũ, Na Sirioni ĩtũhatũhe o ta gategwa ga gĩthaka.
7  Mũgambo wa Jehova ũmenũkaga nĩnĩmbĩ cia mwaki;
8  Mũgambo wa Jehova nĩ ũtũmaga werũ ũthingithe; Jehova nĩ atũmaga werũ wa Kadeshi ũthingithe.
9  Mũgambo wa Jehova ũtũmaga thwariga ĩinaine na ĩgaciara Na ũkahũrũra mĩtitũ ĩgatigwo ũtheri. Na arĩa othe marĩ thĩinĩ wa hekarũ yake makoiga: “Ngai arĩ riri!”
10  Jehova aikaragĩra gĩtĩ kĩa ũnene igũrũ rĩa mũiyũro wa maĩ; Jehova aikaragĩra gĩtĩ kĩa ũnene arĩ Mũthamaki tene na tene.
11  Jehova nĩ arĩheaga andũ ake hinya. Jehova nĩ akaarathima andũ ake amahe thayũ.
40  Ndaigire kĩĩrĩgĩrĩro gĩakwa harĩ Jehova biũ, Nake akĩndegera gũtũ gwake na akĩigua gũkaya gwakwa ngĩmũhoya ũteithio.
2  Akĩnduta irima-inĩ rĩarĩ na mũrurumo, Akĩnduta mũtondo-inĩ. Na agĩkinyithia magũrũ makwa igũrũ rĩa ndũmba ya ihiga; Agĩtũma ndĩhande wega.
3  Agĩcoka agĩĩkĩra rwĩmbo rwerũ kanua-inĩ gakwa, Rwa kũgooca Ngai witũ. Andũ aingĩ nĩ mekwĩyonera ũndũ ũcio metigĩre Na maige mwĩhoko wao harĩ Jehova.
4  Gũkena nĩ mũndũ ũrĩa wĩhokaga Jehova Ũrĩa ũtehokaga andũ arĩa aremi kana andũ a maheeni.
5  Nĩ wĩkĩte maũndũ maingĩ, Wee Jehova Ngai wakwa, Mawĩra maku ma magegania o na methugunda maku gũtwerekera. Gũtirĩ ũngĩ ũngĩringithanio nawe; Korũo ndageria kwaria njuge ũhoro wamo, No makorũo marĩ maingĩ mũno ũndũ itangĩhota kũmagweta!
6  Wee ndwerirĩirie igongona na iruta, No nĩ wahingũrire matũ makwa nĩgetha njigue. Ndwetirie magongona ma njino na magongona ma mehia.
7  Ngĩcoka ngiuga ũũ: “Atĩrĩrĩ, nĩ ndoka. Thĩinĩ wa gĩkũnjo nĩ kwandĩkĩtwo ũhoro wakwa.
8  Niĩ ngenagio nĩ gwĩka wendi waku, wee Ngai wakwa, Naguo watho waku ũrikĩrĩte thĩinĩ wakwa biũ.
9  Nĩ hunjagia ũhoro mwega wa ũthingu thĩinĩ wa kĩũngano kĩnene. Na rĩrĩ, ndigiragĩrĩria mĩromo yakwa, O ta ũrĩa ũĩ wega, wee Jehova.
10  Ndihingagĩrĩria ũhoro wa ũthingu waku thĩinĩ wa ngoro yakwa. Nĩ menyithanagia wĩhokeku na ũhonokio waku. Ndihithaga wendo waku mwĩhokeku o na ũhoro waku wa ma ndĩ thĩinĩ wa kĩũngano kĩnene.”
11  Atĩrĩrĩ Jehova, ndũkage kũnjiguĩra tha. Wendo waku mwĩhokeku o na ũhoro waku wa ma irongitagĩra hingo ciothe.
12  Mathĩna marĩa mandigicĩirie nĩ maingĩ mũno matingĩtarĩka. Mahĩtia makwa nĩ maingĩ mũno ũũ atĩ nĩ manditũhĩire nginya ngaremwo nĩ kuona njĩra; Nĩ maingĩ gũkĩra njuĩrĩ cia mũtwe wakwa, Na nĩ nguĩte ngoro.
13  Ndagũthaitha wĩtĩkĩre kũũhonokia, wee Jehova. Hiũha ũũke ũndeithie, wee Jehova.
14  Arĩa othe maracaria ũrĩa mekũnduta muoyo Maroigua thoni na maconorithio. Arĩa makenaga rĩrĩa ndĩ na thĩna Marocoka na thutha more maconokete.
15  Arĩa maranjĩra atĩrĩ: “Aha! Aha!” Maronyitwo nĩ kĩeha nĩ ũndũ wa gũconoka.
16  No arĩa magũcaragia-rĩ, Nĩ makene na macanjamũke nĩ ũndũ waku. Arĩa mendete ciĩko ciaku cia kũhonokania nĩ moigage ũũ hingo ciothe: “Jehova arotũũgĩrio.”
17  No niĩ ndirĩ hinya na ndĩ mũthĩni; Jehova aronũmbũiya. Wee nĩwe mũteithia na mũhonokia wakwa; Wee Ngai wakwa-rĩ, ndũgaikare ũtokĩte.
124  “Korũo Jehova ndaarĩ hamwe na ithuĩ” —Andũ a Isiraeli rĩu nĩ moige—
2  “Korũo Jehova ndaarĩ hamwe na ithuĩ Rĩrĩa andũ maarahũkire nĩguo matũtharĩkĩre,
3  Nĩ mangĩatũmeririe tũrĩ muoyo Hĩndĩ ĩyo maacinagwo nĩ marakara nĩ ũndũ witũ.
4  Namo maĩ nĩ mangĩatũthereririe, Nĩ tũngĩahumbĩrirũo nĩ mũiyũro wa maĩ.
5  Maĩ macio maathereraga na hinya nĩ mangĩatũtooririe.
6  Jehova arogoocwo, Nĩ gũkorũo ndatũneanĩte magego-inĩ mao tũrĩ ta kĩndũ gĩa kũhĩtwo.
7  Ithuĩ tũtariĩ ta nyoni ĩĩtharĩte Kuuma mũtego-inĩ wa mũhĩti; Mũtego nĩ woinĩkangire, Na ithuĩ tũgĩĩthara.
8  Ũteithio witũ uumaga harĩ rĩĩtwa rĩa Jehova, Mũũmbi wa igũrũ na thĩ.”
126  Rĩrĩa Jehova aacokanĩrĩirie andũ a Zayuni arĩa maatahĩtwo akĩmacokia, Tweciragia nĩ kũrota tũrarota.
2  Hĩndĩ ĩyo kanua gaitũ kaiyũrire mĩtheko Na rũrĩmĩ rwitũ rũkĩanĩrĩra nĩ gũkena. Hĩndĩ ĩyo andũ a ndũrĩrĩ meeranire atĩrĩ: “Jehova nĩ amekĩire maũndũ manene.”
3  Jehova nĩ atwĩkĩire maũndũ manene, Na twĩ na gĩkeno kĩnene mũno.
4  Atĩrĩrĩ Jehova, cokanĩrĩria andũ aitũ arĩa matahĩtwo ũmacokie, O ta tũrũũĩ twa Negebu.
5  Arĩa mahandaga mbeũ na maithori Makaagetha makĩanagĩrĩra nĩ gũkena.
6  Mũndũ ũrĩa uumagaraga, o na akĩrĩraga, Akuuĩte mũhuko wake wa mbeũ, Akaahũndũka akĩanagĩrĩra nĩ gũkena, Akuuĩte itĩa ciake.
121  Nĩ ndatiira maitho makwa ndarora irĩma-inĩ. Ũteithio wakwa-rĩ, ũkuuma kũ?
2  Ũteithio wakwa uumaga kũrĩ Jehova, Mũũmbi wa igũrũ na thĩ.
3  Gũtirĩ hĩndĩ akaareka kũgũrũ gwaku gũtindirũke. Ũcio ũkũrangagĩra gũtirĩ hĩndĩ agaacũnga.
4  Atĩrĩrĩ, gũtirĩ hĩndĩ agaacũnga kana athiĩ toro, Ũcio ũrangagĩra Isiraeli.
5  Jehova nĩwe ũkũrangagĩra. Jehova nĩwe kĩĩruru guoko-inĩ gwaku kwa ũrĩo.
6  Ndũrĩcinagwo nĩ riũa mũthenya, O na kana mweri ũgagwĩka ũũru ũtukũ.
7  Jehova nĩ arĩkũrangagĩra kuuma harĩ ũũru o wothe. Nĩ arĩrangagĩra muoyo waku.
8  Jehova nĩ arĩkũrangagĩra maũndũ-inĩ mothe marĩa ũrĩkaga Kuuma rĩu nginya tene na tene.
102  Atĩrĩrĩ Jehova, igua ihoya rĩakwa; Reke kĩrĩro gĩakwa gĩa kũhoya ũteithio gĩgũkinyĩre.
2  Ndũkahithe ũthiũ waku kuuma harĩ niĩ hĩndĩ ĩrĩa ndĩ na mĩtangĩko. Ndegera gũtũ gwaku; Njĩtĩka na ihenya rĩrĩa ndagũkaĩra.
3  Nĩ gũkorũo matukũ makwa marathira o ta ndogo, Na mahĩndĩ makwa marakana o ta marĩ mwaki-inĩ.
4  Ngoro yakwa nĩ ĩringĩkĩte o ta nyeki na ĩkahooha, Tondũ nĩ ndiganagĩrũo nĩ kũrĩa irio ciakwa.
5  Nĩ ũndũ wa ũrĩa njayaga nyanĩrĩire, Mahĩndĩ makwa manyitanĩte na nyama ciakwa.
6  Haana ta nyoni ĩrĩa ĩtagwo gakuua-ũrogi ya werũ-inĩ; Ndariĩ ta ndundu nini ĩrĩ kũndũ kwanangĩku.
7  Ndaaraga itarĩ toro; Haana ta nyoni ĩrĩ iki nyũmba igũrũ.
8  Mũthenya wothe thũ ciakwa itindaga ikĩnyũrũria. Arĩa manyũrũragia mahũthagĩra rĩĩtwa rĩakwa rĩrĩ kĩrumi.
9  Nĩ gũkorũo ndĩaga mũhu ũrĩ mũgate wakwa, Na kĩrĩa nyuaga gĩgatukana na maithori,
10  Nĩ ũndũ wa marakara maku na mang’ũrĩ maku, Tondũ wanjoire na igũrũ ũgĩcoka ũkĩnde.
11  Matukũ makwa matariĩ ta kĩĩruru kĩrathiĩ gĩgĩthiraga, Na niĩ ndĩrahooha o ta nyeki.
12  No wee Jehova ũtũũraga tene na tene, Na ngumo yaku ĩgũtũũra njiarũa-inĩ ciothe.
13  Hatarĩ nganja nĩ ũkwarahũka ũiguĩre Zayuni tha, Tondũ rĩrĩ nĩrĩo ihinda rĩa kũmĩiguĩra tha; Ihinda rĩrĩa rĩtuĩtwo nĩ ikinyu.
14  Nĩ gũkorũo ndungata ciaku nĩ ikenagio nĩ mahiga makuo Na nĩ ciendete nginya rũkũngũ rwakuo.
15  Ndũrĩrĩ nĩ igeetigĩra rĩĩtwa rĩa Jehova, Na athamaki othe a thĩ metigĩre riri waku.
16  Tondũ Jehova nĩ agaaka Zayuni rĩngĩ; Nĩ akooneka arĩ na riri wake.
17  Nĩ agaathikĩrĩria mahoya ma arĩa athĩni; Ndakanyarara mahoya mao.
18  Ũndũ ũyũ wandĩkĩtwo nĩ ũndũ wa rũciaro rũrĩa rũgooka, Nĩgetha andũ arĩa magooka thutha makaagooca Ja.
19  Nĩ gũkorũo aroraga thĩ arĩ kũu gwake gũtheru igũrũ, Jehova nĩ aroraga thĩ arĩ igũrũ,
20  Nĩgetha aigue gũcaya kwa mũndũ ũrĩa wohetwo, Nĩguo ohore arĩa matuĩrĩirũo gĩkuũ,
21  Nĩgetha rĩĩtwa rĩa Jehova rĩmenyithanio Zayuni Na rũgooco rwake rũmenyithanio Jerusalemu,
22  Rĩrĩa ikundi cia andũ na mothamaki Macemania hamwe nĩguo matungatĩre Jehova.
23  Nĩ aandunyire hinya ũtũũro wakwa ũrĩ gatagatĩ; Nĩ aanyihirie matukũ makwa.
24  Niĩ ndoigire ũũ: “Wee Ngai wakwa, Ndũkaniine hĩndĩ ĩrĩa ũtũũro wakwa ũrĩ gatagatĩ, O wee mĩaka yaku ĩtũũraga nginya njiarũa na njiarũa.
25  Tene mũno nĩ waigire mĩthingi ya thĩ, Narĩo igũrũ nĩ wĩra wa moko maku.
26  Icio nĩ igaathira, no wee nĩ ũgũtũũra; O ta nguo, ciothe nĩ igaathira. Nĩ ũgaacicenjia o ta nguo, na nĩ igaathira ciehere.
27  No wee ndũgarũrũkaga, na mĩaka yaku gũtirĩ hĩndĩ ĩgaakinya mũthia.
28  Ciana cia ndungata ciaku igaatũũra na thayũ, Na njiarũa ciacio nĩ igaaikara irũmĩte mbere yaku.”
140  Atĩrĩrĩ Jehova, honokia kuuma harĩ andũ arĩa aganu; Ngitĩra kuuma harĩ andũ arĩa mekaga maũndũ ma ũhinya,
2  Acio mathugundaga maũndũ moru ngoro-inĩ ciao Na magacogera ngũĩ mũthenya mũgima.
3  Rũrĩmĩ rwao marũnooraga rũkahaana o ta rwa nyoka; Mĩromo yao ĩkoragwo na thumu wa nyoka. (Sela)
4  Ngitĩra, wee Jehova kuuma moko-inĩ ma andũ arĩa aganu; Ngitĩra kuuma harĩ andũ arĩa mekaga maũndũ ma ũhinya, Acio mabangaga njama ya kũndega nĩguo ngwe.
5  Andũ arĩa etĩi nĩ manjigagĩra mũtego maũhithĩte; Mathondekaga neti makĩhũthĩra mĩkwa makamĩiga njĩra-inĩ yakwa. Nĩ manyambagĩra mĩtego. (Sela)
6  Niĩ njĩraga Jehova ũũ: “Wee nĩwe Ngai wakwa. Atĩrĩrĩ Jehova, thikĩrĩria mathaithana makwa ma kũhoya ũteithio.”
7  Wee Jehova, Mwathani Ũrĩa Mũnene, o we Mũhonokia wakwa ũrĩ hinya, Nĩ ũgitagĩra mũtwe wakwa mũthenya wa mbaara.
8  Atĩrĩrĩ Jehova, ndũkahingĩrie andũ arĩa aganu merirĩria mao. Ndũkareke njama ciao ikinyanĩre, nĩgetha matikae gwĩtũũgĩria. (Sela)
9  Mĩtwe ya andũ arĩa mandigicĩirie Ĩrohumbĩrũo nĩ maũndũ moru marĩa mĩromo yao yarĩtie.
10  Maroitĩkĩrũo nĩ makara marakana. Maroikio mwaki-inĩ, Maikio marima-inĩ mariku, matikanacoke gũũkĩra.
11  Mũcambania aroaga handũ ha gũikara thĩinĩ wa thĩ. Ũũru ũrothingata andũ arĩa mekaga maũndũ ma ũhinya na ũmaniine.
12  Nĩ njũĩ atĩ Jehova nĩ arĩtetagĩra mũndũ ũrĩa ũtarĩ hinya Na akahe andũ arĩa athĩni kĩhooto.
13  Ti itherũ andũ arĩa athingu nĩ marĩcokagĩria rĩĩtwa rĩaku ngatho; Arĩa arũngĩrĩru megũtũũra mbere ya ũthiũ waku.
60  Atĩrĩrĩ Ngai, wee nĩ watũregire; nĩ wahehenjire mbũtũ citũ. Nĩ warakarĩtio nĩ ithuĩ; no rĩu twamũkĩre rĩngĩ!
2  Nĩ watũmire thĩ ĩthingithe; ũkĩmĩatũra. Thinga mĩatũka yayo, tondũ nĩ kũgwa ĩragwa.
3  Nĩ watũmire andũ aku macemanie na moritũ. Watũmire tũnyue ndibei ĩtũmaga tũtũgũge.
4  Andũ arĩa magwĩtigĩrĩte-rĩ, mahe kĩmenyithia Nĩgetha more meherere ũta. (Sela)
5  Nĩguo andũ arĩa wendete mahonoke, Tũhonokie na guoko gwaku kwa ũrĩo na ũtũigue.
6  Ngai nĩ arĩtie nĩ ũndũ wa ũrĩa arĩ mũtheru akoiga atĩrĩ: “Nĩ ngũkena mũno, nĩ ngũneana Shekemu gũtuĩke igai, Na nĩ ngũthima Mũkuru wa Sukothu.
7  Gileadi nĩ gwakwa, o na Manase no gwakwa, Na Efiraimu nĩkuo ngũbia ya mũtwe wakwa; Juda nĩ rũthanju rwakwa rwa wathani.
8  Moabi nĩ kĩraĩ gĩakwa gĩa gwĩthambĩra. Edomu nĩkuo ngũikia kĩratũ gĩakwa. Na nyanĩrĩre nĩ ũndũ wa ũhootani bũrũri-inĩ wa Filistia.”
9  Nũũ ũkũndwara itũũra-inĩ rĩrĩa rĩrigicĩirio? Nũũ ũkũndwara nginya Edomu?
10  Githĩ tiwe Ngai, o wee ũtũregete, Ngai witũ, o wee ũtigĩte kuumagaraga hamwe na mbũtũ citũ?
11  Tũteithie ũtwehererie mĩtangĩko itũ, Tondũ ũhonokio wa andũ nĩ wa tũhũ.
12  Ngai nĩ egũtũhe hinya, Na nĩ ekũrangĩrĩria thũ citũ.
53  Mũndũ ũrĩa mũkĩgu oigaga ũũ ngoro-inĩ yake: “Gũtirĩ Jehova.” Ciĩko ciao itarĩ cia ũthingu nĩ njũru, na irĩ magigi; Gũtirĩ o na ũmwe wĩkaga wega.
2  No Ngai nĩ aroraga ariũ a andũ arĩ igũrũ Nĩguo one kana nĩ kũrĩ mũndũ o wothe wĩ na ũtaũku, kana nĩ kũrĩ mũndũ o wothe ũcaragia Jehova.
3  Othe nĩ magarũrũkĩte makora njĩra; Othe mekaga maũndũ moru. Gũtirĩ o na ũmwe wĩkaga wega, Gũtirĩ o na ũmwe.
4  Andũ acio mekaga maũndũ moru-rĩ, kaĩ hatarĩ o na ũmwe wao ũtaũkagĩrũo? Matamburaga andũ akwa ta arĩ mũgate mararĩa. Matikayagĩra Jehova.
5  Ĩndĩ nĩ makaaiyũrũo nĩ guoya mũnene, Guoya matarĩ maigua mbere ĩyo, Tondũ Ngai nĩ akaahurunja mahĩndĩ ma andũ arĩa maragũtharĩkĩra. Nĩ ũkaamaconorithia, tondũ Jehova nĩ amaregete.
6  Na arĩ korũo ũhonokio wa Isiraeli no uume Zayuni! Jehova acokanĩrĩria andũ ake arĩa maatahirũo amacokie-rĩ, Jakubu nĩ akene, Isiraeli nĩ acanjamũke.
39  Ndoigire atĩrĩ: “Nĩ ngũmenyerera ikinya rĩakwa Nĩgetha ndikehie na rũrĩmĩ rwakwa. Nĩ ndĩrĩgiragĩrĩria kanua gakwa ngakahumbĩra Rĩrĩa rĩothe mũndũ wothe mwaganu arĩ harĩa ndĩ.”
2  Ndaikarire ngirĩte itekwaria; Ndagire kwaria nginya ũhoro wa maũndũ marĩa mega. No ruo rwakwa rwarĩ rũnene.
3  Ngoro yakwa nĩ yaakanaga thĩinĩ wakwa. O ũrĩa ndecũranagia, noguo mwaki wathiaga ũgĩakanaga. Na niĩ ngĩaria na rũrĩmĩ rwakwa ngiuga atĩrĩ:
4  “Atĩrĩrĩ Jehova, ndeithia kũmenya ũrĩa mũthia wakwa ũkaahana, Na ũndeithie kũmenya mũigana wa matukũ makwa, Nĩgetha menye ũrĩa ũtũũro wakwa ũrĩ mũkuhĩ.
5  Ti itherũ nĩ ũtũmĩte matukũ makwa manyihe; Na ũraihu wa ũtũũro wakwa ti kĩndũ harĩ wee. Hatarĩ nganja mũndũ o wothe o na angĩoneka ta aiganĩire atariĩ o ta mĩhũmũ. (Sela)
6  Mũndũ o wothe ũrathiĩ akoragwo ahaana ta kĩĩruru. Ahang’aga o tũhũ. Acokanagĩrĩria ũtonga mũingĩ, atekũmenya nũũ ũkaaũkenera.
7  Gũkĩrĩ ũguo-rĩ, ingĩkĩĩrĩgĩrĩra kĩĩ Jehova? Wee nowe kĩĩrĩgĩrĩro gĩakwa.
8  Honokia kuuma harĩ mehia makwa mothe. Ndũkareke nduĩke kĩndũ gĩa kũnyũrũrio nĩ mũndũ ũrĩa mũkĩgu.
9  Ndaikarire ngirĩte; Ndingĩatumũrire kanua gakwa, Tondũ wee nĩwe wekĩte ũndũ ũcio.
10  Njehereria ihũũra rĩaku. Nĩ njũrĩtwo nĩ hinya tondũ guoko gwaku nĩ kũngũthaga.
11  Ũrũngaga mũndũ ũkamũherithia nĩ ũndũ wa mehia make; Ũniinaga indo iria onaga irĩ cia bata o ta ũrĩa memenyi irĩaga kĩndũ ikaniina. Ti itherũ mũndũ o wothe no ta mĩhũmũ. (Sela)
12  Atĩrĩrĩ Jehova, igua ihoya rĩakwa, Thikĩrĩria kĩrĩro gĩakwa gĩa kũhoya ũteithio. Ndũkage kũrũmbũiya maithori makwa. Tondũ niĩ haana o ta mũndũ wa kũngĩ harĩ wee, Ta mũgendi ũrahĩtũka, o ta ũrĩa maithe maitũ mothe ma tene maatariĩ.
13  Tiga kũndora ũrĩ na marakara nĩgetha ngĩe na gĩkeno Itanakua njage gũkorũo ho rĩngĩ.”
56  Atĩrĩrĩ Ngai, njiguĩra tha, tondũ andũ nĩ maratharĩkĩra. Mũthenya wothe matindaga makĩrũa na niĩ na makahinyĩrĩria.
2  Thũ ciakwa cikaraga igĩtharĩkagĩra mũthenya wothe; Andũ aingĩ nĩ mararũa na niĩ marĩ na mwĩtĩo.
3  Hĩndĩ ĩrĩa ndaigua guoya, wee nĩwe ndĩhokaga.
4  Niĩ ndĩhokaga Ngai, o ũcio ngoocaga kiugo gĩake; Ndĩhokaga Ngai; ndingĩtigĩra. Mũndũ-rĩ, angĩkĩnjĩka atĩa hihi?
5  Mũthenya wothe maikaraga magĩthũkagia maũndũ makwa; Ũndũ ũrĩa tu meciragia nĩ kũnjĩka ũũru.
6  Mehithaga nĩguo maatharĩkĩre; Manduĩragia o ũrĩa ndĩrathiĩ, Merĩgĩrĩire kũnduta muoyo.
7  Atĩrĩrĩ, marege tondũ wa waganu wao. Gũithia ndũrĩrĩ thĩ nĩ ũndũ wa marakara maku, wee Ngai.
8  Kũũrũra gwakwa wee nĩ ũkũĩ. Cokanĩrĩria maithori makwa cuba-inĩ yaku. Na githĩ matiandĩkĩtwo ibuku-inĩ rĩaku?
9  Thũ ciakwa nĩ igaacoka na thutha ciũre mũthenya ũrĩa ngahoya ũteithio. Ũndũ ũyũ ndĩ na ma naguo: Ngai arĩ mwena wakwa.
10  Niĩ ndĩhokaga Ngai, o ũcio ngoocaga kiugo gĩake; Niĩ ndĩhokaga Jehova, o ũcio ngoocaga kiugo gĩake
11  Ndĩhokaga Ngai; ndingĩtigĩra. Mũndũ-rĩ, angĩkĩnjĩka atĩa hihi?
12  No mũhaka hingie mĩĩhĩtwa ĩrĩa ngwĩhĩtĩire, wee Ngai; Nĩ ngũkũrutĩra magongona ma gũcokia ngatho.
13  Tondũ nĩ ũũhonoketie kuuma harĩ gĩkuũ Na ũkagirĩrĩria magũrũ makwa matikahĩngwo, Nĩgetha thiage ndĩ mbere ya Ngai mũrĩkĩirũo nĩ ũtheri ũrĩa ũmũrĩkagĩra arĩa marĩ muoyo.
134  Goocai Jehova, Inyuĩ ndungata ciothe cia Jehova, Inyuĩ mũrũgamaga thĩinĩ wa nyũmba ya Jehova ũtukũ.
2  Tambũrũkiai moko manyu na igũrũ mũrĩ atheru Na mũgooce Jehova.
3  Jehova, o we Mũũmbi wa igũrũ na thĩ, Arokũrathima kuuma Zayuni.
142  Ndĩrakaĩra Jehova na mũgambo wakwa ngĩhoya ũteithio; Ndĩrathaitha Jehova na mũgambo wakwa ngĩhoya anjiguĩre tha.
2  Njitũrũraga maũndũ marĩa marathĩnia mbere yake; Nĩ ndĩmũmenyithagia mĩtangĩko yakwa ndĩ mbere yake
3  Rĩrĩa hinya wakwa wathira. Hĩndĩ ĩyo nĩ ũroraga njĩra yakwa. Njĩra-inĩ ĩrĩa thiagĩra, Nĩ manjigagĩra mũtego maũhithĩte.
4  Ta rora mwena wakwa wa ũrĩo wone Atĩ gũtirĩ mũndũ ũnũmbũyagia. Gũtirĩ kũndũ ingĩũrĩra; Gũtirĩ mũndũ ũnũmbũyagia.
5  Atĩrĩrĩ Jehova, wee nĩwe ndĩrakaĩra ngĩhoya ũteithio. Ngoiga atĩrĩ: “Wee nĩwe rĩũrĩro rĩakwa, Kĩrĩa gĩothe ndĩ nakĩo thĩinĩ wa bũrũri wa arĩa marĩ muoyo.”
6  Tega matũ ũigue kĩrĩro gĩakwa gĩa kũhoya ũteithio, Nĩ gũkorũo nĩ hinyĩrĩirio mũno. Honokia kuuma harĩ andũ arĩa manyariraga, Nĩ gũkorũo marĩ na hinya kũngĩra.
7  Nduta kuuma kĩoho-inĩ Nĩguo ngoocage rĩĩtwa rĩaku. Andũ arĩa athingu marondigicĩria Nĩ gũkorũo nĩ ũnjĩkaga maũndũ ma ũtugi.
133  Atĩrĩrĩ, ĩ nĩ wega atĩa, o na nĩ ũndũ wĩ gĩkeno atĩa Ariũ a ithe ũmwe gũtũũrania hamwe marĩ na ũrũmwe!
2  Nĩ ta maguta mega maitĩrĩirio mũtwe Marĩa manyũrũrũkagĩra nderu-inĩ, Nderu-inĩ cia Haruni, Na makanyũrũrũka nginya kara-inĩ ya nguo ciake.
3  Nĩ ta ime rĩa Herimoni Rĩrĩa rĩikũrũkaga o nginya irĩma-inĩ cia Zayuni. Kũu nĩkuo Jehova aathĩrĩire kĩrathimo gĩake —Muoyo wa tene na tene.
119  Gũkena nĩ andũ arĩa matarĩ ũcuke mĩthiĩre-inĩ yao, Arĩa mathiaga kũringana na watho wa Jehova.
2  Gũkena nĩ arĩa marũmagĩrĩra iririkania ciake, Arĩa mamũcaragia na ngoro yao yothe.
3  Matiĩkaga ũndũ o wothe ũtarĩ wa ũthingu; Marũmagĩrĩra njĩra ciake.
4  Wee nĩ wathanĩte Atĩ mawatho maku marũmagio biũ.
5  Na arĩ korũo no ndũũrie wĩkindĩru Nĩgetha nũmagĩrĩre mawatho maku!
6  Hĩndĩ ĩyo niĩ ndingĩconorithio Rĩrĩa ndarũmbũiya maathani maku mothe.
7  Nĩ ngũkũgooca ndĩ na ngoro nũngĩrĩru Nderuta ũhoro wa matuĩro maku ma ũthingu.
8  Nĩ ndĩrĩrũmagĩrĩra mawatho maku. Ndũkanandiganĩrie biũ.
9  Mũndũ mwĩthĩ-rĩ, angĩtheria mĩthiĩre yake atĩa? Nĩ na njĩra ya kwĩgitĩra kũringana na kiugo gĩaku.
10  Niĩ ngũcaragia na ngoro yakwa yothe. Ndũkareke njũre njĩra ndigane na maathani maku.
11  Nĩ nyendete uuge waku ngoro-inĩ yakwa Nĩgetha ndikae gũkwĩhĩria.
12  Ũrogoocwo, wee Jehova; Nduta mawatho maku.
13  Nĩ menyithanagia na mĩromo yakwa Matuĩro marĩa mothe uugĩte.
14  Nĩ ngenagĩra iririkania ciaku Gũkĩra indo iria ingĩ ciothe cia goro.
15  Nĩ ndĩrĩĩcũranagia igũrũ rĩgiĩ mawatho maku Na maitho makwa megũtũũra macũthĩrĩirie njĩra ciaku.
16  Nĩ nyendete mawatho maku. Ndikariganĩrũo nĩ kiugo gĩaku.
17  Ĩkĩra ndungata yaku maũndũ ma ũtugi, Nĩguo ndũũre muoyo na nũmagĩrĩre kiugo gĩaku.
18  Hingũra maitho makwa nĩguo nyone wega Maũndũ ma magegania kuuma watho-inĩ waku.
19  Niĩ ndĩ mũgeni thĩinĩ wa bũrũri. Ndũkahithe maathani maku kuuma harĩ niĩ.
20  Nĩ njũrĩtwo nĩ hinya nĩ ũndũ wa kwĩrirĩria Matuĩro maku hingo ciothe.
21  Nĩ ũrũngaga andũ arĩa etĩi, O acio arume, arĩa moraga njĩra magatigana na maathani maku.
22  Njehereria kĩnyũrũri o na kũnyararũo, Tondũ nĩ nũmĩrĩire iririkania ciaku.
23  O na rĩrĩa anene maikara thĩ hamwe marie ũrĩa mekũnjũkĩrĩra, Ndungata yaku ĩĩcũranagia igũrũ rĩgiĩ mawatho maku.
24  Nĩ nyendete iririkania ciaku; Icio nĩcio ataarani akwa.
25  Ngomete ndurumithĩtie mũtwe thĩ rũkũngũ-inĩ. Ndũũria muoyo kũringana na kiugo gĩaku.
26  Nĩ ndakwĩrire ũhoro wa njĩra ciakwa, nawe ũkĩnjigua; Nduta mawatho maku.
27  Ndeithia ndaũkĩrũo nĩ ũrĩa mawatho maku moigĩte, Nĩgetha ndĩĩcũranagie igũrũ rĩgiĩ mawĩra maku ma magegania.
28  Nĩ njũrĩtwo nĩ toro nĩ ũndũ wa kĩeha. Njĩkĩra hinya kũringana na kiugo gĩaku.
29  Njehereria njĩra ya maheeni, Na ũnjiguĩre tha ũmenyithie watho waku.
30  Nĩ thuurĩte njĩra ya wĩhokeku. Nĩ menyete atĩ matuĩro maku nĩ magĩrĩru.
31  Niĩ nĩ nũmĩtie iririkania ciaku. Atĩrĩrĩ Jehova, ndũkanareke njonorithio.
32  Ndĩrĩthingataga biũ njĩra ya maathani maku Tondũ nĩ ũtũmaga ĩgĩe na handũ ngoro-inĩ yakwa.
33  Atĩrĩrĩ Jehova, nduta njĩra ya mawatho maku, Na ngũtũũra ndĩmĩrũmagĩrĩra nginya mũthia.
34  He ũtaũku, Nĩgetha nũmagĩrĩre watho waku Na ndĩwathĩkagĩre na ngoro yakwa yothe.
35  Ndongoria njĩra-inĩ ya maathani maku, Tondũ nĩ ĩngenagia.
36  Erekeria ngoro yakwa kũrĩ iririkania ciaku, No ti kũrĩ maũndũ ma kwĩguna.
37  Hũgũra maitho makwa matige kũrora ũndũ wa tũhũ; Ndũũria muoyo njĩra-inĩ yaku.
38  Hingĩria ndungata yaku kĩĩranĩro gĩaku, Nĩgetha wĩtigagĩrũo.
39  Njehereria gĩconoko kĩrĩa ndĩtigĩrĩte, Tondũ matuĩro maku nĩ mega.
40  Ta rora ũrĩa ndĩriragĩria mawatho maku. Ndũũria muoyo kũringana na ũthingu waku.
41  Atĩrĩrĩ Jehova, reke ndĩyonere wendo waku mwĩhokeku, Ndĩyonere ũhonokio waku kũringana na kĩĩranĩro gĩaku;
42  Na niĩ nĩ ngũcokeria ũrĩa ũnyũrũragia, Tondũ nĩ ndĩhokete kiugo gĩaku.
43  Ndũkeherie biũ kiugo kĩa ũhoro wa ma kanua-inĩ gakwa, Tondũ njigaga kĩĩrĩgĩrĩro gĩakwa harĩ ituĩro rĩaku.
44  Ngũtũũra njathĩkagĩra watho waku hingo ciothe, Tene na tene.
45  Na ndĩrĩgeragĩra handũ harĩ na ũgitĩri, Tondũ nĩ nduĩragia mawatho maku.
46  Ndĩrĩaragia ũhoro wa iririkania ciaku ndĩ mbere ya athamaki, Na ndirĩconokaga.
47  Nĩ ngenagio nĩ maathani maku, Ti itherũ, nĩ ndĩmendete.
48  Ndĩrĩtambũrũkagia moko makwa na igũrũ kũrĩ maathani maku, o macio nyendete, Na ngecũrania igũrũ rĩgiĩ mawatho maku.
49  Ririkana kiugo kĩrĩa werire ndungata yaku, Kĩrĩa ũũheaga kĩĩrĩgĩrĩro nakĩo.
50  Ũndũ ũcio nĩguo ũnyũmagĩrĩria rĩrĩa ndĩranyamarĩka, Tondũ uuge waku nĩ ũndũũrĩtie muoyo.
51  Nĩ nyũrũragio mũno nĩ andũ arĩa etĩi, No niĩ nditiganagĩria watho waku.
52  Nĩ ndirikanaga matuĩro maku ma kuuma o tene, wee Jehova, Na nĩ manyũmagĩrĩria.
53  Nĩ nyitĩtwo nĩ mang’ũrĩ manene nĩ ũndũ wa andũ arĩa aganu, Arĩa matiganaga na watho waku.
54  Mawatho maku nĩ nyĩmbo harĩ niĩ Handũ hothe harĩa njikaraga.
55  Ũtukũ nĩ ndirikanaga rĩĩtwa rĩaku, wee Jehova, Nĩgetha njathĩkagĩre watho waku.
56  Ũguo nĩguo menyerete gwĩka Tondũ nĩ nũmĩrĩire mawatho maku.
57  Jehova nĩwe rwĩga rwakwa; Nĩ njugĩte atĩ nĩ ndĩrĩathĩkagĩra ciugo ciaku.
58  Ndagũthaitha na ngoro yakwa yothe; Njiguĩra tha kũringana na kĩĩranĩro gĩaku.
59  Nĩ thuthurĩtie njĩra ciakwa, Nĩguo njokie magũrũ makwa harĩ iririkania ciaku.
60  Nĩ hiũhaga na ndiceragĩrũo Gwathĩkĩra maathani maku.
61  Mĩkwa ya andũ arĩa aganu nĩ ĩndigicagĩria, Ĩndĩ ndiriganagĩrũo nĩ watho waku.
62  Ũtukũ gatagatĩ nĩ njũkĩraga gũgũcokeria ngatho Nĩ ũndũ wa matuĩro maku ma ũthingu.
63  Ndĩ mũrata wa arĩa othe magwĩtigĩrĩte Na wa arĩa mathĩkagĩra mawatho maku.
64  Wendo waku mwĩhokeku ũiyũrĩte thĩinĩ wa thĩ, wee Jehova; Nduta mawatho maku.
65  Nĩ wĩkĩte ndungata yaku maũndũ mega, Wee Jehova, kũringana na kiugo gĩaku.
66  Nduta gũkorũo na meciria mega na kũgĩa na ũmenyo, Tondũ nĩ ndĩhokete maathani maku.
67  Mbere itananyamarĩka, nĩ ndahĩtagia njĩra, No rĩu nĩ njathĩkagĩra uuge waku.
68  Wee ũrĩ mwega na mawĩra maku o namo nĩ mega. Nduta mawatho maku.
69  Andũ arĩa etĩi mahakaga gĩko na ndeto cia maheeni, No niĩ nũmagĩrĩra mawatho maku na ngoro yakwa yothe.
70  Ngoro ciao nĩ nyũmũ, No niĩ nĩ nyendete watho waku.
71  Nĩ ũndũ mwega atĩ nĩ nyamarĩkĩte, Nĩgetha ndĩĩrute mawatho maku.
72  Watho ũrĩa ũmenyithanĩtie nĩ mwega harĩ niĩ, Gũkĩra makiri ma icunjĩ cia thahabu na betha.
73  Moko maku nĩmo maanyũmbire na magĩĩthondeka. He ũtaũku, Nĩgetha ndĩĩrute maathani maku.
74  Arĩa magwĩtigĩrĩte manyonaga magakena, Tondũ kiugo gĩaku nĩkĩo kĩĩrĩgĩrĩro gĩakwa.
75  Atĩrĩrĩ Jehova, nĩ njũĩ atĩ matuĩro maku nĩ ma ũthingu Na atĩ ũũnyamarĩtie nĩ ũndũ wa wĩhokeku waku.
76  Wendo waku mwĩhokeku ũronyũmĩrĩria, Kũringana na kĩĩranĩro kĩrĩa werĩire ndungata yaku.
77  Njiguĩra tha, nĩguo thiĩ na mbere gũtũũra muoyo, Tondũ nĩ nyendete watho waku.
78  Andũ arĩa etĩi maroconorithio, Tondũ manjĩkaga ũũru hatarĩ gĩtũmi. No nĩ ngwĩcũrania igũrũ rĩgiĩ mawatho maku.
79  Arĩa magwĩtigĩrĩte nĩ manjokerere, O acio moĩ iririkania ciaku.
80  Ngoro yakwa ĩroaga ũcuke ũhoro-inĩ wĩgiĩ kũrũmĩrĩra mawatho maku, Nĩgetha ndigaconorithio.
81  Nĩ ndĩĩriragĩria ũhonokio waku, Tondũ kiugo gĩaku nĩkĩo kĩĩrĩgĩrĩro gĩakwa.
82  Maitho makwa nĩ meriragĩria uuge waku Ngoria atĩrĩ: “Hihi nĩ rĩ ũkaanyũmĩrĩria?”
83  Nĩ gũkorũo ndariĩ o ta cuba ya rũũa yũmĩire ndogo-inĩ, Ĩndĩ ndiriganagĩrũo nĩ mawatho maku.
84  Ndungata yaku ĩgweterera matukũ maigana? Nĩ rĩ ũgaatuĩra andũ arĩa manyariraga?
85  Andũ arĩa etĩi nĩ manyenjagĩra marima, O acio mareganaga na watho waku.
86  Maathani maku mothe nĩ ma kwĩhokeka. Nĩ nyariragwo nĩ andũ hatarĩ gĩtũmi; ndeithia!
87  Maarĩ hakuhĩ kũniina njehere thĩinĩ wa thĩ, Ĩndĩ ndiatiganĩirie mawatho maku.
88  Ndũũria muoyo nĩ ũndũ wa wendo waku mwĩhokeku, Nĩgetha njathĩkagĩre iririkania iria uugĩte.
89  Atĩrĩrĩ Jehova, Kiugo gĩaku gĩgũtũũra kũu igũrũ.
90  Wĩhokeku waku ũtũũraga njiarũa-inĩ ciothe. Nĩ ũhandĩte thĩ ĩkarũma, ĩgathiĩ na mbere gũikara ĩĩhandĩte.
91  Nĩ itũũrĩte kuo nginyagia ũmũthĩ kũgerera matuĩro maku, Tondũ ciothe nĩ ndungata ciaku.
92  Korũo ndiakenagio nĩ watho waku, Nĩ ingĩthirĩte nĩ ũndũ wa mĩnyamaro yakwa.
93  Ndirĩ hĩndĩ ngariganĩrũo nĩ mawatho maku, Tondũ nĩ ũndũũrĩtie muoyo kũgerera harĩ mo.
94  Niĩ ndĩ waku; honokia, Tondũ nĩ nduĩrĩtie mawatho maku.
95  Andũ arĩa aganu metagĩrĩra nĩguo manyanange, Ĩndĩ niĩ nĩ nũmbũyagia mũno iririkania ciaku.
96  Nĩ nyonete atĩ ũkinyanĩru o wothe nĩ ũrĩ mĩhaka, No rĩathani rĩaku rĩtirĩ mĩhaka.
97  Nĩ nyendete watho waku mũno! Ndĩĩcũranagia igũrũ rĩaguo mũthenya wothe.
98  Rĩathani rĩaku rĩtũmaga ngĩe na ũũgĩ gũkĩra thũ ciakwa, Tondũ rĩkoragwo hamwe na niĩ tene na tene.
99  Ndĩ na ũtaũku mũingĩ gũkĩra arutani akwa othe, Tondũ nĩ ndĩĩcũranagia igũrũ rĩgiĩ iririkania ciaku.
100  Niĩ njĩkaga maũndũ na ũtaũku mũingĩ gũkĩra athuri akũrũ, Tondũ nĩ nũmagĩrĩra mawatho maku.
101  Nĩ ndegaga kũgerera njĩra o yothe njũru, Nĩgetha njathĩkagĩre kiugo gĩaku.
102  Nditiganagĩria matuĩro maku, Tondũ wee nĩ ũndutĩte.
103  Uuge waku wĩ cama mũno rũrĩmĩ-inĩ rwakwa, Gũkĩra ũũkĩ kanua-inĩ gakwa!
104  Niĩ njĩkaga maũndũ na ũtaũku nĩ ũndũ wa mawatho maku. Nĩkĩo thũire njĩra o yothe ya maheeni.
105  Kiugo gĩaku nĩ tawa wa kũgũrũ gwakwa, Na ũtheri wa njĩra yakwa.
106  Nĩ ndĩhĩtĩte mwĩhĩtwa, na nĩ ngũũhingia, Atĩ nĩ ndĩrĩrũmagĩrĩra matuĩro maku ma ũthingu.
107  Nĩ nyamarĩkĩte mũno. Atĩrĩrĩ Jehova, ndũũria muoyo kũringana na kiugo gĩaku.
108  Ndagũthaitha wĩtĩkĩre magongona makwa ma kwĩyendera ma gũkũgooca, wee Jehova, Na ũndute matuĩro maku.
109  Muoyo wakwa ũkoragwo ũgwati-inĩ hĩndĩ ciothe, Ĩndĩ ndiriganĩirũo nĩ watho waku.
110  Andũ arĩa aganu nĩ manjigĩire mũtego, No nditiganĩirie mawatho maku.
111  Iririkania ciaku ikoragwo irĩ igai rĩakwa rĩa gũtũũra, Nĩ gũkorũo nĩcio gĩkeno kĩa ngoro yakwa.
112  Nĩ nduĩte itua rĩa gwathĩkagĩra mawatho maku Hĩndĩ ciothe, o nginya mũthia.
113  Nĩ thũire andũ a ngoro igĩrĩ, No nĩ nyendete watho waku.
114  Wee nĩwe mwĩgitio wakwa na ngo yakwa, Tondũ kiugo gĩaku nĩkĩo kĩĩrĩgĩrĩro gĩakwa.
115  Ikarai haraya na niĩ, inyuĩ andũ aya aganu, Nĩgetha nũmagĩrĩre maathani ma Ngai wakwa.
116  Ndiirĩrĩra o ta ũrĩa weranĩire, Nĩguo thiĩ na mbere gũtũũra muoyo; Ndũkareke kĩĩrĩgĩrĩro gĩakwa gĩtuĩke gĩconoko.
117  Ndiirĩrĩra nĩgetha honoke; Na niĩ nĩ ndĩrĩrũmbũyagia mawatho maku hingo ciothe.
118  Nĩ ũregaga arĩa othe matiganaga na mawatho maku, Tondũ nĩ a maheeni na ti a ma.
119  Ũteaga andũ arĩa othe aganu a gũkũ thĩ o ta gĩko. Nĩkĩo nyendete iririkania ciaku.
120  Gũgwĩtigĩra gũtũmaga mwĩrĩ wakwa ũinaine; Nĩ ndĩtigĩrĩte matuĩro maku.
121  Njĩkĩte maũndũ ma kĩhooto na ma ũthingu. Ndũkandiganĩrie harĩ arĩa mahinyagĩrĩria!
122  Ĩranĩra atĩ nĩ ũrĩteithagia ndungata yaku; Andũ arĩa etĩi maroaga kũũhinyĩrĩria.
123  Maitho makwa nĩ morĩtwo nĩ hinya nĩ ũndũ wa gweterera ũhonokio waku Na gweterera kĩĩranĩro gĩaku kĩa ũthingu.
124  Onia ndungata yaku wendo waku mwĩhokeku, Na ũndute mawatho maku.
125  Niĩ ndĩ ndungata yaku; he ũtaũku, Nĩgetha menye iririkania ciaku.
126  Ihinda rĩa Jehova rĩa kuoya ikinya nĩ ikinyu, Tondũ nĩ moinĩte watho waku.
127  Nĩkĩo nyendete maathani maku Gũkĩra thahabu, o na thahabu ĩrĩa njega.
128  Nĩ ũndũ ũcio, nyonaga ũrutani o wothe kuuma kũrĩ wee ũrĩ mwagĩrĩru; Nĩ thũire njĩra o yothe ya maheeni.
129  Iririkania ciaku nĩ cia magegania. Na nĩkĩo ndĩcirũmagĩrĩra.
130  Kũguũrio gwa ciugo ciaku nĩ kũrehaga ũtheri, Gũgatũma arĩa matarĩ na ũmenyeru magĩe na ũtaũku.
131  Njathamagia kanua gakwa gothe ngacaya, Tondũ nĩ ndĩĩriragĩria maathani maku.
132  Wĩhũgũre ũndore na ũnjiguĩre tha, Kũringana na ituĩro rĩaku harĩ arĩa mendete rĩĩtwa rĩaku.
133  Tongoria makinya makwa na thayũ kũgerera uuge waku; Ndĩroaga gwathwo nĩ ũndũ o na ũmwe mũũru.
134  Honokia kuuma harĩ andũ arĩa ahinyanĩrĩria, Na nĩ ndĩrĩathĩkagĩra mawatho maku.
135  Tũma ũthiũ waku warĩre ndungata yaku, Na ũndute mawatho maku.
136  Maithori nĩ manyũrũrũkaga kuuma maitho-inĩ makwa ta rũũĩ Tondũ andũ matiathĩkagĩra watho waku.
137  Wee Jehova ũrĩ mũthingu, Na matuĩro maku nĩ ma kĩhooto.
138  Iririkania iria ũheanaga nĩ cia ũthingu Na nĩ cia kwĩhokeka biũ.
139  Kĩyo gĩakwa nĩ kĩrandĩa, Tondũ thũ ciakwa nĩ iriganĩirũo nĩ ciugo ciaku.
140  Uuge waku nĩ mũtheru biũ, Na ndungata yaku nĩ ĩwendete.
141  Niĩ ndirĩ kĩene na nĩ nyararĩtwo; O na kũrĩ ũguo, ndiriganĩirũo nĩ mawatho maku.
142  Ũthingu waku nĩ ũthingu wa tene na tene, Na watho waku nĩ wa ma.
143  O na gũtuĩka nĩ nyitagwo nĩ mĩtangĩko na ngacemania na moritũ, Ndũũraga nyendete maathani maku.
144  Ũthingu wa iririkania ciaku nĩ wa tene na tene. He ũtaũku, nĩguo thiĩ na mbere gũtũũra muoyo.
145  Ndĩragũkaĩra na ngoro yakwa yothe. Njĩtĩka wee Jehova. Nĩ ndĩrĩrũmagĩrĩra mawatho maku.
146  Nĩ ndagũkaĩra; honokia! Nĩ ndĩrĩathĩkagĩra iririkania ciaku.
147  Njarahũkĩte gũtanakĩa nĩguo ngũkaĩre ngĩhoya ũteithio, Nĩ gũkorũo ciugo ciaku nĩcio kĩĩrĩgĩrĩro gĩakwa.
148  Maitho makwa mahingũkaga mbere ya matuanĩra ma ũtukũ, Nĩguo ndĩĩcũranie igũrũ rĩgiĩ uuge waku.
149  Thikĩrĩria mũgambo wakwa tondũ wa wendo waku mwĩhokeku. Atĩrĩrĩ Jehova, ndũũria muoyo kũringana na kĩhooto gĩaku.
150  Arĩa mekaga maũndũ ma thoni nĩ manguhĩrĩirie; Makoragwo kũraihu mũno na watho waku.
151  Wee Jehova ũrĩ hakuhĩ, Na maathani maku mothe nĩ ma ma.
152  Tene mũno nĩ nderutire ũhoro wĩgiĩ iririkania ciaku, Atĩ ũcihandĩte nĩguo itũũre tene na tene.
153  Rora mĩnyamaro yakwa na ũũhonokie, Tondũ ndiriganĩirũo nĩ watho waku.
154  Ndetera na ũũhonokie; Ndũũria muoyo kũringana na kĩĩranĩro gĩaku.
155  Ũhonokio ũrĩ kũraihu mũno na andũ arĩa aganu, Tondũ matituĩragia mawatho maku.
156  Tha ciaku wee Jehova nĩ nyingĩ mũno. Ndũũria muoyo kũringana na kĩhooto gĩaku.
157  Thũ ciakwa nĩ nyingĩ, o hamwe na arĩa manyariraga; No niĩ nditiganĩirie iririkania ciaku.
158  Ndoraga andũ arĩa akunyanĩri ngamamena, Tondũ matiathĩkagĩra uuge waku.
159  Ta rora ũrĩa nyendete mawatho maku! Atĩrĩrĩ Jehova, ndũũria muoyo nĩ ũndũ wa wendo waku mwĩhokeku.
160  Kiugo gĩaku gĩothe nĩ ũhoro wa ma, Na matuĩro maku mothe ma ũthingu matũũraga tene na tene.
161  Nĩ nyariragwo nĩ anene hatarĩ gĩtũmi, No ngoro yakwa nĩ ĩĩtigĩrĩte ciugo ciaku.
162  Nĩ ngenagio nĩ uuge waku O ta mũndũ ũtahĩte indo nyingĩ.
163  Nĩ thũire maheeni—nĩ ndĩmamenete— Watho waku nĩ ndĩwendete.
164  Ngũgoocaga maita mũgwanja o mũthenya Tondũ wa matuĩro maku ma ũthingu.
165  Andũ arĩa mendete watho waku makoragwo na thayũ mũingĩ; Gũtirĩ ũndũ ũngĩtũma mahĩngwo.
166  Niĩ ndĩĩrĩgagĩrĩra ciĩko ciaku cia kũhonokania, wee Jehova, Na nĩ nũmagĩrĩra maathani maku.
167  Nĩ njathĩkagĩra iririkania ciaku, Na nĩ ndĩciendete mũno.
168  Nĩ nũmagĩrĩra mawatho maku na iririkania ciaku, Tondũ wee nĩ ũĩ maũndũ mothe marĩa njĩkaga.
169  Kĩrĩro gĩakwa gĩa kũhoya ũteithio kĩrogũkinyĩra, wee Jehova. He ũtaũku, kũringana na kiugo gĩaku.
170  Ihoya rĩakwa rĩa kwenda gwĩtĩkĩrĩka rĩrogũkinyĩra. Honokia, o ta ũrĩa wĩranĩire.
171  Mĩromo yakwa ĩiyũire ciugo cia gũkũgooca, Tondũ nĩ ũndutaga mawatho maku.
172  Rũrĩmĩ rwakwa nĩ rũine igũrũ rĩgiĩ uuge waku, Nĩ gũkorũo maathani maku mothe nĩ ma ũthingu.
173  Guoko gwaku nĩ gũkĩĩhaarĩrie kũndeithia, Tondũ niĩ thuuraga gwathĩkĩra mawatho maku.
174  Atĩrĩrĩ Jehova, nĩ ndĩriragĩria ũhonokio waku, Na nĩ nyendete watho waku.
175  Reke niĩ ndũũre muoyo nĩgetha ngũgoocage; Matuĩro maku marotuĩka ũteithio wakwa.
176  Nĩ hĩtĩtie njĩra o ta ng’ondu yũrĩte. Gĩcarie ndungata yaku, Tondũ niĩ ndiriganĩirũo nĩ maathani maku.
141  Atĩrĩrĩ Jehova, wee nĩwe ndĩrakaĩra. Ũka na ihenya ũndeithie. Tega matũ ũthikĩrĩrie rĩrĩa ndĩragũkaĩra.
2  Reke ihoya rĩakwa rĩkorũo rĩtariĩ ta ũbumba mũhaarĩrie mbere yaku, Moko makwa marĩa nyambararĩtie mahaane ta igongona rĩa mũtu rĩa hwaĩ-inĩ.
3  Atĩrĩrĩ Jehova, iga mũrangĩri kanua-inĩ gakwa, Iga mũrangĩri mũrango-inĩ wa mĩromo yakwa.
4  Ndũkareke ngoro yakwa yerekere ũndũ-inĩ o wothe mũũru, Ndikanyitanĩre ciĩko-inĩ njũru na andũ aganu; Ndĩroaga gũkanarĩa irio ciao iria njega.
5  Mũndũ mũthingu angĩninga, ũndũ ũcio ũngĩkorũo ũrĩ wendo mwĩhokeku; O na angĩnũnga, ingĩigua ta arĩ maguta anjitĩrĩria mũtwe, Na mũtwe wakwa ndũngĩmarega. O na hĩndĩ ĩrĩa arĩ thĩna-inĩ, ihoya rĩakwa no rĩgũthiĩ na mbere.
6  O na gũtuĩka atuanĩri ciira ao nĩ magũithĩtio kuuma kĩharũrũka-inĩ, Andũ nĩ megũthikĩrĩria ciugo ciakwa, tondũ nĩ njega.
7  O ta ũrĩa mũndũ arĩmaga na mũraũ na akahũũra hianyũ, No taguo mahĩndĩ maitũ mahurunjĩtwo mũromo-inĩ wa Mbĩrĩra.
8  No maitho makwa nĩwe macũthĩrĩirie, wee Jehova Mwathani Ũrĩa Mũnene. Niĩ njũrĩire harĩ wee. Ndũkandute muoyo.
9  Ngitĩra kuuma magego-inĩ ma mũtego ũrĩa manyambĩire, Kuuma mĩtego-inĩ ya andũ arĩa mekaga maũndũ moru.
10  Andũ arĩa aganu othe mekũgwa neti-inĩ ciao ene No niĩ ngũhĩtũka na ndinyitwo.
95  Ũkai twanĩrĩre tũkenete nĩ ũndũ wa Jehova! Nĩ twanĩrĩrei nĩ ũndũ wa ũhootani tũgooce Rwaro Rwitũ rwa Ihiga rwa ũhonokio.
2  Rekei tũthiĩ mbere yake tũrĩ na ngatho; Nĩ tũmũinĩrei na twanĩrĩre nĩ ũndũ wa ũhootani.
3  Nĩ gũkorũo Jehova nĩ Ngai mũnene, Nĩ Mũthamaki mũnene kũrĩ ngai iria ingĩ ciothe.
4  Kũrĩa kũriku mũno thĩinĩ wa thĩ kũrĩ guoko-inĩ gwake; Tũcũmbĩrĩ twa irĩma nĩ twake.
5  Iria rĩrĩa oombire nĩ rĩake, Na moko make nĩmo moombire thĩ nyũmũ.
6  Ũkai tũthathaiye na tũinamĩrĩre; Nĩ tũturiei maru mbere ya Jehova Mũũmbi witũ.
7  Nĩ gũkorũo nĩwe Ngai witũ, Na ithuĩ tũrĩ andũ arĩa arĩithagia, Tũrĩ ng’ondu iria arũmbũyagia. Ũmũthĩ mũngĩthikĩrĩria mũgambo wake,
8  Mũtikomie ngoro yanyu ta ũrĩa gwekĩkire Meriba, O ta mũthenya wa Masa werũ-inĩ.
9  Rĩrĩa maithe manyu ma tene maangeririe; Nĩ maangeririe, o na gũtuĩka nĩ moonete mawĩko makwa.
10  Ihinda rĩa mĩaka 40 ndaikarire njirĩte ngoro nĩ ũndũ wa rũciaro rũu, na ngiuga atĩrĩ: “Acio nĩ andũ arĩa ngoro ciao itũũraga ciũrĩte njĩra; Matirĩ mamenya njĩra ciakwa.”
11  Nĩ ũndũ ũcio, ngĩĩhĩta nĩ ũndũ wa marakara makwa ngiuga ũũ: Matigaatonya kĩhurũko-inĩ gĩakwa.”
139  Atĩrĩrĩ Jehova, wee nĩ ũũthuthurĩtie, na nĩ ũnjũĩ.
2  Nĩ ũmenyaga rĩrĩa njikarĩte thĩ o na rĩrĩa njũkĩrĩte. Ũmenyaga meciria makwa kuuma o haraya.
3  Nĩ ũndoraga rĩrĩa ndĩrathiĩ o na rĩrĩa ngomete; Nĩ ũĩ njĩra ciakwa ciothe.
4  O na rũrĩmĩ rwakwa rũtanagweta kiugo, Wee Jehova nĩ ũkoragwo ũkĩũĩ wega.
5  Ũkoragwo ũndigicĩirie mbere na thutha; Na ũkaigĩrĩra guoko gwaku igũrũ rĩakwa.
6  Ũmenyo ta ũcio nĩ ũkĩrĩte ũtaũku wakwa. Ũrĩ igũrũ mũno ũndũ itangĩũkinyĩra.
7  Nĩ kũ ingĩthiĩ njũrĩre roho waku, Na nĩ kũ ingĩthiĩ njũrĩre ũthiũ waku?
8  Ingĩambata igũrũ, ũngĩkorũo kuo, Na ingĩara ũrĩrĩ wakwa thĩinĩ wa Mbĩrĩra, ũngĩkorũo o kuo.
9  Ingĩũmbũka na mathagu ma rũcinĩ gũgĩkĩa Thiĩ ngaikare iria-inĩ rĩrĩa rĩrĩ kũraihu mũno,
10  O na kũu, guoko gwaku nokuo kũngĩndongoria Na guoko gwaku kwa ũrĩo kũũnyite.
11  Ingiuga atĩrĩ: “Hatarĩ nganja nĩ ngũhithwo nĩ nduma!” Hĩndĩ ĩyo ũtukũ ũrĩa ũndigicĩirie ũngĩtuĩka ũtheri.
12  O na nduma ndĩngĩkorũo ĩrĩ ndumanu mũno harĩ wee, No ũtukũ ũngĩkorũo na ũtheri o ta mũthenya; Nduma no ũndũ ũmwe na ũtheri harĩ wee.
13  Nĩ gũkorũo nĩwe wombire higo ciakwa; Watũmire njikare hithĩtwo ndĩ thĩinĩ wa nda ya maitũ.
14  Nĩ ndakũgooca tondũ nyũmbĩtwo na njĩra ya kũmakania na ya magegania. Mawĩra maku nĩ ma magegania, Na nĩ njũĩ ũguo wega.
15  Mahĩndĩ makwa matiahithĩtwo kuuma harĩ wee Hĩndĩ ĩrĩa ndombĩirũo hitho-inĩ, Rĩrĩa ndanyitithanĩirio kũrĩa kũriku mũno thĩinĩ wa thĩ.
16  Maitho maku o na nĩ maanyonire ndĩ nda ya maitũ; Ciĩga ciakwa ciothe nĩ ciaandĩkĩtwo ibuku-inĩ rĩaku Ũhoro-inĩ wĩgiĩ matukũ marĩa ciombirũo, O na mbere ya kĩĩga o na kĩmwe gũkorũo kuo.
17  Kaĩ meciria maku makĩrĩ ma bata harĩ niĩ-ĩ! Atĩrĩrĩ Ngai, kaĩ mũigana wamo nĩ mũnene-ĩ!
18  Ingĩgeria kũmatara, nĩ maingĩ gũkĩra mũthanga wa iria-inĩ. Hĩndĩ ĩrĩa ndokĩra, ndĩ o hamwe nawe.
19  Atĩrĩrĩ Ngai, na arĩ korũo no ũũrage mũndũ ũrĩa mwaganu! Hĩndĩ ĩyo andũ arĩa mahũthagĩra ũhinya no manjeherere,
20  O acio maragia maũndũ moru igũrũ rĩaku marĩ na muoroto mũũru; Acio nĩ thũ ciaku iria ihũthagĩra rĩĩtwa rĩaku ũũru.
21  Na githĩ ndithũire andũ arĩa magũthũire, wee Jehova, O na ngamena arĩa makũremagĩra?
22  Nĩ ndĩmathũire mũno; Matuĩkĩte thũ nene harĩ niĩ.
23  Thuthuria, wee Ngai, ũmenye ngoro yakwa. Nduĩria, ũmenye mĩtangĩko ya meciria makwa.
24  Rora wone kana nĩ kũrĩ mĩthiĩre mĩũru thĩinĩ wakwa, Na ũndongorie njĩra-inĩ ĩrĩa ya tene na tene.
19  Igũrũ nĩ rĩmenyithanagia riri wa Ngai; Matu marĩa marĩ igũrũ nĩ mamemerekagia wĩra wa moko make.
2  Mũthenya o mũthenya ciugo ciacio nĩ ithereraga, Na ũtukũ o ũtukũ ikaguũria ũmenyo.
3  Gũtirĩ mwario, na gũtirĩ ciugo; Mũgambo wacio ndũiguĩkaga.
4  No mũgambo wacio ũkinyĩte thĩinĩ wa thĩ yothe, Na ndũmĩrĩri yacio ĩgakinya ituri-inĩ cia thĩ ĩrĩa ĩikaragwo. Ngai nĩ ambĩire riũa hema kũu igũrũ;
5  Rĩkoragwo rĩtariĩ ta mũhikania akiuma kanyũmba-inĩ gake; Rĩcanjamũkaga o ta mũndũ ũrĩ na hinya agĩteng’era njĩra-inĩ yake.
6  Riumagĩrĩra mũthia-inĩ ũmwe wa igũrũ, Rĩgathiũrũrũka nginya mũthia ũcio ũngĩ; Na gũtirĩ kĩndũ gĩtakinyagĩrũo nĩ ũrugarĩ warĩo.
7  Watho wa Jehova nĩ mũkinyanĩru, nĩ ũcokagia mũndũ hinya. Kĩririkania kĩa Jehova nĩ gĩa kwĩhokeka, nĩ gĩtũmaga mũndũ ũtarĩ na ũmenyeru agĩe na ũũgĩ.
8  Mawatho moimĩte kũrĩ Jehova nĩ ma ũthingu, matũmaga ngoro ĩkene; Rĩathani rĩa Jehova nĩ itheru, rĩtũmaga maitho makenge.
9  Gwĩtigĩra Jehova nĩ ũndũ mũtheru, gũtũũraga tene na tene. Matuĩro ma Jehova nĩ ma ma, mothe nĩ ma ũthingu.
10  Nĩ ma kwĩrirĩrio gũkĩra thahabu, Gũkĩra thahabu nyingĩ njega, Na marĩ cama gũkĩra ũũkĩ, ũũkĩ ũrĩa ũtaataga kuuma magua-inĩ.
11  Nĩ maheaga ndungata yaku mũkaana; Kũmarũmĩrĩra nĩ kũrĩ kĩrathimo kĩnene.
12  Nũũ ũngĩhota gũkũũrana mahĩtia? Njohera mehia marĩa itoĩ.
13  Na ũgirĩrĩrie ndungata yaku ndĩgeke maũndũ ma mwĩĩkĩrĩro; Ndũkareke maũndũ macio mandongoragie. Na niĩ nĩ ndĩkoragwo nginyanĩire, Na ngorũo itarĩ na mahĩtia ma gwĩka mehia meyumĩrĩtie.
14  Ciugo cia kanua gakwa o na gwĩcũrania kwa ngoro yakwa Irogũkenagia wee Jehova, Rwaro Rwakwa rwa Ihiga na Mũkũũri wakwa.
24  Thĩ nĩ ya Jehova, o na kĩrĩa gĩothe kĩrĩ thĩinĩ wayo, Bũrũri ũrĩa ũrĩ maciaro nĩ wake, hamwe na arĩa maikaraga thĩinĩ waguo.
2  Tondũ nĩ amĩrũmĩtie biũ igũrũ rĩa iria Na akamĩrũmia wega igũrũ rĩa njũũĩ.
3  Nũũ ũngĩambata kĩrĩma-inĩ kĩa Jehova, Na nũũ ũngĩrũgama handũ hake harĩa hatheru?
4  Nĩ mũndũ wothe ũrĩ na moko matarĩ na mahĩtia na ũrĩ na ngoro theru, Ũrĩa ũtehĩtĩte mwĩhĩtwa wa maheeni akĩhũthĩra muoyo Wakwa, Kana akehĩta mwĩhĩtwa ũtarĩ wa ma.
5  Nĩ arĩamũkagĩra irathimo kuuma kũrĩ Jehova Hamwe na ũthingu kuuma kũrĩ Ngai wa ũhonokio wake.
6  Rũu nĩruo rũciaro rwa arĩa mamũcaragia, Arĩa macaragia ũthiũ waku, wee Ngai wa Jakubu. (Sela)
7  Tiirai mĩtwe yanyu na igũrũ, inyuĩ ihingo ici; Hingũkai, inyuĩ mĩrango ĩno ya tene, Nĩgetha Mũthamaki ũrĩa ũrĩ na riri aingĩre!
8  Mũthamaki ũcio ũrĩ na riri nũũ? Nĩ Jehova, ũrĩa ũrĩ na hinya na ũhoti, Nĩ Jehova, njamba ya ita.
9  Tiirai mĩtwe yanyu na igũrũ, inyuĩ ihingo ici; Hingũkai, inyuĩ mĩrango ĩno ya tene, Nĩgetha Mũthamaki ũrĩa ũrĩ na riri aingĩre!
10  Mũthamaki ũcio ũrĩ na riri nũũ? Jehova mũnene wa ita nĩwe Mũthamaki ũcio ũrĩ na riri. (Sela)
58  Hihi no mũhote kwaria ũhoro wa ũthingu mũkirĩte? Hihi no mũhote gũtuanĩra  na ũrũngĩrĩru, inyuĩ ariũ a andũ?
2  Handũ ha ũguo-rĩ, mũthugundaga maũndũ matarĩ ma ũthingu ngoro-inĩ cianyu, Namo moko manyu mageka maũndũ ma ũhinya thĩinĩ wa bũrũri.
3  Andũ arĩa aganu mahĩtagia njĩra kuuma o maciarũo; Nĩ aremi, na maragia maheeni kuuma o maciarũo.
4  Thumu wao ũtariĩ o ta thumu wa nyoka; Matiiguaga, mahaana o ta nduĩra ĩrĩa ĩthingaga gũtũ kwayo.
5  Ndĩthikagĩrĩria mũgambo wa arĩa mamĩthuthagĩra, O na mangĩhũthĩra ũũgĩ mũingĩ atĩa ũragũri-inĩ wao.
6  Atĩrĩrĩ Ngai, gũtha magego moime kanua-inĩ kao! Unanga thĩa cia mĩrũthi ĩno, wee Jehova!
7  Marothira o ta maĩ marĩa mathereraga magathiĩ. Ngai arokũnja ũta wake na amagũithie na mĩguĩ yake.
8  Marohaana o ta ndinoho ĩrĩa ĩringũkaga o ĩgĩthiaga; O ta mwana ũrĩa ũkuaga atarĩ mũciare akaga kuona riũa.
9  Nyũngũ cianyu itanaigua ũrugarĩ wa mwaki wa mĩtare, We nĩ akeeheria rũthari rũrĩa rũigũ o na rũrĩa rũrakana, o ta arĩ na rũhuho rũnene.
10  Mũndũ ũrĩa mũthingu nĩ agaakena tondũ wa kuona Ngai akĩĩrĩhĩria; Magũrũ make makaihũgio nĩ thakame ya andũ arĩa aganu.
11  Nao andũ nĩ makoiga atĩrĩ: “Hatarĩ nganja andũ arĩa athingu marĩ na kĩheo. Ti itherũ nĩ kũrĩ Ngai ũrĩa ũtuanagĩra ciira thĩinĩ wa thĩ.”
43  Atĩrĩrĩ Ngai, nduĩra ciira, Ũndetere ciira-inĩ wakwa harĩ rũrĩrĩ rũtarĩ rwĩhokeku. Honokia kuuma harĩ mũndũ wa maheeni na ũtarĩ mũthingu.
2  Tondũ wee nĩwe Ngai wakwa, handũ hakwa harĩa hairigĩre. Nĩ kĩĩ gĩtũmĩte ũndiganĩrie? Nĩ kĩĩ gĩgũtũma njikare na kĩeha nĩ ũndũ wa kũhinyĩrĩrio nĩ thũ yakwa?
3  Tũma ũtheri waku na ũhoro waku wa ma. Reke indongorie; Reke indongorie indware kĩrĩma-inĩ gĩaku kĩrĩa kĩamũre na gĩikaro-inĩ gĩaku kĩrĩa kĩamũre na kĩrĩ riri.
4  Na nĩ ngũthiĩ kĩgongona-inĩ kĩa Ngai, Thiĩ kũrĩ Ngai, o we gĩkeno gĩakwa kĩnene. Na nĩ ngũkũgooca na kĩnanda kĩa mũgeeto, wee Ngai, o wee Ngai wakwa.
5  Nĩ kĩĩ kĩratũma ndangĩke? Nĩ kĩĩ kĩratũma thĩnĩke ũguo thĩinĩ wakwa? Eterera Ngai, Nĩ gũkorũo nĩ ngũmũgooca o rĩngĩ arĩ we Mũhonokia Wakwa Mũnene, o we Ngai wakwa.
66  Anĩrĩrai nĩ ũndũ wa ũhootani mũgooce Ngai, inyuĩ thĩ yothe.
2  Inai nyĩmbo mũgooce rĩĩtwa rĩake itũũgĩru. Mũhei rũgooco rũrĩ na riri.
3  Ĩrai Ngai atĩrĩ: “Kaĩ mawĩra maku nĩ ma magegania-ĩ! Nĩ ũndũ wa hinya waku mũnene, Thũ ciaku nĩ ikũnyitwo nĩ guoya irĩ mbere yaku.
4  Andũ othe thĩinĩ wa thĩ nĩ megũkũinamĩrĩra; Nĩ mekũina nyĩmbo makũgooce; Nĩ mekũina nyĩmbo magooce rĩĩtwa rĩaku.” (Sela)
5  Ũkai muone mawĩra ma Ngai. Maũndũ marĩa ekagĩra ariũ a andũ nĩ ma magegania.
6  Nĩ aagarũrire iria rĩgĩtuĩka thĩ nyũmũ; Andũ makĩringa rũũĩ na magũrũ. Tũgĩkena mũno nĩ ũndũ wake tũrĩ kũu.
7  We athanaga tene na tene kũgerera hinya wake. Maitho make maikaraga marorete ndũrĩrĩ. Andũ arĩa aremi matiagĩrĩirũo gwĩtũũgĩria. (Sela)
8  Goocai Ngai witũ, inyuĩ ikundi cia andũ, Na mũreke mũgambo wa kũmũgooca ũiguĩke.
9  Nĩ atũtũũragia muoyo; Nĩ agiragĩrĩria magũrũ maitũ matikahĩngwo.
10  Tondũ nĩ ũtũthuthurĩtie, wee Ngai; O ta ũrĩa betha ĩtheragio, ũguo noguo ũtũtheretie.
11  Nĩ watũnyitire na neti ya gũtega; Ũgĩtũkuuithia mũrigo wa gũtũhehenja.
12  Nĩ wetĩkĩririe andũ magere igũrũ ritũ; Twatuĩkanĩirie mwaki-inĩ na maĩ-inĩ; Ũgĩcoka ũgĩtũtwara handũ harĩ na ũhurũko.
13  Nĩ ngũka thĩinĩ wa nyũmba yaku ndĩ na magongona magima ma njino; Nĩ ngũhingia mĩĩhĩtwa ĩrĩa ngwĩhĩtĩire
14  Ĩrĩa mĩromo yakwa yeranĩire Na kanua gakwa gakĩgweta rĩrĩa ndarĩ na mĩtangĩko.
15  Nĩ ngũkũrutĩra magongona ma njino ma nyamũ norie Hamwe na ndogo ya ndũrũme cia magongona. Ngũruta ndegwa o hamwe na thenge. (Sela)
16  Ũkai mũthikĩrĩrie, inyuothe arĩa mwĩtigĩrĩte Ngai, Na nĩ ngũmwĩra maũndũ marĩa anjĩkĩire.
17  Ndamũkaĩire na kanua gakwa Na ngĩmũgooca na rũrĩmĩ rwakwa.
18  Korũo nĩ harĩ ũndũ mũũru ndaigĩte ngoro-inĩ yakwa, Jehova ndangĩanjiguire.
19  No Ngai nĩ aanjiguire; Nĩ aathikĩrĩirie ihoya rĩakwa.
20  Ngai arogoocwo, o we ũtaateanĩirie ihoya rĩakwa Kana akĩaga kũnyonia wendo wake mwĩhokeku.
54  Atĩrĩrĩ Ngai, honokia kũgerera rĩĩtwa rĩaku, Na ũndetere ũkĩhũthĩra hinya waku.
2  Igua ihoya rĩakwa, wee Ngai; Tega matũ ũthikĩrĩrie ciugo cia kanua gakwa.
3  Tondũ nĩ njũkĩrĩirũo nĩ andũ ageni, Na andũ matarĩ tha nĩ maracaria muoyo wakwa. Matirũmbũyagia ũhoro wa Ngai. (Sela)
4  Atĩrĩrĩ, Ngai nĩwe mũndeithia; Jehova arĩ hamwe na arĩa mandiiragĩrĩra.
5  Nĩ egũtũma thũ ciakwa icokererũo nĩ ũũru wacio; Atĩrĩrĩ, ciniine nĩ ũndũ wa wĩhokeku waku.
6  Nĩ ngũkũrutĩra igongona ndĩyendeire. Nĩ ngũgooca rĩĩtwa rĩaku, wee Jehova, tondũ nĩ rĩega.
7  Tondũ nĩ ahonokagia kuuma mĩtangĩko-inĩ yakwa yothe, Na nĩ ngwĩrorera thũ ciakwa ikĩhootwo.
67  Ngai nĩ egũtũiguĩra tha na atũrathime; Nĩ egũtũma ũthiũ wake ũtwarĩre (Sela)
2  Nĩguo njĩra yaku ĩmenyeke thĩinĩ wa thĩ yothe, Na ciĩko ciaku cia kũhonokania imenyeke gatagatĩ-inĩ ka ndũrĩrĩ ciothe.
3  Ikundi cia andũ irokũgooca, wee Ngai; Ikundi ciothe cia andũ irokũgooca.
4  Ndũrĩrĩ nĩ icanjamũke na cianĩrĩre ikenete, Nĩ gũkorũo nĩ ũgaatuĩra ikundi cia andũ na kĩhooto. Nĩ ũgaatongoria ndũrĩrĩ cia gũkũ thĩ. (Sela)
5  Ikundi cia andũ irokũgooca, wee Ngai; Ikundi ciothe cia andũ irokũgooca.
6  Thĩ nĩ ĩkaaruta maciaro mayo; Ngai, o we Ngai witũ, nĩ agaatũrathima.
7  Ngai nĩ agaatũrathima, Na andũ kuuma ituri ciothe cia thĩ nĩ makaamwĩtigĩra.
101  Nĩ ndĩrĩinaga igũrũ rĩgiĩ wendo mwĩhokeku na kĩhooto. Nĩ ndĩrĩkũinagĩra nyĩmbo cia gũkũgooca, wee Jehova.
2  Ndĩrĩkaga maũndũ na njĩra ya ũũgĩ itarĩ na ũcuke. Hihi nĩ rĩ ũgooka kũrĩ niĩ? Ndĩrĩthiaga na wĩkindĩru wa ngoro ndĩ thĩinĩ wa nyũmba yakwa.
3  Ndikaiga kĩndũ o gĩothe gĩa tũhũ mbere ya maitho makwa. Nĩ thũire ciĩko cia arĩa matiganaga na ũndũ ũrĩa wagĩrĩire; Gũtirĩ ũndũ ndĩrĩnyitanagĩra nao.
4  Ngoro ĩrĩa ĩtarĩ nũngĩrĩru ĩkoragwo haraya na niĩ; Ndirĩtĩkagĩra ũndũ ũrĩa mũũru.
5  Mũndũ o wothe ũcambagia mũndũ ũrĩa ũngĩ na hitho, Nĩ ndĩrĩmũkiragia. Ũrĩa wothe ũrĩ na maitho ma mwĩtĩo na ngoro ĩrĩ na mwĩgaatho, Ndirĩmũkiragĩrĩria.
6  Ndĩrĩroraga andũ arĩa ehokeku a thĩ, Nĩgetha maikarage hamwe na niĩ. Ũrĩa ũthiaga na mĩthiĩre ĩtarĩ na ũcuke nĩwe ũrĩndungatagĩra.
7  Gũtirĩ mũndũ waragia maheeni ũrĩikaraga thĩinĩ wa nyũmba yakwa, Na gũtirĩ mũheenania ũrĩrũgamaga mbere yakwa.
8  Rũcinĩ o rũcinĩ nĩ ndĩrĩkiragia andũ arĩa othe aganu a thĩ, Nĩguo niine andũ arĩa othe mekaga maũndũ moru mehere itũũra-inĩ rĩa Jehova.
44  Atĩrĩrĩ Ngai, nĩ tũiguĩte na matũ maitũ, Maithe maitũ ma tene nĩ maatwĩrire, Maũndũ marĩa wekire matukũ-inĩ mao, Matukũ-inĩ macio ma tene.
2  Nĩ waingatire ndũrĩrĩ ũkĩhũthĩra guoko gwaku Na ũgĩtũma maithe maitũ ma tene maikarage kũu. Ũkĩhehenja ndũrĩrĩ na ũgĩcingata.
3  Matiegwatĩire bũrũri ũcio tondũ wa rũhiũ rwao rwa njora, Na ti guoko kwao gwatũmire magĩe na ũhootani. No ũndũ ũcio wekĩkire kũgerera guoko gwaku kwa ũrĩo na hinya waku, o hamwe na ũtheri wa ũthiũ waku, Tondũ nĩ wakenagio nĩo.
4  Atĩrĩrĩ Ngai, wee nĩwe Mũthamaki wakwa; Athana Jakubu agĩe na ũhootani mũnene.
5  Kũgerera hinya waku nĩ tũkũingata thũ citũ icoke na thutha; Kũgerera rĩĩtwa rĩaku nĩ tũkũrangĩrĩria arĩa matũũkagĩrĩra.
6  Tondũ ũta wakwa tiguo ndĩhokete, Naruo rũhiũ rwakwa rwa njora rũtingĩhonokia.
7  Wee nĩwe watũhonokirie kuuma harĩ thũ citũ, Nĩwe waconorithirie arĩa matũthũire.
8  Tũkũgooca Ngai mũthenya wothe, Na tũtũũre tũcokagĩria rĩĩtwa rĩaku ngatho tene na tene. (Sela)
9  No rĩu nĩ ũtũtiganĩirie na ũgatũconorithia, Na ndumagaraga hamwe na mbũtũ citũ.
10  Ũtũmaga tũikare tũkĩũragĩra thũ citũ; Arĩa matũthũire metahagĩra kĩrĩa gĩothe mekwenda.
11  Nĩ ũtũneanĩte tũtamburũo o ta ng’ondu; Ũtũhurunjĩte gatagatĩ-inĩ ka ndũrĩrĩ.
12  Andũ aku ũmendagia kĩndũ hatarĩ; Ndũrĩ uumithio wonaga thutha wa kũmendia.
13  Ũtũmaga tũnyũrũrio nĩ andũ arĩa tũriganĩtie nao, Tũgatuĩka kĩndũ gĩa gũthekererũo na kũnyararũo nĩ andũ othe arĩa matũrigicĩirie.
14  Ũtũmaga tũtuĩke kĩndũ gĩa kũnyararũo gatagatĩ-inĩ ka ndũrĩrĩ, Kĩndũ gĩa gũtũmaga ikundi cia andũ ciinie mĩtwe yacio.
15  Ndindaga njonokete mũthenya wothe, Na nĩ ndooretio nĩ gĩconoko gĩakwa,
16  Nĩ ũndũ wa mũgambo wa inyũrũri na irumi ciao, Tondũ wa thũ itũ ĩrĩa ĩrerĩhĩria.
17  Maũndũ macio mothe nĩ matũkorete, ĩndĩ tũtirĩ twariganĩrũo nĩwe, Na tũtirĩ twagarara kĩrĩkanĩro gĩaku.
18  Ngoro citũ itirĩ ciagũtiganĩria; Namo makinya maitũ matieherete njĩra-inĩ yaku.
19  No wee ũtũhehenjeire kũrĩa ngui cia gĩthaka cikaraga; Ũtũhumbĩrĩte na kĩĩruru kĩnene.
20  Korũo nĩ tũriganĩirũo nĩ rĩĩtwa rĩa Ngai witũ Kana tũgatambũrũkia moko maitũ tũkahoya ngai ng’eni-rĩ,
21  Na githĩ Ngai to amenye ũndũ ũcio? We nĩ amenyaga ũhoro wa hitho cia ngoro-inĩ.
22  Tũũragagwo mũthenya wothe nĩ ũndũ waku; Tũtuĩtwo ta ng’ondu cia gũthĩnjwo.
23  Arahũka wee Jehova. Nĩ kĩĩ gĩtũmaga ũikare ũkomete? Arahũka! Ndũgatũũre ũtũtiganĩirie tene na tene.
24  Nĩ kĩĩ gĩtũmaga ũhithe ũthiũ waku? Ũriganagĩrũo nĩ mĩnyamaro itũ na kũhinyĩrĩrio gwitũ nĩkĩ?
25  Nĩ gũkorũo nĩ tũgũithĩtio thĩ rũkũngũ-inĩ; Mĩĩrĩ itũ ĩkahinyĩrĩrio thĩ tĩri-inĩ.
26  Arahũka ũtũteithie! Tũhonokie nĩ ũndũ wa wendo waku mwĩhokeku.
47  Inyuĩ ikundi ciothe cia andũ, hũũrai hĩ. Anĩrĩrai nĩ ũndũ wa ũhootani kũrĩ Ngai mũkiugagĩrĩria mũkenete.
2  Tondũ Jehova, o we Ũrĩa ũrĩ Igũrũ Mũno nĩ wa gwĩtigĩrũo; Nĩwe Mũthamaki ũrĩa mũnene igũrũ rĩa thĩ yothe.
3  Nĩ atooragia ikundi cia andũ agaciga rungu rwitũ; Nĩ aigaga ndũrĩrĩ rungu rwa magũrũ maitũ.
4  Nĩ atũthuuragĩra igai, Igai rĩrĩa Jakubu erahagĩra, o ũcio endete. (Sela)
5  Ngai nĩ ambatĩte o andũ makĩanagĩrĩra nĩ gũkena; Jehova akambata kũrĩ na mũgambo wa coro.
6  Inĩrai Ngai nyĩmbo cia kũmũgooca, mũine nyĩmbo cia kũgooca. Inĩrai Mũthamaki witũ nyĩmbo cia kũmũgooca, mũine nyĩmbo cia kũgooca.
7  Tondũ Ngai nĩwe Mũthamaki wa thĩ yothe; Inai nyĩmbo cia kũmũgooca, na muonanie ũtaũku.
8  Ngai nĩ atuĩkĩte Mũthamaki wa ndũrĩrĩ. Ngai aikarĩire gĩtĩ gĩake gĩtheru kĩa ũnene.
9  Atongoria a ikundi cia andũ nĩ monganĩte Hamwe na andũ a Ngai wa Iburahimu. Nĩ gũkorũo athani a thĩ nĩ a Ngai. We nĩ atũũgĩrĩtio mũno.
88  Atĩrĩrĩ Jehova, wee Ngai wa ũhonokio wakwa, Mũthenya nĩ ngũkayagĩra, Narĩo ũtukũ ngoka mbere yaku.
2  Ihoya rĩakwa rĩrokinya harĩ wee, Tega gũtũ gwaku ũigue kĩrĩro gĩakwa gĩa kũhoya ũteithio.
3  Nĩ gũkorũo niĩ nĩ njiyũrĩtwo nĩ mathĩna, Na muoyo wakwa ũrĩ hakuhĩ gũthiĩ Mbĩrĩra-inĩ.
4  Nĩ ndaranĩirio hamwe na arĩa maikũrũkaga irima-inĩ; Haanĩte ta mũndũ ũtarĩ hinya,
5  Mũndũ ũtigĩtwo gatagatĩ-inĩ ka andũ akuũ O ta arĩa moragĩtwo magakoma mbĩrĩra-inĩ, O acio ũtaririkanaga rĩngĩ Na maamũrĩtwo makeherio harĩ ũmenyereri waku.
6  Ũnjikĩtie irima-inĩ rĩrĩa iriku biũ, Kũndũ kũrĩ nduma, thĩinĩ wa irima inene rĩtarĩ gĩturi.
7  Marakara maku nĩ manditũhĩire mũno, Na nĩ ũndooretie na makũmbĩ maku marĩa marĩ hinya. (Sela)
8  Nĩ ũingatĩte andũ arĩa twamenyanĩte nao ũkamatwara kũraya na niĩ; Ũnduĩte kĩndũ kĩrĩ magigi harĩ o. Ndĩ mũhingĩrĩrie na ndingĩhota kũũra.
9  Riitho rĩakwa nĩ rĩũrĩtwo nĩ hinya nĩ ũndũ wa mĩnyamaro yakwa. Ngũkayagĩra mũthenya wothe wee Jehova; Ngagũtambũrũkĩria moko makwa.
10  Hihi nĩ ũgwĩka maũndũ ma magegania nĩ ũndũ wa arĩa makuĩte? Andũ acio magithĩtio hinya nĩ gĩkuũ-rĩ, hihi no marahũke makũgooce? (Sela)
11  Hihi wendo waku mwĩhokeku no ũmenyithanio thĩinĩ wa mbĩrĩra, Kana wĩhokeku waku ũmenyithanio kũndũ kũrĩa kwa mwanangĩko?
12  Maũndũ maku ma magegania-rĩ, hihi no mamenyeke nduma-inĩ Kana ũthingu waku ũmenyeke thĩinĩ wa bũrũri wa kĩriganĩro?
13  Ĩndĩ niĩ no ngũkayagĩra ngĩkũhoya ũteithio, wee Jehova, Mahoya makwa nĩ makinyaga harĩ wee o rũcinĩ.
14  Atĩrĩrĩ Jehova, nĩ kĩĩ gĩtũmaga ũndiganĩrie? Nĩ kĩĩ gĩtũmaga ũhithe ũthiũ waku kuuma harĩ niĩ?
15  Kuuma o rĩrĩa ndarĩ mũnyinyi, Nĩ nyamarĩkĩte na ngakuhĩrĩria gũthira; Nĩ njũrĩtwo nĩ hinya biũ nĩ ũndũ wa maũndũ moru marĩa wĩtĩkagĩria manyamarie.
16  Marakara maku mahiũ nĩ manditũhĩire; Na maũndũ maku ma kũmakania makanyananga.
17  Mandigicagĩria o ta maĩ mũthenya wothe; Mathiũrũrũkagĩria kuuma mĩena yothe.
18  Nĩ ũingatĩte arata akwa o hamwe na arĩa twathiaga thiritũ nao ũkamatwara kũraya na niĩ; Nduma nĩyo ĩtuĩkĩte mũrata wakwa.
48  Jehova nĩ mũnene na nĩ agĩrĩire mũno kũgoocagwo Thĩinĩ wa itũũra rĩa Ngai witũ, kĩrĩma-inĩ gĩake kĩrĩa kĩamũre.
2  Kĩrĩma kĩu gĩthaka na kĩraihu na igũrũ, o kĩo gĩkeno gĩa thĩ yothe, Nĩ Kĩrĩma gĩa Zayuni kĩrĩa kĩrĩ mwena wa rũgongo biũ, Itũũra rĩa Mũthamaki Ũrĩa Mũnene.
3  Thĩinĩ wa nyũmba iria ndaya na igũrũ irĩ na ũgitĩri cia itũũra rĩu, Ngai nĩ amenyithanĩtie atĩ we nĩ rĩũrĩro irũmu.
4  Tondũ rĩrĩ, athamaki nĩ magomanĩte; Nĩ mathiĩte marĩ hamwe.
5  Rĩrĩa maarĩonire, nĩ maagegire. Makĩnyitwo nĩ guoya na makĩũra nĩ ũndũ wa kũmaka.
6  Makĩambĩrĩria kũinaina marĩ kũu, Makĩnyitwo nĩ ruo ta rwa mũtumia akĩgĩa mwana.
7  Nĩ wanangaga meri cia Tarishishi ũkĩhũthĩra rũhuho rwa mwena wa irathĩro.
8  Maũndũ marĩa twaiguĩte-rĩ, rĩu nĩ twĩyoneire ithuĩ ene Thĩinĩ wa itũũra rĩa Jehova mũnene wa ita, itũũra-inĩ rĩa Ngai witũ. Ngai nĩ egũtũma rĩtũũre rĩĩhandĩte tene na tene. (Sela)
9  Atĩrĩrĩ Ngai, nĩ twĩcũranagia ũhoro wa wendo waku mwĩhokeku, Tũrĩ hekarũ-inĩ yaku.
10  O ta rĩĩtwa rĩaku, wee Ngai, ngumo yaku Ĩkinyaga ituri-inĩ cia thĩ. Guoko gwaku kwa ũrĩo kũiyũire ũthingu.
11  Kĩrĩma gĩa Zayuni nĩ gĩkene, Taũni cia Juda nĩ icanjamũke nĩ ũndũ wa matuĩro maku.
12  Ceeraceerai Zayuni; mĩthiũrũrũkei; Tarai nyũmba ciayo iria ndaya na igũrũ.
13  Erekeriai ngoro cianyu harĩ njirigo ciayo. Thuthuriai nyũmba ciayo iria ndaya na igũrũ irĩ na ũgitĩri, Nĩgetha mũkeera njiarũa iria igooka thutha-inĩ ũhoro wayo.
14  Nĩ gũkorũo Ngai ũcio nĩwe Ngai witũ tene na tene. Egũtũũra atũtongoragia nginya tene na tene.
59  Honokia kuuma harĩ thũ ciakwa, wee Ngai wakwa; Ngitĩra kuuma harĩ arĩa maranjũkĩrĩra.
2  Honokia kuuma harĩ andũ arĩa aganu, Na ũũthare kuuma harĩ andũ arĩa mekaga maũndũ ma ũhinya.
3  Atĩrĩrĩ, maikaraga manjĩhithĩire nĩguo matharĩkĩre; Arũme marĩ hinya nĩ maratharĩkĩra No ti tondũ nĩ nduĩkĩte mũremi kana ngehia, wee Jehova.
4  O na gũtuĩka ndirĩ ũndũ mũũru ndekire, mahiũhaga na makehaarĩria gũtharĩkĩra. Arahũka ndagũkaĩra wone ũndũ ũrĩa ũrekĩka harĩ niĩ.
5  Tondũ wee Jehova Ngai mũnene wa ita, wee nĩwe Ngai wa Isiraeli. Arahũka werekerie meciria maku harĩ ndũrĩrĩ ciothe. Andũ arĩa akunyanĩri, o acio aganu, ndũkamaiguĩre tha. (Sela)
6  Macokaga o hwaĩ-inĩ; Mararamaga ta ngui na magathiũrũrũka itũũra.
7  Ta rora kĩrĩa kiumaga kanua-inĩ kao; Mĩromo yao ĩtariĩ ta hiũ cia njora, Tondũ moragia atĩrĩ: “Nũũ ũrathikĩrĩria?”
8  No wee Jehova-rĩ, nĩ ũkũmathekerera; Nĩ ũkũnyũrũria ndũrĩrĩ ciothe.
9  Atĩrĩrĩ wee Hinya wakwa, wee nĩwe ngũikara njũthĩrĩirie; Nĩ gũkorũo Ngai nĩwe rĩũrĩro rĩakwa irũmu.
10  Ngai ũcio ũnyonagia wendo mwĩhokeku nĩ egũka kũndeithia; Ngai nĩ egũtũma ndĩĩrorere thũ ciakwa ikĩhootwo.
11  Ndũkamorage nĩguo andũ akwa matikanariganĩrũo. Hũthĩra hinya waku ũtũme maikare makĩũrũraga; Ũtũme magwe, wee Jehova, o wee ngo itũ.
12  Nĩ ũndũ wa mehia ma kanua kao, na kiugo kĩa mĩromo yao, Marotegwo nĩ mwĩtĩo wao, Tondũ wa irumi na maheeni marĩa maragia.
13  Maniine biũ nĩ ũndũ wa marakara maku; Maniine biũ, nĩgetha matigakorũo kuo rĩngĩ; Tũma mamenye atĩ Ngai nĩ arathana igũrũ rĩa Jakubu nginya ituri-inĩ ciothe cia thĩ. (Sela)
14  Reke macoke hwaĩ-inĩ; Ũreke mararame ta ngui na mathiũrũrũke itũũra.
15  Nĩ morũre magĩetha kĩndũ gĩa kũrĩa; Ndũkareke mahũne kana mone handũ ha gũkoma.
16  No niĩ-rĩ, nĩ ngũina ũhoro wa hinya waku; Rũcinĩ nĩ ndĩaragia ũhoro wa wendo waku mwĩhokeku ngenete. Nĩ gũkorũo wee nĩwe rĩũrĩro rĩakwa irũmu Na handũ hakwa ha kwĩhitha hĩndĩ ĩrĩa ndĩ na mĩtangĩko.
17  Atĩrĩrĩ wee Hinya wakwa, nĩ ngũina nyĩmbo ngũgooce, Nĩ gũkorũo Ngai nĩwe rĩũrĩro rĩakwa irũmu, Ngai o ũcio ũnyonagia wendo mwĩhokeku.
107  Cokeriai Jehova ngatho, tondũ nĩ mwega; Wendo wake mwĩhokeku ũtũũraga tene na tene.
2  Arĩa makũũrĩtwo nĩ Jehova nĩ moige ũguo, O acio aakũũrire kuuma guoko-inĩ gwa thũ.
3  Arĩa aacokanĩrĩirie hamwe kuuma mabũrũri-inĩ, Kuuma mwena wa irathĩro na kuuma mwena wa ithũĩro, Kuuma mwena wa rũgongo na kuuma mwena wa mũhuro.
4  Moorũrire werũ-inĩ, kũndũ gũtaikaragwo; Mationire njĩra ya gũthiĩ itũũra-inĩ kũndũ mangĩatũũrire.
5  Maarĩ ahũtu na makanyota; Nĩ moorĩtwo nĩ hinya nĩ ũndũ wa kũnoga.
6  Nĩ maakayagĩra Jehova hĩndĩ ĩrĩa maarĩ na mĩtangĩko; Nake akamahonokia kuuma thĩna-inĩ ũcio wao.
7  Aamagereirie njĩra-inĩ ĩrĩa yagĩrĩire Nĩguo makinye itũũra-inĩ kũrĩa mangĩatũũrire.
8  Andũ nĩ macokerie Jehova ngatho nĩ ũndũ wa wendo wake mwĩhokeku Na tondũ wa mawĩra ma magegania marĩa ekaga nĩ ũndũ wa ariũ a andũ.
9  Nĩ gũkorũo nĩ anyotorete mũndũ ũrĩa mũnyotu Nake ũrĩa mũhũtu akamũhũnia na indo njega.
10  Amwe maaikaraga nduma-inĩ ndumanu biũ, Makanyamarĩka mohetwo na marĩ na mĩnyororo.
11  Tondũ nĩ maaremeire kiugo kĩa Ngai; Naguo ũtaaro wa Ũrĩa ũrĩ Igũrũ Mũno makĩwagĩra gĩtĩo.
12  Nĩ ũndũ ũcio agĩtũma ngoro ciao ciĩnyihie kũgerera moritũ; Makĩhĩngwo, na gũtiarĩ na mũndũ wa kũmateithia.
13  Magĩkaĩra Jehova hĩndĩ ĩrĩa maarĩ na mĩtangĩko; Nake akĩmahonokia kuuma thĩna-inĩ ũcio wao.
14  Aamarutire nduma-inĩ ndumanu biũ, Na agĩtua mĩnyororo ĩrĩa moohetwo nayo.
15  Andũ nĩ macokerie Jehova ngatho nĩ ũndũ wa wendo wake mwĩhokeku Na tondũ wa mawĩra ma magegania marĩa ekaga nĩ ũndũ wa ariũ a andũ.
16  Nĩ gũkorũo nĩ oinangĩte mĩrango ya gĩcango Na agatinangia mĩgamba ya kĩgera.
17  Maarĩ akĩgu na makĩnyamarĩka Nĩ ũndũ wa mehia mao na mahĩtia mao.
18  Nĩ maanyirire irio cia mĩthemba yothe; Maakuhĩrĩirie ihingo cia gĩkuũ.
19  Nĩ maakayagĩra Jehova amateithie hĩndĩ ĩrĩa maarĩ na mĩtangĩko; Nake akamahonokia kuuma thĩna-inĩ ũcio wao.
20  Aatũmaga kiugo gĩake akamahonia Na akamahonokia kuuma marima-inĩ marĩa maagwĩte.
21  Andũ nĩ macokerie Jehova ngatho nĩ ũndũ wa wendo wake mwĩhokeku Na tondũ wa mawĩra ma magegania marĩa ekaga nĩ ũndũ wa ariũ a andũ.
22  Nĩ marute magongona ma gũcokia ngatho Na mamenyithanie mawĩra make makĩanagĩrĩra nĩ gũkena.
23  Arĩa mageraga iria-inĩ na meri, O acio mahũũragĩra biacara ciao maĩ-inĩ maingĩ,
24  Nĩ monete mawĩra ma Jehova Na mawĩra make ma magegania kũndũ kũrĩa kũriku;
25  Makona ũrĩa kiugo gĩake gĩtũmaga kĩhuhũkanio kiumĩre, Gĩkoya makũmbĩ ma iria na igũrũ.
26  Nao makoywo na igũrũ nginya matu-inĩ; Makarikĩra kũndũ kũrĩa kũriku. Ũcamba wao ũgathira nĩ ũndũ wa ũgwati ũrĩa ũrĩ mbere.
27  Magakĩagaaga na magatũgũga ta mũndũ mũrĩĩu, Na ũũgĩ wao wothe ũgatuĩka wa tũhũ.
28  Magakaĩra Jehova hĩndĩ ĩyo maarĩ na mĩtangĩko, Nake akamahonokia kuuma thĩna-inĩ ũcio wao.
29  Akahooreria kĩhuhũkanio kĩu; Makũmbĩ ma iria magakira.
30  Nao magakena nĩ ũndũ wa iria kũhoorera, Nake akamatongoria nginya gĩcukĩro-inĩ kĩrĩa marenda gũthiĩ.
31  Andũ nĩ macokerie Jehova ngatho nĩ ũndũ wa wendo wake mwĩhokeku Na tondũ wa mawĩra ma magegania marĩa ekaga nĩ ũndũ wa ariũ a andũ.
32  Nĩ mamũtũũgĩrie thĩinĩ wa kĩũngano kĩa andũ, Na mamũgooce kĩama-inĩ gĩa athuri.
33  Agarũraga njũũĩ igatuĩka werũ Nacio ithima cia maĩ igatuĩka kũndũ kũng’aru,
34  Bũrũri ũrĩa ũciaraga mũno ũgatuĩka bũrũri mwanangĩku ũrĩ na cumbĩ, Nĩ ũndũ wa waganu wa arĩa maikaraga thĩinĩ waguo.
35  Agarũraga werũ ũgatuĩka tũria twa maĩ tũrĩ na mathanjĩ, Naguo bũrũri ũrĩa mũũmũ ũgatuĩka ithima cia maĩ.
36  Atũmaga arĩa ahũtu maikarage kuo, Nĩgetha maake itũũra kũrĩa mangĩikara.
37  Mahandaga mbeũ mĩgũnda-inĩ na makahanda mĩgũnda ya mĩthabibũ Nĩgetha ĩrute mĩmera ĩrĩ na maciaro.
38  Amarathimaga nao makongerereka mũno; Ndarekaga mahiũ mao manyihe.
39  No o rĩngĩ mũigana wao ũkanyiha na magaconorithio Nĩ ũndũ wa kũhinyĩrĩrio, thĩna, o na kĩeha.
40  Nĩ atũmaga andũ arĩa marĩ igweta manyararũo Na agatũma morũre kũndũ kwanangĩku gũtarĩ njĩra.
41  No andũ arĩa athĩni nĩ amagitagĩra matikahinyĩrĩrio Na agatũma famĩlĩ ciao cingĩhe o ta rũũru.
42  Andũ arĩa arũngĩrĩru monaga ũndũ ũcio magakena; No andũ arĩa othe matarĩ athingu matumagia tũnua twao.
43  Mũndũ o wothe mũũgĩ nĩ ekwĩrorera maũndũ macio Na ecũranie mũno ũhoro wa ciĩko cia Jehova cia wendo mwĩhokeku.
74  Atĩrĩrĩ Ngai, nĩ kĩĩ gĩtũmĩte ũtũrege nginya tene na tene? Nĩ kĩĩ gĩtũmĩte ũcinwo nĩ marakara kwerekera rũũru rũrĩa ũrĩithagia?
2  Ririkana andũ arĩa wegĩrĩire nao tene mũno, Mũhĩrĩga ũrĩa wakũũrire ũtuĩke igai rĩaku. Ririkana Kĩrĩma gĩa Zayuni, kĩrĩa wee wanatũũra.
3  Erekeria makinya maku harĩ kũndũ kũrĩa gũtũũrĩte kũrĩ kwanangĩku. Thũ nĩ ĩthũkangĩtie indo ciothe thĩinĩ wa handũ harĩa hatheru.
4  Thũ ciaku nĩ ciararamire irĩ thĩinĩ wa handũ haku harĩa ũthathayagĩrio. Hau nĩho ihandĩte marũũri ma cio matuĩke imenyithia.
5  Ciahaanaga ta andũ moeire mũtitũ mũtumanu mathanwa.
6  Cioinangire mĩcongo ya ho yothe, ikĩhũthĩra mathanwa na tarimbo cia kĩgera.
7  Nĩ ciacinire handũ haku harĩa hatheru. Igĩthahia gĩikaro kĩrĩa kĩamũre gĩĩtanĩtio na rĩĩtwa rĩaku, igĩkĩmomora gĩkĩgwa thĩ.
8  Irĩ hamwe na njiarũa ciacio cioigire ũũ ngoro-inĩ: “Kũndũ guothe kũrĩa Ngai athathayagĩrio thĩinĩ wa bũrũri no mũhaka gũcinwo.”
9  Gũtirĩ na imenyithia tũrona; Gũtirĩ na mũnabii o na ũmwe, Na gũtirĩ mũndũ gatagatĩ-inĩ gaitũ ũĩ ũndũ ũyũ ũgũikara ũguo nginya rĩ.
10  Atĩrĩrĩ Ngai, thũ ĩgũtũũra ĩkũnyũrũragia nginya rĩ? Hihi thũ ĩgũtũũra yagĩire rĩĩtwa rĩaku gĩtĩo tene na tene?
11  Ũgiragĩrĩria guoko gwaku nĩkĩ, guoko gwaku kwa ũrĩo? Kũrute gĩthũri-inĩ gĩaku na ũmaniine.
12  No Ngai nĩwe Mũthamaki wakwa kuuma o tene, O we wĩkaga ciĩko cia kũhonokania thĩinĩ wa thĩ.
13  Kũgerera hinya waku nĩ woinjugire iria; Nĩ wahehenjire mĩtwe ya nyamũ nene cia iria-inĩ irĩ thĩinĩ wa maĩ.
14  Nĩ wahehenjire mĩtwe ya Leviathani; Na ũkĩmĩheana kũrĩ andũ ĩtuĩke irio, kũrĩ arĩa maikaraga werũ-inĩ.
15  Nĩ watũrĩkirie marima nĩguo kũgĩe na matherũkĩro na tũrũũĩ; Nĩ watũmire njũũĩ iria itũire ithereraga ihũe.
16  Mũthenya nĩ waku, o na ũtukũ no waku. Nĩ wathondekire ũtheri na riũa.
17  Nĩ wekĩrire mĩhaka yothe ya thĩ; Ũgĩtũma kũgĩe hĩndĩ ya ũrugarĩ na hĩndĩ ya heho.
18  Ririkana inyũrũri cia thũ, wee Jehova, Ũririkane ũrĩa andũ arĩa akĩgu magaga kũhe rĩĩtwa rĩaku gĩtĩo.
19  Ndũkaneane muoyo wa ndutura yaku harĩ nyamũ cia gĩthaka. Andũ aku arĩa matarĩ hinya-rĩ, ndũkariganĩrũo nĩ mĩoyo yao tene na tene.
20  Ririkana kĩrĩkanĩro kĩrĩa warĩkanĩire na ithuĩ, Tondũ kũndũ kũrĩa gũkoragwo na nduma thĩinĩ wa thĩ kũiyũrĩte ciikaro cia arĩa mekaga maũndũ ma ũhinya.
21  Ũrĩa ũthuthĩkĩte aroaga gũcoka akuĩte ngoro; Arĩa matarĩ hinya o na arĩa athĩni marogooca rĩĩtwa rĩaku.
22  Arahũka, wee Ngai, wĩtetere ciira-inĩ waku. Ririkana ũrĩa andũ arĩa akĩgu makũnyũrũragia mũthenya wothe.
23  Ndũkariganĩrũo nĩ maũndũ marĩa thũ ciaku iroiga. Inegene rĩa arĩa magũkararagia rĩambataga na igũrũ hingo ciothe.
5  Atĩrĩrĩ Jehova, thikĩrĩria ciugo ciakwa; Tega gũtũ ũigue gũcaya gwakwa.
2  Thikĩrĩria kĩrĩro gĩakwa gĩa kũhoya ũteithio, Wee Mũthamaki wakwa na Ngai wakwa, tondũ nĩwe ndĩrahoya.
3  Atĩrĩrĩ Jehova, rũcinĩ nĩ ũrĩiguaga mũgambo wakwa; Nĩ ndĩkũmenyithagia mĩtangĩko yakwa rũcinĩ na ngeterera ũnjokerie.
4  Nĩ gũkorũo wee ũrĩ Ngai ũtakenagio nĩ waganu; Gũtirĩ mũndũ mũũru ũngĩtũũra hamwe nawe.
5  Gũtirĩ mũndũ mwĩtĩi ũngĩrũgama mbere yaku. Nĩ ũthũire arĩa othe mekaga maũndũ ma waganu;
6  Nĩ ũkaananga arĩa maragia maheeni. Jehova nĩ athũire andũ arĩa mahũthagĩra ũhinya na arĩa maheenanagia.
7  No niĩ nĩ ngũtonya nyũmba yaku nĩ ũndũ wa ũrĩa wendo waku mwĩhokeku ũrĩ mũnene; Ngũinamĩrĩra ndorete hekarũ yaku theru ndĩ na gĩtĩo kĩnene gũkwerekera.
8  Atĩrĩrĩ Jehova, ndongoria na ũthingu waku tondũ wa thũ ciakwa; Njehereria mĩhĩnga njĩra-inĩ yaku.
9  Nĩ gũkorũo gũtirĩ ũndũ moigaga ũngĩĩhokwo; Thĩinĩ wao maiyũire o rũmena; Mũmero wao nĩ mbĩrĩra ĩtarĩ hinge; Maragia maheeni na rũrĩmĩ rwao.
10  No Ngai nĩ akaamatua ehia; Njama ciao ene nĩcio igaatũma magwe. Maroingatwo mehere tondũ wa mehia mao maingĩ, Nĩ gũkorũo nĩ makũremeire.
11  No arĩa othe moragĩra harĩ wee nĩ marĩkenaga; Marĩanagĩrĩra makenete hingo ciothe. Nĩ ũrĩmagitagĩra nĩguo matigakinyĩrĩke, Na arĩa mendete rĩĩtwa rĩaku nĩ marĩkenaga nĩ ũndũ waku.
12  Nĩ gũkorũo wee Jehova nĩ ũrĩrathimaga mũndũ o wothe mũthingu; Ũrĩmũrigicagĩria na gwĩtĩkĩrĩka gwaku o ta arĩ ngo nene.
36  Mehia nĩ maragia na mũndũ mwaganu ngoro-inĩ yake thĩinĩ biũ; Ũhoro wa gwĩtigĩra Ngai ndũrĩ maitho-inĩ make.
2  Tondũ nĩ egaathagĩrĩria mũno maitho-inĩ make mwene Ũũ atĩ ndangĩhota gũkũũrana na gũthũũra mahĩtia make.
3  Ciugo cia kanua gake nĩ cia gũtuurithia na cia maheeni; Ndakoragwo na ũtaũku wa gwĩka wega.
4  Abangaga njama njũru o na arĩ ũrĩrĩ-inĩ wake. Arũmagĩrĩra njĩra ĩtarĩ njega; Ndareganaga na ũndũ ũrĩa mũũru.
5  Wee Jehova-rĩ, wendo waku mwĩhokeku ũkinyĩte o igũrũ, Naguo wĩhokeku waku ũgakinya matu-inĩ.
6  Ũthingu waku ũhaana ta irĩma nene; Matuĩro maku matariĩ ta maĩ maingĩ na mariku. Nĩ ũrũmbũyagia andũ o na nyamũ, wee Jehova.
7  Wee Ngai-rĩ, kaĩ wendo waku mwĩhokeku nĩ wa goro-ĩ! Kĩĩruru-inĩ kĩa mathagu maku-rĩ, Nĩho ariũ a andũ moragĩra.
8  Manyuaga indo nyingĩ njega iria irĩ nyũmba-inĩ yaku nginya makaigania, Na ũgatũma manyue rũũĩ-inĩ rwa maũndũ maku marĩa mega.
9  Wee nĩwe kĩhumo kĩa muoyo; Kũgerera ũtheri waku nĩ tũhotaga kuona ũtheri.
10  Thiĩ na mbere kuonania wendo waku mwĩhokeku harĩ andũ arĩa makũũĩ, Na kuonania ũthingu waku harĩ andũ arĩa arũngĩrĩru ngoro.
11  Ndũkareke kũgũrũ kwa andũ arĩa etĩi kũnangĩrĩrie Kana guoko kwa arĩa aganu kũnyingate.
12  Ta rora harĩa andũ arĩa mekaga maũndũ moru magwĩte; Nĩ magũithĩtio thĩ na matingĩhota gũũkĩra.
79  Atĩrĩrĩ Ngai, andũ a ndũrĩrĩ nĩ matharĩkĩire igai rĩaku; Nĩ mathahĩtie hekarũ yaku theru; Matũmĩte Jerusalemu ĩtuĩke hĩba ya mwanangĩko.
2  Ciimba cia ndungata ciaku maciheete nyoni cia rĩera-inĩ ituĩke irio Na mĩĩrĩ ya andũ aku arĩa ehokeku makamĩikĩria nyamũ cia gĩthaka cia gũkũ thĩ.
3  Maitangĩte thakame yao o ta maĩ gũthiũrũrũka Jerusalemu, Na gũtirĩ mũndũ ũtigarĩte wa kũmathika.
4  Tũtuĩkĩte kĩndũ gĩa kũnyũrũrio nĩ andũ arĩa tũriganĩtie nao; Andũ arĩa matũthiũrũrũkĩirie matũthekagĩrĩra na magatũnyarara.
5  Atĩrĩrĩ Jehova, ũgũtũũra ũrakarĩte nginya rĩ? Hihi nĩ nginya tene na tene? Marakara maku megũtũũra makanĩte o ta mwaki nginya rĩ?
6  Itũrũra mang’ũrĩ maku harĩ ndũrĩrĩ iria itakũĩ Na harĩ mothamaki marĩa matakayagĩra rĩĩtwa rĩaku.
7  Tondũ nĩ matamburĩte Jakubu Na magatũma bũrũri wake ũtuĩke kũndũ gũtiganĩrie.
8  Ndũgatũtuĩre nĩ ũndũ wa mahĩtia ma maithe maitũ ma tene. Tũiguĩre tha na ihenya, Nĩ gũkorũo nĩ tũhinyĩrĩirio mũno.
9  Tũteithie, wee Ngai wa ũhonokio witũ, Nĩ ũndũ wa rĩĩtwa rĩaku itũũgĩru; Tũhonokie na ũtuohere mehia maitũ nĩ ũndũ wa rĩĩtwa rĩaku.
10  Nĩ kĩĩ kĩngĩgĩtũma ndũrĩrĩ ciũrie atĩrĩ: “Ngai wao arĩ kũ?” Reke ndũrĩrĩ imenye tũkĩĩyonagĩra na maitho maitũ Atĩ thakame ĩrĩa ĩitĩtwo ya ndungata ciaku nĩ ĩrĩhĩirio.
11  Igua gũcaya kwa mũndũ ũrĩa wohetwo. Hũthĩra hinya waku mũingĩ kũhonokia arĩa matuĩrĩirũo kũũragwo.
12  Andũ arĩa tũriganĩtie nao maherithie maita mũgwanja Nĩ ũndũ wa inyũrũri iria makũnyũrũrĩtie nacio, wee Jehova.
13  Na ithuĩ andũ aku, o ithuĩ rũũru rũrĩa ũrĩithagia, Tũgũtũũra tũgũcokagĩria ngatho tene na tene; Na nĩ tũrĩkũgoocaga kuuma njiarũa nginya njiarũa.
150  Goocai Ja! Goocai Ngai mũrĩ handũ hake harĩa hatheru. Mũgoocei mũrĩ mũtambũrũko-inĩ wa hinya wake.
2  Mũgoocei nĩ ũndũ wa mawĩra make ma hinya. Mũgoocei nĩ ũndũ wa ũrĩa ũnene wake ũrĩ mũingĩ.
3  Mũgoocei mũkĩhuuhaga coro. Mũgoocei na kĩnanda kĩa ndigi na kĩnanda kĩa mũgeeto.
4  Mũgoocei na manyanga na mũthũngũthe mũgĩthiũrũrũkaga. Mũgoocei na kĩnanda kĩa ndigi na mũtũrirũ.
5  Mũgoocei mũkĩhũrithanagia thani iria irutaga mũgambo mwega. Mũgoocei mũkĩhũrithanagia thani iria irutaga mũgambo mũnene.
6  Kĩndũ o gĩothe kĩrĩa kĩhuhagia nĩ kĩgooce Ja. Goocai Ja!
75  Nĩ tũragũcokeria ngatho wee Ngai, nĩ tũragũcokeria ngatho; Rĩĩtwa rĩaku rĩrĩ hakuhĩ, Na andũ nĩ maragia ũhoro wa mawĩra maku ma magegania.
2  Wee uugaga atĩrĩ: “Rĩrĩa ndatua ihinda rĩna, Nduanagĩra ciira na kĩhooto.
3  Rĩrĩa thĩ yatwekirio, hamwe na arĩa othe maikaraga thĩinĩ wayo, Nĩ niĩ ndatũmire itugĩ ciayo ciikare irĩ nũmu.” (Sela)
4  Njĩraga arĩa egani atĩrĩ, “Mũtikegane,” Nao arĩa aganu ngameera, “Mũtigatũũgĩrie hinya wanyu.
5  Mũtigatũũgĩrie hinya wanyu na igũrũ Kana mwarie na mwĩtĩo.
6  Tondũ ũtũũgĩru nduumaga Mwena wa irathĩro kana wa ithũĩro kana wa mũhuro.
7  Nĩ gũkorũo Ngai nĩ Mũtuanĩri Ciira. Anyihagia mũndũ ũmwe agatũũgĩria ũrĩa ũngĩ.
8  Jehova arĩ na gĩkombe guoko-inĩ gwake; Ndibei nĩ ĩraruta mũhũyũ na nĩ ĩtukanĩtio biũ. Hatarĩ nganja nĩ ekũmĩita, Na arĩa othe aganu thĩinĩ wa thĩ nĩ mekũmĩnyua, o nginya itaata rĩa mũico.”
9  No niĩ-rĩ, ngũtũũra menyithanagia ũndũ ũcio tene na tene; Nĩ ndĩrĩinaga nyĩmbo cia kũgooca Ngai wa Jakubu.
10  Nĩ gũkorũo oigaga atĩrĩ: “Nĩ ngũniina hinya wothe wa arĩa aganu, No hinya wa arĩa athingu nĩ ũgũtũũgĩrio.”
61  Atĩrĩrĩ Ngai, igua kĩrĩro gĩakwa gĩa kũhoya ũteithio. Tega matũ ũigue ihoya rĩakwa.
2  Nĩ ndĩgũkayagĩra kuuma o ituri-inĩ cia thĩ Hĩndĩ ĩrĩa ngoro yakwa ĩrĩ na mĩtangĩko. Ndongoria ũndware rwaro-inĩ rwa ihiga rũrĩ igũrũ kũngĩra.
3  Nĩ gũkorũo wee nĩwe rĩũrĩro rĩakwa, Nyũmba ndaya na igũrũ na nũmu ĩrĩa ĩngitagĩra kuuma harĩ thũ.
4  Ngũtũũra ndĩ mũgeni hema-inĩ yaku tene na tene; Ndĩrĩũragĩra rungu rwa kĩĩruru kĩa mathagu maku. (Sela)
5  Nĩ gũkorũo wee Ngai, nĩ ũiguĩte mĩĩhĩtwa yakwa. Nĩ ũheete igai rĩrĩa ũheaga arĩa metigĩrĩte rĩĩtwa rĩaku.
6  Nĩ ũkuongerera matukũ harĩ ũtũũro wa mũthamaki, Na mĩaka yake ĩgaakorũo ĩrĩ ya kuuma njiarũa nginya njiarũa.
7  Egũikarĩra gĩtĩ kĩa ũnene tene na tene mbere ya Ngai; Mũhe wendo waku o na wĩhokeku nĩguo imũgitagĩre.
8  Na niĩ ngũtũũra nyinaga nyĩmbo cia kũgooca rĩĩtwa rĩaku tene na tene, O ngĩhingagia mĩĩhĩtwa yakwa mũthenya o mũthenya.
103  Reke niĩ ngooce Jehova; Kĩndũ gĩothe kĩrĩa kĩrĩ thĩinĩ wakwa nĩ kĩgooce rĩĩtwa rĩake itheru.
2  Reke niĩ ngooce Jehova; Ndĩroaga gũkanariganĩrũo nĩ maũndũ marĩa mothe ekĩte.
3  Akuohagĩra mahĩtia maku mothe Na agakũhonia mĩrimũ yaku yothe;
4  Nĩ akũũraga muoyo waku kuuma irima-inĩ Na agakũhumba wendo wake mwĩhokeku o na tha ciake ta arĩ thũmbĩ.
5  Nĩ akũhũnagia na indo njega ũtũũro-inĩ waku wothe, Nĩguo wĩthĩ waku ũkerũhagio o ta wa nderi.
6  Jehova ekaga maũndũ na ũthingu o na kĩhooto Harĩ arĩa othe mahinyagĩrĩrio.
7  Nĩ aamenyithirie Musa njĩra ciake, Na akĩmenyithia ariũ a Isiraeli ciĩko ciake.
8  Jehova nĩ mũigua tha na mũcayanĩri, Ndahiũhaga kũrakara na nĩ aiyũirũo nĩ wendo mwĩhokeku.
9  Ndacaragia mahĩtia hingo ciothe, Kana agatũũra arakarĩte tene na tene.
10  Ndatwĩkĩte kũringana na mehia maitũ, Kana agatũrĩha kũringana na ũrĩa mehia maitũ magĩrĩire kũrĩhwo.
11  Nĩ gũkorũo o ta ũrĩa igũrũ kũraihanĩrĩirie na thĩ, Noguo wendo wake mwĩhokeku ũrĩ mũnene kwerekera arĩa mamwĩtigĩrĩte.
12  O ta ũrĩa irathĩro kũraihanĩrĩirie na ithũĩro, No taguo aigĩte mehia maitũ kũraya na ithuĩ.
13  O ta ũrĩa mũthuri aiguagĩra ariũ ake tha, Jehova nĩ aiguagĩra tha arĩa mamwĩtigĩrĩte.
14  Tondũ nĩ oĩ wega ũrĩa tũmbĩtwo, Akaririkana atĩ tũrĩ o rũkũngũ.
15  Mũndũ-rĩ, matukũ make matariĩ ta ma nyeki; Acanũkaga o ta ihũa rĩa gĩthaka.
16  No hĩndĩ ĩrĩa rũhuho rwahurutana, rĩtikoragwo ho rĩngĩ, Rĩkahaana ta rĩtarĩ rĩakorũo ho.
17  No wendo mwĩhokeku wa Jehova nĩ wa tene na tene Harĩ arĩa mamwĩtigĩrĩte, Na ũthingu wake harĩ ciana cia ciana ciao,
18  Harĩ arĩa marũmagia kĩrĩkanĩro gĩake O hamwe na arĩa merutanagĩria gwathĩkĩra mawatho make.
19  Jehova nĩ ahandĩte na akarũmia gĩtĩ gĩake kĩa ũnene igũrũ; Na ũthamaki wake wathaga indo ciothe.
20  Goocai Jehova, inyuĩ araika ake othe, o inyuĩ mũrĩ hinya mũingĩ, O inyuĩ mũhingagia kiugo gĩake, mũgathĩkĩra mũgambo wake.
21  Goocai Jehova, inyuĩ mbũtũ ciake ciothe, O inyuĩ ndungata ciake iria ciĩkaga wendi wake.
22  Goocai Jehova, inyuĩ mawĩra make mothe, Kũndũ guothe kũrĩa athanaga. Muoyo wakwa wothe nĩ ũgooce Jehova.
41  Gũkena nĩ mũndũ o wothe ũiguagĩra mũndũ ũrĩa ũtarĩ hinya tha; Jehova nĩ arĩmũhonokagia mũthenya wa ũũru.
2  Jehova nĩ arĩmũgitagĩra na akamũtũũria muoyo. Arĩonagwo arĩ mũndũ ũrĩ gĩkeno thĩinĩ wa thĩ; Gũtirĩ hĩndĩ wee ũkaamũrekereria harĩ thũ ciake nĩguo imwĩke kũringana na wendi wacio.
3  Jehova nĩ arĩmũtiiragĩrĩra rĩrĩa arĩ ũrĩrĩ-inĩ arĩ mũrwaru; Hĩndĩ ĩrĩa arĩ mũrwaru-rĩ, wee nĩ ũkaagarũra ũrĩrĩ wake biũ.
4  Tondũ niĩ ndoigire atĩrĩ: “Njiguĩra tha wee Jehova. Honia, nĩ gũkorũo nĩ ngwĩhĩirie.”
5  No thũ ciakwa nĩ ciaragia maũndũ moru igũrũ rĩakwa ikoria ũũ: “Agaakua rĩ nĩguo rĩĩtwa rĩake rĩthire?”
6  Ũmwe wao angĩũka kũnyona, aragia maheeni ngoro-inĩ yake. Agacaria ũndũ mũũru wa kuuga; Agacoka agathiĩ na akaũtheremia kũrĩ andũ arĩa angĩ.
7  Andũ arĩa othe mathũire nĩ mahehanagĩrĩra; Mathugundaga ũndũ mũũru wa kũnjũkĩrĩra makoiga atĩrĩ:
8  “Nĩ akoretwo nĩ ũndũ mũũru mũno; Rĩu tondũ nĩ agwĩte, ndangĩcoka gũũkĩra rĩngĩ.”
9  O na mũrata wakwa wa hakuhĩ, ũrĩa ndĩrehokete, Ũrĩa ũrarĩaga mũgate wakwa, nĩ angarũrũkĩte.
10  No wee Jehova-rĩ, njiguĩra tha na ũnjarahũre, Nĩguo ndĩmaherithie nĩ ũndũ wa ũguo mekĩte.
11  Ũndũ ũyũ nĩguo ũgũtũma menye atĩ nĩ ũkenagio nĩ niĩ: Thũ ciakwa ciaga kwanĩrĩra nĩ ũndũ wa ũhootani igũrũ rĩakwa.
12  Niĩ-rĩ, ũndiiragĩrĩra nĩ ũndũ wa wĩkindĩru wakwa; Ũgũtũũra ũnjigĩte mbere yaku tene na tene.
13  Jehova Ngai wa Isiraeli arogoocwo Tene na tene. Ameni na Ameni. IBUKU RĨA KERĨ
15  Atĩrĩrĩ Jehova, nũũ ũngĩtuĩka mũgeni hema-inĩ yaku? Nũũ ũngĩtũũra kĩrĩma-inĩ gĩaku kĩamũre?
2  Nĩ ũrĩa ũthiaga atarĩ na ũcuke, Wĩkaga maũndũ marĩa magĩrĩire Na akaria ũhoro wa ma ngoro-inĩ yake.
3  Ndacambanagia na rũrĩmĩ rwake, Ndekaga mũndũ ũrĩa ũngĩ ũndũ mũũru, Na ndacambagia arata ake.
4  Nĩ aregaga mũndũ o wothe ũnyararĩtwo, No nĩ atĩaga arĩa metigĩrĩte Jehova. Ndagaga kũhingia ũndũ ũrĩa eranĩire, o na angĩkorũo gwĩka ũguo nĩ gũgũtũma one ũũru.
5  Ndakombithanagia mbeca ciake nĩguo one maciaro, Na ndamũkagĩra ihaki nĩguo ahinyĩrĩrie mũndũ ũtarĩ na mahĩtia. Mũndũ ũrĩa wĩkaga ũguo ndarĩ hĩndĩ akenyenyeka.
80  Wee Mũrĩithi wa Isiraeli, thikĩrĩria, O wee ũtongoragia Jusufu o ta rũũru. Wee ũikarĩire gĩtĩ kĩa ũnene igũrũ rĩa akerubi-rĩ, Cangarara.
2  Mbere ya Efiraimu na Benjamini na Manase, Arahũra hinya waku; Ũka ũtũhonokie.
3  Atĩrĩrĩ Ngai, tũcokererie; Reke ũthiũ waku ũtwarĩre, nĩgetha tũhonoke.
4  Wee Jehova Ngai mũnene wa ita, nĩ nginya rĩ ũgũtũũra ũrakarĩte rĩrĩa andũ aku marakũhoya?
5  Ũmaheaga maithori marĩe ta mũgate, Na ũgatũma manyue maithori matarĩ gĩthimi.
6  Ũrekaga arĩa tũriganĩtie nao marũe nĩ ũndũ witũ; Thũ citũ cikaraga igĩtũnyũrũragia ũrĩa ikwenda.
7  Atĩrĩrĩ wee Ngai mũnene wa ita, tũcokererie; Reke ũthiũ waku ũtwarĩre, nĩgetha tũhonoke.
8  Nĩ watũmire mũthabibũ uume Misiri. Ũkĩingata ndũrĩrĩ na ũkĩũhanda.
9  Ũkĩũthereria handũ, Naguo ũkĩgĩa mĩri na ũkĩiyũra bũrũri wothe.
10  Irĩma ciahumbĩrĩtwo nĩ kĩĩruru kĩaguo, Nayo mĩtarakwa ya Ngai ĩkahumbĩrũo nĩ honge ciaguo.
11  Honge ciaguo ciakinyĩte o nginya iria-inĩ, Na thuuna ciaguo igakinya Rũũĩ-inĩ.
12  Nĩ kĩĩ gĩtũmĩte ũmomore thingo cia mahiga cia kũirigĩra mũgũnda wa mĩthabibũ, Ũgatũma arĩa othe marahĩtũka matue matunda maguo?
13  Ngũrũe cia gĩthaka nĩ ciũthũkangagia, Na nyamũ cia gĩthaka ikaũrĩa.
14  Twakũũria ũtũcokerere, wee Ngai mũnene wa ita. Rora thĩ ũrĩ kũu igũrũ wone! Rũmbũiya mũthabibũ ũyũ,
15  Rũhonge rũrĩa guoko gwaku kwa ũrĩo kũhandĩte, Na ũrore rũhonge rũrĩa watũmire rũgĩe na hinya nĩ ũndũ waku wee mwene.
16  Nĩ ũcinĩtwo na mwaki, ũgatemwo ũkagwa. Andũ nĩ mathiraga nĩ ũndũ wa iherithia rĩaku.
17  Guoko gwaku kũrotiirĩrĩra mũndũ ũrĩa ũrĩ guoko-inĩ gwaku kwa ũrĩo, Gũtiirĩrĩre mũrũ wa mũndũ ũrĩa wee ũtũmĩte agĩe na hinya nĩ ũndũ waku mwene.
18  Na ithuĩ tũtigũgũtiganĩria. Tũtũũrie muoyo nĩgetha tũkayagĩre rĩĩtwa rĩaku.
19  Atĩrĩrĩ wee Jehova Ngai mũnene wa ita, tũcokererie; Reke ũthiũ waku ũtwarĩre, nĩgetha tũhonoke.
20  Jehova arogũcokeria ihoya rĩaku mũthenya wa mĩtangĩko. Rĩĩtwa rĩa Ngai wa Jakubu rĩrokũgitĩra.
2  Arogũtũmĩra ũteithio kuuma handũ harĩa hatheru Na agũtiirĩrĩre kuuma Zayuni.
3  Aroririkana magongona maku mothe; Igongona rĩaku rĩa njino arorĩtĩkĩra. (Sela)
4  Arokũhingĩria merirĩria ma ngoro yaku Na atũme mĩbango yaku yothe ĩgaacĩre.
5  Tũkwanĩrĩra tũkenete nĩ ũndũ wa ciĩko ciaku cia kũhonokania; Nĩ tũkuoya bendera citũ na igũrũ thĩinĩ wa rĩĩtwa rĩa Ngai witũ. Jehova arokũhingĩria mahoya maku mothe.
6  Rĩu nĩ njũĩ atĩ Jehova nĩ ahonokagia ũrĩa wake mũitĩrĩrie maguta. Nĩ acokagia ihoya rĩake arĩ kũu gwake igũrũ gũtheru Kũgerera ũhonokio mũnene akĩhũthĩra guoko gwake kwa ũrĩo.
7  Andũ amwe mehokaga ngaari cia mbarathi na angĩ makehoka mbarathi, No ithuĩ tũkayagĩra rĩĩtwa rĩa Jehova Ngai witũ.
8  Nĩ mahĩngĩtwo na makagwa, No ithuĩ nĩ twarahũkĩte na tũgacokererio.
9  Atĩrĩrĩ wee Jehova, honokia mũthamaki! Nĩ agaatũcokeria ihoya ritũ mũthenya ũrĩa tũkaamũkaĩra atũhe ũteithio.
99  Jehova nĩ atuĩkĩte Mũthamaki. Ikundi cia andũ nĩ cinaine. Aikarĩire gĩtĩ kĩa ũnene igũrũ rĩa akerubi. Thĩ nĩ ĩthingithe.
2  Jehova nĩ mũnene Zayuni, Na arĩ igũrũ rĩa ikundi ciothe cia andũ.
3  Nĩ magooce rĩĩtwa rĩaku inene, Tondũ nĩ rĩa gwĩtigĩrũo na nĩ itheru.
4  Akoragwo arĩ mũthamaki ũrĩ hinya na wendete kĩhooto. Nĩ ũhandĩte ũndũ ũrĩa mũrũngĩrĩru na ũkaũrũmia. Nĩ ũrehete kĩhooto na ũthingu harĩ Jakubu.
5  Tũũgĩriai Jehova Ngai witũ na mũinamĩrĩre gaturũa-inĩ ka magũrũ make; We nĩ mũtheru.
6  Musa na Haruni maarĩ amwe a athĩnjĩri-Ngai ake, Nake Samueli aarĩ ũmwe wa arĩa maakayagĩra rĩĩtwa rĩake. Maakayagĩra Jehova, Nake akamaigua.
7  Aamaragĩria arĩ thĩinĩ wa gĩtugĩ gĩa itu. Nĩ maarũmagĩrĩra iririkania ciake na watho ũrĩa aamaheete.
8  Wee Jehova Ngai witũ nĩ wamaiguaga. Warĩ Ngai wamohagĩra mahĩtia mao, No nĩ wamaherithagia nĩ ũndũ wa ciĩko ciao cia wĩhia.
9  Tũũgĩriai Jehova Ngai witũ Na mũinamĩrĩre mbere ya kĩrĩma gĩake kĩamũre, Nĩ gũkorũo Jehova Ngai witũ nĩ mũtheru.
68  Ngai nĩ arahũke, thũ ciake irohurunjũka, Na arĩa mamũthũire more mehere mbere yake.
2  Ũromatwara kũraihu, o ta ũrĩa ndogo ĩtwaragwo kũraihu nĩ rũhuho; O ta ũrĩa mũhũra ũringũkaga ũrĩ mwaki-inĩ-rĩ, Andũ arĩa aganu nĩ mathire mehere mbere ya Ngai.
3  No andũ arĩa athingu nĩ makene; Nĩ makene mũno marĩ mbere ya Ngai; Nĩ macanjamũke na makene.
4  Inĩrai Ngai; inai nyĩmbo mũgooce rĩĩtwa rĩake. Inĩrai Ũrĩa ũratuĩkanĩria werũ-inĩ mwaraganu. Ja nĩrĩo rĩĩtwa rĩake! Kenai mũrĩ mbere yake!
5  Ithe wa arĩa matarĩ maithe, o we ũgitagĩra atumia a ndigwa Nĩ Ngai, o ũcio ũrĩ gĩikaro-inĩ gĩake gĩtheru.
6  Ngai nĩ aheaga arĩa marĩ oiki mũciĩ wa gũikara; Nĩ ohoraga arĩa mohetwo agatũma magaacĩre. No arĩa aremi megũtũũra bũrũri-inĩ mũng’aru.
7  Atĩrĩrĩ Ngai, hĩndĩ ĩrĩa watongoririe andũ aku, Rĩrĩa watuĩkanĩirie werũ-inĩ, (Sela)
8  Thĩ nĩ yathingithire; Igũrũ rĩkiuria mbura nĩ ũndũ wa Ngai; Kĩrĩma gĩa Sinai gĩgĩthingitha nĩ ũndũ wa Ngai, o we Ngai wa Isiraeli.
9  Nĩ watũmire kuure mbura nene, wee Ngai; Andũ aku arĩa moorĩtwo nĩ hinya, nĩ wamekĩrire hinya.
10  Magĩikara thĩinĩ wa hema ciaku; Arĩa athĩni nĩ wamaheaga mabataro mao nĩ ũndũ wa wega waku, wee Ngai.
11  Jehova nĩ arutaga watho; Atumia arĩa mamenyithanagia ũhoro ũrĩa mwega nĩ mbũtũ nene.
12  Athamaki a mbũtũ nĩ morĩte, magathiĩ! Mũtumia ũrĩa ũtigagwo mũciĩ nĩ agayagĩrũo indo iria itahĩtwo.
13  O na gũtuĩka inyuĩ arũme aya mwakomaga harĩa mĩaki yakĩtio-rĩ, Nĩ gũgũkorũo na mathagu ma ndutura mahumbĩrĩtwo na betha, Na njoya cia thahabu ĩrĩa njega.
14  Rĩrĩa Mwene-Hinya-Wothe aahurunjire athamaki a kuo-rĩ, Mbarabu nĩ yagũire igũrũ rĩa Zalimoni.
15  Kĩrĩma kĩa Bashani nĩ kĩrĩma kĩa Ngai; Kĩrĩma kĩa Bashani nĩ kĩrĩma kĩrĩ tũcũmbĩrĩ.
16  Nĩ kĩĩ gĩtũmaga inyuĩ irĩma irĩ tũcũmbĩrĩ mũrore mũrĩ na ũiru, Kĩrĩma kĩrĩa Ngai athuurĩte gĩtuĩke gĩikaro gĩake? Hatarĩ nganja Jehova egũtũũra kuo tene na tene.
17  Ngaari cia Ngai cia mbaara nĩ ngiri makũmi maingĩ, nĩ makiri na makiri. Jehova nĩ okĩte handũ harĩa hatheru oimĩte Sinai.
18  Wee waambatire igũrũ; Ũgĩkuua mĩgwate; Ũkĩĩyoera arũme marĩ ta iheo, O na arĩa aremi, nĩguo ũikarage gatagatĩ-inĩ kao, wee Ja, o wee Ngai.
19  Jehova arogoocwo, o we ũtũkuuagĩra mũrigo witũ o mũthenya, Ngai ũrĩa wa ma ũtũhonokagia. (Sela)
20  Harĩ ithuĩ-rĩ, Ngai ũcio wa ma nĩ Ngai ũhonokanagia; Na Jehova Mwathani Ũrĩa Mũnene nĩ ahonokagia andũ kuuma harĩ gĩkuũ.
21  Ngai nĩ ekũhehenja mĩtwe ya thũ ciake, Ahehenje mũtwe wa mũndũ o wothe ũthiaga na mbere na mahĩtia make.
22  Jehova oigĩte ũũ: “Nĩ ngũmacokia kuuma Bashani; Nĩ ngũmacokia kuuma iria-inĩ kũrĩa kũriku mũno,
23  Nĩgetha kũgũrũ gwaku kũhumbĩrũo nĩ thakame Na rũrĩmĩ rwa ngui ciaku rũgĩe na rwĩga rwaruo kuuma harĩ thũ.”
24  Monaga kĩrĩndĩ kĩa andũ aku gĩgĩthiĩ kĩrũmanĩrĩire, wee Ngai, Kĩrĩndĩ kĩa Ngai wakwa, o we Mũthamaki wakwa, kĩerekeire handũ harĩa hatheru.
25  Aini mathiaga matongoretie, nao arĩa marahũũra inanda cia ndigi makamoima thutha; Na gatagatĩ-inĩ kao gũkoragwo na airĩtu marainia manyanga.
26  Goocai Ngai, mũrĩ kĩrĩndĩ-inĩ kĩnene kĩrĩa kĩũnganĩte; Goocai Jehova, inyuĩ muumĩte Kĩhumo-inĩ kĩa Isiraeli.
27  Mũhĩrĩga ũrĩa mũnini wa Benjamini nĩ ũramatooria, O nao anene a Juda hamwe na kĩrĩndĩ kĩao kĩrĩa kĩrĩ na inegene inene, Anene a Zebuluni, na anene a Nafitali.
28  Ngai waku nĩ oigĩte atĩ nĩ ũrĩkoragwo na hinya. Onania hinya waku, wee Ngai, o wee wĩkĩte maũndũ nĩ ũndũ witũ.
29  Nĩ ũndũ wa hekarũ yaku ĩrĩa ĩrĩ thĩinĩ wa Jerusalemu, Athamaki nĩ marĩkũrehagĩra iheo.
30  Girĩrĩria nyamũ cia gĩthaka iria cikaraga mathanjĩ-inĩ, Rũũru rwa ndegwa na njaũ ciacio, O nginya rĩrĩa ikundi cia andũ irĩinamĩrĩra irehe icunjĩ cia betha. No nĩ ahurunjaga ikundi cia andũ iria ciendete mbaara.
31  Indo cia gĩcango nĩ ikũrehwo kuuma Misiri; Andũ a Kushi nĩ mekũhiũha nĩguo mahe Ngai iheo.
32  Inyuĩ mothamaki ma thĩ, inĩrai Ngai, Inai nyĩmbo mũgooce Jehova, (Sela)
33  Inĩrai ũrĩa ũtuĩkanagĩria igũrũ mũno kuuma o tene. Atĩrĩrĩ, arurumaga na mũgambo wake, mũgambo wake mũnene.
34  Ĩtĩkĩrai atĩ Ngai nĩ arĩ hinya. Ũhoti wake mũnene ũrĩ igũrũ rĩa Isiraeli, Na hinya wake ũrĩ matu-inĩ.
35  Ngai nĩ wa magegania arĩ handũ hake harĩa hatheru na harĩ riri. Nĩwe Ngai wa Isiraeli, O we ũheaga andũ hinya na ũhoti. Ngai arogoocwo.
105  Cokeriai Jehova ngatho, kaĩrai rĩĩtwa rĩake, Menyithaniai mawĩko make gatagatĩ-inĩ ka ikundi cia andũ!
2  Mũinĩrei, inai nyĩmbo cia kũmũgooca, Mwĩcũranie igũrũ rĩgiĩ mawĩra make mothe ma magegania.
3  Mwĩrahei nĩ ũndũ wa rĩĩtwa rĩake itheru. Ngoro cia arĩa macaragia Jehova nĩ icanjamũke.
4  Caragiai Jehova o na hinya wake. Caragiai ũthiũ wake hingo ciothe.
5  Ririkanai mawĩra ma magegania marĩa ekĩte, O na ciama ciake na matuĩro marĩa amenyithanĩtie,
6  Inyuĩ mbeũ ya Iburahimu ndungata yake, Inyuĩ ariũ a Jakubu, o inyuĩ aathuurire.
7  We nĩ Jehova Ngai witũ. Matuĩro make marĩ kũndũ guothe thĩinĩ wa thĩ.
8  Nĩ aririkanaga kĩrĩkanĩro gĩake tene na tene, Kĩĩranĩro kĩrĩa eerĩire nginya njiarũa ngiri,
9  Kĩrĩkanĩro kĩrĩa aarĩkanĩire na Iburahimu, Na mwĩhĩtwa ũrĩa eehĩtĩire Isaaka,
10  Ũrĩa aahandire ũrĩ ta watho harĩ Jakubu Na ũrĩ kĩrĩkanĩro gĩa gũtũũra harĩ Isiraeli,
11  Akiuga atĩrĩ, “Nĩ ngaakũhe bũrũri wa Kanaani Ũtuĩke igai rĩanyu rĩrĩa mũgaĩirũo.”
12  Hĩndĩ ĩyo nĩ rĩrĩa maarĩ o andũ anini, Andũ anini mũno, na maarĩ ageni bũrũri-inĩ.
13  Maathiaga kuuma bũrũri ũmwe nginya ũrĩa ũngĩ, Kuuma ũthamaki ũmwe nginya kũrĩ andũ angĩ.
14  Ndeetĩkĩririe mũndũ o wothe amahinyĩrĩrie, No nĩ aarũithirie athamaki nĩ ũndũ wao,
15  Akiuga ũũ: “Mũtikahutie arĩa akwa aitĩrĩrie maguta, Na mũtigeke anabii akwa ũndũ mũũru.”
16  Nĩ ooigire bũrũri ũgĩe ng’aragu; Akĩniina mũgate wao.
17  Agĩtũma mũndũ athiĩ mbere yao Nĩwe Jusufu ũrĩa weendirio atuĩke ngombo.
18  Makĩoha magũrũ make na bĩngũ, Ngingo yake ĩkĩohwo na igera
19  Nginya hĩndĩ ĩrĩa kiugo gĩake kĩahingire, Uuge wa Jehova nĩguo wamũtheririe.
20  Mũthamaki agĩtũmana ohorũo, Mũtongoria ũcio wa ikundi cia andũ akĩmũrekereria.
21  Akĩmũtua mwathi wa nyũmba yake, Atuĩke wa gwathaga indo ciake ciothe,
22  Athage anene a mũthamaki ũrĩa ona kwagĩrĩire Na arutage arĩa akũrũ kũmũkĩra nĩguo magĩe na ũũgĩ.
23  Thutha ũcio Isiraeli agĩthiĩ Misiri, Jakubu agĩikara arĩ mũgeni bũrũri-inĩ wa Hamu.
24  Ngai agĩgĩtũma andũ ake maciarane mũno; Agĩtũma makorũo na hinya gũkĩra thũ ciao,
25  O icio aarekire ngoro ciacio igarũrũke imene andũ ake, Ikĩbanga gũũkĩrĩra ndungata ciake.
26  Nake agĩtũma Musa ndungata yake, Na Haruni, ũrĩa aathuurĩte.
27  Nao makĩonania imenyithia ciake gatagatĩ-inĩ kao, Makĩringa ciama ciake bũrũri-inĩ wa Hamu.
28  Agĩtũma nduma, na bũrũri ũcio ũgĩtumana; Nao matiaremeire ciugo ciake.
29  Akĩgarũra maĩ mao magĩtuĩka thakame Na akĩũraga thamaki ciao.
30  Bũrũri wao ũkĩiyũra ciũra, Nginya tũnyũmba-inĩ twa anene.
31  Agĩatha ngi itharĩkĩre O na rwagĩ rũtharĩkĩre icigo-inĩ ciao ciothe.
32  Mbura yao akĩmĩgarũra ĩgĩtuĩka ya mbembe Na agĩtũma rũheni bũrũri-inĩ wao.
33  Akĩhũũra mĩthabibũ yao o na mĩtĩ yao ya mĩkũyũ Na akiunanga mĩtĩ ĩrĩa yarĩ gĩcigo-inĩ kĩao.
34  Akiuga ngigĩ itharĩkĩre, Ngigĩ nyingĩ itangĩtarĩka.
35  Ikĩrĩa mĩmera yothe ya bũrũri, Na ikĩrĩa maciaro ma tĩri.
36  Agĩcoka akĩũraga marigithathi mothe bũrũri-inĩ wao, Kĩambĩrĩria kĩa ũhoti wao wa ũciari.
37  Akĩruta andũ ake kuo makuuĩte betha na thahabu; Na gũtirĩ o na ũmwe harĩ mĩhĩrĩga yake wahĩngirũo.
38  Rĩrĩa maathiire, andũ a Misiri nĩ maakenire, Tondũ nĩ maanyitĩtwo nĩ guoya nĩ ũndũ wa Isiraeli.
39  Aatambũrũkirie itu nĩguo rĩmathiĩke Na mwaki nĩguo ũmaheage ũtheri ũtukũ.
40  Meetirie, nake akĩrehe tũmakia arũme; Nĩ aamahũnagia na mũgate kuuma igũrũ.
41  Aahingũrire rwaro rwa ihiga, namo maĩ magĩtherera; Maathererire magereire werũ-inĩ o ta rũũĩ.
42  Nĩ gũkorũo nĩ aaririkanire kĩĩranĩro kĩrĩa gĩtheru eerĩire Iburahimu ndungata yake.
43  Nĩ ũndũ ũcio akĩruta andũ ake kuo marĩ na gĩkeno kĩnene, Andũ acio ake athuure akĩmaruta kuo makĩanagĩrĩra nĩ gũkena.
44  Akĩmahe mabũrũri ma ndũrĩrĩ; Makĩgaya indo iria ikundi ingĩ cia andũ ciarutĩte wĩra na kĩyo nĩguo igĩe nacio,
45  Nĩgetha marũmagĩrĩre matuĩro make Na mathĩkagĩre mawatho make. Goocai Ja!
1  Gũkena nĩ mũndũ ũrĩa ũtathiaga kũringana na ũtaaro wa andũ arĩa aganu Na ndarũgamaga njĩra-inĩ ya arĩa mehagia Na ndaikaraga thĩ gĩtĩ-inĩ kĩa andũ arĩa manyũrũranagia.
2  No watho wa Jehova nĩguo ũmũkenagia, Na athomaga watho ũcio Wake na mĩheehũ ũtukũ na mũthenya.
3  Nake arĩhaanaga ta mũtĩ ũhandĩtwo mĩtaro-inĩ ya maĩ, Mũtĩ ũrĩa ũgĩaga na maciaro kĩmera kĩaguo gĩakinya, Namo mathangũ maguo matihoohaga. Na ũndũ o wothe ekaga nĩ ũrĩgaacagĩra.
4  Andũ arĩa aganu matihaana ũguo; Matariĩ ta mahuti marĩa mombũragwo nĩ rũhuho.
5  Nĩkĩo andũ arĩa aganu matakaahota kũrũgama hĩndĩ ya ituĩro; O na andũ ehia matikaahota kũrũgama kĩgomano-inĩ kĩa andũ arĩa athingu.
6  Nĩ gũkorũo Jehova nĩ amenyaga njĩra ya andũ arĩa athingu, No njĩra ya andũ arĩa aganu nĩ ĩgaathira.
118  Cokeriai Jehova ngatho, tondũ nĩ mwega; Wendo wake mwĩhokeku ũtũũraga tene na tene.
2  Andũ a Isiraeli rĩu nĩ moige ũũ: “Wendo wake mwĩhokeku ũtũũraga tene na tene.”
3  Andũ a nyũmba ya Haruni rĩu nĩ moige ũũ: “Wendo wake mwĩhokeku ũtũũraga tene na tene.”
4  Andũ arĩa metigĩrĩte Jehova rĩu nĩ moige ũũ: “Wendo wake mwĩhokeku ũtũũraga tene na tene.”
5  Nĩ ndakaĩire Ja rĩrĩa ndarĩ na mĩtangĩko; Nake Ja akĩnjĩtĩka na akĩndwara handũ harĩ na ũgitĩri.
6  Jehova arĩ mwena wakwa; ndigwĩtigĩra. Mũndũ-rĩ, angĩnjĩka atĩa hihi?
7  Jehova arĩ mwena wakwa nĩguo andeithie; Nĩ ngwĩrorera thũ ciakwa ikĩhootwo.
8  Nĩ kaba kũũrĩra harĩ Jehova Gũkĩra kwĩhoka andũ.
9  Nĩ kaba kũũrĩra harĩ Jehova Gũkĩra kwĩhoka anene.
10  Ndũrĩrĩ ciothe nĩ ciathiũrũrũkĩirie, No nĩ ũndũ wa rĩĩtwa rĩa Jehova, Nĩ ndacitooririe.
11  Nĩ ciathiũrũrũkĩirie, ngĩthiũrũrũkĩrio biũ, No nĩ ũndũ wa rĩĩtwa rĩa Jehova, Nĩ ndacitooririe.
12  Ciathiũrũrũkĩirie ta njũkĩ, No ikĩhorio na ihenya o ta mwaki wa mĩigua. Nĩ ũndũ wa rĩĩtwa rĩa Jehova, Nĩ ndacitooririe.
13  Ndatindĩkĩrĩirio mũno nĩguo ngwe, No Jehova akĩndeithia.
14  Ja nĩwe mwĩgitio wakwa o na hinya wakwa, Na nĩ atuĩkĩte ũhonokio wakwa.
15  Mũgambo wa gĩkeno na ũhonokio Ũrĩ hema-inĩ cia arĩa athingu. Guoko kwa ũrĩo kwa Jehova nĩ kũronania hinya wakuo.
16  Guoko kwa ũrĩo kwa Jehova nĩ gũtũũgĩrĩte; Guoko kwa ũrĩo kwa Jehova nĩ kũronania hinya wakuo.
17  Ndigũkua, no nĩ ngũtũũra, Nĩguo menyithanie mawĩra ma Ja.
18  Ja nĩ aaherithirie mũno, Ĩndĩ ndaandekereirie harĩ gĩkuũ.
19  Hingũrĩrai ihingo cia ũthingu; Ngũtonya thĩinĩ wacio ngooce Ja.
20  Gĩkĩ nĩkĩo kĩhingo kĩa Jehova. Andũ arĩa athingu nĩkĩo marĩtonyagĩra.
21  Nĩ ngũkũgooca, tondũ nĩ wanjĩtĩkire Na ũgĩtuĩka ũhonokio wakwa.
22  Ihiga rĩrĩa aaki maaregire Nĩ rĩtuĩkĩte ihiga rĩrĩa inene rĩa kona.
23  Ũndũ ũcio uumĩte kũrĩ Jehova; Nĩ wa magegania maitho-inĩ maitũ.
24  Ũyũ nĩguo mũthenya ũrĩa Jehova athondekete; Nĩ tũgũkena na tũcanjamũke mũthenya ũyũ.
25  Atĩrĩrĩ Jehova, tũrakũhoya ũtũhonokie, twagũthaitha! Tũhe ũhootani Jehova, twagũthaitha!
26  Kũrathimwo nĩ ũrĩa ũũkaga na rĩĩtwa rĩa Jehova; Nĩ twamũrathima inyuĩ kuuma nyũmba-inĩ ya Jehova.
27  Jehova nĩ Ngai; Nĩ atũheaga ũtheri. Nyitanĩrai na kĩrĩndĩ kĩrĩa kĩrathiĩ gĩathĩ-inĩ mũrĩ na mathĩgĩ moko, O nginya hĩa-inĩ cia kĩgongona.
28  Wee nĩwe Ngai wakwa, na nĩ ngũkũgooca; Ngai wakwa, nĩ ngũgũtũũgĩria.
29  Cokeriai Jehova ngatho, tondũ nĩ mwega; Wendo wake mwĩhokeku ũtũũraga tene na tene.
120  Ndakaĩire Jehova rĩrĩa ndarĩ na mĩtangĩko, Nake akĩnjigua.
2  Atĩrĩrĩ Jehova, honokia kuuma harĩ mĩromo ĩrĩa ĩheenanagia Na kuuma harĩ rũrĩmĩ rũrĩa rwaragia maheeni.
3  Hihi Ngai agaagwĩka atĩa, na agaakũherithia atĩa, Wee rũrĩmĩ rũrũ rwaragia maheeni?
4  Agaakũherithia na mĩguĩ mĩnoore ya njamba ya ita Na makara marakana ma mũtĩ wa mwethia.
5  Kaĩ ndĩ na haaro-ĩ, tondũ ndũũrĩte ta mũgeni bũrũri-inĩ wa Mesheki! Ngoretwo ngĩikara hema-inĩ cia Kedari.
6  Nĩ njikarĩte ihinda iraihu mũno Hamwe na arĩa mathũire thayũ.
7  Niĩ nyendete thayũ, no rĩrĩa ndaria, O makoragwo makĩenda mbaara.
2  Nĩ kĩĩ gĩtũmĩte ndũrĩrĩ itangĩke Na ikundi cia andũ ikang’ung’ua ũndũ wa tũhũ?
2  Athamaki a thĩ marũgamaga handũ hao Nao anene magacokanĩrĩra hamwe marĩ kĩndũ kĩmwe Nĩguo mokĩrĩre Jehova na mokĩrĩre ũrĩa wake mũitĩrĩrie maguta.
3  Moigaga atĩrĩ: “Nĩ tutuei mĩnyororo yao Na tũte mĩkanda yao!”
4  Ũrĩa ũikarĩire gĩtĩ kĩa ũnene igũrũ nĩ egũtheka; Jehova nĩ ekũmanyũrũria.
5  Hĩndĩ ĩyo akaamaarĩria arĩ na marakara Na atũme metigĩre nĩ ũndũ wa marakara make mahiũ,
6  Oige ũũ: “Niĩ mwene nĩ nyamũrĩte mũthamaki wakwa Igũrũ rĩa Zayuni, kĩrĩma gĩakwa kĩrĩa kĩamũre.”
7  Reke menyithanie uuge wa Jehova; Aanjĩrire atĩrĩ: “Wee ũrĩ mũrũ wakwa; Ũmũthĩ nĩ ndatuĩka thoguo.
8  Ũngĩhoya, nĩ ngũkũhe ndũrĩrĩ ituĩke igai rĩaku O na ngũhe ituri cia thĩ ituĩke ciaku.
9  Ũkaamoinanga na mũthĩgi wa kĩgera, Na ũmahehenje ta nyũngũ ya rĩũmba.”
10  Nĩ ũndũ ũcio, inyuĩ athamaki, onaniai ũtaũku; Ĩtĩkĩrai kũrũngwo, inyuĩ atuanĩri ciira a thĩ.
11  Tungatĩrai Jehova mũrĩ na guoya, Na mũkene mũkĩinainaga.
12  Tĩai mũriũ, nĩgetha Ngai ndakarakare Na inyuĩ mũthire mwehere njĩra-inĩ, Tondũ marakara Make marĩrĩmbũkaga na ihenya. Gũkena nĩ arĩa othe moragĩra harĩ We.
104  Reke niĩ ngooce Jehova. Atĩrĩrĩ Jehova Ngai wakwa, wee ũrĩ mũnene mũno. Wĩhumbĩte ũnene na riri.
2  Wĩhumbĩte ũtheri ta arĩ nguo; Ũtambũrũkagia igũrũ ta gĩtambaya kĩa hema.
3  Aigaga mĩgamba ya rumu ciake cia igũrũ maĩ-inĩ marĩa marĩ igũrũ, Agatua matu ngaari yake ya mbarathi, Agathiĩ akuuĩtwo nĩ mathagu ma rũhuho.
4  Atũmaga araika ake matuĩke maroho, Ndungata ciake agatũma ituĩke mwaki wa kũniinana.
5  Nĩ ahandĩte thĩ igũrũ rĩa mĩthingi yayo; Gũtirĩ hĩndĩ ĩkeherio harĩa ĩrĩ tene na tene.
6  Wamĩhumbĩrire na maĩ mariku ta arĩ nguo. Maĩ maarũgamĩte igũrũ rĩa irĩma.
7  Wamakũũmire, namo makĩũra; Rĩrĩa maaiguire mũgambo wa mũrurumo waku nĩ moorire nĩ ũndũ wa guoya
8  —Irĩma ikĩambata nayo mĩkuru ĩgĩikũrũka— Magĩthiĩ kũrĩa wathondekete nĩ ũndũ wamo.
9  Nĩ waigire mũhaka ũrĩa matagĩrĩire gũkĩra, Nĩgetha matikanahumbĩre thĩ rĩngĩ.
10  Atũmaga kũgĩe na matherũkĩro mĩkuru-inĩ; Mathereraga gatagatĩ-inĩ ka irĩma.
11  Nĩ maheaga nyamũ ciothe cia gĩthaka maĩ ma kũnyua; Nĩkuo ndigiri cia gĩthaka iniinagĩra nyota.
12  Nyoni cia rĩera-inĩ cikaraga igũrũ rĩamo; Cinaga irĩ thĩinĩ wa mathangũ matumanu.
13  Aitagĩrĩria irĩma maĩ kuuma rumu-inĩ ciake cia igũrũ. Thĩ nĩ ĩhũnagio nĩ maciaro ma wĩra waku.
14  Atũmaga nyeki ĩkũre nĩ ũndũ wa mahiũ Na mĩmera nĩ ũndũ wa kũhũthĩrũo nĩ andũ, Nĩgetha thĩ ĩmere irio
15  O na ndibei ĩrĩa ĩtũmaga ngoro ya mũndũ ĩkene, Maguta marĩa matũmaga ũthiũ ũkenge, Na mũgate ũrĩa ũtũũragia ngoro ya mũndũ.
16  Mĩtĩ ya Jehova nĩ ĩhũnaga, O yo mĩtarakwa ya Lebanoni ĩrĩa aahandire,
17  Kũrĩa nyoni ciakaga itara. Mũciĩ wa njũũ nĩ mĩtĩ-inĩ ya mĩthengera.
18  Irĩma-inĩ iria ndaihu na igũrũ nĩkuo mbũri cia irĩma-inĩ cikaraga; Ndũmba-inĩ cia mahiga nĩkuo rĩũrĩro rĩa ikami.
19  Nĩ oombire mweri nĩguo ũmenyithanagie mahinda marĩa matuĩtwo; Riũa nĩ rĩũĩ wega hĩndĩ yarĩo ya gũthũa.
20  Ũrehaga nduma, naguo ũtukũ ũkaingĩra, Rĩrĩa nyamũ ciothe cia gĩthaka ciũrũraga.
21  Mĩrũthi mĩthĩ ĩraramaga ĩkĩhĩta Na ĩgacaria irio ciayo kuuma kũrĩ Ngai.
22  Hĩndĩ ĩrĩa riũa rĩaratha, Ĩcokaga imamo-inĩ ciayo ĩgakoma.
23  Nake mũndũ agathiĩ wĩra-inĩ wake, Akaruta wĩra nginya hwaĩ-inĩ.
24  Mawĩra maku wee Jehova kaĩ nĩ maingĩ-ĩ! Mothe ũmarutĩte na njĩra ya ũũgĩ. Thĩ ĩiyũire indo iria wee ũmbĩte.
25  Kũrĩ na iria, inene mũno na rĩariĩ, Rĩiyũire indo nyingĩ irĩ muoyo itangĩtarĩka, iria nene o na iria nini.
26  Nĩkuo meri igeragĩra, O na Leviathani, ĩrĩa wombire nĩguo ĩthaakagĩre thĩinĩ warĩo.
27  Icio ciothe nĩwe cietagĩrĩra Nĩguo ũciheage irio ciacio ihinda rĩrĩa rĩagĩrĩire.
28  Nĩ icokanagĩrĩria kĩrĩa wacihe. Rĩrĩa wakumbatũra guoko gwaku, nĩ ihũnagio nĩ indo njega.
29  Rĩrĩa wahitha ũthiũ waku, nĩ itangĩkaga. Ũngĩeheria roho wacio, ikuaga igacoka rũkũngũ-inĩ.
30  Ũngĩtũma roho waku, nĩ ciũmbagwo, Na ũkerũhia thĩ.
31  Riri wa Jehova ũgũtũũra tene na tene. Jehova nĩ arĩkenagio nĩ mawĩra make.
32  Aroraga thĩ, nayo ĩkainaina; Ahutagia irĩma, nacio ikoima ndogo.
33  Ngũtũũra nyinagĩra Jehova ũtũũro-inĩ wakwa wothe; Ndĩrĩinaga nyĩmbo cia kũgooca Ngai wakwa ihinda rĩrĩa rĩothe ngũtũũra muoyo.
34  Meciria makwa marotuĩka ma kũmũkenia. Nĩ ndĩrĩkenaga nĩ ũndũ wa Jehova.
35  Arĩa mehagia nĩ makehera thĩinĩ wa thĩ, Na arĩa aganu matigaakorũo kuo rĩngĩ. Reke niĩ ngooce Jehova. Goocai Ja!
116  Nĩ nyendete Jehova Tondũ nĩ aiguaga mũgambo wakwa, nĩ aiguaga mathaithana makwa ngĩmũhoya ũteithio.
2  Nĩ gũkorũo nĩ andegagĩra gũtũ gwake, Na nĩ ndĩrĩmũkayagĩra rĩrĩa rĩothe ngũtũũra muoyo.
3  Mĩkwa ya gĩkuũ nĩ yandigicĩirie; Ndarĩ mũnyite nĩ Mbĩrĩra. Nĩ ndatooretio nĩ mĩtangĩko na kĩeha.
4  No ngĩkaĩra rĩĩtwa rĩa Jehova ngiuga: “Honokia, wee Jehova!”
5  Jehova nĩ mũcayanĩri na nĩ mũthingu; Ngai witũ nĩ arĩ tha.
6  Jehova nĩ agitagĩra arĩa matarĩ na ũmenyeru. Nĩ ndaniinĩtwo hinya, no we akĩhonokia.
7  Reke muoyo wakwa ũhurũke o rĩngĩ, Tondũ Jehova nĩ anjĩkĩte maũndũ ma ũtugi.
8  Nĩ ũhonoketie kuuma harĩ gĩkuũ, Nĩ ũtũmĩte riitho rĩakwa rĩtige gũita maithori, na ũkagirĩrĩria kũgũrũ gwakwa gũtikahĩngwo.
9  Ndĩrĩthiaga ndĩ mbere ya Jehova bũrũri-inĩ wa arĩa marĩ muoyo.
10  Ndarĩ na wĩtĩkio, na nĩkĩo ndaririe; Nĩ ndanyamarĩkĩte mũno.
11  Niĩ-rĩ, ndamakire ngiuga ũũ: “Andũ othe nĩ aheenania.”
12  Hihi ngũrĩha Jehova na kĩĩ Tondũ wa maũndũ marĩa mothe mega anjĩkĩire?
13  Nĩ nguoya gĩkombe kĩa ũhonokio, Na nĩ ngũkaĩra rĩĩtwa rĩa Jehova.
14  Nĩ ngũhingĩria Jehova mĩĩhĩtwa yakwa Ndĩ mbere ya andũ ake othe.
15  Gĩkuũ kĩa andũ ake arĩa ehokeku Nĩ kĩa goro mũno maitho-inĩ ma Jehova.
16  Nĩ ndagũthaitha, wee Jehova, Tondũ niĩ ndĩ ndungata yaku. Ndĩ ndungata yaku, mũriũ wa ngombo yaku ya mũirĩtu. Nĩ ũnjohorete kuuma mĩnyororo-inĩ yakwa.
17  Nĩ ngũkũrutĩra igongona rĩa gũcokia ngatho; Nĩ ngũkaĩra rĩĩtwa rĩa Jehova.
18  Nĩ ngũhingĩria Jehova mĩĩhĩtwa yakwa Ndĩ mbere ya andũ ake othe,
19  Ndĩ nja-inĩ cia nyũmba ya Jehova, Thĩinĩ waku, wee Jerusalemu. Goocai Ja!
131  Atĩrĩrĩ Jehova, ngoro yakwa ndĩrĩ mwĩtĩo, O na maitho makwa matiĩtũũgĩragia; Ningĩ ndiĩriragĩria maũndũ manene mũno, Kana maũndũ makĩrĩte ũhoti wakwa.
2  No nĩ hooreretie na ngakiria ngoro yakwa O ta kaana gatigithĩtio kuonga karĩ harĩ nyina; Nĩ njiganĩire o ta kaana gatigithĩtio kuonga.
3  Isiraeli nĩ meterere Jehova Kuuma rĩu nginya tene na tene.
3  Atĩrĩrĩ Jehova, nĩ kĩĩ gĩtũmĩte thũ ciakwa cingĩhe ũguo? Nĩ kĩĩ gĩtũmĩte andũ aingĩ ũguo manjũkĩrĩre?
2  Andũ aingĩ maroiga ũũ igũrũ rĩakwa: “Ngai ndekũmũhonokia.” (Sela)
3  No wee Jehova-rĩ, nĩwe ngo ĩrĩa ĩĩthiũrũrũkĩirie, Nĩwe riri wakwa na Ũrĩa ũtiiraga mũtwe wakwa.
4  Ngũkaĩra Jehova nyanĩrĩire, Nake nĩ ekũnjĩtĩka arĩ kĩrĩma-inĩ gĩake kĩrĩa kĩamũre. (Sela)
5  Ngũkoma na nyone toro; Na njũkĩre ndĩ o na thayũ, Nĩ gũkorũo Jehova athiaga na mbere kũndiirĩrĩra.
6  Ndiretigĩra andũ ngiri makũmi maingĩ Arĩa mehaarĩirie kũnjũkĩrĩra na mĩena yothe.
7  Arahũka, wee Jehova! Honokia, wee Ngai wakwa! Tondũ thũ ciakwa ciothe nĩ ũgũcigũtha rũthĩa; Nĩ ũkuunanga magego ma andũ arĩa aganu.
8  Ũhonokio nĩ wa Jehova. Kĩrathimo gĩaku kĩrĩ igũrũ rĩa andũ aku. (Sela)
33  Anĩrĩrai mũkenete nĩ ũndũ wa Jehova, inyuĩ andũ arĩa athingu. Nĩ ũndũ mwagĩrĩru harĩ andũ arĩa arũngĩrĩru kũmũgooca.
2  Cokeriai Jehova ngatho mũkĩhũũraga kĩnanda kĩa mũgeeto; Inai nyĩmbo cia kũmũgooca mũkĩhũũraga kĩnanda kĩa ndigi ikũmi.
3  Mũinĩrei rwĩmbo rwerũ; Hũũrai kĩnanda kĩa ndigi mwĩ na ũũgĩ, mũkĩanagĩrĩra nĩ ũndũ wa gũkena.
4  Nĩ gũkorũo kiugo kĩa Jehova nĩ kĩrũngĩrĩru, Na maũndũ mothe marĩa ekaga nĩ ma kwĩhokeka.
5  Nĩ endete ũthingu na kĩhooto. Thĩ ĩiyũire wendo mwĩhokeku wa Jehova.
6  Igũrũ rĩombirũo kũgerera kiugo kĩa Jehova, Na indo ciothe iria irĩ thĩinĩ warĩo ikĩũmbwo kũgerera roho wa kanua gake.
7  Acokanagĩrĩria maĩ ma iria ta arĩ thingo amakĩire; Namo maĩ marĩa mahũyũkaga akamaiga thitoo.
8  Thĩ yothe nĩ ĩĩtigĩre Jehova. Aikari a bũrũri ũrĩa ũrĩ maciaro nĩ mamũhe gĩtĩo kĩnene.
9  Nĩ gũkorũo we aaririe, na maũndũ marĩa aaririe makĩhinga; Aathanire, na maũndũ marĩa aathanire makĩrũma wega.
10  Jehova nĩ athararĩtie njama cia ndũrĩrĩ; Nĩ aharaganĩtie mĩbango ya ikundi cia andũ.
11  No matua ma Jehova megũtũũra tene na tene; Methugunda ma ngoro yake nĩ ma kuuma njiarũa nginya njiarũa.
12  Gũkena nĩ rũrĩrĩ rũrĩa Jehova arĩ we Ngai waruo, Andũ arĩa athuurĩte matuĩke ake.
13  Jehova nĩ aroraga thĩ arĩ igũrũ; Nĩ onaga ariũ othe a andũ.
14  Arĩ kũu gĩikaro-inĩ gĩake-rĩ, Nĩ aroraga arĩa maikaraga thĩinĩ wa thĩ.
15  Nĩwe mũũmbi wa ngoro ciao othe; Nĩ athuthuragia mawĩra mao mothe.
16  Gũtirĩ mũthamaki ũhonokagio nĩ mbũtũ nene; Mũndũ ũrĩ hinya ndahonokagio nĩ hinya wake mũnene.
17  Mbarathi nĩ kĩĩrĩgĩrĩro kĩa maheeni kĩa ũhonokio; Hinya wayo mũnene ti ũũma wa atĩ mũndũ no ahote gwĩthara.
18  Atĩrĩrĩ, riitho rĩa Jehova nĩ rĩroraga arĩa mamwĩtigĩrĩte, Arĩa metagĩrĩra wendo wake mwĩhokeku,
19  Nĩguo amahonokie kuuma harĩ gĩkuũ Na amatũũrie muoyo hĩndĩ ya ng’aragu.
20  Ithuĩ twetagĩrĩra Jehova. Nĩwe ũteithio witũ o na ngo itũ.
21  Ngoro citũ nĩ ikenaga nĩ ũndũ wake, Tondũ nĩ twĩhokete rĩĩtwa rĩake itheru.
22  Atĩrĩrĩ Jehova, wendo waku mwĩhokeku ũroikara igũrũ ritũ, O tũgĩthiaga na mbere gũgweterera.
90  Atĩrĩrĩ Jehova, ũkoretwo ũrĩ gĩikaro gitũ njiarũa-inĩ ciothe.
2  Mbere ya irĩma gũciarũo Kana rĩrĩa watũmire kũgĩe thĩ na bũrũri ũrĩa ũrĩ maciaro, Kuuma tene nginya tene, wee ũrĩ Ngai.
3  Ũtũmaga mũndũ acoke rũkũngũ-inĩ; Uugaga atĩrĩ, “Cokai, inyuĩ ariũ a andũ.”
4  Tondũ maitho-inĩ maku mĩaka ngiri ĩmwe nĩ ta mũthenya wa ira ũrĩkĩtie kũhĩtũka, O ta ituanĩra rĩmwe rĩa ũtukũ.
5  Ũhaataga andũ ũkameheria; matuĩkaga o ta toro; Rũcinĩ mahaanaga ta nyeki ĩrĩa ĩthundũkaga.
6  Ĩringũkaga rũcinĩ na ĩkarura, No gũkinyĩria hwaĩ-inĩ ĩkahooha na ĩkoma.
7  Nĩ gũkorũo nĩ tũniinagwo nĩ marakara maku Na tũkamakio nĩ mang’ũrĩ maku.
8  Ũigaga mahĩtia maitũ mbere yaku; Hitho citũ nĩ iguũragio nĩ ũtheri wa ũthiũ waku.
9  Matukũ maitũ mathiraga nĩ ũndũ wa mathũgũta maku; Na mĩaka itũ ĩkinyaga mũthia o ta mĩheehũ.
10  Ũraihu wa ũtũũro witũ nĩ mĩaka 70, Kana 80 angĩkorũo mũndũ arĩ na hinya mũno. No ĩkoragwo ĩiyũire mĩtangĩko na kĩeha; Ĩthiraga na ihenya, na ithuĩ tũkombũka tũkabuĩria.
11  Nũũ ũngĩhota gũtaũkĩrũo nĩ hinya wa marakara maku? Mathũgũta maku nĩ manene o ta gwĩtigĩrũo kũrĩa gũkwagĩrĩire.
12  Tũrute gũtara matukũ maitũ Nĩguo tũgĩe na ngoro ĩrĩ na ũũgĩ.
13  Tũcokerere, wee Jehova! Hihi ũndũ ũyũ ũgũthiĩ na mbere nginya rĩ? Iguĩra ndungata ciaku tha.
14  Tũhũnie na wendo waku mwĩhokeku rũcinĩ, Nĩgetha twanagĩrĩre tũkenete na tũgacanjamũka matukũ maitũ mothe.
15  Tũma tũkene matukũ maringaine na marĩa ũtũnyamarĩtie, Ihinda rĩa mĩaka mĩingĩ o ta ĩrĩa tũkoretwo tũgĩthĩnĩka.
16  Reke ndungata ciaku cione wĩra waku, Na ariũ a cio mone riri waku.
17  Wega wa Jehova Ngai witũ ũrokorũo hamwe na ithuĩ; Reke wĩra wa moko maitũ ũgaacĩre. Ũtũme wĩra wa moko maitũ ũgaacĩre.
146  Goocai Ja! Muoyo wakwa wothe nĩ ũgooce Jehova.
2  Ngũtũũra ngoocaga Jehova ũtũũro-inĩ wakwa wothe. Ndĩrĩinaga nyĩmbo cia kũgooca Ngai wakwa ihinda rĩrĩa rĩothe ngũtũũra muoyo.
3  Mũtikaigage mwĩhoko wanyu harĩ anene Kana harĩ mũrũ wa mũndũ, o ũcio ũtangĩhota kũrehe ũhonokio.
4  Roho wake uumaga, agacoka tĩri-inĩ; Mũthenya o ro ũcio meciria make magathira.
5  Gũkena nĩ mũndũ ũrĩa Ngai wa Jakubu arĩ we mũteithia wake, Ũrĩa ũigaga kĩĩrĩgĩrĩro gĩake harĩ Jehova Ngai wake,
6  Mũũmbi wa igũrũ na thĩ, Wa iria, na kĩrĩa gĩothe kĩrĩ thĩinĩ wacio, Ũcio ũtũũraga arĩ mwĩhokeku hingo ciothe,
7  O we ũtũmaga arĩa matunyĩtwo mone kĩhooto, Ũrĩa ũheaga andũ arĩa ahũtu mũgate. Jehova nĩ arohora arĩa mohetwo.
8  Jehova nĩ arahingũra maitho ma arĩa atumumu; Jehova nĩ arokĩria arĩa mainamĩte; Jehova nĩ endete andũ arĩa athingu.
9  Jehova nĩ aragitĩra ageni; Mwana ũrĩa ũtarĩ ithe na mũtumia wa ndigwa nĩ amaheaga mabataro mao, Ĩndĩ nĩ athararagia mĩbango ya andũ arĩa aganu.
10  Jehova egũtũũra arĩ Mũthamaki tene na tene, Ngai waku, wee Zayuni, nginya njiarũa na njiarũa. Goocai Ja!
130  Atĩrĩrĩ Jehova, ndĩragũkaĩra ndĩ kũrĩa kũriku mũno.
2  Igua mũgambo wakwa, wee Jehova. Matũ maku maroigua mathaithana makwa ma kũhoya ũteithio.
3  Atĩrĩrĩ Ja, korũo mahĩtia nĩmo ũroraga-rĩ, Nũũ ũngĩkĩhota kũrũgama, wee Jehova?
4  Nĩ gũkorũo wee wohanagĩra biũ, Nĩguo wĩtigagĩrũo.
5  Niĩ ndĩĩrĩgagĩrĩra Jehova, ndĩmwĩrĩgagĩrĩra na muoyo wakwa wothe; Njetagĩrĩra kiugo gĩake.
6  Nĩ njetagĩrĩra Jehova mũno, Gũkĩra ũrĩa arangĩri metagĩrĩra rũcinĩ, Ti itherũ, ndĩmwetagĩrĩra gũkĩra ũrĩa arangĩri metagĩrĩra rũcinĩ.
7  Isiraeli nĩ mathiĩ na mbere gweterera Jehova, Nĩ gũkorũo wendo wa Jehova nĩ mwĩhokeku, Na nĩ arĩ hinya mũingĩ wa gũkũũra andũ.
8  Nĩ egũkũũra Isiraeli kuuma harĩ mahĩtia mao mothe.
83  Atĩrĩrĩ Ngai, ndũgakire; Ndũgaikare ũtekwaria kana wage kuoya ikinya, wee Ngai.
2  Tondũ rĩrĩ, thũ ciaku irĩ na mbugĩrĩrio; Arĩa magũthũire marĩ na mwĩtĩo.
3  Mabangaga na hitho marĩ na wara ũrĩa megũũkĩrĩra andũ aku; Magaciira gũũkĩrĩra andũ aku arĩa wendete.
4  Moigaga ũũ: “Ũkai tũmaniine marĩ rũrĩrĩ, Nĩgetha rĩĩtwa rĩa Isiraeli rĩtikanaririkanwo rĩngĩ.”
5  Mathugundaga mũbango marĩ hamwe; Nĩ manyitanĩire nĩguo magũũkĩrĩre—
6  Hema cia Edomu na cia Aishumaeli, Moabi na Ahagari,
7  Gebali na Amoni na Amaleki, Filistia hamwe na aikari a Turo.
8  Andũ a Ashuri o nao nĩ manyitanĩire nao; Magateithia ariũ a Loti. (Sela)
9  Ũromeka o ta ũrĩa wekire Midiani, O ta ũrĩa wekire Sisera na Jabini karũũĩ-inĩ ga Kishoni.
10  Maaniinĩirũo Eni-doru; Maatuĩkire thumu wa kũnoria thĩ.
11  Tũma andũ ao arĩa marĩ igweta mahaane ta Orebu na Zeebu Na anene ao mahaane ta Zeba na Zalimuna,
12  Tondũ mooigire atĩrĩ: “Rekei twĩgwatĩre bũrũri ũrĩa Ngai atũũraga.”
13  Atĩrĩrĩ Ngai wakwa, reke mahaane o ta mahuti ma mĩigua maragaragara, Mahaane o ta mahuti marombũrũo nĩ rũhuho.
14  Ta mwaki ũrĩa ũcinaga mũtitũ, O ta rũrĩrĩmbĩ rũrĩa rũcinaga irĩma-rĩ,
15  Ũromathingata na kĩhuhũkanio gĩaku Na ũtũme mamakio nĩ rũhuho rwaku rũnene.
16  Humbĩra mothiũ mao na gĩconoko, Nĩgetha macarie rĩĩtwa rĩaku, wee Jehova.
17  Maroconorithio na matũũre na guoya tene na tene; Maroagĩrũo gĩtĩo na mathire
18  Andũ nĩ mamenye atĩ wee, o wee wĩtagwo Jehova, Wee wiki nowe Ũrĩa ũrĩ Igũrũ Mũno, igũrũ rĩa thĩ yothe.
65  Atĩrĩrĩ Ngai, rũgooco nĩ rũgwetereire Zayuni; Nĩ tũkũhingia mĩĩhĩtwa ĩrĩa tũkwĩhĩtĩire.
2  Wee Mũigua wa mahoya, andũ a mĩthemba yothe marĩũkaga kũrĩ wee.
3  Nĩ ndooretio nĩ mahĩtia makwa, No wee nĩ ũhumbagĩra mehia maitũ.
4  Gũkena nĩ mũndũ ũrĩa wee ũthuuraga na ũkamũrehe hakuhĩ nawe Nĩguo aikarage kũu nja-inĩ ciaku. Nĩ tũrĩiganagĩra nĩ ũndũ wa wega wa nyũmba yaku, Hekarũ yaku theru.
5  Nĩ ũgũtũcokeria mahoya maitũ kũgerera maũndũ ma magegania ma ũthingu, Wee Ngai wa ũhonokio witũ; Wee nĩwe Mwĩhoko wa ituri ciothe cia thĩ Na wa arĩa marĩ kũndũ kũraya mũrĩmo wa iria.
6  Nĩ watũmire irĩma ciĩhande kũgerera hinya waku; Wee nĩ wĩhumbĩte ũhoti.
7  Nĩ ũhooreragia maria marĩa manene rĩrĩa mekũruruma, Ũkahooreria makũmbĩ mamo makĩhũũrana na ũkahooreria ngũĩ cia ndũrĩrĩ.
8  Andũ arĩa maikaraga kũndũ kũraya nĩ mekũgega mona imenyithia ciaku; Nĩ ũgũtũma arĩa maikaraga irathĩro nginya o ithũĩro manĩrĩre makenete.
9  Wee nĩ ũrũmbũyagia thĩ, Ũgatũma ĩciare mũno na ĩkorũo ĩrĩ noru. Rũũĩ rũrĩa ruumĩte harĩ Ngai rũiyũrĩte maĩ; Nĩ ũheaga andũ ngano, Tondũ ũguo nĩguo wathondekire thĩ ĩtariĩ.
10  Nĩ ũihũgagia mĩtaro yayo na ũkaiganania tĩri wayo kũrĩa kũrĩmĩtwo; Ũmĩororoagia na mbura; ũkarathima maciaro mayo.
11  Nĩ ũhumbaga mwaka thũmbĩ ya wega waku; Tũcĩra twaku tũkoragwo tũiyũrĩte indo nyingĩ njega.
12  Nyeki ya werũ-inĩ ĩikaraga ĩrĩ nduru, Natuo tũrĩma tũhumbĩtwo gĩkeno.
13  Kũndũ gwa kũrĩithia kũhumbĩrĩtwo nĩ ndũũru, Nayo mĩkuru ĩhumbĩrĩtwo nĩ ngano. Cianagĩrĩra nĩ ũndũ wa ũhootani, ikaina rwĩmbo.
70  Atĩrĩrĩ Ngai, honokia; Hiũha ũũke ũndeithie, wee Jehova.
2  Arĩa maracaria ũrĩa mekũnduta muoyo Maroigua thoni na maconorithio. Arĩa makenaga rĩrĩa ndĩ na thĩna Marocoka na thutha more maconokete.
3  Arĩa maroiga atĩrĩ: “Aha! Aha!” Marocokithio na thutha maconokete.
4  No arĩa magũcaragia-rĩ, Nĩ makene na macanjamũke nĩ ũndũ waku. Arĩa mendete ciĩko ciaku cia kũhonokania nĩ moigage ũũ hingo ciothe: “Ngai arotũũgĩrio!”
5  No niĩ ndirĩ hinya na ndĩ mũthĩni; Ndeithia na ihenya wee Ngai. Wee nĩwe mũteithia na mũhonokia wakwa; Wee Jehova, ndũgaikare ũtokĩte.
12  Atĩrĩrĩ Jehova, ndakũhoya ũũhonokie, tondũ gũtirĩ mũndũ mwĩhokeku ũtigarĩte; Andũ ehokeku nĩ mathirĩte gatagatĩ-inĩ ka andũ.
2  Andũ maragia maheeni mũndũ na ũrĩa ũngĩ; Maragia ciugo cia kĩgaathi na mĩromo yao na makaria marĩ na ngoro irĩ na maheeni.
3  Jehova nĩ akaaniina mĩromo yothe ĩrĩa yaragia na kĩgaathi O hamwe na rũrĩmĩ rũrĩa rwaragia na mwĩtĩo mũnene,
4  Arĩa moigaga atĩrĩ: “Nĩmĩ citũ nĩ igũtũteithia kũgaacĩra. Tũhũthagĩra mĩromo itũ ũrĩa tũkwenda; Nũũ ũngĩtuĩka mwathi witũ?”
5  “Tondũ andũ arĩa matarĩ hinya nĩ mahinyĩrĩirio, Tondũ arĩa athĩni nĩ maracaya, Nĩ ngwarahũka njoe ikinya,” ũguo nĩguo Jehova ekuuga. “Nĩ ngũmahonokia kuuma harĩ arĩa mamanyararaga.”
6  Ciugo cia Jehova nĩ theru; Ihaana ta betha ĩthereirio riiko-inĩ rĩa rĩũmba, ĩgatherio maita mũgwanja.
7  Wee Jehova nĩ ũkũmagitĩra; Ũkũgitĩra o ũmwe wao kuuma harĩ rũciaro rũrũ nginya tene na tene.
8  Andũ arĩa aganu mathiaga gũtarĩ mũndũ ũkũmoria Tondũ ariũ a andũ nĩ manyitaga mbaru maũndũ ma waganu.
