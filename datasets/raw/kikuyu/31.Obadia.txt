1  Gĩkĩ nĩkĩo kĩoneki kĩa Obadia: Jehova Mwathani Ũrĩa Mũnene ekuuga ũũ igũrũ rĩgiĩ Edomu: “Nĩ tũiguĩte ũhoro kuuma kũrĩ Jehova,Nĩ harĩ mũrekio ũtũmĩtwo kũrĩ ndũrĩrĩ akoige atĩrĩ: ‘Arahũkai, nĩ twĩhaarĩriei nĩ ũndũ wa mbaara tũmũũkĩrĩre.’”
2  “Atĩrĩrĩ, nĩ ndũmĩte ũnyihe gatagatĩ-inĩ ka ndũrĩrĩ;Nĩ ũnyararĩtwo biũ.
3  Mwĩtĩo wa ngoro yaku nĩ ũkũheenetie,Wee ũikaraga mĩĩgitio-inĩ ya ndũmba ya ihiga,O wee ũikaraga handũ hatũũgĩru, ũkeĩra na ngoro yaku ũũ,‘Nũũ ũngĩhota kũũharũrũkia nginya thĩ?’
4  O na ũngĩthondeka gĩikaro gĩaku igũrũ mũno ta nderi,Kana ũige gĩtara gĩaku gatagatĩ-inĩ ka njata,Nĩ ngaakũharũrũkia kuuma kũu,” ũguo nĩguo Jehova ekuuga.
5  “Aici mangĩũka kũrĩ wee, atunyani moke ũtukũ,(Kaĩ nĩ ũkwanangwo biũ-ĩ!) Na githĩ matingĩiya o kĩrĩa mekwenda? Kana agethi a thabibũ mangĩũka kũrĩ wee-rĩ,Githĩ to matige imwe na thutha cia kũhaara?
6  Kaĩ Esau nĩ acarĩtio-ĩ! Mĩthithũ yake ĩrĩa mĩhithe-rĩ, kaĩ nĩ ĩcarĩtio-ĩ!
7  Makũingatĩte ũgathiĩ o nginya mũhaka-inĩ. Arĩa othe manyitanagĩra nawe nĩ makũheenetie. Andũ arĩa marĩ na thayũ hamwe nawe nĩ magũtooretie. Arĩa marĩanagĩra mũgate hamwe nawe nĩ magaakũigĩra neti rungu rwaku,No wee ndũkaamenya.”
8  Jehova ekuuga atĩrĩ, “Mũthenya ũcio-rĩ,Githĩ ndikaananga andũ arĩa ogĩ mehere EdomuNa nyanange ũtaũku wehere gĩcigo-inĩ kĩrĩa kĩrĩ irĩma kĩa Esau?
9  Na njamba ciaku cia ita nĩ ikaanyitwo nĩ guoya, wee Temani,Tondũ mũndũ wothe thĩinĩ wa gĩcigo kĩrĩa kĩrĩ irĩma kĩa Esau nĩ akaanangwo hĩndĩ ya njũragano.
10  Tondũ wa ũhinya ũrĩa wĩkĩtwo Jakubu mũrũ wa thoguo,Nĩ ũkaahumbwo nĩ thoni,Na ũgaathira tene na tene.
11  Mũthenya ũrĩa weeherire ũkĩrũgama mwena-inĩ,Mũthenya ũrĩa ageni maatwarire mbũtũ ciake ithamĩrio,Rĩrĩa andũ a kũngĩ maaingĩrire kĩhingo-inĩ gĩake na magĩcukĩra Jerusalemu mĩtĩ,Watuĩkire o ta ũmwe wao.
12  Ndwagĩrĩirũo gũthekerera mũthenya wa ũũru wa mũrũ wa thoguo,Ndwagĩrĩirũo gũkenerera andũ a Juda mũthenya wao wa kwanangwo,Na ndwagĩrĩirũo kwaria na mwĩtĩo igũrũ rĩa mũthenya wao wa mĩtangĩko.
13  Ndwagĩrĩirũo kũingĩra kĩhingo-inĩ kĩa andũ akwa mũthenya wao wa mwanangĩko,Ndwagĩrĩirũo kũmũthekerera nĩ ũndũ wa thĩna wake mũthenya wake wa mwanangĩko,Na ndwagĩrĩirũo kũigĩrĩra moko maku igũrũ rĩa ũtonga wake mũthenya wake wa mwanangĩko.
14  Ndwagĩrĩirũo kũrũgama magomano-inĩ ma njĩra nĩguo ũũrage andũ ake arĩa marethara,Na ndwagĩrĩirũo kũneana andũ ake arĩa mahonokete mũthenya wao wa mĩtangĩko.
15  Nĩ gũkorũo mũthenya wa Jehova wa gũũkĩrĩra ndũrĩrĩ ciothe ũrĩ hakuhĩ. O ta ũrĩa wĩkĩte, ũguo noguo nawe ũgeekwo. Ũndũ ũrĩa wekire andũ angĩ nĩ ũgaagũcokerera igũrũ rĩa mũtwe waku mwene.
16  Nĩ gũkorũo o ta ũrĩa mũnyuĩrĩire kĩrĩma-inĩ gĩakwa kĩrĩa kĩamũre,Ũguo noguo ndũrĩrĩ ciothe ikaanyuaga itegũtigithĩria. Ikaanyua na imerie,Na ikaahaana ta itarĩ ciakorũo kuo.
17  No Kĩrĩma-inĩ gĩa Zayuni nĩ gũgaakorũo na arĩa makaahonoka,Nakĩo gĩgaakorũo kĩrĩ kĩamũre;Na andũ a nyũmba ya Jakubu nĩ makeegwatĩra indo ciao.
18  Nyũmba ya Jakubu ĩgaatuĩka mwaki,Nyũmba ya Jusufu ĩtuĩke rũrĩrĩmbĩ,Nayo nyũmba ya Esau ĩtuĩke ta mahuti;Nĩ makaamamundia mwaki na mamacine,Na gũtirĩ mũndũ wa nyũmba ya Esau ũkaahonoka,Nĩ gũkorũo Jehova we mwene nĩ arĩtie.
19  Nĩ makeegwatĩra Negebu na gĩcigo kĩrĩa kĩrĩ irĩma kĩa Esau,Megwatĩre Shefela na bũrũri wa Afilisti. Nĩ makeegwatĩra mũgũnda wa Efiraimu na mũgũnda wa Samaria,Nake Benjamini nĩ akeegwatĩra Gileadi.
20  Andũ arĩa marĩ ithamĩrio a rũirigo rũrũ,Nĩo andũ a Isiraeli, nĩ magaatuĩka ene bũrũri wa Akanaani o nginya Zarefathu. Nao andũ arĩa marĩ ithamĩrio a Jerusalemu, o acio maarĩ Sefaradi, nĩ makeegwatĩra matũũra ma Negebu.
21  Na andũ a kũhonokania nĩ makaambata igũrũ rĩa Kĩrĩma gĩa Zayuni Nĩguo magatuĩre gĩcigo kĩrĩa kĩrĩ irĩma kĩa Esau,Naguo ũthamaki ũgaatuĩka wa Jehova.”
