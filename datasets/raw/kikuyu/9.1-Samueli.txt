10  Samueli agĩcoka akĩoya ndigithũ ya maguta na akĩmaitĩrĩria Saulu mũtwe. Akĩmũmumunya na akĩmwĩra atĩrĩ: “Githĩ Jehova ndagũitĩrĩirie maguta ũtuĩke mũtongoria wa igai rĩake?
2  Ũmũthĩ twatigana, nĩ ũgũkora arũme erĩ hakuhĩ na mbĩrĩra ya Rakeli gĩcigo-inĩ kĩa Benjamini kũu Zeliza, na nĩ megũkwĩra atĩrĩ, ‘Ndigiri iria ũrathiĩte gũcaria nĩ nyoneku, no rĩu baba wanyu nĩ ariganĩirũo nĩ ũhoro wa ndigiri icio na aratangĩka nĩ ũndũ wanyu. Aroiga ũũ: “Ngwĩka atĩa nĩ ũndũ wa mũrũ wakwa?”’
3  Ũcoke uume kũu ũthiĩ nginya rĩrĩa ũrĩkinya mũtĩ-inĩ mũnene wa Taboru, kũrĩa ũgũcemania na arũme atatũ makĩambata merekeire Betheli kũrĩ Ngai ũrĩa wa ma, ũmwe akuuĩte tũbũri tũtatũ, ũrĩa ũngĩ akuuĩte mĩgate ĩtatũ, nake ũcio ũngĩ akuuĩte ndigithũ nene ya ndibei.
4  Nĩ megũkũũria ũhoro waku na makũhe mĩgate ĩĩrĩ, na no mũhaka wĩtĩkĩre mĩgate ĩyo kuuma kũrĩ o.
5  Thutha ũcio ũgũthiĩ ũkinye karĩma-inĩ ka Ngai ũrĩa wa ma, harĩa kambĩ ya thigari cia Afilisti ĩrĩ. Na wakinya itũũra-inĩ, nĩ ũgũcemania na gĩkundi kĩa anabii magĩikũrũka moimĩte handũ harĩa hatũũgĩru, na kĩnanda kĩa ndigi na manyanga na mũtũrirũ o hamwe na kĩnanda kĩa mũgeeto irathiĩ ikĩhũũragwo mbere yao nao hĩndĩ ĩyo nĩ kũratha mararatha mohoro.
6  Naguo roho wa Jehova nĩ ũgũtũma wee ũgĩe na hinya, na nĩ ũkũratha mohoro hamwe nao na ũgarũrũke ũtuĩke mũndũ ũngĩ.
7  Na rĩrĩa imenyithia icio irĩhinga, wĩke ũrĩa wothe guoko gwaku gũgũkũhotithia gwĩka, tondũ Ngai ũrĩa wa ma arĩ hamwe nawe.
8  Ũcoke ũthiage mbere yakwa ũikũrũke Giligali, na nĩ ngũikũrũka njũke kũrĩ wee nĩguo ndute magongona ma njino o hamwe na magongona ma ũiguano. Wagĩrĩirũo gweterera thikũ mũgwanja nginya njũke kũrĩ wee. Na thutha ũcio nĩ ngũkwĩra ũrĩa wagĩrĩirũo nĩ gwĩka.”
9  Na rĩrĩa Saulu aagarũrũkire nĩguo matigane na Samueli, Ngai akĩambĩrĩria kũgarũra ngoro yake ĩhaane ta ya mũndũ ũngĩ, na imenyithia icio ciothe ikĩhinga mũthenya ũcio.
10  Magĩkiuma kũu magĩthiĩ karĩma-inĩ, na gĩkundi kĩa anabii gĩgĩcemania nake. O rĩmwe roho wa Ngai ũgĩtũma agĩe na hinya, na akĩambĩrĩria kũratha mohoro hamwe nao.
11  Rĩrĩa andũ arĩa othe maamũĩ hau kabere maamuonire akĩratha na anabii, makĩũrania ũũ: “Nĩ ũndũ ũrĩkũ ũyũ wekĩka kũrĩ mũrũ wa Kishu? Kaĩ o nake Saulu arĩ wa thiritũ ya anabii?”
12  Mũndũ ũmwe kuuma kũu akĩũria atĩrĩ: “Ithe wao nũũ?” Nĩ ũndũ ũcio gũkĩgĩa na thimo ĩno: “Kaĩ o nake Saulu arĩ wa thiritũ ya anabii?”
13  Rĩrĩa aarĩkirie kũratha mohoro, agĩthiĩ handũ harĩa hatũũgĩru.
14  Thutha ũcio mũrũ wa nyina na ithe wa Saulu akĩũria Saulu na ndungata yake atĩrĩ: “Mũrathiĩte kũ?” Nake akĩmũcokeria ũũ: “Gũcaria ndigiri, no tũtinaciona, nĩ ũndũ ũcio tũrathiĩ kũrĩ Samueli.”
15  Mũrũ wa nyina na ithe wa Saulu akĩmoria ũũ: “Ta njĩrai atĩrĩ, Samueli aramwĩrire atĩa?”
16  Saulu agĩcokeria mamawe ũũ: “Aratwĩrire atĩ ndigiri nĩ nyoneku.” No Saulu ndaamwĩrire ũrĩa Samueli ooigĩte ũhoro-inĩ wĩgiĩ ũthamaki.
17  Samueli agĩcoka agĩta andũ makĩũngana mbere ya Jehova kũu Mizipa
18  na akĩra Aisiraeli atĩrĩ: “Ũũ nĩguo Jehova Ngai wa Isiraeli ekuuga: ‘Niĩ nĩ niĩ ndarutire Isiraeli kuuma Misiri o niĩ ũrĩa wamũhonokirie kuuma guoko-inĩ kwa Misiri na kuuma guoko-inĩ kwa mothamaki mothe marĩa maamũhinyagĩrĩria.
19  No ũmũthĩ nĩ mũregete Ngai wanyu ũrĩa ũrarĩ Mũhonokia wanyu maũũru-inĩ manyu mothe na mĩtangĩko-inĩ yanyu yothe, na mũroiga ũũ: “Aca, tũthuurĩre mũthamaki atũthamakagĩre.” Rĩu rũgamai mbere ya Jehova kũringana na mĩhĩrĩga yanyu na kũringana na mũigana wanyu wa makiri.’”
20  Nĩ ũndũ ũcio Samueli akĩra mĩhĩrĩga yothe ya Isiraeli ĩkuhĩrĩrie, na mũhĩrĩga wa Benjamini ũgĩthuurũo.
21  Agĩcoka akĩra mũhĩrĩga wa Benjamini ũkuhĩrĩrie kũringana na famĩlĩ ciao, na famĩlĩ ya Amatiri ĩgĩthuurũo. Mũthia-inĩ Saulu mũrũ wa Kishu agĩthuurũo. No rĩrĩa maathiire kũmũcaria, akĩaga.
22  Nĩ ũndũ ũcio magĩtuĩria ũhoro harĩ Jehova makĩũria atĩrĩ: “Hihi mũndũ ũcio nĩ okĩte haha?” Jehova akĩmacokeria ũũ: “Ĩ ũrĩa haarĩa ehithĩte gatagatĩ-inĩ ka mĩrigo.”
23  Magĩgĩteng’era makĩmũgĩĩra hau. Rĩrĩa aarũgamire gatagatĩ ka andũ, aarĩ mũraihu kũrĩ andũ arĩa angĩ othe kuuma ciande-inĩ nginya mũtwe.
24  Samueli akĩra andũ othe atĩrĩ: “Nĩ muona mũndũ ũrĩa Jehova athuurĩte, atĩ gatagatĩ-inĩ ka andũ othe gũtirĩ mũndũ ũhaana take?” Nao andũ othe makĩambĩrĩria kwanĩrĩra na mũgambo mũnene makiuga: “Mũthamaki arotũũra ihinda iraya!”
25  Samueli akĩra andũ ũhoro wĩgiĩ maũndũ marĩa athamaki mabatiĩ kũheo na akĩmaandĩka ibuku-inĩ na akĩrĩiga mbere ya Jehova. Samueli agĩcoka akĩrekereria andũ othe mathiĩ, o mũndũ gwake mũciĩ.
26  O nake Saulu agĩthiĩ gwake mũciĩ kũu Gibea, arĩ hamwe na njamba cia ita iria ciahutirio ngoro nĩ Jehova.
27  No arũme amwe matarĩ kĩene makiuga atĩrĩ: “Mũndũ ũyũ angĩtũhonokia atĩa?” Nĩ ũndũ ũcio makĩmũnyarara, na matiamũheire kĩheo o na kĩmwe. No we ndaigana kuuga ũndũ ũhoro-inĩ ũcio.
4  Naguo uuge wa Samueli ũgĩkinyĩra andũ othe a Isiraeli. Andũ a Isiraeli magĩgĩthiĩ gũtũngana na Afilisti mbaara-inĩ; makĩamba hema ciao hakuhĩ na Ebenezeri, nao Afilisti maambĩte hema ciao Afeku.
2  Afilisti makĩĩbanga marĩ mbũtũ nĩguo matũngane na andũ a Isiraeli, no mbaara ĩyo ĩgĩthiĩ ũũru na andũ a Isiraeli makĩhootwo nĩ Afilisti, arĩa mooragire arũme 4,000 werũ-inĩ arĩa maarĩ mbaara-inĩ ĩyo.
3  Rĩrĩa andũ acio maacokire kambĩ-inĩ, athuri a Isiraeli makiuga atĩrĩ: “Nĩ kĩĩ gĩtũmire Jehova atũrekererie tũhootwo ũmũthĩ nĩ Afilisti? Nĩ tũgĩrei ithandũkũ rĩa kĩrĩkanĩro kĩa Jehova kuuma Shilo, nĩguo rĩkorũo hamwe na ithuĩ rĩtũhonokie kuuma guoko-inĩ gwa thũ citũ.”
4  Kwoguo andũ acio magĩtũma arũme Shilo, na kuuma kũu magĩkuua ithandũkũ rĩa kĩrĩkanĩro kĩa Jehova mũnene wa ita, o we ũrĩa ũikarĩire gĩtĩ kĩa ũnene igũrũ rĩa akerubi. O nao ariũ eerĩ a Eli, Hofini na Finehasi, maarĩ hau hamwe na ithandũkũ rĩa kĩrĩkanĩro kĩa Ngai ũrĩa wa ma.
5  Na rĩrĩa ithandũkũ rĩa kĩrĩkanĩro kĩa Jehova rĩakinyire kambĩ-inĩ, Aisiraeli othe makiugĩrĩria na mũgambo mũnene, nginya thĩ ĩkĩinaina.
6  Rĩrĩa Afilisti maaiguire mũgambo ũcio wa mbugĩrĩrio, makĩũria ũũ: “Mbugĩrĩrio ĩyo nene ĩrĩ kambĩ-inĩ ya Ahibirania nĩ ya kĩĩ?” Magĩcoka makĩmenya atĩ Ithandũkũ rĩa Jehova nĩ rĩũkĩte kambĩ-inĩ.
7  Afilisti makĩigua guoya, nĩ gũkorũo mooigire ũũ: “Ngai arĩ gũka kambĩ-inĩ!” Nĩ ũndũ ũcio makiuga atĩrĩ: “Kaĩ nĩ tũkuona ũũru-ĩ, nĩ gũkorũo gũtirĩ gwekĩka ũndũ ta ũyũ rĩngĩ!
8  Kaĩ nĩ tũkuona ũũru-ĩ! Nũũ ũgũtũhonokia kuuma guoko-inĩ kwa Ngai ũyũ ũrĩ hinya? Ũyũ nĩwe Ngai ũrĩa wahũũrire Misiri na njũragano cia mĩthemba yothe werũ-inĩ.
9  Gĩai na ũmĩrĩru na mwĩke o ta arũme ki, inyuĩ Afilisti, nĩgetha mũtigatungatĩre Ahibirania o ta ũrĩa matũire mamũtungatĩire. Ĩkai o ta arũme ki, mũrũe!”
10  Nĩ ũndũ ũcio Afilisti makĩrũa na andũ a Isiraeli na makĩmahoota, na o mũndũ akĩũra agĩthiĩ hema-inĩ yake. Njũragano ĩyo yarĩ nene mũno; mwena wa Isiraeli kuoragirũo thigari 30,000 cia gũthiĩ na magũrũ.
11  Makĩria ma ũguo, Ithandũkũ rĩa Ngai rĩgĩtahwo, nao ariũ eerĩ a Eli, Hofini na Finehasi, magĩkua.
12  Na mũndũ ũmwe wa Benjamini agĩteng’era oimĩte mbaara-inĩ agĩthiĩ agĩkinya Shilo mũthenya o ro ũcio nguo ciake irĩ ndembũre na arĩ na tĩri mũtwe.
13  Rĩrĩa mũndũ ũcio aakinyire-rĩ, Eli aaikarĩte thĩ gĩtĩ-inĩ mũkĩra-inĩ wa njĩra acũthĩrĩirie, tondũ ngoro yake yainainaga kũinaina nĩ ũndũ wa Ithandũkũ rĩa Ngai ũrĩa wa ma. Mũndũ ũcio agĩkĩingĩra itũũra-inĩ kũheana ndũmĩrĩri ĩyo, narĩo itũũra rĩu rĩothe rĩkĩambĩrĩria kũrĩra.
14  Rĩrĩa Eli aaiguire mũgambo ũcio wa kĩrĩro, akĩũria atĩrĩ: “Mũgambo ũcio wa kĩrĩro nĩ wa kĩĩ?” Mũndũ o ũrĩa agĩteng’era agĩthiĩ agĩkinyĩria Eli ndũmĩrĩri ĩyo.
15  (Na rĩrĩ, Eli aarĩ na mĩaka 98, namo maitho make maaikaraga o marorete mbere, na ndaahotaga kuona.)
16  Mũndũ ũcio agĩkĩra Eli atĩrĩ: “Niĩ nĩ niĩ njũkĩte kuuma mbaara-inĩ! Njũrire kuuma mbaara-inĩ o ũmũthĩ ũyũ.” Nĩ ũndũ ũcio akĩmũũria ũũ: “Gũthiire atĩa, mũrũ wakwa?”
17  Mũndũ ũcio wokire na ndũmĩrĩri ĩyo agĩkĩmwĩra atĩrĩ: “Isiraeli nĩ morĩire Afilisti, na andũ acio mahootwo biũ; o na ariũ aku eerĩ, Hofini na Finehasi, nĩ makuire, na Ithandũkũ rĩa Ngai ũrĩa wa ma rĩatahwo.”
18  Na rĩrĩa aagwetire Ithandũkũ rĩa Ngai ũrĩa wa ma, Eli no kũgwa aagũire na ngara kuuma gĩtĩ-inĩ gĩake hakuhĩ na kĩhingo, ngingo yake ĩkiunĩka na agĩkua, tondũ aarĩ mũkũrũ na akaritũha. Aatiirĩrĩire Isiraeli mĩaka 40.
19  Mũtumia wa mũrũwe, nĩwe mũtumia wa Finehasi, aarĩ na nda na aarĩ hakuhĩ gũciara. Rĩrĩa aaiguire atĩ Ithandũkũ rĩa Ngai ũrĩa wa ma nĩ rĩtahe na atĩ ithe wa mũthuriwe hamwe na mũthuriwe nĩ makuĩte, akĩinamĩrĩra na o rĩmwe akĩambĩrĩria kũigua ruo rwa kũgĩa mwana na agĩciara.
20  Na rĩrĩa aakuaga, atumia arĩa maarũgamĩte hakuhĩ nake makĩmwĩra atĩrĩ: “Ndũgetigĩre, nĩ gũkorũo nĩ waciara mwana wa kahĩĩ.” No ndaacokirie ũndũ o na ndaatindanĩire na ũhoro ũcio.
21  No agĩta kahĩĩ kau Ikabodu, akiuga atĩrĩ: “Riri nĩ weherete Isiraeli ũgathiĩ ithamĩrio,” akĩaria ũhoro wĩgiĩ gũtahwo gwa Ithandũkũ rĩa Ngai ũrĩa wa ma na ũrĩa gwekĩkire harĩ ithe wa mũthuriwe hamwe na mũthuriwe.
22  Akiuga ũũ: “Riri nĩ weherete Isiraeli ũgathiĩ ithamĩrio, tondũ Ithandũkũ rĩa Ngai ũrĩa wa ma nĩ rĩtahĩtwo.”
26  Thutha wa ihinda arume a Zifu magĩthiĩ Gibea kũrĩ Saulu makĩmwĩra ũũ: “Na githĩ Daudi ndehithĩte karĩma-inĩ ka Hakila karĩa kang’etheire Jeshimoni?”
2  Nĩ ũndũ ũcio Saulu agĩũkĩra na agĩikũrũka werũ-inĩ wa Zifu arĩ na arũme 3,000 mathuurĩtwo a Isiraeli nĩguo agacarie Daudi werũ-inĩ ũcio wa Zifu.
3  Saulu akĩamba hema karĩma-inĩ kau ka Hakila, karĩa kang’etheire Jeshimoni, mũkĩra-inĩ wa barabara. Hĩndĩ ĩyo Daudi aaikaraga werũ-inĩ ũcio, na akĩmenya atĩ Saulu nĩ ookĩte werũ-inĩ ũcio kũmũcaria.
4  Kwoguo Daudi agĩtũma athigani magekĩre ũira atĩ nĩ ma Saulu nĩ ookĩte kuo.
5  Thutha-inĩ Daudi agĩthiĩ harĩa Saulu aambĩte hema, na Daudi akĩona harĩa Saulu na Abineri mũrũ wa Neri, mũnene wa mbũtũ yake maakomete; Saulu aakomete toro hau kambĩ ĩyo yarĩ athiũrũrũkĩirio mĩena yothe nĩ thigari.
6  Daudi agĩcoka akĩũria Ahimeleku Mũhiti na Abishai mũrũ wa Zeruia, mũrũ wa nyina na Joabu atĩrĩ: “Nũũ ũgũikũrũka hamwe na niĩ kambĩ-inĩ kũrĩ Saulu?” Abishai agĩcokia ũũ: “Nĩ ngũikũrũka hamwe nawe.”
7  Daudi na Abishai magĩgĩthiĩ nginya harĩ thigari icio ũtukũ, na magĩkora Saulu akomete toro hau kambĩ-inĩ itimũ rĩake rĩthecereirio thĩ hakuhĩ na mũtwe wake; Abineri na thigari icio maakomete mamũthiũrũrũkĩirie mĩena yothe.
8  Abishai akĩra Daudi atĩrĩ: “Ũmũthĩ Ngai nĩ aneana thũ yaku guoko-inĩ gwaku. Rĩu ndagũthaitha ũreke ndĩmĩthecererie thĩ na itimũ riita o rĩmwe, o na ndikũbatara gwĩka ũguo maita merĩ.”
9  No Daudi akĩra Abishai ũũ: “Ndũkamũgere ngero, nĩ ũndũ-rĩ, nũũ ũngĩoya guoko gwake na igũrũ okĩrĩre mũitĩrĩrie maguta wa Jehova na akorũo atarĩ na mahĩtia?”
10  Daudi agĩcoka akiuga ũũ: “O ta ũrĩa Jehova atũũraga muoyo, Jehova we mwene nĩ akaamũũraga, kana mũthenya wake ũkinye akue, kana aikũrũke mbaara-inĩ aniinwo.
11  Nĩ ũndũ ũtangĩtĩkĩrĩka maitho-inĩ ma Jehova kuoya guoko gwakwa na igũrũ njũkĩrĩre mũitĩrĩrie maguta wa Jehova! Rĩu oya itimũ rĩu rĩrĩ hakuhĩ na mũtwe wake na njagi ĩyo ya maĩ, twĩthiĩre.”
12  Daudi agĩkĩoya itimũ rĩu na njagi ĩyo ya maĩ yarĩ hakuhĩ na mũtwe wa Saulu, na magĩĩthiĩra. Gũtirĩ mũndũ wamonire kana akĩmaigua kana agĩũkĩra, nĩ gũkorũo othe maarĩ toro, tondũ nĩ maanyitĩtwo nĩ toro mũnene kuuma kũrĩ Jehova.
13  Daudi agĩcoka akĩringa mwena ũcio ũngĩ na akĩrũgama gacũmbĩrĩ-inĩ ga kĩrĩma handũ haraya kuuma hau, harĩ na itĩna rĩigana ũna gatagatĩ kao.
14  Daudi akĩanĩrĩra thigari icio na Abineri mũrũ wa Neri akiuga atĩrĩ: “Abineri, ndũgwĩtĩka?” Abineri agĩcokia ũũ: “Nĩ wee ũ ũreta mũthamaki?”
15  Daudi akĩra Abineri atĩrĩ: “Na githĩ wee ndũrĩ mũndũrũme? Na nũũ ũtariĩ tawe thĩinĩ wa Isiraeli? Nĩ kĩĩ gĩgĩtũmire wage kũrangĩra mwathi waku mũthamaki? Nĩ gũkorũo ũmwe wa thigari nĩ egũkĩte kũũraga mwathi waku mũthamaki.
16  Ũguo weka ti wega. O ta ũrĩa Jehova atũũraga muoyo, wagĩrĩirũo kũũragwo, tondũ ndũnarangĩra mwathi waku, o we mũitĩrĩrie maguta wa Jehova. Rĩu ta rora hau ũrĩ! Itimũ rĩa mũthamaki na njagi ya maĩ iria ciuma hakuhĩ na mũtwe wake irĩ kũ?”
17  Saulu akĩmenya mũgambo wa Daudi akĩũria atĩrĩ: “Ũcio nĩ mũgambo waku, mũrũ wakwa Daudi?” Daudi agĩcokia ũũ: “Ĩĩ nĩ mũgambo wakwa, mwathi wakwa mũthamaki.”
18  Agĩcoka akĩũria ũũ: “Mwathi wakwa arateng’eria ndungata yake nĩkĩ, nĩ atĩa njĩkĩte, na nĩ ihĩtia rĩrĩkũ njĩkĩte?
19  Ndagũthaitha, mwathi wakwa mũthamaki nĩ athikĩrĩrie ciugo cia ndungata yake: Angĩkorũo Jehova nĩwe ũkwĩrĩte ũnjũkĩrĩre, aroamũkĩra igongona rĩakwa rĩa mũtu. No angĩkorũo andũ nĩo makwĩrĩte, maronyitwo nĩ kĩrumi mbere ya Jehova, tondũ ũmũthĩ nĩ manyingatĩte makandigithũkania na igai rĩa Jehova, makoiga atĩrĩ, ‘Thiĩ ũtungatĩre ngai ingĩ!’
20  Na rĩrĩ, ndũkareke thakame yakwa ĩitĩke thĩ kũraihu na Jehova, nĩ gũkorũo mũthamaki wa Isiraeli oimagarĩte agacarie thuya ĩmwe tu, ta arĩ gũteng’eria arateng’eria ngware irĩma-inĩ.”
21  Nake Saulu akiuga ũũ: “Nĩ njĩhĩtie. Coka mũrũ wakwa Daudi, nĩ gũkorũo ndigũgwĩka ũndũ mũũru rĩngĩ, tondũ ũmũthĩ nĩ wona muoyo wakwa ũrĩ wa bata. Nĩ njĩkĩte ũndũ wa ũrimũ na ngahĩtia mũno.”
22  Daudi agĩcokia atĩrĩ: “Ĩ rĩrĩ itimũ rĩa mũthamaki. Reke mwanake ũmwe oke arĩoe.
23  Jehova nĩwe ũkaarĩha mũndũ nĩ ũndũ wa ũthingu wake na wĩhokeku wake, nĩ gũkorũo ũmũthĩ Jehova nĩ akũneanire guoko-inĩ gwakwa, no ndinenda kuoya guoko gwakwa na igũrũ njũkĩrĩre mũitĩrĩrie maguta wa Jehova.
24  Atĩrĩrĩ, o ta ũrĩa ũmũthĩ ndona muoyo waku ũrĩ wa bata, muoyo wakwa o naguo ũrokorũo ũrĩ wa bata maitho-inĩ ma Jehova, na arohonokia mĩtangĩko-inĩ yothe.”
25  Saulu agĩcokeria Daudi atĩrĩ: “Ũrorathimwo mũrũ wakwa Daudi. Hatarĩ nganja nĩ ũgwĩka maũndũ manene, na hatarĩ nganja nĩ ũkũhootana.” Thutha ũcio Daudi agĩĩthiĩra, nake Saulu agĩcoka gwake.
11  Thutha ũcio Nahashu Mũamoni akĩambata na akĩamba hema nĩguo atharĩkĩre Jabeshi kũu Gileadi. Arũme othe a Jabeshi makĩra Nahashu ũũ: “Thondeka kĩrĩkanĩro hamwe na ithuĩ, na nĩ tũgũgũtungatĩra.”
2  Nake Nahashu ũcio Mũamoni akĩmeera atĩrĩ: “Nĩ ngũthondeka kĩrĩkanĩro hamwe na inyuĩ angĩkorũo nĩ mũgwĩka ũndũ ũyũ: inyuothe mũkũũrũo riitho rĩa mwena wa ũrĩo. Ngwĩka ũguo nĩguo nyararithie andũ othe a Isiraeli.”
3  Athuri a Jabeshi makĩmũcokeria atĩrĩ: “Tũhe ihinda rĩa thikũ mũgwanja nĩguo tũtũme atũmwo gĩcigo-inĩ gĩothe kĩa Isiraeli. Thutha ũcio, kũngĩaga mũndũ wa gũtũhonokia, nĩ tũkwĩneana kũrĩ wee.”
4  Thutha wa ihinda atũmwo magĩkinya Gibea ya Saulu na makĩheana ũhoro ũcio andũ mathikĩrĩirie, nao andũ acio othe makĩrĩra na kayũ kanene.
5  Na rĩrĩ, Saulu nĩ kuuma ooimaga werũ-inĩ arĩ thutha wa rũũru rwa ng’ombe, Saulu agĩkĩũria atĩrĩ: “Nĩ kĩĩ andũ meka? Mararĩra nĩkĩ?” Magĩkĩmwĩra ciugo ciothe cia arũme acio a Jabeshi.
6  Roho wa Ngai ũgĩtũma Saulu agĩe na hinya aigua ciugo icio, na agĩcinwo nĩ marakara.
7  Nĩ ũndũ ũcio akĩoya ndegwa igĩrĩ agĩcitinangia icunjĩ, agĩcoka agĩtũma atũmwo macitware gĩcigo-inĩ gĩothe kĩa Isiraeli, na moige ũũ: “Ũrĩa wothe ũtekũrũmĩrĩra Saulu na Samueli amenye ũũ nĩguo ng’ombe ciake igwĩkwo!” Nao andũ magĩĩtigĩra Jehova, na nĩ ũndũ ũcio makĩĩyumĩria marĩ kĩndũ kĩmwe.
8  Agĩcoka akĩmatara marĩ Bezeki, na maarĩ Aisiraeli 300,000 na arũme 30,000 a Juda.
9  Magĩcoka makĩra atũmwo acio mookĩte atĩrĩ: “Ũũ nĩguo mwagĩrĩirũo kwĩra arũme a Jabeshi kũu Gileadi, ‘Rũciũ rĩrĩa riũa rĩgaakorũo rĩhiũhĩte-rĩ, nĩ mũkaahonokio.’” Kwoguo atũmwo acio magĩthiĩ makĩra arũme a Jabeshi ũguo, nao magĩkena mũno.
10  Nĩ ũndũ ũcio arũme a Jabeshi makiuga atĩrĩ: “Rũciũ nĩ tũkeeneana kũrĩ inyuĩ, na no mũtwĩke ũrĩa mũkoona arĩ wega.”
11  Mũthenya ũrĩa warũmĩrĩire, Saulu akĩgayania andũ ikundi ithatũ, na magĩthiĩ o nginya gatagatĩ ga kambĩ hĩndĩ ya ituanĩra rĩa rũcinĩ na makĩũraga Aamoni nginya mũthenya riũa rĩahiũha. Nao arĩa maahonokire makĩhurunjũka, ũũ atĩ gũtirĩ andũ erĩ maatigĩtwo marĩ hamwe.
12  Andũ magĩcoka makĩra Samueli ũũ: “Nĩa mooragia atĩrĩ, ‘Rĩu Saulu nĩwe ũgũtuĩka mũthamaki wa gũtũthamakĩra?’ Tũnengere arũme acio nĩguo tũmorage.”
13  No Saulu akiuga atĩrĩ: “Gũtirĩ mũndũ o na ũmwe wagĩrĩire kũũragwo mũthenya ũyũ wa ũmũthĩ, nĩ gũkorũo ũmũthĩ Jehova nĩ ahonoketie Isiraeli.”
14  Thutha-inĩ Samueli akĩra andũ atĩrĩ: “Ũkai tũthiĩ Giligali tũgekĩre ũthamaki mũkonde.”
15  Nĩ ũndũ ũcio andũ othe magĩthiĩ Giligali, na kũu Giligali magĩtua Saulu mũthamaki marĩ mbere ya Jehova. Magĩcoka makĩruta magongona ma ũiguano hau mbere ya Jehova, na Saulu na arũme othe a Isiraeli magĩkũngũĩra makenete mũno.
8  Na rĩrĩa Samueli aakũrire, akĩamũra ariũ ake matuĩke atiirĩrĩri bũrũri thĩinĩ wa Isiraeli.
2  Mũrũ wake wa irigithathi eetagwo Joeli nake wa kerĩ eetagwo Abija; maarĩ atiirĩrĩri bũrũri thĩinĩ wa Biri-shiba.
3  No ariũ ake matiarũmĩrĩire mĩthiĩre yake; maathingataga uumithio ũtarĩ wa kĩhooto, makamũkĩra mahaki, na makogomia kĩhooto.
4  Thutha wa ihinda, athuri othe a Isiraeli makĩgomana hamwe na magĩthiĩ kũrĩ Samueli kũu Rama.
5  Makĩmwĩra ũũ: “Atĩrĩrĩ, rĩu nĩ ũkũrĩte, no ariũ aku matirarũmĩrĩra mĩthiĩre yaku. Rĩu tũthuurĩre mũthamaki wa gũtũtuithanagia o ta ndũrĩrĩ iria ingĩ ciothe.”
6  Ĩndĩ ũndũ ũcio ndwakenirie Samueli rĩrĩa mooigire ũũ: “Tũhe mũthamaki wa gũtũtuithanagia.” Samueli agĩkĩhoya Jehova,
7  nake Jehova akĩra Samueli ũũ: “Thikĩrĩria ũrĩa wothe andũ acio marakwĩra; nĩ gũkorũo tiwe mararega, no nĩ niĩ mararega ndĩ mũthamaki wao.
8  Mareka o ta ũrĩa matũire mekĩte kuuma mũthenya ũrĩa ndamarutire Misiri nginyagia ũmũthĩ; maikaraga o makĩndiganagĩria magatungatĩra ngai ingĩ, na ũguo nĩguo maragwĩka.
9  Rĩu mathikĩrĩrie. No rĩrĩ, no mũhaka ũmahe mũkaana; ũmeere kĩrĩa mũthamaki ũcio ũkũmathamakĩra arĩkoragwo arĩ na kĩhooto gĩa kũmetia.”
10  Nĩ ũndũ ũcio Samueli akĩra andũ acio maamwĩtagia mũthamaki ciugo ciothe cia Jehova.
11  Akĩmeera ũũ: “Maũndũ maya nĩmo mũthamaki ũrĩa ũkũmũthamakĩra arĩkoragwo arĩ na kĩhooto gĩa kũmwĩtia: Akooya ariũ anyu na amatware ngaari-inĩ ciake cia mbarathi na amatue atwarithia ake a mbarathi, na amwe matuĩke a gũteng’eraga mbere ya ngaari ciake cia mbarathi.
12  Na nĩ ageethuurĩra anene a andũ ngiri na anene a andũ mĩrongo ĩtano, na andũ amwe mamũrĩmagĩre, magethage maciaro make, na mathondekage matharaita make ma mbaara o hamwe na indo cia ngaari ciake cia mbarathi.
13  Akooya airĩtu anyu matuĩke a gũtukanagia maguta manungi wega, arugi irio, na arugi a mĩgate.
14  Akeeyoera mĩgũnda yanyu ĩrĩa mĩega biũ, mĩgũnda yanyu ya mĩthabibũ, na mĩgũnda yanyu ya mĩtamaiyũ, amĩheane kũrĩ ndungata ciake.
15  Nĩ akooya gĩcunjĩ kĩmwe harĩ ikũmi kĩa mĩgũnda yanyu ya irio na mĩgũnda yanyu ya mĩthabibũ, akĩheane kũrĩ anene a gwake na ndungata ciake.
16  Na nĩ akooya ndungata cianyu cia arũme na cia atumia, ndũũru cianyu cia ng’ombe iria njega biũ, na ndigiri cianyu, acihũthagĩre wĩra-inĩ wake.
17  Nĩ akooya gĩcunjĩ kĩmwe harĩ ikũmi kĩa ndũũru cianyu cia mbũri na ng’ondu, na nĩ mũgaatuĩka ndungata ciake.
18  Mũthenya nĩ ũgooka rĩrĩa mũgaakaya nĩ ũndũ wa mũthamaki ũrĩa mwĩthuurĩire, no Jehova ndarĩ ũndũ akaamũcokeria mũthenya ũcio.”
19  O na kũrĩ ũguo, andũ acio makĩrega gũthikĩrĩria ũrĩa Samueli aameerire, makiuga ũũ: “Aca, nĩ tũtuĩte itua rĩa kũgĩa na mũthamaki wa gũtũthamakagĩra.
20  Na tũgũtuĩka o ta ndũrĩrĩ iria ingĩ, nake mũthamaki ũcio witũ nĩ arĩtũtuithanagia na agatũtongoria na akarũa mbaara citũ.”
21  Thutha wa Samueli kũigua ciugo icio ciothe cia andũ, agĩcicokera Jehova akĩiguaga.
22  Jehova akĩra Samueli ũũ: “Mathikĩrĩrie, na ũthuure mũthamaki wa kũmathamakagĩra.” Samueli agĩkĩra arũme acio a Isiraeli atĩrĩ: “O mũndũ nĩ acoke itũũra-inĩ rĩake.”
30  Na rĩrĩ, rĩrĩa Daudi na arũme ake maakinyire itũũra rĩa Zikilagi mũthenya wa gatatũ, Aamaleki nĩ maakoretwo mahobanĩirie mwena wa mũhuro o hamwe na Zikilagi, magatharĩkĩra Zikilagi na makarĩcina na mwaki.
2  Maatahĩte atumia o hamwe na arĩa othe maarĩ itũũra-inĩ rĩu, kuuma ũrĩa mũnini nginya ũrĩa mũnene. Gũtirĩ mũndũ o na ũmwe mooragĩte, ĩndĩ maamakuuĩte na magethiĩra.
3  Rĩrĩa Daudi na arũme ake maakinyire itũũra-inĩ rĩu, magĩkora rĩcinĩtwo, na atumia ao na ariũ ao na aarĩ ao magatahwo.
4  Nĩ ũndũ ũcio Daudi na arũme acio maarĩ nake makĩambĩrĩria kũrĩra maanĩrĩire nginya magĩthirũo nĩ hinya wa kũrĩra.
5  O na atumia erĩ a Daudi nĩ maatahĩtwo, Ahinoamu wa kuuma Jezireeli na Abigaili ũrĩa warĩ mũtumia wa ndigwa wa Nabali Mũkarimeli.
6  Daudi nĩ aatangĩkire mũno, tondũ arũme acio mooigaga nĩ mekũmũhũũra na mahiga, nĩ gũkorũo arũme acio nĩ maarakarĩte mũno nĩ ũndũ wa kũũrũo nĩ ariũ ao na aarĩ ao. No Daudi akĩĩhe hinya kũgerera Jehova Ngai wake.
7  Thutha ũcio Daudi akĩra Abiatharu mũthĩnjĩri-Ngai mũrũ wa Ahimeleku ũũ: “Ndagũthaitha ũndehere ebodi haha.” Nĩ ũndũ ũcio Abiatharu agĩtwarĩra Daudi ebodi.
8  Daudi agĩtuĩria ũhoro harĩ Jehova akĩũria ũũ: “Ndeng’erie gĩkundi kĩu kĩa atunyani? Hihi nĩ ngũmakinyĩra?” Nake akĩmwĩra atĩrĩ: “Thiĩ ũkamathingate, nĩ gũkorũo hatarĩ nganja nĩ ũkũhonokia kĩrĩa gĩothe gĩtahĩtwo.”
9  O rĩo Daudi akiumagara marĩ na arũme 600 arĩa maarĩ hamwe nake, na magĩthiĩ o nginya Mũkuru-inĩ wa Besori kũrĩa arũme amwe maatigirũo.
10  Daudi agĩthiĩ o na mbere kũmateng’eria marĩ hamwe na arũme 400, ĩndĩ arũme 200 arĩa maaremirũo kũringa Mũkuru wa Besori nĩ ũndũ wa kũnoga mũno nĩ maatigirũo.
11  Magĩkora Mũmisiri ũmwe werũ-inĩ na makĩmũtwara kũrĩ Daudi. Makĩmũhe irio cia kũrĩa na maĩ ma kũnyua,
12  o hamwe na kĩenyũ gĩa keki ya ngũyũ hihe na keki igĩrĩ cia thabibũ nyũmithie. Arĩkia kũrĩa, agĩcokwo nĩ hinya, tondũ ndaakoretwo arĩte irio o na kana akanyua maĩ thikũ ithatũ ũtukũ na mũthenya.
13  Daudi agĩkĩmũũria atĩrĩ: “Wee ũrĩ wa ũ, na uumĩte kũ?” nake akiuga ũũ: “Niĩ ndĩ Mũmisiri, ngombo ya Mũamaleki, no mwathi wakwa nĩ aandigire tondũ nĩ ndarwarire thikũ ithatũ hĩtũku.
14  Twatharĩkĩire mwena wa mũhuro wa Akerethi na gĩcigo kĩa Juda na mwena wa mũhuro wa Kalebu, na tũgĩcina Zikilagi na mwaki.”
15  Hĩndĩ ĩyo Daudi akĩmũũria ũũ: “Hihi nĩ ũkũnjikũrũkia ũndware kũrĩ gĩkundi kĩu kĩa atunyani?” Nake akĩmwĩra atĩrĩ: “Angĩkorũo nĩ ũkwĩhĩta harĩ niĩ mbere ya Ngai atĩ ndũkũnjũraga na atĩ ndũkũũneana kũrĩ mwathi wakwa, nĩ ngũgũikũrũkia ngũtware kũrĩ gĩkundi kĩu kĩa atunyani.”
16  Kwoguo akĩmũikũrũkia nginya kũrĩa maarĩ megangarĩte bũrũri-inĩ wothe, makĩrĩaga na makĩnyuaga na magĩkũngũyagĩra nĩ ũndũ wa indo ciothe iria maatahĩte nyingĩ mũno bũrũri-inĩ wa Afilisti na bũrũri-inĩ wa Juda.
17  Nake Daudi akĩmoraga kuuma rũcinĩ kũrĩ na nduma o nginya hwaĩ-inĩ wa mũthenya ũyũ ũngĩ; gũtirĩ mũndũ o na ũmwe wetharire tiga arũme 400 arĩa maahaicire ngamĩra makĩũra.
18  Daudi akĩhonokia kĩrĩa gĩothe gĩatahĩtwo nĩ Aamaleki, na Daudi akĩhonokia atumia ake eerĩ.
19  Gũtirĩ kĩndũ o na kĩrĩkũ kĩao kĩaagire, kuuma kĩrĩa kĩnini o nginya kĩrĩa kĩnene. Maahonokirie ariũ na aarĩ ao o hamwe na indo iria ciatahĩtwo; Daudi aahonokirie kĩrĩa gĩothe mooete.
20  Nĩ ũndũ ũcio Daudi akĩoya ndũũru ciothe cia mbũri na ng’ondu na ndũũru ciothe cia ng’ombe, iria maatwarire mbere ya mahiũ mao. Makiuga ũũ: “Ici nĩcio indo iria Daudi atahĩte.”
21  Daudi agĩgĩcoka kũrĩ arũme arĩa 200 maanogete mũno makaremwo nĩ gũthiĩ hamwe na Daudi o acio maatigĩtwo Mũkuru-inĩ wa Besori, na magĩũka gũtũnga Daudi hamwe na andũ arĩa maarĩ nake. Rĩrĩa Daudi aakuhĩrĩirie arũme acio, akĩmoria ũhoro wao.
22  No rĩrĩ, mũndũ wothe mũũru na ũtarĩ kĩene gatagatĩ-inĩ ka arĩa maathiĩte na Daudi akiuga ũũ: “Tondũ matinathiĩ hamwe na ithuĩ, gũtirĩ kĩndũ o na kĩ tũkũmahe harĩ indo iria iratahĩtwo tũhonoketie o tiga mũndũ eyoere mũtumia wake na ciana ciake na ethiĩre.”
23  No Daudi akiuga ũũ: “Ariũ a ithe witũ, mũtiagĩrĩirũo gwĩka ũguo na kĩrĩa Jehova atũheete. Nĩ aratũgitĩrire, nakĩo gĩkundi kĩa atunyani kĩrĩa gĩatũũkĩrĩire arakĩneana guoko-inĩ gwitũ.
24  Nũũ ũngĩtĩkania na inyuĩ ũndũ-inĩ ũcio? Igai rĩa ũrĩa ũraikũrũkire mbaara-inĩ rĩgũkorũo rĩiganaine na igai rĩa ũrĩa ũratigirũo aikarĩtie mĩrigo. Othe megũkorũo na igai hamwe.”
25  Na kuuma mũthenya ũcio gũthiĩ na mbere, akĩiga ũndũ ũcio ũrũmagĩrĩrũo na ũgĩtuĩka watho thĩinĩ wa Isiraeli nginyagia ũmũthĩ.
26  Rĩrĩa Daudi aacokire Zikilagi, akĩneana indo imwe iria aatahĩte itwarĩrũo athuri a Juda arĩa maarĩ arata ake, akiuga ũũ: “Gĩkĩ nĩ kĩheo kĩanyu kuuma indo-inĩ iria itahĩtwo harĩ thũ cia Jehova.”
27  Aacineanire kũrĩ arĩa maarĩ Betheli, kũrĩ arĩa maarĩ Ramothu ya Negebu, kũrĩ arĩa maarĩ Jatiru,
28  kũrĩ arĩa maarĩ Aroeru, kũrĩ arĩa maarĩ Sifimothu, kũrĩ arĩa maarĩ Eshitemoa,
29  kũrĩ arĩa maarĩ Rakali, kũrĩ arĩa maarĩ matũũra-inĩ ma Ajerameeli, kũrĩ arĩa maarĩ matũũra-inĩ ma Akeni,
30  kũrĩ arĩa maarĩ Horoma, kũrĩ arĩa maarĩ Borashani, kũrĩ arĩa maarĩ Athaki,
31  kũrĩ arĩa maarĩ Hebironi, na kũrĩa guothe Daudi na arũme ake maathiaga kaingĩ.
16  Mũthia-inĩ Jehova akĩra Samueli ũũ: “Nĩ nginya rĩ ũgũcakaĩra Saulu kuona atĩ nĩ ndĩmũregete atige gũkorũo arĩ mũthamaki wa Isiraeli? Iyũria rũhĩa rwaku maguta na uumagare. Ndĩrenda gũgũtũma kũrĩ Jesii ũrĩa Mũbethilehemu, tondũ nĩ ndĩthuurĩire mũthamaki kuuma harĩ ariũ ake.”
2  No Samueli akĩmwĩra atĩrĩ: “Ingĩkĩhota atĩa gũthiĩ? Saulu aigua ũhoro ũcio no kũnjũraga ekũnjũraga.” Jehova agĩkĩmũcokeria ũũ: “Oya mori ũthiĩ nayo na uuge atĩrĩ, ‘Ndoka kũrutĩra Jehova igongona.’
3  Ũcoke wĩre Jesii oke igongona-inĩ rĩu; na nĩ ngũcoka ngwĩre ũrĩa ũgwĩka. Mũndũ ũrĩa ngũkuonia no mũhaka ũmũitĩrĩrie maguta handũ-inĩ hakwa.”
4  Samueli agĩgĩka ũrĩa Jehova aamwĩrire. Rĩrĩa aakinyire Bethilehemu, athuri a itũũra rĩu no kũinaina maainainire rĩrĩa moonanire nake, magĩkĩmũũria atĩrĩ: “Hihi ũũkĩte ũrĩ na thayũ?”
5  Nĩ ũndũ ũcio akĩmeera ũũ: “Njũkĩte ndĩ na thayũ. Ndoka kũrutĩra Jehova igongona. Mwĩtheriei, na mũũke tũthiĩ na inyuĩ igongona-inĩ rĩu.” Agĩcoka agĩtheria Jesii na ariũ ake, thutha ũcio akĩmeta moke igongona-inĩ rĩu.
6  Na rĩrĩa maaingĩraga akĩona Eliabu, akĩĩra atĩrĩ: “Hatarĩ nganja ũrĩa mũitĩrĩrie maguta wa Jehova arũgamĩte haha mbere yake.”
7  No Jehova akĩra Samueli atĩrĩ: “Ndũkarore ũrĩa aroneka ahaana na ũraihu wake, tondũ nĩ ndĩmũregete. Nĩ gũkorũo maũndũ marĩa mũndũ aroraga timo maũndũ marĩa Ngai aroraga, tondũ mũndũ aroraga kĩrĩa kĩroneka na maitho, no Jehova aroraga ngoro thĩinĩ.”
8  Jesii agĩgĩta Abinadabu na akĩmũhĩtũkĩria mbere ya Samueli, no akiuga atĩrĩ: “O na ũyũ tiwe Jehova athuurĩte.”
9  Jesii agĩcoka akĩrehe Shamahu, no akiuga atĩrĩ: “O na ũyũ tiwe Jehova athuurĩte.”
10  Jesii agĩkĩhĩtũkĩria ariũ ake mũgwanja mbere ya Samueli, no Samueli akĩra Jesii ũũ: “Jehova ndathuurĩte o na ũmwe harĩ aya.”
11  Thutha ũcio Samueli akĩũria Jesii atĩrĩ: “Aya nĩo ariũ aku othe?” Nĩ ũndũ ũcio akĩmwĩra ũũ: “Ũrĩa mũnini arĩ o nja nginyagia rĩu; nĩ kũrĩithia ararĩithia ng’ondu.” Samueli akĩra Jesii atĩrĩ: “Mũtũmanĩre oke, tondũ tũtigũikara thĩ kũrĩa o nginya rĩrĩa arĩũka haha.”
12  Nĩ ũndũ ũcio akĩmũtũmanĩra na akĩmũrehe. Na rĩrĩ, aarĩ mũtune, na aarĩ na maitho mathaka, na aarĩ mũthaka mũno. Jehova agĩkĩra Samueli ũũ: “Ũkĩra ũmũitĩrĩrie maguta, nĩ gũkorũo ũyũ nĩwe!”
13  Nĩ ũndũ ũcio Samueli akĩoya rũhĩa rwa maguta na akĩmũitĩrĩria maguta ariũ a nyina meroreire. Naguo roho wa Jehova ũkĩambĩrĩria gũtũma Daudi agĩe na hinya kuuma mũthenya ũcio gũthiĩ na mbere. Thutha-inĩ Samueli agĩũkĩra agĩthiĩ Rama.
14  Na rĩrĩ, roho wa Jehova nĩ weehereire Saulu, na roho mũũru kuuma kũrĩ Jehova nĩ wamũthumbũraga.
15  Ndungata cia Saulu igĩkĩmwĩra atĩrĩ: “Rĩu ta rora ũrĩa roho mũũru kuuma kũrĩ Ngai ũragũthumbũra.
16  Reke mwathi witũ aathe ndungata ciaku ici irĩ mbere yaku icarie mũndũ ũrĩ na ũmenyeru wa kũhũũra kĩnanda kĩa mũgeeto. Na rĩrĩa rĩothe roho mũũru kuuma kũrĩ Ngai woka harĩ wee, akahũũra kĩnanda kĩu, nawe ũkaigua wega.”
17  Nĩ ũndũ ũcio Saulu akĩra ndungata ciake ũũ: “Njetherai mũndũ ũĩ kũhũũra kĩnanda wega, mũmũndehere.”
18  Ũmwe wa ndungata icio akiuga ũũ: “Atĩrĩrĩ, nĩ nyonete ũrĩa mũrũ wa Jesii ũrĩa Mũbethilehemu ahũũraga kĩnanda wega, na nĩ njamba ya ita ĩrĩ hinya na ũmĩrĩru. Nĩ oĩ kwaria wega, na nĩ mũthaka, na Jehova arĩ hamwe nake.”
19  Nake Saulu agĩtũma atũmwo kũrĩ Jesii mamwĩre ũũ: “Ndũmĩra mũrũguo Daudi, ũrĩa ũrarĩithia rũũru.”
20  Nĩ ũndũ ũcio Jesii akĩigĩrĩra mũgate ndigiri igũrũ, cuba ya ndibei ya rũũa, na kabũri kamwe na agĩcinengera mũrũwe Daudi athiĩ nacio kũrĩ Saulu.
21  Daudi agĩgĩkinya kũrĩ Saulu na akĩambĩrĩria kũmũtungatĩra. Saulu agĩkĩmwenda mũno, na Daudi agĩtuĩka mũndũ wa kũmũkuuagĩra indo cia mbaara.
22  Saulu agĩtũma ndũmĩrĩri ĩno kũrĩ Jesii: “Ndagũthaitha ũreke Daudi aikare ũtungata-inĩ wakwa, nĩ gũkorũo nĩ etĩkĩrĩkĩte maitho-inĩ makwa.”
23  Rĩrĩa rĩothe roho mũũru kuuma kũrĩ Ngai wokaga harĩ Saulu, Daudi ooyaga kĩnanda kĩa mũgeeto agakĩhũũra, nake Saulu akaigua ahoorera na akaigua wega, naguo roho ũcio mũũru ũkamweherera.
18  Na o hĩndĩ ĩyo Daudi aarĩkia kwaria na Saulu, Jonathani na Daudi makĩendana na makĩgĩa ũrata wa hakuhĩ mũno, na Jonathani akĩambĩrĩria kũmwenda o ta ũrĩa eeyendete we mwene.
2  Kuuma mũthenya ũcio, Saulu agĩikara na Daudi, na ndaigana kũmwĩtĩkĩria acoke mũciĩ gwa ithe.
3  Nao Jonathani na Daudi makĩgĩa kĩrĩkanĩro, nĩ gũkorũo Jonathani aamwendete o ta ũrĩa eeyendete we mwene.
4  Jonathani akĩruta kagooti gake gatarĩ moko karĩa eekagĩra na akĩhe Daudi, o hamwe na nguo yake ya mbaara, rũhiũ rwake rwa njora, ũta wake, na mũcibi wake.
5  Daudi agĩkĩambĩrĩria gũthiĩ mbaara-inĩ na nĩ aagaacagĩra kũrĩa guothe Saulu aamũtũmaga. Kwoguo Saulu akĩmũtua mũrũgamĩrĩri wa arũme arĩa maathiaga mbaara-inĩ, na ũndũ ũcio nĩ wakenirie andũ othe o hamwe na ndungata cia Saulu.
6  Rĩrĩa rĩothe Daudi na arĩa angĩ maacokaga kuuma kũhũũra Afilisti, atumia mooimaga matũũra-inĩ mothe ma Isiraeli makĩinaga na magĩthũngũthaga na manyanga magatũnga Mũthamaki Saulu, makenete na marĩ na inanda cia ndigi.
7  Atumia acio maakũngũyagĩra maainaga ũũ: “Saulu eyũragĩire makiri,Nake Daudi akeyũragĩra ngiri makũmi maingĩ.”
8  Saulu agĩkĩrakara mũno, na rwĩmbo rũu rũtiamũkenirie, nĩ gũkorũo ooigire ũũ: “Maragaathĩrĩria Daudi na ngiri makũmi maingĩ, ĩndĩ niĩ makangaathĩrĩria na makiri. Rĩu kĩrĩa atigĩtie kũheo no ũthamaki!”
9  Kuuma mũthenya ũcio gũthiĩ na mbere, Saulu aaikaraga akĩroraga Daudi na njĩra ya kũmwĩkũũĩra.
10  Mũthenya ũyũ ũngĩ Saulu akĩnyitwo nĩ roho mũũru kuuma kũrĩ Ngai, na akĩambĩrĩria gwĩka maũndũ ma magegania arĩ nyũmba thĩinĩ, rĩrĩa Daudi aahũũraga kĩnanda kĩa mũgeeto o ta mahinda macio mangĩ. Saulu aanyitĩte itimũ na guoko,
11  na agĩikia itimũ rĩu, akĩĩraga ũũ: ‘Ngũthecereria Daudi rũthingo-inĩ!’ No Daudi akĩmũũrĩra maita merĩ.
12  Saulu agĩgĩĩtigĩra Daudi tondũ Jehova aarĩ hamwe nake no akeherera Saulu.
13  Nĩ ũndũ ũcio Saulu akĩmweheria harĩ we na akĩmwamũra atuĩke mũnene wa andũ ngiri, na Daudi nĩwe watongoragia mbũtũ ĩgĩthiĩ mbaara-inĩ.
14  Daudi agĩthiĩ na mbere kũgaacĩra maũndũ-inĩ mothe marĩa eekaga, na Jehova aarĩ hamwe nake.
15  Na rĩrĩa Saulu oonire atĩ nĩ aagaacĩrĩte mũno, akĩmwĩtigĩra.
16  No andũ othe a Isiraeli na a Juda nĩ meendete Daudi, tondũ nĩ aamatongoragia mbaara-inĩ ciao.
17  Thutha-inĩ Saulu akĩra Daudi ũũ: “Haha ndĩ na mũirĩtu wakwa ũrĩa mũkũrũ Merabu. Nĩ ngũkũhe atuĩke mũtumia waku. No rĩrĩ, wagĩrĩirũo gũthiĩ na mbere kuonania ũcamba waku nĩ ũndũ wakwa na ũrũage mbaara cia Jehova.” Nĩ gũkorũo Saulu eeĩrĩte atĩrĩ: ‘Reke guoko gwakwa gũtikamũũkĩrĩre. Nĩ aniinwo nĩ guoko kwa Afilisti.’
18  Nĩ ũndũ ũcio Daudi akĩra Saulu ũũ: “Niĩ ndĩ ũ na andũ aitũ nĩa, andũ a nyũmba ya baba thĩinĩ wa Isiraeli, atĩ nĩguo nduĩke mũthoniwe wa mũthamaki?”
19  No rĩrĩ, rĩrĩa ihinda rĩakinyire rĩa kũneana Merabu mũirĩtu wa Saulu kũrĩ Daudi, nĩ aakoretwo aneanĩtwo atuĩke mũtumia wa Adirieli Mũmeholathu.
20  Na rĩrĩ, Mikali mũirĩtu wa Saulu nĩ eendete Daudi, na ũhoro ũcio ũkĩmenyithio Saulu, na agĩkenio nĩ ũhoro ũcio.
21  Kwoguo Saulu akiuga ũũ: “Ngũmũnengera Mikali nĩgetha atuĩke mũtego harĩ we, nĩguo guoko kwa Afilisti kũmũũkĩrĩre.” Saulu agĩcoka akĩra Daudi riita rĩa kerĩ atĩrĩ: “Ũmũthĩ nĩ ũkũgĩa ũiguano wa kĩhiko na niĩ.”
22  Ningĩ Saulu agĩatha ndungata ciake atĩrĩ: “Ariai na Daudi na hitho, mũmwĩre ũũ, ‘Atĩrĩrĩ, mũthamaki nĩ akenetio nĩwe, na ndungata ciake ciothe nĩ ikwendete. Nĩ ũndũ ũcio thondeka ũiguano wa kĩhiko hamwe na mũthamaki.’”
23  Rĩrĩa ndungata cia Saulu cierire Daudi ũhoro ũcio, Daudi akĩũria ũũ: “Hihi mũrona ta arĩ kaũndũ kanini kũgĩa na ũiguano wa kĩhiko hamwe na mũthamaki na ndĩ mũndũ mũthĩni na ũtarĩ igweta?”
24  Nacio ndungata cia Saulu igĩthiĩ ikĩmwĩra ũũ: “Icio nĩcio ciugo iria Daudi aaririe.”
25  Saulu aigua ũguo akiuga: “Ũũ nĩguo mũkwĩra Daudi, ‘Mũthamaki ndarĩ rũracio o na rũrĩkũ arenda o tiga ikonde cia igũrũ 100 cia Afilisti, nĩguo erĩhĩrie harĩ thũ cia mũthamaki.’” Nĩ gũkorũo Saulu aabangaga njama ya gũtũma Daudi oragwo kũgerera guoko kwa Afilisti.
26  Nĩ ũndũ ũcio ndungata ciake ikĩra Daudi ciugo icio, na Daudi akĩona arĩ ũndũ mwega kũgĩa na ũiguano wa kĩhiko hamwe na mũthamaki. Na ihinda rĩrĩa aaheetwo rĩtanathira-rĩ,
27  Daudi agĩthiĩ na andũ ake na makĩũraga arũme 200 Afilisti, na Daudi agĩtwara mũigana ũcio wothe wa ikonde ciao cia igũrũ kũrĩ mũthamaki, nĩgetha agĩe na ũiguano wa kĩhiko hamwe na mũthamaki. Kwoguo Saulu akĩmũnengera Mikali mũirĩtu wake atuĩke mũtumia wake.
28  Saulu agĩkĩmenya atĩ Jehova aarĩ hamwe na Daudi na atĩ Mikali mũirĩtu wake nĩ aamwendete.
29  Ũndũ ũcio ũgĩtũma Saulu etigĩre Daudi makĩria, na kuuma hĩndĩ ĩyo Saulu agĩtuĩka thũ ya Daudi ũtũũro-inĩ wake wothe.
30  Anene a Afilisti maathiaga mbaara-inĩ, ĩndĩ o ũrĩa maathiaga maita maingĩ, noguo Daudi aathiaga na mbere kũgaacĩra gũkĩra ndungata ciothe cia Saulu; narĩo rĩĩtwa rĩake rĩkĩgĩa igweta mũno.
17  Na rĩrĩ, Afilisti magĩcokanĩrĩria mbũtũ ciao hamwe nĩ ũndũ wa mbaara. Makĩgomana Soko itũũra rĩa Juda, na makĩamba hema Efesi-damimu, gatagatĩ ga Soko na Azeka.
2  Saulu na arũme a Isiraeli magĩcokanĩrĩra na makĩamba hema Mũkuru-inĩ wa Ela, na makĩĩbanga marĩ mbũtũ nĩguo matũngane na Afilisti.
3  Afilisti magĩikara kĩrĩma-inĩ kĩmwe, nao Aisiraeli magĩikara kĩrĩma-inĩ kĩrĩa kĩarĩ mwena ũcio ũngĩ, na haarĩ na mũkuru gatagatĩ kao.
4  Na hakiumĩra njorua ya ita kuuma kambĩ-inĩ cia Afilisti; yetagwo Goliathu, kuuma Gathu, na yarĩ na ũraihu wa mĩkono ĩtandatũ na irata rĩmwe.
5  Yarĩ na ngũbia ya gĩcango mũtwe, na yehumbĩte kĩgooti gĩa cuma gĩathondeketwo na tũcuma tũkomanĩire twatariĩ ta ngũũcĩ. Kĩgooti kĩu gĩa cuma gĩa gĩcango kĩarĩ na ũritũ wa cekeri 5,000.
6  Namo magũrũ yeyohete indo cia gĩcango cia kwĩgitĩra mĩthirimo na ĩgacuuria gatimũ kanini ga gĩcango gatagatĩ ga ciande ciayo.
7  Mũtĩ wa itimũ rĩayo wahaanaga ta mũtĩ wa atumi a nguo, naguo mũthece wa kĩgera wa itimũ rĩu warĩ na ũritũ wa cekeri 600; na mũndũ ũrĩa wamĩkuuagĩra ngo yayo aathiaga arĩ mbere yayo.
8  Ĩgĩcoka ĩkĩrũgama na ĩkĩanĩrĩra ĩkĩra mbũtũ ya Isiraeli atĩrĩ: “Nĩ kĩĩ gĩtũmĩte muumĩre mwĩbangĩte mũrĩ mbũtũ? Na githĩ niĩ ti niĩ Mũfilisti, na inyuĩ githĩ mũtirĩ ndungata cia Saulu? Mwĩthuurĩrei mũndũ ũmwe, na aikũrũke angore.
9  Angĩkorũo nĩ ekũhota kũrũa na niĩ na anjũrage, tũgũtuĩka ndungata cianyu. No ingĩtooria mũndũ ũcio na ndĩmũũrage, mũgũtuĩka ndungata citũ mũtũtungatagĩre.”
10  Mũfilisti ũcio agĩcoka akiuga ũũ: “Nĩ kũnyũrũria ndĩranyũrũria mbũtũ ya Isiraeli ũmũthĩ. Nengerai mũndũ ũmwe, na mũreke tũrũe nake!”
11  Rĩrĩa Saulu na andũ othe a Isiraeli maaiguire ciugo cia Mũfilisti ũcio, makĩmaka na magĩĩtigĩra mũno.
12  Na rĩrĩ, Daudi aarĩ mũrũ wa Mũefiratha wa kuuma Bethilehemu ya Juda wetagwo Jesii, ũrĩa warĩ na ariũ anana na ũrĩa gũkinyĩria matukũ-inĩ ma Saulu warĩ mũthuri mũkũrũ.
13  Ariũ atatũ a mbere a Jesii nĩ maarũmĩrĩire Saulu mbaara-inĩ. Ariũ acio atatũ arĩa maathiĩte mbaara-inĩ maarĩ, Eliabu ũrĩa warĩ wa irigithathi, mũrũwe wa kerĩ Abinadabu, na wa gatatũ Shamahu.
14  Daudi nĩwe warĩ mũnyinyi biũ, na acio atatũ akũrũ nĩo maarũmĩrĩire Saulu.
15  Daudi aathiaga kũrĩ Saulu agĩcokaga nĩguo akarĩithie ng’ondu cia ithe kũu Bethilehemu.
16  Ihinda-inĩ rĩu, Mũfilisti ũcio ooimagĩra akarũgama ehandĩte o rũcinĩ na hwaĩ-inĩ matukũ 40.
17  Jesii akĩra mũrũwe Daudi atĩrĩ: “Oya eba ĩno ya ngano hĩhie na mĩgate ĩno ikũmi, na ũcitware na ihenya kũrĩ ariũ a thoguo kambĩ-inĩ.
18  Na ũtwarĩre mũnene wa andũ ngiri icunjĩ ici ikũmi cia ngorono; ningĩ ũũrie ũhoro wĩgiĩ ariũ a thoguo na ũũke na kĩmenyithia kuuma kũrĩ o gĩa kuonania atĩ matirĩ na ũũru.”
19  Maarĩ na Saulu hamwe na arũme acio angĩ othe a Isiraeli Mũkuru-inĩ wa Ela, makĩrũa na Afilisti.
20  Daudi agĩgĩũkĩra rũcinĩ tene na agĩtiga mũndũ arorage ng’ondu; agĩcoka akĩbanga indo icio na agĩthiĩ o ta ũrĩa Jesii aamwathĩte. Rĩrĩa aakinyire harĩa kambĩ ĩyo yarĩ, mbũtũ ĩyo nĩ gũthiĩ yathiaga harĩa maarũagĩra, ĩkiugagĩrĩria mbugĩrĩrio ya mbaara.
21  Isiraeli na Afilisti makĩĩbanga, mbũtũ ĩmwe ĩng’ethanĩire na mbũtũ ĩyo ĩngĩ.
22  O rĩo Daudi agĩtiga mũrigo wake ũroragwo nĩ mũndũ ũrĩa waikaragia mĩrigo na agĩteng’era agĩthiĩ hau mbũtũ yarĩ. Na rĩrĩa aakinyire ho, akĩambĩrĩria kũũria ũhoro wa ariũ a nyina.
23  Rĩrĩa aaragia nao, njorua ya ita ĩrĩa yetagwo Goliathu, Mũfilisti wa kuuma Gathu, ĩkiumĩra. Yoimĩrire gatagatĩ-inĩ ka mbũtũ ya Afilisti, na ĩkĩaria ciugo o ta iria yarĩtie mbere ĩyo, na Daudi akĩmĩigua.
24  Rĩrĩa arũme othe a Isiraeli moonire mũndũ ũcio, makĩmũũrĩra marĩ na guoya.
25  Arũme a Isiraeli mooigaga ũũ: “Nĩ muona mũndũ ũũrĩa ũroimĩra? Okaga kũnyũrũria Isiraeli. Mũndũ ũrĩa ũkũmũũraga, mũthamaki nĩ ekũmũhe ũtonga mũingĩ, amũhe mũirĩtu wake, na ehererie nyũmba ya ithe igooti na mawĩra mangĩ thĩinĩ wa Isiraeli.”
26  Daudi akĩambĩrĩria kũũria arũme acio maarũgamĩte hakuhĩ nake atĩrĩ: “Mũndũ ũrĩa ũkũũraga Mũfilisti ũũrĩa ũrĩ haarĩa na eherie kĩnyũrũri kuuma kũrĩ Isiraeli egwĩkwo atĩa? Tondũ rĩrĩ, Mũfilisti ũyũ ũtarĩ mũruu nĩwe ũ atĩ nĩguo anyũrũrie mbũtũ ya Ngai ũrĩa ũtũũraga muoyo?”
27  Andũ acio magĩkĩmwĩra o ta ũrĩa mooigĩte hau kabere: “Ũguo nĩguo mũndũ ũrĩa ũkũmũũraga egwĩkwo.”
28  Rĩrĩa Eliabu mũrũ wa nyina ũrĩa mũkũrũ aamũiguire akĩaria na arũme acio, akĩrakarĩra Daudi akĩmwĩra ũũ: “Waikũrũka gũkũ nĩkĩ? Na rĩu ũtigĩire ũ tũgondu tũu tũtarĩ tũingĩ werũ-inĩ? Nĩ njũĩ wega mwĩĩkĩrĩro waku na muoroto mũũru wa ngoro yaku; ũikũrũkire nogetha wĩrorere mbaara.”
29  Nĩ ũndũ ũcio Daudi akiuga atĩrĩ: “Kaĩ arĩ kĩĩ ndeka? Niĩ no kĩũria ngũũragia!”
30  Agĩgĩtigana nake agĩthiĩ kũrĩ mũndũ ũngĩ na akĩũria o ũguo oorĩtie, nao andũ acio makĩmwĩra o ta ũrĩa mooigĩte hau kabere.
31  Ciugo iria Daudi aaririe ikĩiguĩka na ikĩmenyithio Saulu. Nĩ ũndũ ũcio akĩmũtũmanĩra.
32  Daudi akĩra Saulu ũũ: “Gũtikagĩe mũndũ ũgũkua ngoro nĩ ũndũ wake. Ndungata yaku nĩ ĩgũthiĩ kũrũa na Mũfilisti ũyũ.”
33  No Saulu akĩra Daudi atĩrĩ: “Ndũngĩhota kũrũa na Mũfilisti ũyũ, nĩ gũkorũo wee ũrĩ o kamwana, nake akoretwo arĩ mũthigari kuuma wĩthĩ-inĩ wake.”
34  Daudi agĩkĩra Saulu ũũ: “Ndungata yaku yatuĩkire mũrĩithi wa rũũru rwa ithe, na mũrũthi ũgĩũka, o na nduba, na o ĩmwe yacio ĩkĩoya ng’ondu kuuma rũũru-inĩ.
35  Ndamĩrũmĩrĩire ngĩmĩtharĩkĩra na ngĩhonokia ng’ondu ĩyo kuuma kanua-inĩ kayo. Na rĩrĩa yanjũkĩrĩire, ngĩmĩnyita maguoya mayo ngĩmĩtharĩkĩra na ngĩmĩũraga.
36  Ndungata yaku yatharĩkĩire mũrũthi ũcio o hamwe na nduba ĩyo, na rĩu Mũfilisti ũyũ ũtarĩ mũruu egũtuĩka o ta ĩmwe yacio, nĩ gũkorũo nĩ anyũrũrĩtie mbũtũ ya Ngai ũrĩa ũtũũraga muoyo.”
37  Daudi agĩcoka akiuga atĩrĩ: “Jehova, o we ũrĩa wahonokirie kuuma ndwara-inĩ cia mũrũthi na cia nduba, nĩwe ũkũũhonokia kuuma guoko-inĩ kwa Mũfilisti ũyũ.” Nĩ ũndũ ũcio Saulu akĩra Daudi ũũ: “Gĩthiĩ, na Jehova arokorũo hamwe nawe.”
38  Na rĩrĩ, Saulu akĩhumba Daudi nguo ciake. Akĩmwĩkĩra ngũbia ya gĩcango mũtwe, na thutha ũcio akĩmwĩkĩra kagooti ga cuma.
39  Daudi agĩcoka akĩĩyoha rũhiũ rwake rwa njora igũrũ rĩa nguo ciake na akĩgeria gũthiĩ no ndaahotire, tondũ ndaacimenyerete. Daudi akĩra Saulu atĩrĩ: “Ndingĩhota gũthiĩ ndĩ na indo ici, tondũ ndicimenyerete.” Nĩ ũndũ ũcio Daudi agĩciruta.
40  Agĩcoka akĩoya rũthanju rwake na agĩthuura tũhiga tũtano tũnyoroku kuuma karũũĩ-inĩ na agĩtũikia kamũhuko-inĩ ka mondo yake ya kũrĩithia, na aanyitĩte kĩgũtha gĩake na guoko. Agĩkĩambĩrĩria gũkuhĩrĩria Mũfilisti ũcio.
41  Mũfilisti ũcio agĩthiĩ o akuhĩrĩirie Daudi, na mũndũ ũrĩa wamũkuuagĩra ngo aarĩ mbere yake.
42  Rĩrĩa Mũfilisti ũcio aarorire akĩona Daudi, akĩmũnyarara tondũ aarĩ o kamwana gatune na gathaka.
43  Nĩ ũndũ ũcio Mũfilisti ũcio akĩũria Daudi ũũ: “Kaĩ ndĩ ngui, atĩ nĩkĩo ũroka kũngora na thanju?” Mũfilisti ũcio agĩkĩruma Daudi na rĩĩtwa rĩa ngai ciake.
44  Mũfilisti ũcio akĩra Daudi atĩrĩ: “Wee ũka kũrĩ niĩ, na ngũneana nyama cia mwĩrĩ waku kũrĩ nyoni cia rĩera-inĩ na kũrĩ nyamũ cia gĩthaka.”
45  Daudi agĩcokeria Mũfilisti ũcio atĩrĩ: “Ũroka kũrĩ niĩ na rũhiũ rwa njora na itimũ na gatimũ kanini, no niĩ ndĩroka kũrĩ wee na rĩĩtwa rĩa Jehova mũnene wa ita, Ngai wa mbũtũ ya Isiraeli, ũcio wee ũnyũrũrĩtie.
46  Ũmũthĩ ũyũ Jehova nĩ egũkũneana guoko-inĩ gwakwa, na ngũgũtharĩkĩra na ngũtinie mũtwe; na ũmũthĩ ũyũ nĩ ngũneana ciimba cia andũ a kambĩ ya Afilisti kũrĩ nyoni cia rĩera-inĩ na kũrĩ nyamũ cia gĩthaka cia gũkũ thĩ; nao andũ othe thĩinĩ wa thĩ nĩ mekũmenya atĩ nĩ kũrĩ Ngai thĩinĩ wa Isiraeli.
47  Na arĩa othe monganĩte haha nĩ mekũmenya atĩ Jehova ndahonokanagia na rũhiũ rwa njora kana itimũ, nĩ gũkorũo mbaara nĩ ya Jehova, na ekũmũneana inyuothe guoko-inĩ gwitũ.”
48  Mũfilisti ũcio agĩthiĩ o akuhĩrĩirie nĩguo matũngane na Daudi, nake Daudi agĩteng’era erekeire harĩa mbũtũ ĩyo yarĩ nĩguo matũngane na Mũfilisti ũcio.
49  Daudi agĩikia guoko mondo-inĩ yake akĩruta kahiga kamwe ho na agĩkahiũria na kĩgũtha. Akĩgũtha Mũfilisti ũcio thiithi-inĩ, nako kahiga kau gagĩtonyerera thiithi-inĩ wake nake akĩgwa ũthiũ ũgĩturuma thĩ.
50  Nĩ ũndũ ũcio Daudi agĩtooria Mũfilisti ũcio na kĩgũtha na kahiga; agĩtharĩkĩra Mũfilisti ũcio na akĩmũũraga, o na gũtuĩka Daudi ndaarĩ na rũhiũ rwa njora guoko.
51  Daudi agĩthiĩ o ateng’erete na akĩrũgama igũrũ rĩake. Agĩcoka akĩnyita rũhiũ rwa njora rwa Mũfilisti ũcio akĩrũcomora njora-inĩ yaruo na akĩmũrenga mũtwe naruo agĩtigĩrĩra nĩ akua. Rĩrĩa Afilisti moonire atĩ njamba yao ĩrĩ hinya nĩ yoragwo, no kũũra moorire.
52  Arũme a Isiraeli na a Juda mona ũguo, makĩarahũka makĩambĩrĩria kuugĩrĩria na makĩingatithia Afilisti kuuma mũkuru-inĩ gũthiĩ nginya ihingo-inĩ cia Ekironi, na Afilisti arĩa mooragirũo maagwĩte njĩra-inĩ kuuma Shaaraimu, o nginya Gathu na Ekironi.
53  Thutha wa Aisiraeli kũingatithia Afilisti, magĩcoka na magĩtaha indo kambĩ-inĩ ciao.
54  Daudi agĩcoka akĩoya mũtwe wa Mũfilisti ũcio akĩũtwara Jerusalemu, no matharaita ma Mũfilisti ũcio akĩmaiga hema-inĩ yake.
55  Na rĩrĩ, hĩndĩ ĩrĩa Saulu oonire Daudi athiĩ gũtũngana na Mũfilisti ũcio-rĩ, akĩũria Abineri mũnene wa mbũtũ ũũ: “Abineri kamwana gaka nĩ mũrũ wa ũ?” Abineri akĩmũcokeria atĩrĩ: “O ta ũrĩa ũtũũraga muoyo wee mũthamaki, niĩ ndiũĩ!”
56  Mũthamaki agĩkĩmwĩra atĩrĩ: “Ta tuĩria ũmenye kamwana kau nĩ mũrũ wa ũ.”
57  Nĩ ũndũ ũcio rĩrĩa Daudi aacokire arĩkia kũũraga Mũfilisti ũcio, o rĩo Abineri akĩmuoya akĩmũtwara mbere ya Saulu anyitĩte mũtwe wa Mũfilisti ũcio na guoko.
58  Saulu agĩkĩmũũria ũũ: “Kamwana gaka, wĩ mũrũ wa ũ?” nake Daudi akĩmũcokeria atĩrĩ: “Ndĩ mũrũ wa ndungata yaku Jesii ũrĩa Mũbethilehemu.”
9  Na rĩrĩ, nĩ kwarĩ mũndũ wa Benjamini wetagwo Kishu, mũrũ wa Abieli, mũrũ wa Zeroru mũrũ wa Bekorathu mũrũ wa Afia, Mũbenjamini warĩ mũndũ mũtongu mũno.
2  Nĩ aarĩ na mũriũ wetagwo Saulu, warĩ mũndũ mwĩthĩ na mũthaka—gũtiarĩ mũndũrũme ũngĩ gatagatĩ-inĩ ka Aisiraeli warĩ mũthaka kũmũkĩra⁠—na aarĩ mũraihu gũkĩra andũ arĩa angĩ othe kuuma ciande-inĩ nginya mũtwe.
3  Hĩndĩ ĩrĩa ndigiri cia Kishu ithe wa Saulu ciorire, Kishu akĩra mũrũwe Saulu atĩrĩ: “Oya ndungata ĩmwe mũthiĩ mũgacarie ndigiri icio.”
4  Magĩtuĩkania gĩcigo kĩrĩa kĩrĩ irĩma kĩa Efiraimu na gĩcigo gĩa Shalisha, no matiacionire. Magĩthiĩ nginya gĩcigo gĩa Shaalimu, no ndigiri icio itiarĩ kũu. Magĩtuĩkania bũrũri wothe wa Abenjamini, no matiacionire.
5  Magĩkinya gĩcigo gĩa Zufi, na Saulu akĩra ndungata ĩyo yake maarĩ nayo ũũ: “Ũka, nĩ tũcoke, nĩguo baba ndakambĩrĩrie gũtangĩka nĩ ũndũ witũ handũ ha ndigiri icio.”
6  No ndungata ĩyo ĩkĩmwĩra ũũ: “Atĩrĩrĩ, nĩ kũrĩ mũndũ wa Ngai itũũra-inĩ rĩrĩ, mũndũ ũheetwo gĩtĩo. Ũndũ ũrĩa wothe oigaga nĩ ũhingaga. Nĩ tũthiĩ kuo o rĩu. Ahota gũtwĩra njĩra ĩrĩa tũkũgera.”
7  Saulu agĩkĩũria ndungata ĩyo yake atĩrĩ: “Twathiĩ-rĩ, tũgũtwarĩra mũndũ ũcio kĩĩ? Tũtirĩ na mũgate mondo-inĩ citũ; hatirĩ o na kĩ tũngĩtwarĩra mũndũ ũcio wa Ngai ũrĩa wa ma kĩrĩ kĩheo. Nĩ kĩĩ tũrĩ nakĩo?”
8  Ndungata ĩyo ĩgĩcokeria Saulu rĩngĩ ĩkĩmwĩra ũũ: “Atĩrĩrĩ, ndĩ na gĩcunjĩ kĩmwe harĩ inya gĩa cekeri ya betha guoko-inĩ gwakwa. Nĩ ngũmĩneana kũrĩ mũndũ ũcio wa Ngai ũrĩa wa ma, na nĩ egũtwĩra njĩra ĩrĩa tũkũgera.”
9  (Tene thĩinĩ wa Isiraeli, mũndũ ooigaga ũũ agĩthiĩ gũtuĩria ũhoro kũrĩ Ngai: “Ũka, nĩ tũthiĩ kũrĩ muoni maũndũ.” Nĩ gũkorũo mũnabii wa mahinda maya, tene eetagwo muoni maũndũ.)
10  Nake Saulu akĩra ndungata yake atĩrĩ: “Nĩ woiga ũndũ mwega. Nĩ tũthiĩ.” Magĩgĩthiĩ itũũra-inĩ rĩu kũrĩa mũndũ ũcio wa Ngai ũrĩa wa ma aarĩ.
11  Na rĩrĩa maambataga mwambato merekeire itũũra rĩu, magĩcemania na airĩtu maathiaga gũtaha maĩ. Makĩmoria ũũ: “Hihi muoni maũndũ arĩ gũkũ?”
12  Makĩmacokeria atĩrĩ: “Arĩ gũkũ. Atĩrĩrĩ, arĩ na hau mbere yanyu. Mwĩhĩkei, nĩ gũkorũo ũmũthĩ nĩ okĩte itũũra-inĩ tondũ ũmũthĩ andũ nĩ mararuta igongona marĩ handũ harĩa hatũũgĩru.
13  Mwatonya itũũra-inĩ, nĩ mũkũmũkora atanambata handũ harĩa hatũũgĩru akarĩe. Andũ matingĩrĩa atakinyĩte, tondũ nĩwe ũrathimaga igongona. Arĩkia gwĩka ũguo, hĩndĩ ĩyo nĩrĩo arĩa manyitĩtwo ũgeni marĩaga. Nĩ ũndũ ũcio ambatai o rĩu, na nĩ mũkũmũkora.”
14  Magĩkĩambata itũũra-inĩ. Na marĩ hakuhĩ gũkinya gatagatĩ ga itũũra, makĩona Samueli okĩte kũmatũnga nĩguo mathiĩ handũ harĩa hatũũgĩru.
15  Mũthenya ũmwe mbere ya Saulu gũka, Jehova nĩ eerĩte Samueli ũũ:
16  “Rũciũ ihinda-inĩ ta rĩrĩ, nĩ ngaatũma mũndũ kuuma bũrũri wa Benjamini oke kũrĩ wee. Nawe no mũhaka ũkaamũitĩrĩria maguta atuĩke mũtongoria wa andũ akwa Isiraeli, na nĩ akaahonokia andũ akwa kuuma guoko-inĩ kwa Afilisti. Nĩ gũkorũo nĩ nyonete mĩnyamaro ya andũ akwa, na kĩrĩro kĩao gĩkanginyĩra.”
17  Rĩrĩa Samueli oonire Saulu, Jehova akĩmwĩra atĩrĩ: “Ĩ ũyũ mũndũ ũrĩa ndĩrakwĩrire ũũ ũhoro-inĩ wake, ‘Ũyũ nĩwe ũgũtongoria andũ akwa.’”
18  Nake Saulu agĩthiĩ harĩ Samueli gatagatĩ ga kĩhingo akĩmũũria ũũ: “Ta njĩĩra atĩrĩrĩ, nyũmba ya muoni maũndũ ĩkoragwo ha?”
19  Samueli akĩra Saulu atĩrĩ: “Nĩ niĩ muoni maũndũ. Ndongoria twambate handũ harĩa hatũũgĩru, na tũrĩanĩre nawe ũmũthĩ. Rũciũ rũcinĩ nĩ ngaakũrekereria uumagare, na nĩ ngaakwĩra ũrĩa wothe ũrenda kũmenya.
20  Ha ũhoro wa ndigiri iria ciorire thikũ ithatũ hĩtũku, ndũgatangĩke nĩ ũndũ wacio, nĩ gũkorũo nĩ nyoneku. Ningĩ-rĩ, kaĩ indo ciothe cia kwĩrirĩrio cia Isiraeli irĩ cia ũ? Na githĩ ti ciaku na cia nyũmba yothe ya thoguo?”
21  Nĩ ũndũ ũcio Saulu akĩmũcokeria atĩrĩ: “Na githĩ niĩ ndirĩ Mũbenjamini wa mũhĩrĩga ũrĩa mũnini mũno thĩinĩ wa Isiraeli, na famĩlĩ itũ nĩyo famĩlĩ ĩrĩa ĩtoĩkaine harĩ famĩlĩ ciothe cia mũhĩrĩga wa Benjamini? Kwoguo-rĩ, wanjĩĩra ũguo nĩkĩ?”
22  Samueli agĩcoka akĩoya Saulu na ndungata yake na akĩmatwara nyũmba-inĩ ya kũrĩĩra akĩmonia handũ harĩa megũikara hega gũkĩra ha arĩa angĩ maanyitĩtwo ũgeni; kwarĩ na arũme ta 30.
23  Samueli akĩra mũndũ ũrĩa warugaga ũũ: “Rehe gĩcunjĩ kĩrĩa ngũneire ndakwĩra atĩrĩ, ‘Kĩige mwanya.’”
24  Nĩ ũndũ ũcio mũndũ ũcio warugaga akĩoya kũgũrũ na kĩrĩa kwarĩ nakĩo, na agĩkũiga mbere ya Saulu. Nake Samueli akĩmwĩra ũũ: “Kĩrĩa gĩkũigĩtwo nĩ kĩarehwo mbere yaku. Rĩa, tondũ nĩwe mekũigĩire nĩ ũndũ wa ihinda rĩrĩ. Nĩ gũkorũo ngũmeerĩte atĩrĩ, ‘Nĩ njĩtĩte ageni.’” Saulu agĩkĩrĩanĩra na Samueli mũthenya ũcio.
25  Magĩcoka magĩikũrũka kuuma handũ hau hatũũgĩru magĩthiĩ itũũra-inĩ, na agĩthiĩ na mbere kwaria na Saulu marĩ nyũmba igũrũ.
26  Magĩũkĩra tene, na gwathererũka Samueli agĩta Saulu nyũmba igũrũ akĩmwĩra atĩrĩ: “Wĩhaarĩrie, nĩgetha ngũrekererie uumagare.” Nĩ ũndũ ũcio Saulu akĩĩhaarĩria na akiuma nja marĩ hamwe na Samueli.
27  Na rĩrĩa maikũrũkaga merekeire nja ya itũũra, Samueli akĩra Saulu atĩrĩ: “Ĩra ndungata ĩthiage,” nĩ ũndũ ũcio ĩgĩthiaga. “No wee amba ũrũgame, nĩguo ngũmenyithie uuge wa Ngai.”
28  Na rĩrĩ, matukũ-inĩ macio Afilisti magĩcokanĩrĩria mbũtũ ciao nĩguo makarũe na Isiraeli. Nĩ ũndũ ũcio Akishi akĩra Daudi ũũ: “Nĩ ũĩ wega atĩ hatarĩ nganja wee hamwe na arũme aku nĩ mũgũthiĩ hamwe na niĩ mbaara-inĩ.”
2  Nĩ ũndũ ũcio Daudi akĩra Akishi atĩrĩ: “Hatarĩ nganja wee nĩ ũĩ ũrĩa ndungata yaku ĩgwĩka.” Akishi agĩkĩra Daudi ũũ: “Kĩu nĩkĩo gĩgũtũma ngũtue mũrangĩri wakwa wa hĩndĩ ciothe.”
3  Na rĩrĩ, Samueli nĩ aakuĩte, na andũ othe a Isiraeli makamũcakaĩra na makamũthika itũũra-inĩ rĩake Rama. Na bũrũri-inĩ wothe Saulu nĩ eeheretie andũ arĩa maragia na maroho na arĩa marathaga mohoro.
4  Afilisti magĩgĩcokanĩrĩra na magĩthiĩ makĩamba hema Shunemu. Nĩ ũndũ ũcio Saulu agĩcokanĩrĩria andũ othe a Isiraeli, na makĩamba hema Giliboa.
5  Rĩrĩa Saulu oonire kambĩ ya Afilisti, akĩnyitwo nĩ guoya, na akĩhũũra ngoro mũno.
6  O na gũtuĩka Saulu nĩ aatuĩragia ũhoro harĩ Jehova, Jehova ndaigana kũmũcokeria ũndũ kũgerera iroto kana kũgerera Urimu o na kana kũgerera anabii.
7  Marigĩrĩrio-inĩ Saulu akĩra ndungata ciake ũũ: “Njetherai mũtumia waragia na maroho, nĩguo thiĩ ngatuĩrie ũhoro harĩ we.” Nacio ndungata ciake ikĩmwĩra ũũ: “Atĩrĩrĩ, Eni-doru nĩ kũrĩ mũtumia waragia na maroho.”
8  Nĩ ũndũ ũcio Saulu akĩĩhumba nguo ingĩ nĩguo ndakamenyeke na agĩthiĩ kũrĩ mũtumia ũcio ũtukũ arĩ hamwe na arũme ake erĩ. Saulu akĩmwĩra atĩrĩ: “Ndagũthaitha ũhũthĩre ũragũri, warie na maroho, ũndehere mũndũ ũrĩa ngũkwĩra.”
9  No rĩrĩ, mũtumia ũcio akĩmwĩra ũũ: “No mũhaka ũkorũo nĩ ũĩ ũrĩa Saulu eekire, ũrĩa bũrũri-inĩ wothe eeheririe andũ arĩa maragia na maroho na arĩa marathaga mohoro. Nĩ kĩĩ kĩragĩtũma ũgerie kũnjikia mũtego-inĩ nĩgetha njũragwo?”
10  Nake Saulu akĩĩhĩta harĩ we na rĩĩtwa rĩa Jehova, akiuga ũũ: “O ta ũrĩa Jehova atũũraga muoyo, ndũkũgĩa na ihĩtia o na rĩmwe ũhoro-inĩ ũyũ!”
11  Mũtumia ũcio agĩkĩmũũria atĩrĩ: “Ũkwenda ngũrehere ũ?” Akĩmwĩra ũũ: “Ndehera Samueli.”
12  Rĩrĩa mũtumia ũcio oonire “Samueli,” agĩkayũrũrũka na mũgambo wake wothe, akĩra Saulu ũũ: “Waheenia nĩkĩ? Wee nĩwe Saulu!”
13  Mũthamaki agĩkĩmwĩra atĩrĩ: “Ndũgetigĩre, nĩ kĩĩ ũrona?” Mũtumia ũcio akĩra Saulu ũũ: “Ndĩrona mũndũ ũroima na thĩ ũhaana ta ngai.”
14  O rĩo Saulu akĩmũũria atĩrĩ: “Ahaana atĩa?” nake akĩmwĩra ũũ: “Nĩ mũthuri mũkũrũ ũroima na thĩ, na ehumbĩte kagooti gatarĩ moko.” Nĩ ũndũ ũcio Saulu akĩmenya atĩ nĩ “Samueli,” agĩkĩinamĩrĩra agĩturumithia ũthiũ wake thĩ aturĩtie maru.
15  Nake “Samueli” akĩũria Saulu ũũ: “Nĩ kĩĩ gĩatũma ũũthumbũre woiga ndehwo?” Saulu akĩmũcokeria atĩrĩ: “Ndĩ thĩna-inĩ mũnene. Afilisti nĩ kũnjũkĩrĩra maranjũkĩrĩra, na Ngai nĩ anjehereire na rĩu ndanjokagĩria ũndũ kũgerera anabii o na kana kũgerera iroto; nĩkĩo ndĩragwĩta nĩgetha ũnjĩre ũrĩa njagĩrĩirũo gwĩka.”
16  Nake “Samueli” akĩmwĩra atĩrĩ: “Nĩ kĩĩ kĩragĩtũma ũtuĩrie ũhoro harĩ niĩ kuona atĩ rĩu Jehova nĩ akwehereire na agatuĩka thũ yaku?
17  Jehova nĩ egwĩka ũrĩa ooigire kũgerera harĩ niĩ: Jehova nĩ egũtembũra ũthamaki kuuma moko-inĩ maku na aũheane kũrĩ mũndũ ũngĩ, nĩwe Daudi.
18  Tondũ ndwaathĩkĩire mũgambo wa Jehova na ndwatharĩkĩire Aamaleki ũkĩaga kuonania marakara make, nĩkĩo Jehova agwĩkĩte ũguo ũmũthĩ.
19  Ningĩ Jehova nĩ ekũneana Isiraeli o hamwe nawe guoko-inĩ kwa Afilisti, na rũciũ wee hamwe na ariũ aku mũgaakorũo hamwe na niĩ. Ningĩ Jehova nĩ ekũneana mbũtũ ya Isiraeli moko-inĩ ma Afilisti.”
20  O hĩndĩ ĩyo Saulu akĩgwa akĩaragana thĩ na akĩnyitwo nĩ guoya mũno nĩ ũndũ wa ciugo icio cia “Samueli.” Na akĩũrũo nĩ hinya biũ, tondũ ndaarĩte irio mũthenya ũcio wothe na ũtukũ ũcio wothe.
21  Rĩrĩa mũtumia ũcio aathiire harĩ Saulu na akĩona atĩ nĩ aatangĩkĩte mũno, akĩmwĩra ũũ: “Atĩrĩrĩ, ndungata yaku nĩ yathĩkĩra ũrĩa ũkuugĩte, na ndaingĩria muoyo wakwa ũgwati-inĩ na ndeka ũrĩa ũkũnjĩrĩte njĩke.
22  Rĩu ndagũthaitha ũthikĩrĩrie ũrĩa ndungata yaku ĩrenda gũkwĩra. Reke ngũrehere kĩenyũ kĩa mũgate; nĩgetha ũrĩe ũgĩe na hinya ũhote gũthiĩ rũgendo rwaku.”
23  No akĩrega akiuga ũũ: “Ndikũrĩa.” O na kũrĩ ũguo ndungata ciake o hamwe na mũtumia ũcio makĩmũringĩrĩria arĩe. Mũthia-inĩ akĩmathikĩrĩria na agĩũkĩra hau thĩ agĩikarĩra ũrĩrĩ.
24  Mũtumia ũcio aarĩ na njaũ norie kũu mũciĩ, agĩkĩmĩthĩnja na ihenya na akĩoya mũtu akĩũkima akĩruga mĩgate ĩtarĩ mĩkĩre ndawa ya kũimbia.
25  Agĩciihũrĩra Saulu na ndungata ciake, na makĩrĩa. Thutha ũcio magĩũkĩra na magĩthiĩ ũtukũ o ro ũcio.
27  No rĩrĩ, Daudi akiuga ũũ na ngoro: “Mũthenya ũmwe nĩ ndĩthirĩra guoko-inĩ gwa Saulu. Ũndũ ũrĩa mwega harĩ niĩ nĩ kũũrĩra bũrũri-inĩ wa Afilisti; na Saulu no kũnoga ekũnoga atige kũnjaria gĩcigo-inĩ gĩothe kĩa Isiraeli, na niĩ honoke kuuma guoko-inĩ gwake.”
2  Nĩ ũndũ ũcio Daudi akĩarahũka marĩ na arũme 600 arĩa maarĩ hamwe nake na magĩthiĩ kũrĩ Akishi mũrũ wa Maoku, mũthamaki wa Gathu.
3  Daudi agĩgĩikara na Akishi kũu Gathu, we hamwe na arũme ake, o mũndũ na andũ a nyũmba yake. Daudi aarĩ hamwe na atumia ake eerĩ, Ahinoamu wa kuuma Jezireeli na Abigaili Mũkarimeli, ũrĩa warĩ mũtumia wa ndigwa wa Nabali.
4  Rĩrĩa Saulu aamenyithirio atĩ Daudi nĩ orĩra Gathu, agĩtiga kũmũcaria.
5  Daudi agĩcoka akĩra Akishi ũũ: “Angĩkorũo nĩ njĩtĩkĩrĩkĩte maitho-inĩ maku, reke maahe handũ thĩinĩ wa itũũra rĩmwe rĩa matũũra ma mĩgũnda-inĩ, nĩguo njikarage kuo. Nĩ kĩĩ kĩngĩgĩtũma ndungata yaku ĩikarage itũũra-inĩ rĩa ũthamaki hamwe nawe?”
6  Nĩ ũndũ ũcio Akishi akĩmũhe Zikilagi mũthenya ũcio. Nĩkĩo Zikilagi ĩkoragwo ĩrĩ ya athamaki a Juda nginyagia ũmũthĩ.
7  Ihinda rĩrĩa Daudi aaikarire mĩgũnda-inĩ kwa Afilisti rĩarĩ mwaka na mĩeri ĩna.
8  Daudi aambataga hamwe na arũme ake agathiĩ gũtharĩkĩra Ageshuru, Agirizi, na Aamaleki, nĩ gũkorũo maaikaraga bũrũri-inĩ ũrĩa woimĩte Telamu ũgathiĩ Shuri na ũgaikũrũka o nginya bũrũri-inĩ wa Misiri.
9  Daudi atharĩkĩra bũrũri ũcio, ndaahonokagia mũndũrũme o na kana mũtumia, ĩndĩ nĩ aatahaga ndũũru cia mbũri na ng’ondu, ndũũru cia ng’ombe, ndigiri, ngamĩra, na nguo, thutha ũcio agacoka kũrĩ Akishi.
10  Nake Akishi akamũũria ũũ: “Ũmũthĩ ũtharĩkĩire kũ?” Daudi akamũcokeria atĩrĩ: “Tharĩkĩire mwena wa mũhuro wa Juda” kana “Tharĩkĩire mwena wa mũhuro wa Ajerameeli” kana “Tharĩkĩire mwena wa mũhuro wa Akeni.”
11  Daudi ndaahonokagia mũndũrũme kana mũtumia o na ũmwe atwarũo Gathu, tondũ ooigaga ũũ: “Nĩgetha matikameere ũhoro witũ moige atĩrĩ, ‘Ũũ nĩguo Daudi ekire.’” (Ũguo nĩguo aamenyerete gwĩka ihinda rĩrĩa rĩothe aaikarire mĩgũnda-inĩ kwa Afilisti.)
12  Nĩ ũndũ ũcio Akishi agĩtĩkia Daudi, akĩĩraga ũũ: ‘Hatarĩ nganja nĩ atuĩkĩte kĩndũ kĩranunga gatagatĩ-inĩ ka andũ ao a Isiraeli, kwoguo egũtũũra arĩ ndungata yakwa.’
7  Nĩ ũndũ ũcio arũme a Kiriathu-jearimu magĩthiĩ na makĩoya Ithandũkũ rĩa Jehova makĩrĩambatia makĩrĩiga nyũmba-inĩ ya Abinadabu karĩma-inĩ, na makĩamũra mũrũwe Eliazaru nĩguo arangagĩre Ithandũkũ rĩu rĩa Jehova.
2  Na kuuma mũthenya ũrĩa Ithandũkũ rĩu rĩakinyire Kiriathu-jearimu, ihinda inene rĩgĩthira, ihinda rĩa mĩaka 20, na nyũmba yothe ya Isiraeli ĩkĩambĩrĩria gũcaria Jehova.
3  Samueli agĩcoka akĩra nyũmba yothe ya Isiraeli ũũ: “Angĩkorũo mũracokerera Jehova na ngoro yanyu yothe, eheriai ngai ng’eni na mĩhianano ya Ashitorethu gatagatĩ-inĩ kanyu, na mwerekerie ngoro cianyu harĩ Jehova mũtegũthengeka na mũmũtungatĩre o we wiki, nake nĩ ekũmũhonokia kuuma guoko-inĩ kwa Afilisti.”
4  Nĩ ũndũ ũcio Aisiraeli makĩeheria ngai cia Baali na mĩhianano ya Ashitorethu na magĩtungatĩra Jehova o we wiki.
5  Samueli agĩcoka akiuga atĩrĩ: “Cokanĩrĩriai andũ othe a Isiraeli Mizipa, na niĩ nĩ ngũhoya Jehova nĩ ũndũ wanyu.”
6  Kwoguo makĩũngana hamwe kũu Mizipa, magĩtaha maĩ na makĩmaita mbere ya Jehova na mũthenya ũcio makĩĩhinga kũrĩa. Marĩ kũu makiuga atĩrĩ: “Nĩ twĩhĩirie Jehova.” Nake Samueli akĩambĩrĩria gũtungata arĩ mũtiirĩrĩri bũrũri harĩ Aisiraeli kũu Mizipa.
7  Rĩrĩa Afilisti maaiguire atĩ Aisiraeli nĩ moonganĩte Mizipa, athani a Afilisti makĩambata magatharĩkĩre andũ a Isiraeli. Nao Aisiraeli maaigua ũhoro ũcio, makĩnyitwo nĩ guoya nĩ ũndũ wa Afilisti.
8  Nĩ ũndũ ũcio Aisiraeli makĩra Samueli atĩrĩ: “Ndũgatige gũkaĩra Jehova Ngai witũ atũteithie na atũhonokie kuuma guoko-inĩ kwa Afilisti.”
9  Nake Samueli akĩoya kagondu karonga na agĩkarutĩra Jehova karĩ igongona igima rĩa njino; na Samueli agĩkaĩra Jehova ateithie Aisiraeli, na Jehova agĩcokia ihoya rĩake.
10  Na hĩndĩ ĩyo Samueli aarutaga igongona rĩu rĩa njino, Afilisti magĩkuhĩrĩria nĩguo marũe na andũ a Isiraeli. Na mũthenya ũcio Jehova agĩtũma kũgĩe mũgambo mũnene wa marurumĩ kwerekera Afilisti, Agĩtũma matukanĩrũo, na makĩhootwo marĩ mbere ya andũ a Isiraeli.
11  Nĩ ũndũ ũcio arũme a Isiraeli makiuma Mizipa na magĩteng’eria Afilisti, magĩthiĩ o makĩmoragaga o nginya mwena wa mũhuro wa Beth-kari.
12  Samueli agĩcoka akĩoya ihiga akĩrĩhanda gatagatĩ ka Mizipa na Jeshana na akĩrĩĩta Ebenezeri, nĩ gũkorũo ooigire ũũ: “Nginyagia rĩu Jehova nĩ atũteithĩtie.”
13  Nĩ ũndũ ũcio Afilisti magĩtoorio, na matiacokire rĩngĩ gĩcigo-inĩ kĩa Isiraeli; nakuo guoko kwa Jehova gũgĩthiĩ na mbere gũũkĩrĩra Afilisti matukũ-inĩ mothe ma Samueli.
14  O namo matũũra marĩa Afilisti mooete kuuma kũrĩ andũ a Isiraeli magĩcokerio andũ a Isiraeli, kuuma Ekironi nginya Gathu, na andũ a Isiraeli magĩtunyana gĩcigo kĩao kuuma guoko-inĩ kwa Afilisti. Ningĩ gũkĩgĩa thayũ gatagatĩ-inĩ ka andũ a Isiraeli na Aamori.
15  Samueli agĩgĩtiirĩrĩra Isiraeli ũtũũro-inĩ wake wothe.
16  O mwaka o mwaka aathiũrũrũkaga Betheli, Giligali, o na Mizipa, na aatiirĩrĩire Isiraeli icigo-inĩ icio ciothe.
17  Ĩndĩ nĩ aacokaga Rama, tondũ nĩkuo nyũmba yake yarĩ, na o nakuo nĩ aatiirĩrĩire Isiraeli. Na agĩakĩra Jehova kĩgongona kuo.
23  Thutha wa ihinda Daudi akĩrũo ũũ: “Afilisti nĩ gũtharĩkĩra maratharĩkĩra itũũra rĩa Keila, na nĩ mahobanĩirie ihuuhĩro.”
2  Nĩ ũndũ ũcio Daudi agĩtuĩria ũhoro harĩ Jehova akĩũria atĩrĩ: “Thiĩ ngatharĩkĩre Afilisti acio?” Jehova akĩra Daudi ũũ: “Thiĩ ũtharĩkĩre Afilisti acio ũhonokie itũũra rĩa Keila.”
3  No arũme a Daudi makĩmwĩra ũũ: “Atĩrĩrĩ, angĩkorũo tũrĩ na guoya tũrĩ gũkũ Juda-rĩ, na githĩ tũtigũgĩkorũo na guoya makĩria twathiĩ Keila gũtharĩkĩra mbũtũ ya Afilisti!”
4  Daudi agĩtuĩria ũhoro harĩ Jehova o rĩngĩ. Jehova akĩmũcokeria ũũ: “Arahũka; ikũrũka ũthiĩ Keila tondũ nĩ ngũneana Afilisti guoko-inĩ gwaku.”
5  Daudi agĩgĩthiĩ Keila arĩ hamwe na arũme ake na agĩtharĩkĩra Afilisti; agĩkuua mahiũ mao na akĩmoraga njũragano yarĩ nene, na Daudi akĩhonokia aikari a Keila.
6  Na rĩrĩ, rĩrĩa Abiatharu mũrũ wa Ahimeleku oorire agĩthiĩ Keila kũrĩ Daudi, nĩ aarĩ na ebodi.
7  Saulu akĩrũo atĩrĩ: “Daudi nĩ athiĩte Keila.” Saulu agĩkiuga ũũ: “Ngai nĩ amũneanĩte kũrĩ niĩ, nĩ gũkorũo nĩ eingĩrĩtie mũtego-inĩ na njĩra ya gũtonya itũũra rĩ na ihingo na mĩgamba.”
8  Saulu agĩgĩta andũ othe mathiĩ mbaara-inĩ, nĩguo maikũrũke Keila makarigicĩrie Daudi na arũme ake.
9  Rĩrĩa Daudi aamenyire atĩ Saulu nĩ arabanga njama ya kũmũtharĩkĩra, akĩra Abiatharu mũthĩnjĩri-Ngai atĩrĩ: “Rehe ebodi haha.”
10  Daudi agĩcoka akiuga ũũ: “Wee Jehova Ngai wa Isiraeli, ndungata yaku nĩ ĩiguĩte atĩ Saulu nĩ abangĩte gũka Keila anange itũũra rĩrĩ nĩ ũndũ wakwa.
11  Hihi atongoria a Keila nĩ mekũũneana guoko-inĩ gwake? Hihi Saulu nĩ egũikũrũka gũkũ o ta ũrĩa ndungata yaku ĩiguĩte? Wee Jehova Ngai wa Isiraeli, ndagũthaitha ũmenyithie ndungata yaku.” Nĩ ũndũ ũcio Jehova akĩmwĩra atĩrĩ: “Ĩĩ nĩ egũikũrũka.”
12  Daudi akĩũria ũũ: “Hihi atongoria a Keila nĩ megũtũneana, niĩ o hamwe na arũme akwa guoko-inĩ gwa Saulu?” Jehova akĩmũcokeria atĩrĩ: “Ĩĩ nĩ mekũmũneana.”
13  O rĩo Daudi agĩũkĩra hamwe na arũme ake, mũigana wa arũme ta 600, na makiuma Keila magĩthiĩ magĩthaamathaamaga, magĩthiĩ kũrĩa guothe mangĩahotire gũthiĩ. Na rĩrĩa Saulu eerirũo atĩ Daudi nĩ ora kuuma Keila, ndaigana kũmũrũmĩrĩra.
14  Daudi aaikaraga werũ-inĩ kũndũ kũrĩ hinya gũkinyĩrĩka, gĩcigo-inĩ kĩrĩa kĩrĩ irĩma kĩa werũ wa Zifu. Saulu agĩkĩmũcaria ategũtigithĩria, no Jehova ndaamũneanire guoko-inĩ gwake.
15  Daudi nĩ aamenyaga atĩ Saulu ookĩte gũcaria muoyo wake hĩndĩ ĩyo Daudi aarĩ werũ-inĩ wa Zifu kũu Horeshi.
16  Nake Jonathani mũrũ wa Saulu agĩthiĩ Horeshi kũrĩ Daudi, na akĩmũteithia agĩe hinya kuuma harĩ Jehova.
17  Akĩmwĩra atĩrĩ: “Ndũgetigĩre, nĩ gũkorũo baba witũ Saulu ndegũkuona; nĩ ũgaatuĩka mũthamaki wa Isiraeli, na niĩ nduĩke wa kerĩ kuuma harĩ wee; o na baba witũ Saulu nĩ oĩ ũguo.”
18  Nao eerĩ magĩthondeka kĩrĩkanĩro marĩ mbere ya Jehova, na Daudi agĩikara kũu Horeshi, nake Jonathani agĩcoka gwake mũciĩ.
19  Thutha-inĩ arũme a Zifu makĩambata Gibea kũrĩ Saulu makĩmwĩra ũũ: “Na githĩ Daudi ndehithĩte hakuhĩ na ithuĩ kũndũ kũrĩ hinya gũkinyĩrĩka kũu Horeshi, karĩma-inĩ ka Hakila, karĩa karĩ mwena wa mũhuro wa Jeshimoni?
20  Rĩrĩa rĩothe ũrĩona arĩ wega gũikũrũka, wee mũthamaki, ũka, na nĩ tũkũmũneana guoko-inĩ kwa mũthamaki.”
21  Nĩ ũndũ ũcio Saulu akiuga atĩrĩ: “Jehova aromũrathima nĩ ũndũ wa kũnjaĩra.
22  Ta thiĩi mũgerie gũtuĩria mũmenye wega harĩa arĩ, na mũndũ ũrĩa wamuonire ho, nĩ gũkorũo nĩ njĩrĩtwo atĩ Daudi nĩ mwara mũno.
23  Thuthuriai na kinyi mũmenye kũrĩa guothe ehithaga mũcoke mũndehere ũira wa ũndũ ũcio. Na nĩ tũgũcoka tũthiĩ hamwe na inyuĩ, na angĩkorũo arĩ kũndũ kũu, ngũmũcaria gatagatĩ-inĩ ka makiri mothe ma Juda.”
24  Makiumagara magĩthiĩ Zifu mbere ya Saulu, hĩndĩ ĩyo Daudi na arũme ake maarĩ werũ-inĩ wa Maoni, thĩinĩ wa Araba mwena wa mũhuro wa Jeshimoni.
25  Saulu agĩcoka agĩthiĩ na arũme ake kũmũcaria. Rĩrĩa Daudi eerirũo ũhoro ũcio, o rĩo agĩikũrũka ndũmba-inĩ ya ihiga na agĩikara werũ-inĩ wa Maoni. Rĩrĩa Saulu aaiguire ũhoro ũcio, akĩrũmĩrĩra Daudi werũ-inĩ ũcio wa Maoni.
26  Rĩrĩa Saulu aakinyire mwena ũmwe wa kĩrĩma, Daudi na arũme ake maarĩ mwena ũcio ũngĩ wa kĩrĩma kĩu. Daudi eehĩkaga nĩguo orĩre Saulu, ĩndĩ Saulu na arũme ake maathiaga o magĩkuhagĩrĩria Daudi na arũme ake nĩguo mamanyite.
27  No rĩrĩ, mũtũmwo ũmwe agĩũka kũrĩ Saulu akĩmwĩra: “Ũka na ihenya, nĩ gũkorũo Afilisti nĩ mahobanĩirie bũrũri!”
28  Saulu aigua ũguo agĩtiga gũteng’eria Daudi na agĩcoka akang’ethanĩre na Afilisti. Nĩkĩo handũ hau heetirũo Ndũmba ya Ihiga ya Nyamũkano.
29  Thutha ũcio Daudi akiuma kũu akĩambata agĩthiĩ gũikara kũndũ kũrĩ hinya gũkinyĩrĩka thĩinĩ wa Eni-gedi.
22  Daudi agĩkiuma kũu, akĩũra agĩthiĩ ngurunga-inĩ ya Adulamu. Rĩrĩa ariũ a nyina na nyũmba yothe ya ithe maaiguire ũhoro ũcio, magĩikũrũka kuo magĩthiĩ kũrĩ we.
2  Nao arĩa othe maarĩ thĩna-inĩ na arĩa maarĩ na thiirĩ o hamwe na arĩa maarĩ na mateta makĩũngana kũrĩ we, nake agĩtuĩka mũnene wao. Aarĩ na arũme ta 400.
3  Thutha-inĩ Daudi akiuma kũu agĩthiĩ Mizipe thĩinĩ wa Moabi na akĩra mũthamaki wa Moabi atĩrĩ: “Ndagũthaitha ũreke baba na maitũ maikare nawe nginya menye ũrĩa Ngai egwĩka ũhoro-inĩ wakwa.”
4  Nĩ ũndũ ũcio akĩmatiga na mũthamaki wa Moabi, na magĩikara nake ihinda rĩrĩa rĩothe Daudi aarĩ mwĩgitio-inĩ.
5  Thutha wa ihinda mũnabii Gadi akĩra Daudi ũũ: “Tiga gũikara mwĩgitio-inĩ. Uma kũu ũthiĩ bũrũri-inĩ wa Juda.” Nĩ ũndũ ũcio Daudi akiuma kũu agĩthiĩ mũtitũ-inĩ wa Herethu.
6  Saulu akĩigua atĩ Daudi na arũme arĩa aarĩ nao nĩ monetwo. Hĩndĩ ĩyo Saulu aarĩ Gibea aikaire thĩ rungu rwa mũtĩ wa mũkarakaba handũ hatũũgĩru anyitĩte itimũ rĩake na guoko, nacio ndungata ciake ciothe ciarĩ hau imũthiũrũrũkĩirie.
7  Saulu agĩkĩra ndungata ciake icio ciamũthiũrũrũkĩirie atĩrĩ: “Ta thikĩrĩriai, inyuĩ Abenjamini. Hihi mũrũ wa Jesii o nake nĩ ekũmũhe ithaka na mĩgũnda ya mĩthabibũ inyuothe? Hihi nĩ ekũmwamũra inyuothe mũtuĩke anene a andũ ngiri na anene a andũ igana?
8  Inyuothe nĩ mũbangĩte njama ya kũnjũkĩrĩra! Gũtirĩ mũndũ wamenyithirie rĩrĩa mũrũ wakwa niĩ mwene aathondekire kĩrĩkanĩro na mũrũ wa Jesii! Gũtirĩ o na ũmwe wanyu ũrĩ na tha na niĩ aamenyithie atĩ mũrũ wakwa niĩ mwene nĩ acogeire ndungata yakwa niĩ mwene ĩnjũkĩrĩre na ĩnjohie, ta ũrĩa kũrĩ ũmũthĩ.”
9  Nake Doegu Mũedomu, ũrĩa warĩ hau arũgamĩrĩire ndungata cia Saulu akĩmũcokeria ũũ: “Niĩ nĩ ndonire mũrũ wa Jesii oka Nobu kũrĩ Ahimeleku mũrũ wa Ahitubu.
10  Na akĩmũtuĩrĩria ũhoro harĩ Jehova na akĩmũhe irio. O na akĩmũnengera rũhiũ rwa njora rwa Goliathu Mũfilisti.”
11  O hĩndĩ ĩyo mũthamaki agĩtũmanĩra Ahimeleku mũrũ wa Ahitubu mũthĩnjĩri-Ngai na athĩnjĩri-Ngai othe a nyũmba ya ithe, arĩa maarĩ Nobu. Nĩ ũndũ ũcio othe magĩũka kũrĩ mũthamaki.
12  Saulu agĩkĩmwĩra ũũ: “Ta thikĩrĩria, wee mũrũ wa Ahitubu!” nake agĩcokia atĩrĩ: “Ĩ niĩ ũyũ haha, mwathi wakwa.”
13  Saulu akĩmũũria ũũ: “Nĩ kĩĩ gĩtũmĩte mũbange njama ya kũnjũkĩrĩra, wee na mũrũ wa Jesii, na njĩra ya kũmũhe mũgate na rũhiũ rwa njora na ũkamũtuĩrĩria ũhoro harĩ Ngai? Nĩ areganĩte na niĩ na araikara anjohetie, ta ũrĩa kũrĩ ũmũthĩ.”
14  Nĩ ũndũ ũcio Ahimeleku agĩcokeria mũthamaki atĩrĩ: “Nũũ gatagatĩ-inĩ ka ndungata ciaku ciothe ũkoragwo arĩ mwĩhokeku ta Daudi? Nĩ mũthoniwe wa mũthamaki na mũnene wa arangĩri aku na nĩ mũtĩĩku nyũmba-inĩ yaku.
15  Kaĩ ũmũthĩ arĩ rĩo riita rĩa mbere kũmũtuĩrĩria ũhoro harĩ Ngai? Kũroaga gũtuĩka ũguo atĩ no njĩke ũndũ ta ũcio! Mũthamaki aroaga gũtuĩra ndungata yake mahĩtia o na kana nyũmba yothe ya baba, nĩ gũkorũo ndungata yaku ndĩroĩ ũndũ o na ũmwe wa maũndũ macio.”
16  No mũthamaki akĩmwĩra ũũ: “No nginya ũkue, wee Ahimeleku, o hamwe na nyũmba yothe ya thoguo.”
17  Nĩ ũndũ ũcio mũthamaki akĩra arangĩri arĩa maamũthiũrũrũkĩirie ũũ: “Hũgũkĩrai athĩnjĩri-Ngai a Jehova mũmorage, tondũ nĩ manyitĩte Daudi mbaru! Nĩ maramenyaga atĩ nĩ kũũra arora no matiigana kũũmenyithia!” No ndungata cia mũthamaki itiendaga kuoya moko ma cio na igũrũ ciũrage athĩnjĩri-Ngai a Jehova.
18  Nake mũthamaki akĩra Doegu ũũ: “Hũgũkĩra athĩnjĩri-Ngai aya ũmorage arĩ we!” O rĩo Doegu Mũedomu agĩthiĩ akĩũraga athĩnjĩri-Ngai acio we mwene. Mũthenya ũcio akĩũraga arũme 85 meehumbĩte ebodi ya gatani.
19  Ningĩ agĩtharĩkĩra Nobu itũũra rĩa athĩnjĩri-Ngai na rũhiũ rwa njora; mũndũrũme o hamwe na mũtumia, mwana o hamwe na gakenge, ndegwa, ndigiri, na ng’ondu, akĩũraga na rũhiũ rwa njora.
20  O na kũrĩ ũguo, mũriũ ũmwe wa Ahimeleku mũrũ wa Ahitubu, wetagwo Abiatharu, agĩĩthara akĩũra agĩthiĩ kũrũmĩrĩra Daudi.
21  Abiatharu akĩra Daudi atĩrĩ: “Saulu nĩ oraga athĩnjĩri-Ngai a Jehova.”
22  Nĩ ũndũ ũcio Daudi akĩra Abiatharu ũũ: “Mũthenya ũcio rĩrĩa Doegu Mũedomu aarĩ kũu, nĩ ndamenyire no mũhaka ere Saulu. Niĩ nĩ niĩ ndũmĩte gĩkuũ gĩkore andũ othe a nyũmba ya baba wanyu.
23  Nĩ tũikare nawe. Ndũgetigĩre, tondũ mũndũ wothe ũgũkorũo agĩcaria muoyo waku egũkorũo agĩcaria muoyo wakwa; wee ũrĩ rungu rwa ũgitĩri wakwa.”
6  Na rĩrĩ, Ithandũkũ rĩa Jehova rĩaikarire gĩcigo-inĩ kĩa Afilisti mĩeri mũgwanja.
2  Afilisti magĩta athĩnjĩri-ngai na aragũri makĩmoria ũũ: “Tũgwĩka atĩa na Ithandũkũ rĩa Jehova? Twĩrei ũrĩa tũngĩrĩcokia kũrĩa rĩikaraga.”
3  Nao makĩmacokeria atĩrĩ: “Angĩkorũo nĩ mũgũcokia ithandũkũ rĩa kĩrĩkanĩro kĩa Jehova Ngai wa Isiraeli, mũtikarĩcokie rĩtarĩ na igongona. Mwagĩrĩirũo gũtigĩrĩra atĩ nĩ mwamũcokeria igongona rĩa mahĩtia. Hĩndĩ ĩyo norĩo mũkũhonio, na nĩ mũkũmenya kĩrĩa gĩtũmĩte guoko gwake kwage kũmweherera.”
4  Nĩ ũndũ ũcio makĩũria ũũ: “Nĩ kĩĩ twagĩrĩirũo kũmũtũmĩra kĩrĩ igongona rĩa mahĩtia?” Makĩmeera: “Kũringana na mũigana wa athani a Afilisti, tũmai mĩhiano ĩtano ya thahabu ĩhaana mũrimũ wa kũimba na mĩhiano ĩtano ya thahabu ĩhaana mbĩa, tondũ ihũũra o rĩmwe norĩo rĩkorete o ũmwe wanyu hamwe na athani anyu.
5  Mwagĩrĩirũo gũthondeka mĩhiano ĩhaana mũrimũ wanyu wa kũimba na mĩhiano ĩhaana mbĩa iria irananga bũrũri ũyũ, na nĩ mwagĩrĩirũo gũtĩa Ngai wa Isiraeli. Hihi ahota kũhũthahũthia guoko gwake kũrĩa kũmũgũmĩire inyuĩ na ngai wanyu o na bũrũri wanyu.
6  Mũgũkĩũmia ngoro cianyu ta ũrĩa Misiri na Firauni moomirie ngoro ciao nĩkĩ? Rĩrĩa Aamokĩrĩire, no kũrekereria maarekereirie andũ a Isiraeli, nao magĩthiĩ.
7  Rĩu haarĩriai gakaari kerũ ga gũkururio na ng’ombe igĩrĩ irĩ na njaũ na itarĩ ciohererũo icoki. Mũcoke mũcioherere gakaari-inĩ kau ga gũkururio, no njaũ ciacio mũcicokie mũciĩ, kũraihu nacio.
8  Muoe Ithandũkũ rĩa Jehova mũrĩigĩrĩre gakaari-inĩ kau ga gũkururio, nacio indo icio cia thahabu mũramũtũmĩra irĩ igongona rĩa mahĩtia mũciikie gathandũkũ-inĩ na mũkaige hakuhĩ narĩo. Mũcoke mũrĩrekererie rĩthiĩ
9  na mwĩrorere: Rĩngĩthiĩ rĩambatĩte na barabara ĩrĩa ĩthiĩte Bethi-shemeshi, gĩcigo-inĩ kĩarĩo, nĩ kuonania atĩ nĩwe ũtũreheire ũũru ũyũ mũnene ũguo. No kũngĩaga gũthiĩ ũguo, nĩ tũkũmenya atĩ ti guoko gwake gũtũtharĩkĩire; no nĩ ũndũ ũtũkorete o ũguo.”
10  Arũme acio magĩka o ro ũguo. Makĩoya ng’ombe igĩrĩ ciarĩ na njaũ na magĩcioherera gakaari-inĩ ga gũkururio, nacio njaũ magĩcihingĩra kiugũ-inĩ mũciĩ.
11  Magĩcoka makĩigĩrĩra Ithandũkũ rĩa Jehova gakaari-inĩ kau ga gũkururio, hamwe na gathandũkũ karĩa kaarĩ na mĩhiano ĩyo ya thahabu ĩhaana mbĩa o hamwe na mĩhiano ĩyo yahaanaga mũrimũ wao wa kũimba.
12  Nacio ng’ombe icio igĩthiĩ barabara-inĩ ĩrĩa ĩthiĩte Bethi-shemeshi irũngĩrĩirie. Ciagereire barabara-inĩ o ĩyo ĩmwe nene, igĩthiĩ ikĩanagia; itiarorire mwena wa ũrĩo kana wa ũmotho. Hĩndĩ ĩyo yothe athani a Afilisti maathiaga macirũmĩrĩire o nginya mũhaka-inĩ wa Bethi-shemeshi.
13  Andũ a Bethi-shemeshi nĩ kũgetha maagethaga ngano mũkuru-inĩ mwaraganu. Rĩrĩa maatiirire maitho mao na makĩona Ithandũkũ rĩu, magĩkena mũno nĩ kũrĩona.
14  Gakaari kau ga gũkururio gagĩthiĩ nginya mũgũnda-inĩ wa Joshua Mũbethi-shemeshi na gakĩrũgama hakuhĩ na ihiga rĩmwe inene. Nĩ ũndũ ũcio magĩatũranga mbaũ cia gakaari kau ga gũkururio, na makĩrutĩra Jehova ng’ombe icio irĩ igongona rĩa njino.
15  Alawii makĩruta Ithandũkũ rĩa Jehova na gathandũkũ karĩa kaarĩ hamwe narĩo, karĩa kaarĩ na indo cia thahabu, magĩciigĩrĩra ihiga-inĩ rĩu inene. Na mũthenya ũcio andũ a Bethi-shemeshi makĩrutĩra Jehova magongona ma njino na magongona mangĩ.
16  Rĩrĩa athani arĩa atano a Afilisti moonire ũguo, magĩcoka Ekironi mũthenya o ro ũcio.
17  Na rĩrĩ, ĩno nĩyo mĩhiano ya thahabu ĩhaana mũrimũ wa kũimba ĩrĩa yatũmirũo kũrĩ Jehova nĩ Afilisti ĩrĩ igongona rĩa mahĩtia: ũmwe nĩ ũndũ wa Ashidodi, ũmwe nĩ ũndũ wa Gaza, ũmwe nĩ ũndũ wa Ashikeloni, ũmwe nĩ ũndũ wa Gathu, na ũmwe nĩ ũndũ wa Ekironi.
18  Mũigana wa mĩhiano ĩyo ya thahabu ĩhaana mbĩa waringaine na mũigana wa matũũra mothe ma Afilisti marĩa maarĩ ma athani acio atano—matũũra marĩa maarĩ na ũgitĩri hamwe na icagi cia kũrĩa gũtaarĩ kũirigĩre. Narĩo ihiga rĩu inene rĩrĩa maaigĩrĩire Ithandũkũ rĩa Jehova rĩkoragwo rĩrĩ ũira nginyagia ũmũthĩ mũgũnda-inĩ wa Joshua Mũbethi-shemeshi.
19  No Ngai akĩũraga arũme a Bethi-shemeshi, nĩ ũndũ wa kũrora Ithandũkũ rĩa Jehova. Ooragire arũme 50,070 gatagatĩ-inĩ ka andũ, nao andũ makĩambĩrĩria gũcakaya tondũ Jehova nĩ aamoragĩte njũragano yarĩ nene.
20  Nĩ ũndũ ũcio andũ a Bethi-shemeshi makĩũria atĩrĩ: “Nũũ ũkũhota kũrũgama mbere ya Jehova, Ngai ũyũ mũtheru ũũ, na egũthiĩ kũrĩ ũ nĩgetha atweherere?”
21  Magĩgĩtũma atũmwo kũrĩ aikari a Kiriathu-jearimu, makameere ũũ: “Afilisti nĩ macokia Ithandũkũ rĩa Jehova. Ikũrũkai mũũke mwambate narĩo.”
31  Na rĩrĩ, Afilisti makĩrũa na Isiraeli. Nao arũme a Isiraeli makĩũrĩra Afilisti, na aingĩ ao makĩũragĩrũo Kĩrĩma-inĩ kĩa Giliboa.
2  Afilisti magĩgĩthiĩ o makuhĩrĩirie Saulu na ariũ ake, na Afilisti acio makĩũraga Jonathani, Abinadabu, na Maliki-shua, ariũ a Saulu.
3  Mbaara ĩyo ĩkĩneneha mũno ĩkĩhatĩrĩria Saulu, nao aikia a mĩguĩ makĩmuona, na aikia acio a mĩguĩ makĩmũguraria ũũru mũno.
4  Saulu agĩkĩra mũndũ ũrĩa wamũkuuagĩra indo cia mbaara atĩrĩ: “Comora rũhiũ rwaku rwa njora ũndũrĩkanie naruo, nĩgetha arũme aya matarĩ aruu matigoke mandũrĩkanie na maanyamarie.” No mũndũ ũcio wamũkuuagĩra indo cia mbaara ndeendaga gwĩka ũguo, tondũ aarĩ na guoya mũno. Nĩ ũndũ ũcio Saulu akĩoya rũhiũ rwa njora na akĩrũgwĩra.
5  Rĩrĩa mũndũ ũcio wamũkuuagĩra indo cia mbaara oonire Saulu nĩ akua, o nake akĩgwĩra rũhiũ rwake rwa njora agĩkua hamwe nake.
6  Nĩ ũndũ ũcio Saulu, ariũ ake atatũ, mũndũ ũrĩa wamũkuuagĩra indo cia mbaara, na arũme ake othe magĩkua hamwe mũthenya ũcio.
7  Rĩrĩa andũ a Isiraeli arĩa maarĩ gĩcigo-inĩ kĩa mũkuru na arĩa maarĩ gĩcigo-inĩ kĩa Jorodani moonire atĩ arũme a Isiraeli nĩ mora na atĩ Saulu na ariũ ake nĩ makua, magĩtiganĩria matũũra mao na makĩũra; nao Afilisti magĩthiĩ gũikaraga matũũra-inĩ macio.
8  Mũthenya ũyũ ũngĩ rĩrĩa Afilisti maathiire kũbora andũ acio mooragĩtwo, magĩkora Saulu na ariũ ake atatũ marĩ akuũ kũu Kĩrĩma-inĩ kĩa Giliboa.
9  Magĩkĩmũrenga mũtwe na makĩoya indo ciake cia mbaara, na magĩtũma ndũmĩrĩri bũrũri-inĩ wothe wa Afilisti atĩ ũhoro ũcio ũtheremio nyũmba-inĩ cia mĩhianano yao na gatagatĩ-inĩ ka andũ.
10  Magĩcoka makĩiga indo icio ciake cia mbaara nyũmba-inĩ ya mĩhianano ya Ashitorethu na makĩoherera kĩimba gĩake rũthingo-inĩ rwa Bethi-shani.
11  Rĩrĩa aikari a Jabeshi-gileadi maaiguire ũrĩa Afilisti meekĩte Saulu,
12  njamba ciothe cia ita ikĩarahũka igĩthiĩ ũtukũ mũgima na ikĩruta mwĩrĩ wa Saulu na mĩĩrĩ ya ariũ ake rũthingo-inĩ rwa Bethi-shani. Na igĩcoka Jabeshi na ikĩmĩcinĩra kuo.
13  Magĩcoka makĩoya mahĩndĩ mao makĩmathika rungu rwa mũtĩ wa mũkarakaba kũu Jabeshi, na makĩĩhinga kũrĩa thikũ mũgwanja.
21  Thutha-inĩ Daudi agĩthiĩ Nobu kũrĩ Ahimeleku mũthĩnjĩri-Ngai. Ahimeleku akĩambĩrĩria kũinaina rĩrĩa moonanire na Daudi, agĩkĩmũũria ũũ: “Nĩ kĩĩ ũrĩ wiki gũtarĩ mũndũ mũrĩ nake?”
2  Daudi agĩcokeria Ahimeleku mũthĩnjĩri-Ngai ũũ: “Mũthamaki andũmĩte njĩke ũndũ mũna, no akanjĩra atĩrĩ, ‘Ndũkareke mũndũ o na ũrĩkũ amenye ũhoro wĩgiĩ ũndũ ũrĩa ngũtũmĩte ũgeke o na kana ũhoro wĩgiĩ maũndũ marĩa ngwĩrĩte wĩke.’ Na niĩ nĩ ndĩkanĩire na anake akwa tũcemanie handũ hana.
3  Na rĩu angĩkorũo ũrĩ na mĩgate ĩtano, no ũũhe, o na kana kĩndũ kĩngĩ o gĩothe kĩrĩa ũngĩkorũo nakĩo.”
4  No mũthĩnjĩri-Ngai akĩra Daudi ũũ: “Gũtirĩ na mĩgate ĩtarĩ mĩamũre, no mĩgate mĩamũre—angĩkorũo anake acio matihutanĩtie na atumia.”
5  Daudi agĩcokeria mũthĩnjĩri-Ngai ũũ: “Hatarĩ nganja nĩ twĩthemete kũhutania na atumia o ta mahinda marĩa mangĩ ndanakorũo ngĩthiĩ mbaara-inĩ. Angĩkorũo mĩĩrĩ ya anake acio ĩkoragwo ĩrĩ mĩtheru rĩrĩa marathiĩ nginya wĩra-inĩ ũtarĩ mwamũre-rĩ, na githĩ ũmũthĩ matikĩagĩrĩirũo gũkorũo marĩ atheru o na makĩria!”
6  Kwoguo mũthĩnjĩri-Ngai akĩmũhe mĩgate mĩamũre, nĩ gũkorũo gũtiarĩ na mĩgate ĩngĩ tiga mĩgate ya magongona, ĩrĩa yeeheretio mbere ya Jehova nĩgetha haigwo mĩgate ĩngĩ ĩrugĩtwo ica ikuhĩ mũthenya ũrĩa ĩyo yeeheragio.
7  Na rĩrĩ, mũthenya ũcio ndungata ĩmwe ya Saulu yarĩ kũu, ĩhingĩrĩirio hau mbere ya Jehova. Ndungata ĩyo yetagwo Doegu Mũedomu, mũnene wa arĩithi a Saulu.
8  Daudi akĩra Ahimeleku ũũ: “Hihi no ũkorũo na itimũ kana rũhiũ rwa njora gũkũ? Ndinakuua rũhiũ rwakwa rwa njora o na kana matharaita makwa, tondũ mũthamaki andũmire njĩke ũndũ ũcio na ihenya.”
9  Mũthĩnjĩri-Ngai aigua ũguo akiuga atĩrĩ: “Rũhiũ rwa njora rwa Goliathu Mũfilisti ũrĩa woragĩire Mũkuru-inĩ wa Ela, rũrĩ haha, ruohetwo na gĩtambaya thutha wa ebodi. Angĩkorũo nĩ ũkwenda kũruoya ũthiĩ naruo, no ũruoe, tondũ noruo rwĩ gũkũ.” Daudi akiuga ũũ: “Gũtirĩ rũngĩ taruo. Rũũnengere.”
10  Mũthenya ũcio Daudi akĩarahũka na agĩthiĩ na mbere kũũrĩra Saulu, na marigĩrĩrio-inĩ agĩkinya kũrĩ Mũthamaki Akishi wa Gathu.
11  Ndungata cia Akishi ikĩmwĩra atĩrĩ: “Na githĩ ũyũ ti Daudi mũthamaki wa bũrũri? Na githĩ tiwe maainaga ũhoro wake rĩrĩa maathũngũthaga, makiugaga ũũ, ‘Saulu eyũragĩire makiri,Nake Daudi akeyũragĩra ngiri makũmi maingĩ’?”
12  Daudi akĩiga ciugo icio ngoro-inĩ na akĩigua guoya mũno nĩ ũndũ wa Mũthamaki Akishi wa Gathu.
13  Nĩ ũndũ ũcio agĩĩtua mũgũrũki hau mbere yao na agĩka ta mũgũrũki gatagatĩ-inĩ kao. Aathiaga agĩcoraga marũũri mĩrango-inĩ ya kĩhingo agĩitaga rũta rũkanyũrũrũka nderu-inĩ ciake.
14  Thutha-inĩ Akishi akĩra ndungata ciake ũũ: “Ta rorai muone mũndũ ũyũ nĩ mũgũrũki! Mũmũrehete kũrĩ niĩ nĩkĩ?
15  Hihi nĩ kũnyihĩrũo nyihĩirũo nĩ agũrũki atĩ nĩguo ngorũo ngĩbatara ũyũ ũreka ta mũgũrũki mbere yakwa? Hihi mũndũ ũyũ nĩ agĩrĩirũo kũingĩra nyũmba yakwa?”
25  Thutha wa ihinda Samueli agĩkua; nao andũ a Isiraeli makĩũngana hamwe kũmũcakaĩra na kũmũthika gwake mũciĩ kũu Rama. Thutha ũcio Daudi agĩũkĩra na agĩikũrũka agĩthiĩ werũ-inĩ wa Parani.
2  Na rĩrĩ, kwarĩ na mũndũ warĩ Maoni warutagĩra wĩra Karimeli. Mũndũ ũcio aarĩ mũtongu mũno; aarĩ na ng’ondu 3,000 na mbũri 1,000, na hĩndĩ ĩyo nĩ kwenja eenjaga ng’ondu ciake kũu Karimeli.
3  Mũndũ ũcio eetagwo Nabali, nake mũtumia wake eetagwo Abigaili. Mũtumia ũcio wake aarĩ mũndũ warĩ na ũtaũku na mũthaka, no mũthuriwe, aarĩ mũũru mũno, na ndaarĩ na mĩtugo mĩega na aarĩ Mũkalebu.
4  Daudi arĩ werũ-inĩ akĩigua atĩ Nabali nĩ kwenja arenja ng’ondu ciake.
5  Nĩ ũndũ ũcio Daudi agĩtũma anake ikũmi kũrĩ we, na Daudi akĩra anake acio ũũ: “Ambatai mũthiĩ Karimeli, na mwakinya kũrĩ Nabali mũmũũrie ũhoro wake rĩĩtwa-inĩ rĩakwa.
6  Mũcoke mũmwĩre atĩrĩ, ‘Ũrotũũra ihinda iraya na ũrogĩa na maũndũ mega na andũ a nyũmba yaku marogĩa na maũndũ mega na kĩrĩa gĩothe ũrĩ nakĩo kĩrogĩa na maũndũ mega.
7  Ndĩraigua atĩ rĩu nĩ kwenja ũrenja ng’ondu ciaku. Rĩrĩa arĩithi aku maarĩ hamwe na ithuĩ, tũtiamagerire ngero, na gũtirĩ kĩndũ o na kĩmwe kĩao kĩorire ihinda rĩrĩa rĩothe maarĩ Karimeli.
8  Ũria anake aku na nĩ megũkwĩra. Anake akwa maroetĩkĩrĩka maitho-inĩ maku, tondũ tuoka ihinda-inĩ rĩa gĩkeno. Ndagũthaitha ũhe ndungata ciaku o hamwe na mũrũguo Daudi kĩrĩa gĩothe ũngĩenda kũmahe.’”
9  Nĩ ũndũ ũcio anake acio a Daudi magĩthiĩ na makĩra Nabali maũndũ macio mothe na rĩĩtwa rĩa Daudi. Rĩrĩa maarĩkirie kũmwĩra ũguo,
10  Nabali agĩcokeria ndungata icio cia Daudi ũũ: “Daudi nĩwe ũ, na mũrũ wa Jesii nĩwe ũ? Thikũ ici ndungata nyingĩ nĩ irorĩra athani a cio.
11  Hihi no njoe mũgate wakwa na maĩ makwa na nyama iria thĩnjĩire andũ akwa a kwenja ng’ondu ndĩciheane kũrĩ arũme itoĩ kũrĩa moimĩte?”
12  Nĩ ũndũ ũcio anake a Daudi makĩhũndũka na makĩmwĩra ciugo icio ciothe.
13  O rĩo Daudi akĩra anake ake ũũ: “O mũndũ nĩ eyohe rũhiũ rwake rwa njora!” Kwoguo othe makĩĩyoha hiũ ciao cia njora, na Daudi o nake akĩĩyoha rũhiũ rwake rwa njora, na arũme ta 400 makĩambata hamwe na Daudi, nao arũme 200 magĩtigwo maikaragie mĩrigo.
14  Ihinda-inĩ o rĩu, ndungata ĩmwe ĩkĩra Abigaili mũtumia wa Nabali ũũ: “Atĩrĩrĩ, Daudi atũmire atũmwo ake kuuma werũ-inĩ nĩguo moke mendere mwathi witũ maũndũ mega, no we amaruma.
15  Arũme acio maarĩ ega mũno harĩ ithuĩ. Matiigana gũtũgera ngero, na gũtirĩ kĩndũ o na kĩmwe gitũ kĩorire ihinda rĩrĩa rĩothe twarĩ hamwe nao werũ-inĩ.
16  Maatariĩ ta rũthingo rũtũthiũrũrũkĩirie rwa gũtũgitĩra, ũtukũ na mũthenya, ihinda rĩrĩa rĩothe twarĩ hamwe nao tũkĩrĩithia rũũru.
17  Rĩu wĩcirie ũrĩa ũgwĩka, nĩ gũkorũo mwathi witũ nĩ aciirĩirũo ũrĩa ekũreherũo mwanangĩko o hamwe na nyũmba yake yothe, na we nĩ mũndũ ũtarĩ kĩene ũũ atĩ gũtirĩ mũndũ ũngĩaria nake.”
18  Nĩ ũndũ ũcio Abigaili agĩka na ihenya akĩoya mĩgate 200, ndigithũ igĩrĩ nene cia ndibei, ng’ondu ithano haarĩrie, ithimi ithano cia sea cia ngano hĩhie, keki 100 cia thabibũ nyũmithie, na keki 200 cia ngũyũ hihe, na agĩciigĩrĩra ciothe ndigiri igũrũ.
19  Agĩcoka akĩra ndungata ciake ũũ: “Thiĩi mũrĩ mbere yakwa; na niĩ njũke ndĩmũrũmĩrĩire.” No ndarĩ ũndũ eerire mũthuriwe Nabali.
20  Na rĩrĩa aarĩ igũrũ rĩa ndigiri aikũrũkĩte athiĩkĩtwo nĩ kĩrĩma, hĩndĩ ĩyo nake Daudi na arũme ake nĩ gũikũrũka maaikũrũkaga merekeire na kũrĩ we, agĩgĩcemania nao.
21  Na rĩrĩ, Daudi ooigaga atĩrĩ: “Nĩ wĩra wa tũhũ ndarutire kũgitĩra kĩrĩa gĩothe kĩarĩ kĩa mũndũ ũcio werũ-inĩ. Gũtirĩ kĩndũ o na kĩmwe gĩake kĩorire, no we arĩhĩte wega wakwa na ũũru.
22  Ngai aroeka o ta ũguo o na makĩria harĩ thũ cia Daudi angĩkorũo nĩ ngũreka mũndũrũme o na ũmwe wake ahonoke gũkinyĩria rũcinĩ.”
23  Rĩrĩa Abigaili oonire Daudi, akiuma ndigiri igũrũ akĩĩgũithia agĩturumithia ũthiũ thĩ mbere ya Daudi, akĩinamĩrĩra nginya thĩ.
24  Akĩĩgũithia magũrũ-inĩ make akiuga ũũ: “Mwathi wakwa, reke njokererũo nĩ mahĩtia macio arĩ niĩ; reke ndungata yaku ya mũirĩtu ĩkwarĩrie, na ũthikĩrĩrie ciugo cia ndungata yaku ya mũirĩtu.
25  Ndagũthaitha, mwathi wakwa aroaga gũtindanĩra na Nabali ũcio ũtarĩ kĩene, nĩ gũkorũo atariĩ o ta rĩĩtwa rĩake. Rĩĩtwa rĩake nĩ Nabali, na ndakoragwo na wĩcirio. No niĩ ndungata yaku ya mũirĩtu, ndiigana kuona anake a mwathi wakwa acio ũratũmĩte.
26  Na rĩu mwathi wakwa, o ta ũrĩa Jehova atũũraga muoyo na o ta ũrĩa wee ũtũũraga muoyo, nĩ Jehova ũkũgirĩrĩirie ndũkagĩe na ihĩtia rĩa ũiti wa thakame na ndũkerĩhĩrie na guoko gwaku. Thũ ciaku na arĩa maracaria ũrĩa mangĩgera mwathi wakwa ngero marotuĩka o ta Nabali.
27  Na rĩrĩ, reke kĩheo gĩkĩ ndungata yaku ya mũirĩtu yarehera mwathi wakwa kĩnengerũo anake arĩa marũmĩrĩire mwathi wakwa.
28  Ndagũthaitha ũrekere ndungata yaku ya mũirĩtu mahĩtia mayo, nĩ gũkorũo hatarĩ nganja Jehova nĩ egũthondekera mwathi wakwa nyũmba ĩgũtũũra, tondũ mwathi wakwa ararũa mbaara cia Jehova, na gũtirĩ ũndũ mũũru wanoneka thĩinĩ waku matukũ-inĩ maku mothe.
29  Mũndũ angĩarahũka agũthingate agĩcaria muoyo waku-rĩ, muoyo waku ũgeekĩrũo mondo-inĩ ya muoyo ũmenyererũo nĩ Jehova Ngai waku, no mĩoyo ya thũ ciaku akaamĩikia kũraihu o ta mahiga maikĩtio na kĩgũtha.
30  Na rĩrĩa Jehova ageekĩra mwathi wakwa maũndũ mothe mega marĩa eranĩire na akwamũre ũtuĩke mũtongoria wa Isiraeli,
31  ndũgathumbũka ngoro kana wĩrire nĩ ũndũ wa gũita thakame hatarĩ gĩtũmi na nĩ ũndũ wa kũreka guoko kwa mwathi wakwa kwĩrĩhĩrie. Rĩrĩa Jehova akaarehe maũndũ mega igũrũ rĩa mwathi wakwa, ũkaaririkana ndungata yaku ya mũirĩtu.”
32  Nĩ ũndũ ũcio Daudi akĩra Abigaili ũũ: “Jehova Ngai wa Isiraeli arogoocwo, o we ũcio ũgũtũmire mũthenya ũyũ wa ũmũthĩ nĩguo ũndũnge!
33  Ũtaũku waku ũrorathimwo! Ũrorathimwo nĩ ũndũ wa kũngirĩrĩria ũmũthĩ ũyũ ndikagĩe na ihĩtia rĩa ũiti wa thakame na nĩguo ndikerĩhĩrie na moko makwa mwene.
34  Tiga nĩ ũguo-rĩ, o ta ũrĩa Jehova Ngai wa Isiraeli atũũraga muoyo o we ũrĩa wangirĩrĩria ngũgere ngero, korũo ndũnoka na ihenya kũndũnga, gũkinyĩria rũcinĩ gũtingĩgakorũo na mũndũrũme o na ũmwe wa Nabali ũngĩgakorũo atigarĩte.”
35  Nĩ ũndũ ũcio Daudi akĩamũkĩra indo iria Abigaili aamũreheire na akĩmwĩra atĩrĩ: “Ambata ũcoke gwaku mũciĩ na thayũ. Atĩrĩrĩ, nĩ ndagũthikĩrĩria, na nĩ ngũhingia ihoya rĩaku.”
36  Thutha ũcio Abigaili agĩcoka kũrĩ Nabali, ũrĩa warĩ na ndĩa gwake nyũmba o ta mũthamaki, na Nabali aarĩ mũcanjamũku na aanyuĩte akarĩĩo biũ. Abigaili ndaamwĩrire ũndũ o na ũmwe o nginya rũcinĩ gwathererũka.
37  Na rũcinĩ gwakĩa rĩrĩa Nabali aarĩĩũkirũo, mũtumia wake akĩmwĩra maũndũ macio. Nayo ngoro yake ĩkĩhaana ta ya mũndũ mũkuũ, agĩkoma ta mũndũ mũũmithie o ta ihiga.
38  Thutha wa thikũ ta ikũmi, Jehova akĩgũtha Nabali na agĩkua.
39  Rĩrĩa Daudi aaiguire atĩ Nabali nĩ akuĩte, akiuga atĩrĩ: “Jehova arogoocwo, o we ũcio ũndeteire ciira-inĩ wakwa wĩgiĩ kĩnyũrũri kĩa Nabali na akagirĩrĩria ndungata yake ndĩgeke ũndũ o na ũmwe mũũru, na Jehova nĩ atũmĩte ũũru wa Nabali ũcokerere mũtwe wake mwene!” Thutha ũcio Daudi agĩtũma ndũmĩrĩri kũrĩ Abigaili ya kũmũũria atuĩke mũtumia wake.
40  Ndungata cia Daudi igĩgĩthiĩ kũrĩ Abigaili kũu Karimeli ikĩmwĩra atĩrĩ: “Daudi atũtũmĩte kũrĩ wee nĩguo tũgũtware ũgatuĩke mũtumia wake.”
41  O rĩo Abigaili akĩarahũka akĩinamĩrĩra agĩturumithia ũthiũ wake thĩ akiuga ũũ: “Nĩ niĩ ũyũ haha ngombo yaku nĩguo nduĩke ndungata ya gũthambagia magũrũ ma ndungata cia mwathi wakwa.”
42  Abigaili agĩcoka agĩũkĩra na ihenya akĩhaica igũrũ rĩa ndigiri yake agĩthiĩ hamwe na ndungata ciake ithano cia airĩtu irĩ thutha wake; agĩgĩtwarana hamwe na atũmwo acio a Daudi na agĩtuĩka mũtumia wake.
43  Ningĩ Daudi nĩ aahikĩtie Ahinoamu kuuma Jezireeli, na atumia acio eerĩ magĩtuĩka atumia ake.
44  No Saulu nĩ aaneanĩte mwarĩ Mikali mũtumia wa Daudi, kũrĩ Paliti mũrũ wa Laishi, ũrĩa woimĩte Galimu.
13  Na rĩrĩ, Saulu aarĩ na mĩaka . . . rĩrĩa aatuĩkire mũthamaki, agĩgĩthamakĩra Isiraeli mĩaka ĩĩrĩ.
2  Saulu agĩthuura arũme 3,000 kuuma Isiraeli; arũme 2,000 kuuma harĩ acio maarĩ hamwe na Saulu kũu Mikimashi na gĩcigo-inĩ kĩrĩa kĩrĩ irĩma kĩa Betheli, nao arũme 1,000 maarĩ hamwe na Jonathani kũu Gibea ya Benjamini. Agĩcoka akĩra andũ acio angĩ mathiĩ, o mũndũ athiĩ hema-inĩ yake.
3  Jonathani agĩtharĩkĩra kambĩ ya thigari cia Afilisti ĩrĩa yarĩ Geba na akĩmoraga, na Afilisti makĩigua ũhoro ũcio. Nake Saulu akĩhuuhithia coro bũrũri-inĩ ũcio wothe, akiugaga ũũ: “Ahibirania nĩ maigue!”
4  Andũ othe a Isiraeli makĩigua ũhoro ũyũ: “Saulu nĩ atharĩkĩire kambĩ ya thigari cia Afilisti na akamoraga, na rĩu andũ a Isiraeli nĩ matuĩkĩte kĩndũ kĩranunga harĩ Afilisti.” Nĩ ũndũ ũcio andũ magĩtwo nĩguo marũmĩrĩre Saulu kũu Giligali.
5  Afilisti nao makĩũngana hamwe nĩguo marũe na Isiraeli, marĩ na ngaari 30,000 cia mbaara na atwarithia 6,000 a mbarathi na thigari nyingĩ mũno o ta mũthanga ũrĩa ũkoragwo hũgũrũrũ-inĩ cia iria; na makĩambata makĩamba hema ciao kũu Mikimashi mwena wa irathĩro wa Bethi-aveni.
6  Nao arũme a Isiraeli makĩona atĩ marĩ thĩna-inĩ, tondũ nĩ maarĩ ahatĩke; nĩ ũndũ ũcio andũ makĩĩhitha ngurunga-inĩ, marima-inĩ, ndũmba-inĩ cia mahiga, kũndũ rungu, na marima-inĩ ma maĩ.
7  Ahibirania amwe nginya nĩ maaringire Jorodani magĩthiĩ bũrũri wa Gadi na Gileadi. No Saulu aarĩ o Giligali, nao andũ othe arĩa maamũrũmĩrĩire no kũinaina maainainaga.
8  Agĩthiĩ na mbere gweterera thikũ mũgwanja nginya ihinda rĩrĩa rĩatuĩtwo nĩ Samueli rĩgĩkinya, no Samueli ndaakinyĩte Giligali, nao andũ nĩ maambĩrĩirie kũhurunjũka makamweherera.
9  Mũthia-inĩ Saulu akiuga atĩrĩ: “Ndeherai igongona rĩa njino na magongona ma ũiguano.” Na akĩruta igongona rĩa njino.
10  Na rĩrĩa aarĩkirie kũruta igongona rĩa njino, o hĩndĩ ĩyo Samueli agĩkinya. Nĩ ũndũ ũcio Saulu akiuma nĩguo akamũtũnge na amũrathime.
11  Nake Samueli akĩmũũria ũũ: “Nĩ atĩa weka?” Saulu akĩmũcokeria atĩrĩ: “Nyonire andũ makĩndiganĩria, nawe waga gũkinya ihinda-inĩ rĩrĩa rĩatuĩtwo, na Afilisti nĩ gũcokanĩrĩra megũcokanagĩrĩra hamwe Mikimashi.
12  Kwoguo ndeĩra atĩrĩ, ‘Rĩu Afilisti megũikũrũka moke maatharĩkĩre gũkũ Giligali, na ndirĩ ndĩrathaitha Jehova nĩguo njĩtĩkĩrĩke nĩwe.’ Nĩ ũndũ ũcio ndona no nginya ndute igongona rĩu rĩa njino.”
13  Nĩ ũndũ ũcio Samueli akĩra Saulu ũũ: “Nĩ weka ũndũ wa ũrimũ. Ndũnathĩkĩra rĩathani rĩrĩa Jehova Ngai waku aakũheire. Korũo nĩ wathĩkire, Jehova nĩ angĩatũma ũthamaki waku ũrũme biũ thĩinĩ wa Isiraeli tene na tene.
14  No rĩu ũthamaki waku ndũgũtũũra. Jehova nĩ egwetha mũndũ ũngĩ wĩtĩkĩrĩkĩte ngoro-inĩ yake, na Jehova nĩ ekũmũtua mũtongoria wa andũ ake, tondũ ndũnathĩkĩra ũrĩa Jehova aagwathire.”
15  Thutha ũcio Samueli agĩũkĩra akiuma Giligali akĩambata agĩthiĩ Gibea ya Benjamini, nake Saulu agĩtara andũ; arĩa maatigĩtwo marĩ hamwe nake maarĩ arũme 600.
16  Na rĩrĩ, Saulu, mũrũwe Jonathani, na andũ arĩa maatigĩtwo nao maaikaraga Geba ya Benjamini, nao Afilisti maambĩte hema ciao Mikimashi.
17  Nacio ikundi cia atharĩkĩri cioimaga kambĩ-inĩ ya Afilisti irĩ ikundi ithatũ. Gĩkundi kĩmwe gĩgathiĩ kĩerekeire barabara ĩrĩa ĩthiĩte Ofara, bũrũri-inĩ wa Shuali;
18  gĩkundi kĩngĩ gĩgathiĩ kĩerekeire barabara ya Bethi-horoni; nakĩo gĩkundi gĩa gatatũ gĩgathiĩ kĩerekeire barabara ĩrĩa ĩthiĩte mũhaka-inĩ ũrĩa ũng’etheire mũkuru wa Zeboimu, kwerekera werũ-inĩ.
19  Na rĩrĩ, gũtiarĩ na mũturi wa cuma bũrũri-inĩ wa Isiraeli, tondũ Afilisti mooigĩte atĩrĩ: “Nĩguo Ahibirania matigathondeke rũhiũ rwa njora o na kana itimũ.”
20  Na Aisiraeli othe maabataraga gũikũrũka kũrĩ Afilisti nĩguo manoorerũo hiũ ciao cia mĩraũ, thururu, mathanwa, kana hiũ ciao cia magetha.
21  Maarĩhagio pimu ĩmwe kũnoorerũo hiũ cia mĩraũ, thururu, indo cia magego matatũ, mathanwa, kana kũhangĩra mũcengi.
22  Naguo mũthenya wa mbaara, gũtirĩ mũndũ o na ũmwe harĩ arĩa maarĩ na Saulu na Jonathani wakoragwo na rũhiũ rwa njora kana itimũ guoko-inĩ gwake; no Saulu na mũrũwe Jonathani tu maarĩ na matharaita.
23  Na rĩrĩ, thigari cia kambĩ ya Afilisti nĩ ciathiĩte nginya kĩringĩro-inĩ kĩa Mikimashi.
14  Mũthenya ũmwe Jonathani mũrũ wa Saulu akĩra ndungata ĩrĩa yamũkuuagĩra matharaita atĩrĩ: “Ũka tũringe mwena ũrĩa ũngĩ tũthiĩ kambĩ-inĩ ya thigari cia Afilisti.” No ndaigana kwĩra ithe.
2  Saulu aaikaraga ndeere-inĩ cia Gibea rungu rwa mũkomamanga ũrĩa warĩ Migironi, na aarĩ hamwe na arũme ta 600.
3  (Nake Ahija mũrũ wa Ahitubu, mũrũ wa nyina na Ikabodu, mũrũ wa Finehasi, mũrũ wa Eli, mũthĩnjĩri-Ngai wa Jehova kũu Shilo, nĩwe wehumbaga ebodi.) No andũ matiamenyaga atĩ Jonathani nĩ aathiĩte.
4  Na rĩrĩ, gatagatĩ ga tũcĩra tũrĩa Jonathani aageragia gũkĩrĩra nĩguo aringe athiĩ kambĩ-inĩ ya thigari cia Afilisti, mwena ũmwe kwarĩ na ndũmba ya ihiga yahaanaga igego na mwena ũcio ũngĩ kwarĩ na ndũmba ĩngĩ ya ihiga yahaanaga igego; ĩmwe yetagwo Bozezi, nayo ĩyo ĩngĩ yetagwo Senehe.
5  Ndũmba ĩmwe ya ihiga yehandĩte ta gĩtugĩ na yarĩ mwena wa rũgongo ĩng’etheire Mikimashi, nayo ĩyo ĩngĩ yarĩ mwena wa mũhuro ĩng’etheire Geba.
6  Jonathani agĩkĩra ndungata ĩyo yamũkuuagĩra indo cia mbaara ũũ: “Ũka tũringe tũthiĩ kambĩ-inĩ ya thigari cia arũme acio matarĩ aruu. No gũkorũo hihi Jehova nĩ egũtũrũĩrĩra, nĩ gũkorũo gũtirĩ kĩndũ kĩngĩgirĩrĩria Jehova ahũthĩre andũ aingĩ kana anini kũhonokania.”
7  Nĩ ũndũ ũcio ndungata ĩyo yamũkuuagĩra indo cia mbaara ĩkĩmwĩra atĩrĩ: “Ĩka ũrĩa wothe ngoro yaku ĩgũkwĩra wĩke. Thiĩ kũrĩa guothe ũkwenda gũthiĩ, na ngũkũrũmĩrĩra kũrĩa guothe ngoro yaku ĩgũkwĩra ũthiĩ.”
8  Nake Jonathani akĩmwĩra ũũ: “Tũkũringa tũthiĩ kũrĩ arũme acio na twĩyonithanie kũrĩ o.
9  Mangĩtwĩra atĩrĩ, ‘Rũgamai hau nginya tũũke kũrĩ inyuĩ!’ tũkũrũgama harĩa tũgũkorũo, tũtikwambata harĩ o.
10  No mangĩtwĩra atĩrĩ, ‘Ũkai mũtũtharĩkĩre!’ nĩ tũkwambata, tondũ Jehova nĩ ekũmaneana guoko-inĩ gwitũ. Kĩu nĩkĩo gĩgũkorũo kĩrĩ kĩmenyithia harĩ ithuĩ.”
11  Thutha ũcio eerĩ makĩĩyonithania harĩ thigari cia kambĩ ya Afilisti. Nao Afilisti makiuga ũũ: “Atĩrĩrĩ, Ahibirania nĩ mambĩrĩria kuuma marima-inĩ kũrĩa marehithĩte.”
12  Nĩ ũndũ ũcio arũme a kambĩ ĩyo ya thigari makĩra Jonathani na ndungata ĩyo yamũkuuagĩra indo cia mbaara atĩrĩ: “Ambatai mũũke kũrĩ ithuĩ, na tũkũmuonia ũrĩa mũtarĩ muona!” O rĩmwe Jonathani akĩra ndungata ĩyo yamũkuuagĩra indo cia mbaara ũũ: “Nũmĩrĩra, nĩ gũkorũo Jehova nĩ ekũmaneana guoko-inĩ kwa Isiraeli.”
13  Jonathani agĩkĩambata agĩtambaga na moko na magũrũ, nayo ndungata ĩyo yamũkuuagĩra indo cia mbaara yarĩ thutha wake; na Jonathani akĩambĩrĩria gũtooria Afilisti, nayo ndungata ĩyo yamũkuuagĩra indo cia mbaara yathiaga ĩkĩmoragaga ĩrĩ thutha wake.
14  Tharĩkĩro-inĩ ya mbere ĩrĩa Jonathani na ndungata ĩyo yamũkuuagĩra indo cia mbaara maamatharĩkĩire, mooragire arũme ta 20 gĩcigo-inĩ kĩigana ta nuthu ya mũhari ũmwe mũrĩme wa ĩĩka ĩmwe ya mũgũnda.
15  Nayo kambĩ ya werũ-inĩ ĩkĩiyũrũo nĩ kĩmako o hamwe na andũ othe arĩa maarĩ kambĩ-inĩ ya thigari, o nacio ikundi cia atharĩkĩri ikĩmaka. Thĩ ĩkĩambĩrĩria gũthingitha, nakĩo kĩmako kuuma kũrĩ Ngai gĩkĩiyũra kũu.
16  Nao arangĩri a Saulu arĩa maarĩ Gibea ya Benjamini makĩona atĩ ngũĩ ĩyo yatheremaga mĩena yothe.
17  Nake Saulu akĩra andũ arĩa maarĩ hamwe nake atĩrĩ: “Tarai andũ, mũmenye nũũ ũthiĩte agatũtiga.” Rĩrĩa maatarire andũ, makĩmenya atĩ Jonathani na ndungata ĩrĩa yamũkuuagĩra indo cia mbaara matiarĩ ho.
18  Saulu agĩkĩra Ahija ũũ: “Rehe Ithandũkũ rĩa Ngai ũrĩa wa ma!” (Nĩ gũkorũo Ithandũkũ rĩa Ngai ũrĩa wa ma rĩarĩ na Aisiraeli hĩndĩ ĩyo.)
19  Na hĩndĩ ĩyo Saulu aaragia na mũthĩnjĩri-Ngai, ngũĩ ĩyo yarĩ kambĩ-inĩ ya Afilisti yathiaga o na mbere kũneneha. Saulu agĩkĩra mũthĩnjĩri-Ngai atĩrĩ: “Tiga gwĩka ũrĩa ũreka.”
20  Nĩ ũndũ ũcio Saulu na andũ arĩa othe maarĩ nake makĩũngana hamwe na magĩthiĩ mbaara-inĩ ĩyo, kũrĩa maakorire Afilisti matemanganĩte na hiũ ciao cia njora o mũndũ na ũrĩa ũngĩ, na andũ acio marĩ atukanĩre mũno.
21  Ningĩ Ahibirania arĩa mbere ĩyo maanyitĩte Afilisti mbaru na arĩa maambatĩte hamwe nao magathiĩ kambĩ-inĩ yao magĩcoka mwena wa Isiraeli rungu rwa ũtongoria wa Saulu na Jonathani.
22  Arũme othe a Isiraeli arĩa meehithĩte gĩcigo-inĩ kĩrĩa kĩrĩ irĩma kĩa Efiraimu magĩkĩigua atĩ Afilisti nĩ kũũra mooraga, o nao magĩkĩnyitanĩra na arĩa angĩ kũmateng’eria mbaara-inĩ ĩyo.
23  Nĩ ũndũ ũcio Jehova akĩhonokia Isiraeli mũthenya ũcio, na mbaara ĩyo ĩgĩthiĩ na mbere o nginya Bethi-aveni.
24  No arũme acio a Isiraeli maarĩ ahatĩrĩrĩku mũthenya ũcio, nĩ gũkorũo Saulu nĩ eehĩtithĩtie andũ mwĩhĩtwa ũyũ: “Kũnyitwo nĩ kĩrumi nĩ mũndũ ũrĩa ũkũrĩa irio o na irĩkũ hwaĩ-inĩ ũtakinyĩte na itarĩ ndĩrerĩhĩria harĩ thũ ciakwa!” Kwoguo gũtirĩ mũndũ o na ũmwe warĩire irio o na irĩkũ.
25  Andũ othe magĩgĩkinya mũtitũ-inĩ, na gũgĩkorũo kũrĩ na ũũkĩ warĩ kũu thĩ.
26  Rĩrĩa andũ acio maatonyire mũtitũ-inĩ ũcio, makĩona ũũkĩ ũgĩtaata, no gũtirĩ mũndũ o na ũmwe ũngĩaikirie guoko kanua, tondũ nĩ metigĩraga mwĩhĩtwa ũcio.
27  No Jonathani ndaaiguĩte ithe akĩĩhĩtithia andũ mwĩhĩtwa, nĩ ũndũ ũcio agĩtambũrũkia rũthanju rũrĩa aanyitĩte na guoko na agĩtobokia mũthia waruo magua-inĩ ma ũũkĩ ũcio. Rĩrĩa aaikirie guoko gwake kanua, maitho make magĩcangarara.
28  Nĩ ũndũ ũcio mũndũ ũmwe gatagatĩ-inĩ kao akĩmwĩra atĩrĩ: “Baba wanyu nĩ ehĩtithirie andũ mwĩhĩtwa mũrũmu, oiga atĩrĩ, ‘Kũnyitwo nĩ kĩrumi nĩ mũndũ ũrĩa ũkũrĩa irio ũmũthĩ!’ Nĩkĩo andũ manogete ũguo.”
29  O na kũrĩ ũguo, Jonathani akiuga ũũ: “Baba nĩ areheire bũrũri ũyũ thĩna mũnene. Ta rora ũrĩa maitho makwa maacangarara nĩ ũndũ wa gũcama kaũũkĩ gaka kanini.
30  Na githĩ gũtingĩkorirũo kũrĩ kwega mũno korũo andũ nĩ marĩire ũmũthĩ kuuma indo-inĩ iria monire cia gũtahwo kuuma kũrĩ thũ ciao! Nĩ gũkorũo Afilisti nĩ mangĩoragwo njũragano nene makĩria.”
31  Mũthenya ũcio magĩthiĩ o na mbere kũũraga Afilisti kuuma Mikimashi nginya Aijaloni, na andũ acio makĩnoga mũno.
32  Nĩ ũndũ ũcio andũ makĩambĩrĩria gũteng’erera indo cia gũtahwo macikorokeire, makĩoya ng’ondu na ng’ombe na njaũ magĩcithĩnjĩra thĩ, na makĩrĩa nyama ciacio irĩ o na thakame.
33  Saulu agĩkĩrũo ũũ: “Atĩrĩrĩ, andũ nĩ mehĩirie Jehova nĩ ũndũ wa kũrĩa nyama irĩ na thakame.” Nĩ ũndũ ũcio akiuga atĩrĩ: “Kĩu nĩ gĩĩko gĩa kwaga wĩtĩkio mweka. Garagariai ihiga inene mũrĩrehe haha ndĩ o rĩu.”
34  Saulu agĩcoka akĩmeera ũũ: “Thiĩi kũrĩ andũ acio mũmeere atĩrĩ, ‘O mũndũ agĩrĩirũo kũrehe ndegwa yake na ng’ondu yake acithĩnjĩre haha na acirĩe. Mũtikehĩrie Jehova na njĩra ya kũrĩa nyama irĩ na thakame.’” Nĩ ũndũ ũcio o mũndũ akĩrehe ndegwa yake ũtukũ ũcio na akĩmĩthĩnjĩra hau.
35  Na Saulu agĩakĩra Jehova kĩgongona. Kĩu nĩkĩo kĩarĩ kĩgongona kĩa mbere kĩrĩa Saulu aakĩire Jehova.
36  Thutha ũcio Saulu akiuga ũũ: “Nĩ tũikũrũkei ũtukũ tũgakore Afilisti na tũmatunye indo ciao o nginya rũcinĩ gwathererũka. Tũtikũreka mũndũ o na ũmwe ahonoke.” Nĩ ũndũ ũcio makĩmwĩra atĩrĩ: “Ĩka ũrĩa wothe ũkuona arĩ wega maitho-inĩ maku.” Nake mũthĩnjĩri-Ngai akiuga ũũ: “Rekei tũtuĩrie ũhoro harĩ Ngai ũrĩa wa ma tũrĩ o haha.”
37  Saulu agĩgĩtuĩria ũhoro harĩ Ngai akĩũria atĩrĩ: “Njikũrũke ngakore Afilisti? Hihi nĩ ũkũmaneana guoko-inĩ kwa Isiraeli?” No Ngai ndaigana kũmũcokeria ũndũ mũthenya ũcio.
38  Nĩ ũndũ ũcio Saulu akiuga atĩrĩ: “Ũkai haha inyuĩ anene othe a andũ, nĩgetha mũtuĩrie nĩ mehia marĩkũ mekĩtwo ũmũthĩ.
39  Nĩ gũkorũo o ta ũrĩa Jehova atũũraga muoyo, o we ũrĩa ũhonoketie Isiraeli, o na angĩkorũo Jonathani mũrũ wakwa nĩwe wĩhĩtie, no mũhaka oragwo.” No gũtirĩ mũndũ wamũcokagĩria ũndũ.
40  Agĩcoka akĩra andũ othe a Isiraeli ũũ: “Inyuĩ mũgũkorũo mwena ũmwe, na niĩ na mũrũ wakwa Jonathani tũkorũo mwena ũcio ũngĩ.” Nĩ ũndũ ũcio andũ acio makĩra Saulu atĩrĩ: “Ĩka ũrĩa wothe ũkuona arĩ wega maitho-inĩ maku.”
41  Saulu agĩcoka akĩra Jehova ũũ: “Wee Ngai wa Isiraeli, njokeria ihoya rĩakwa kũgerera Thumimu!” Thutha ũcio Jonathani na Saulu magĩthuurũo, andũ acio angĩ magĩkĩoneka matarĩ na mahĩtia.
42  Saulu agĩcoka akiuga ũũ: “Cukai mĩtĩ nĩgetha kũmenyeke nũũ gatagatĩ-inĩ gakwa na Jonathani.” Na Jonathani agĩthuurũo.
43  Saulu agĩkĩra Jonathani ũũ: “Ta njĩĩra atĩrĩ, nĩ atĩa wĩkĩte?” Jonathani akĩmwĩra atĩrĩ: “Niĩ no gũcama njamire kaũũkĩ kanini karĩa koima mũthia-inĩ wa rũthanju rũrũ nyitĩte na guoko. Rĩu nĩ niĩ ũyũ haha! Nĩ ndĩhaarĩirie gũkua!”
44  Nĩ ũndũ ũcio Saulu akĩmwĩra ũũ: “Ngai aroherithia na anjĩke ũguo o na makĩria angĩkorũo wee Jonathani ndũkũũragwo.”
45  No andũ acio makĩra Saulu atĩrĩ: “Hihi Jonathani nĩ agĩrĩire kũũragwo—na nĩwe ũreheire Isiraeli ũhootani ũyũ mũnene ũũ? Kũroaga gũtuĩka ũguo! O ta ũrĩa Jehova atũũraga muoyo, gũtirĩ rũcuĩrĩ o na rũmwe rwa mũtwe wake rũkũgwa thĩ, nĩ gũkorũo ekĩte ũguo mũthenya ũyũ wa ũmũthĩ tondũ wa Ngai gũkorũo arĩ hamwe nake.” Nĩ ũndũ ũcio andũ acio makĩhonokia Jonathani, na ndaigana kũũragwo.
46  Saulu agĩgĩtiga gũteng’eria Afilisti, nao Afilisti magĩthiĩ bũrũri-inĩ wao.
47  Saulu agĩkĩĩgwatĩra ũthamaki wake thĩinĩ wa Isiraeli na akĩrũa na thũ ciake ciothe na mĩena yothe, akĩrũa na Amoabi, Aamoni, Aedomu, athamaki a Zoba, na Afilisti; na kũrĩa guothe aathiaga no kũmatooria aamatooragia.
48  Agĩkĩrũa arĩ na ũcamba na agĩtooria Aamaleki na akĩhonokia Isiraeli kuuma guoko-inĩ kwa atahani.
49  Ariũ a Saulu maarĩ Jonathani, Ishivi, na Maliki-shua. Na aarĩ na airĩtu erĩ; ũrĩa warĩ mũkũrũ eetagwo Merabu, nake ũrĩa warĩ mũnini eetagwo Mikali.
50  Mũtumia wa Saulu eetagwo Ahinoamu mwarĩ wa Ahimaazu. Nake mũnene wa mbũtũ yake eetagwo Abineri mũrũ wa Neri, mũrũ wa nyina na ithe wa Saulu.
51  Kishu nĩwe warĩ ithe wa Saulu, nake Neri ithe wa Abineri aarĩ mũrũ wa Abieli.
52  Matukũ-inĩ mothe ma Saulu kwarĩ na mbaara njũru mũno cia kũhũũrana na Afilisti. Saulu angĩonire mũndũ ũrĩ na hinya na ũcamba, aamũrutaga mbaara nĩguo amũingĩrie ũtungata-inĩ wake.
29  Afilisti magĩgĩcokanĩrĩria mbũtũ ciao ciothe Afeku, nao Aisiraeli maambĩte hema hakuhĩ na itherũkĩro rĩrĩa rĩrĩ Jezireeli.
2  Na athani a Afilisti maahĩtũkaga na ikundi ciao cia thigari igana na ikundi ciao cia thigari ngiri, nake Daudi na arũme ake maathiaga marĩ thutha hamwe na Akishi.
3  No anene a Afilisti makĩũria atĩrĩ: “Ahibirania aya mareka atĩa gũkũ?” Akishi agĩcokeria anene acio a Afilisti ũũ: “Ũyũ nĩ Daudi, ndungata ya Mũthamaki Saulu wa Isiraeli, na akoretwo arĩ hamwe na niĩ kwa ihinda rĩa mwaka ũmwe kana makĩria. Ndirĩ ndona ihĩtia o na rĩmwe harĩ we kuuma mũthenya ũrĩa oorire agĩũka kũrĩ niĩ nginyagia ũmũthĩ.”
4  No anene acio a Afilisti makĩmũrakarĩra na makĩmwĩra atĩrĩ: “Ĩra mũndũ ũyũ acoke. Reke acoke kũrĩa ũmũgaĩire. Ndũkareke athiĩ hamwe na ithuĩ mbaara-inĩ, ndakae gũtũgarũrũka mbaara-inĩ. Tondũ rĩrĩ, nĩ njĩra ĩrĩkũ ĩngĩ njega angĩĩiguithania na mwathi wake nayo tiga kũneana mĩtwe ya arũme aitũ?
5  Na githĩ ũyũ ti Daudi ũrĩa maainaga ũhoro wake rĩrĩa maathũngũthaga, makiugaga ũũ: ‘Saulu eyũragĩire makiri,Nake Daudi akeyũragĩra ngiri makũmi maingĩ’?”
6  Akishi agĩgĩta Daudi akĩmwĩra atĩrĩ: “O ta ũrĩa Jehova atũũraga muoyo, wee wĩ mũndũ mũrũngĩrĩru, na no nyende gũthiĩ nawe mbaara-inĩ hamwe na mbũtũ yakwa, nĩ gũkorũo ndirĩ ndona ihĩtia o na rĩmwe harĩ wee kuuma mũthenya ũrĩa wokire kũrĩ niĩ nginyagia ũmũthĩ. No athani matirakwĩhoka.
7  Nĩ ũndũ ũcio coka na thayũ, na ndũgeke ũndũ o na ũmwe ũngĩrakaria athani a Afilisti.”
8  No rĩrĩ, Daudi akĩũria Akishi atĩrĩ: “Nĩkĩ, kaĩ arĩ atĩa ndeka? Nĩ ihĩtia rĩrĩkũ wonete harĩ ndungata yaku kuuma mũthenya ũrĩa ndokire kũrĩ wee nginyagia ũmũthĩ? Nĩ kĩĩ gĩkũgiria thiĩ nawe ngarũe na thũ cia mwathi wakwa mũthamaki?”
9  Akishi agĩcokeria Daudi ũũ: “Kũringana na niĩ, ũkoretwo ũrĩ mwega o ta mũraika wa Ngai. No anene a Afilisti moigĩte atĩrĩ, ‘Ndũkareke athiĩ hamwe na ithuĩ mbaara-inĩ.’
10  Ũgookĩra rũcinĩ tene mũrĩ hamwe na ndungata cia mwathi waku iria ciũkĩte nawe; mũkaarahũka na muumagare rũcinĩ tene gwathererũka o ũguo.”
11  Nĩ ũndũ ũcio, Daudi na arũme ake makĩarahũka rũcinĩ tene nĩguo macoke bũrũri-inĩ wa Afilisti, nao Afilisti makĩambata Jezireeli.
19  Thutha ũcio Saulu akĩaria na mũrũwe Jonathani na ndungata ciake ciothe ũhoro wĩgiĩ kũũraga Daudi.
2  Tondũ Jonathani mũrũ wa Saulu nĩ eendete Daudi mũno, Jonathani akĩra Daudi atĩrĩ: “Baba witũ Saulu arenda gũkũũragithia. Ndagũthaitha rũciũ rũcinĩ ũkeehaarĩria ũthiĩ handũ ha hitho na ũikare ho wĩhithĩte.
3  Na niĩ ngaathiĩ ndũgame hakuhĩ na baba mũgũnda-inĩ hau ũgaakorũo ũrĩ. Nĩ ngeera baba ũhoro waku, na ingĩkaamenya kaũndũ o gothe, nĩ ngaatigĩrĩra nĩ ndakwĩra.”
4  Nĩ ũndũ ũcio Jonathani akĩaria ndeto njega ciĩgiĩ Daudi harĩ ithe Saulu. Agĩkĩmwĩra ũũ: “Mũthamaki ndagĩrĩirũo kwĩhĩria ndungata yake Daudi, nĩ gũkorũo we ndakwĩhĩirie, na maũndũ marĩa agwĩkĩire nĩ makũgunĩte.
5  Aaingĩririe muoyo wake ũgwati-inĩ nĩguo orage Mũfilisti, ũndũ ũrĩa watũmire Jehova arehere andũ othe a Isiraeli ũhootani mũnene. Wee mwene nĩ weyoneire ũndũ ũcio, na ũgĩkena mũno. Kwoguo-rĩ, nĩ kĩĩ kĩngĩgĩtũma wĩhĩrie thakame ĩtarĩ na mahĩtia na njĩra ya kũũragithia Daudi hatarĩ gĩtũmi?”
6  Saulu agĩgĩthikĩrĩria Jonathani, na Saulu akĩĩhĩta ũũ: “O ta ũrĩa Jehova atũũraga muoyo, Daudi ndekũũragwo.”
7  Thutha ũcio Jonathani agĩta Daudi na akĩmwĩra maũndũ macio mothe. Nĩ ũndũ ũcio Jonathani akĩrehe Daudi kũrĩ Saulu, na agĩthiĩ na mbere gũtungatĩra Saulu o ta mbere ĩyo.
8  Thutha wa ihinda mbaara ĩgĩtuthũka rĩngĩ, na Daudi agĩthiĩ kũrũa na Afilisti na akĩmoraga njũragano yarĩ nene mũno, nao makĩmũũrĩra.
9  Naguo roho mũũru kuuma kũrĩ Jehova ũgĩũka harĩ Saulu aikaire thĩ gwake nyũmba anyitĩte itimũ rĩake na guoko, hĩndĩ ĩyo nake Daudi aahũũraga kĩnanda kĩa mũgeeto.
10  Saulu akĩgeria gũthecereria Daudi rũthingo-inĩ na itimũ, no we akĩeherera Saulu, agĩgĩthecereria itimũ rĩu rũthingo-inĩ. Daudi akĩũra, agĩĩthara ũtukũ ũcio.
11  Thutha-inĩ Saulu agĩtũma atũmwo nyũmba-inĩ ya Daudi mamĩrangĩre na mamũũrage rũcinĩ, no Mikali mũtumia wa Daudi akĩmwĩra atĩrĩ: “Waga gwĩthara ũtukũ ũyũ, rũciũ ũgaakorũo ũrĩ mũndũ mũkuũ.”
12  O hĩndĩ ĩyo Mikali agĩikũrũkĩria Daudi ndirica-inĩ, nĩgetha ahote kũũra ethare.
13  Mikali agĩkĩoya mũhianano wa terafimu na akĩũkomia ũrĩrĩ-inĩ, agĩcoka akĩigĩrĩra neti ya guoya wa mbũri harĩa Daudi aakomagia mũtwe wake, na akĩũhumbĩra na nguo.
14  Na rĩrĩ, Saulu agĩtũma atũmwo makagĩre Daudi, no Mikali akĩmeera ũũ: “Nĩ mũrwaru.”
15  Nĩ ũndũ ũcio Saulu agĩtũma atũmwo acio makarore Daudi, akĩmeera atĩrĩ: “Mũrehei kũrĩ niĩ arĩ ũrĩrĩ-inĩ wake nĩguo ndĩmũũragithie.”
16  Rĩrĩa atũmwo acio maatonyire thĩinĩ, magĩkora mũhianano wa terafimu ũrĩrĩ igũrũ na neti ya guoya wa mbũri ĩrĩ harĩa Daudi aakomagia mũtwe wake.
17  Saulu akĩũria Mikali atĩrĩ: “Nĩ kĩĩ gĩtũmĩte ũũheenie ũguo na ũkareka thũ yakwa yũre nĩguo ĩĩthare?” Mikali agĩcokeria Saulu ũũ: “Aranjĩrire atĩrĩ, ‘Ndekereria njũre, kana ngũũrage!’”
18  Na rĩrĩ, Daudi oorire na agĩĩthara, agĩthiĩ Rama kũrĩ Samueli. Agĩkĩmwĩra maũndũ marĩa mothe Saulu aamwĩkĩte. Thutha ũcio Daudi na Samueli magĩthiĩ magĩikara Naiothu.
19  Thutha wa ihinda Saulu akĩrũo ũũ: “Atĩrĩrĩ, Daudi arĩ Naiothu kũu Rama.”
20  O rĩo Saulu agĩtũma atũmwo makanyite Daudi. Rĩrĩa moonire anabii akũrũ makĩratha mohoro na Samueli arũgamĩte akĩmatongoria, roho wa Ngai ũgĩũka igũrũ rĩa atũmwo acio a Saulu, o nao makĩambĩrĩria gwĩka ta anabii.
21  Rĩrĩa meerire Saulu ũhoro ũcio, o hĩndĩ ĩyo agĩtũma atũmwo angĩ, na o nao makĩambĩrĩria gwĩka ta anabii. Saulu agĩgĩtũma atũmwo o rĩngĩ, gĩkundi gĩa gatatũ, na o nao makĩambĩrĩria gwĩka ta anabii.
22  Thutha-inĩ o nake agĩthiĩ Rama. Rĩrĩa aakinyire irima-inĩ rĩrĩa inene rĩa maĩ rĩrĩa rĩrĩ Seku, akĩũria ũũ: “Samueli na Daudi marĩ kũ?” Makĩmũcokeria atĩrĩ: “Marĩ Naiothu kũu Rama.”
23  Na rĩrĩa Saulu aarĩ njĩra-inĩ oima hau athiĩte Naiothu kũu Rama, roho wa Ngai ũgĩũka igũrũ rĩake o nake, agĩgĩthiĩ agĩkaga ta mũnabii o nginya rĩrĩa aakinyire Naiothu kũu Rama.
24  Ningĩ akĩruta nguo ciake, na o nake agĩka ta mũnabii arĩ mbere ya Samueli, agĩgĩkoma hau arĩ njaga mũthenya ũcio wothe na ũtukũ ũcio wothe. Nĩkĩo andũ moigaga atĩrĩ: “Kaĩ o nake Saulu arĩ wa thiritũ ya anabii?”
24  Na rĩrĩ, o hĩndĩ ĩyo Saulu acoka kuuma kũingatithia Afilisti, makĩmwĩra ũũ: “Atĩrĩrĩ, Daudi arĩ werũ-inĩ wa Eni-gedi.”
2  Nĩ ũndũ ũcio Saulu akĩoya arũme 3,000 mathuurĩtwo kuuma Isiraeli guothe na agĩthiĩ gũcaria Daudi na arũme ake iharũrũka-inĩ cia mahiga cia mbũri cia irĩma-inĩ.
3  Saulu agĩkinya ciugũ-inĩ cia mahiga cia ng’ondu hakuhĩ na barabara, handũ haarĩ na ngurunga, na akĩingĩra gwĩteithia na hĩndĩ ĩyo Daudi na arũme ake maaikarĩte thĩ mĩĩgitio-inĩ mwena wa thutha wa ngurunga ĩyo.
4  Arũme a Daudi makĩmwĩra atĩrĩ: “Ũyũ nĩguo mũthenya ũrĩa Jehova arakwĩra ũũ, ‘Atĩrĩrĩ, nĩ neanĩte thũ yaku guoko-inĩ gwaku, na no ũmĩke ũrĩa wothe ũkuona arĩ wega.’” Nĩ ũndũ ũcio Daudi akĩarahũka agĩthiĩ na akĩrenga gĩcũrĩ gĩa kagooti gatarĩ moko ga Saulu na hitho.
5  No thutha-inĩ ngoro ya Daudi ĩgĩikara ĩkĩmũthecaga nĩ ũndũ wa kũrenga gĩcũrĩ gĩa kagooti kau gatarĩ moko ga Saulu.
6  Akĩra arũme ake ũũ: “Nĩ ũndũ ũtangĩtĩkĩrĩka maitho-inĩ ma Jehova atĩ no njĩke mwathi wakwa ũndũ ta ũcio, o we mũitĩrĩrie maguta wa Jehova, na njĩra ya kuoya guoko gwakwa na igũrũ ndĩmũũkĩrĩre, nĩ gũkorũo nĩ mũitĩrĩrie maguta wa Jehova.”
7  Nĩ ũndũ ũcio Daudi akĩgirĩrĩria arũme ake na ciugo icio, na ndaametĩkĩririe matharĩkĩre Saulu. Saulu agĩgĩũkĩra na akiuma ngurunga-inĩ ĩyo agĩĩthiĩra.
8  Nake Daudi agĩũkĩra na akiuma ngurunga-inĩ ĩyo agĩta Saulu anĩrĩire akiuga ũũ: “Mwathi wakwa mũthamaki!” Rĩrĩa Saulu eehũgũrire, Daudi akĩinamĩrĩra agĩturumithia ũthiũ wake thĩ aturĩtie maru.
9  Daudi akĩra Saulu atĩrĩ: “Nĩ kĩĩ kĩratũma ũthikĩrĩrie ciugo cia arũme arĩa marakwĩra ũũ, ‘Atĩrĩrĩ, Daudi nĩ aracaria ũrĩa egũkũgera ngero’?
10  Mũthenya ũyũ wa ũmũthĩ wee mwene nĩ weyonera na maitho maku ũrĩa Jehova akũneana guoko-inĩ gwakwa ngurunga-inĩ ĩno. No rĩrĩa mũndũ anjĩrire ngũũrage, ndakũiguĩra tha na ndoiga atĩrĩ, ‘Ndikuoya guoko gwakwa na igũrũ njũkĩrĩre mwathi wakwa, nĩ gũkorũo nĩ mũitĩrĩrie maguta wa Jehova.’
11  Na rĩu baba rora, ĩni, wone gĩcũrĩ gĩkĩ nyitĩte na guoko gĩa kagooti gaku gatarĩ moko; nĩ gũkorũo rĩrĩa nengire gĩcũrĩ gĩa kagooti kau gaku gatarĩ moko, ndinakũũraga. Rĩu kĩone na ũtaũkĩrũo atĩ ndirĩ na muoroto wa gũkũgera ngero kana gũkũremera, na ndikwĩhĩirie, no wee no kũnjaria ũranjaria nĩguo ũndute muoyo.
12  Jehova arotua ciira gatagatĩ-inĩ gakwa nawe, na Jehova arondĩhĩria harĩ wee, no guoko gwakwa gũtigũgũũkĩrĩra.
13  O ta ũrĩa thimo ya tene yugaga ũũ, ‘Waganu uumaga harĩ mũndũ mwaganu,’ no guoko gwakwa gũtigũgũũkĩrĩra.
14  Hihi mũthamaki wa Isiraeli okĩte gũũkĩrĩra ũ? Nũũ ũrateng’eria? Ngui nguũ? Thuya ĩmwe?
15  Jehova arotuĩka mũtuanĩri ciira, na nĩ egũtua ciira gatagatĩ-inĩ gakwa nawe, na nĩ ekuona na andetere ciira-inĩ wakwa anduĩre na aahonokie kuuma guoko-inĩ gwaku.”
16  Na rĩrĩa Daudi aarĩkirie kũmwĩra ciugo icio, Saulu akĩmũũria: “Ũcio nĩ mũgambo waku, mũrũ wakwa Daudi?” Saulu agĩkĩambĩrĩria kũrĩra anĩrĩire.
17  Akĩra Daudi ũũ: “Wee ũrĩ mũthingu kũngĩra, tondũ nĩ ũnjĩkĩte maũndũ mega no niĩ ngakũrĩha na maũndũ moru.
18  Ũmũthĩ nĩ wamenyithia ũndũ mwega ũcio ũnjĩkĩte wa kwaga kũnjũraga rĩrĩa Jehova aneanire guoko-inĩ gwaku.
19  Tondũ rĩrĩ, nĩ mũndũ ũrĩkũ ũkoraga thũ yake na akareka ĩthiĩ atekũmĩgera ngero? Jehova nĩ egũkũrathima agwĩke maũndũ mega nĩ ũndũ wa ũrĩa ũnjĩkĩire ũmũthĩ.
20  Na rĩrĩ, nĩ njũĩ atĩ hatarĩ nganja nĩ ũgwathana ũrĩ mũthamaki na atĩ ũthamaki wa Isiraeli nĩ ũgũtũũra ũrĩ guoko-inĩ gwaku.
21  Rĩu wĩhĩte harĩ niĩ ũrĩ mbere ya Jehova atĩ ndũkaniina njiarũa ciakwa iria igooka thutha wakwa na atĩ ndũkaniina rĩĩtwa rĩakwa kuuma nyũmba-inĩ ya baba.”
22  Kwoguo Daudi akĩĩhĩta harĩ Saulu, na thutha ũcio Saulu akĩinũka gwake mũciĩ. No Daudi na arũme ake magĩthiĩ mwĩgitio-inĩ.
5  Rĩrĩa Afilisti maatahire Ithandũkũ rĩa Ngai ũrĩa wa ma, maarĩrutire Ebenezeri makĩrĩtwara Ashidodi.
2  Afilisti acio mooire Ithandũkũ rĩu rĩa Ngai ũrĩa wa ma makĩrĩtwara nyũmba-inĩ ya Dagoni na makĩrĩiga hakuhĩ na Dagoni.
3  Na rĩrĩa Aashidodi mookĩrire tene mũthenya ũyũ ũngĩ, magĩkora Dagoni ĩgwĩte ũthiũ ũgaturuma thĩ mbere ya Ithandũkũ rĩa Jehova. Kwoguo makĩoya Dagoni na makĩmĩcokia hau yaigagwo.
4  Rĩrĩa mookĩrire rũcinĩ tene mũthenya ũrĩa warũmĩrĩire, magĩkora Dagoni ĩgwĩte ũthiũ ũgaturuma thĩ mbere ya Ithandũkũ rĩa Jehova. Mũtwe wa Dagoni na moko mayo meerĩ cioinĩkĩte ikagwa hau mũromo-inĩ. Gĩcunjĩ kĩrĩa gĩatariĩ ta thamaki nokĩo tu gĩatigarĩte gĩtarĩ kiunĩku.
5  Nĩkĩo nginya ũmũthĩ athĩnjĩri-ngai a Dagoni na andũ arĩa othe maingĩraga nyũmba-inĩ ya Dagoni matageragĩra mũromo-inĩ wa Dagoni kũu Ashidodi.
6  Guoko kwa Jehova gũkĩgũmĩra Aashidodi, na akĩmaananga na njĩra ya kũhũũra Ashidodi na icigo ciakuo na mũrimũ wa kũimba.
7  Na rĩrĩa andũ a Ashidodi moonire ũrĩa gwekĩkaga, makiuga ũũ: “Mũtikareke Ithandũkũ rĩa Ngai wa Isiraeli rĩthiĩ na mbere gũikara hamwe na ithuĩ, nĩ gũkorũo guoko gwake nĩ gũtũgũmĩire hamwe na ngai witũ Dagoni.”
8  Nĩ ũndũ ũcio magĩtũmanĩra athani othe a Afilisti na makĩmacokanĩrĩria hamwe makĩmoria ũũ: “Tũgwĩka atĩa na Ithandũkũ rĩa Ngai wa Isiraeli?” Makĩmacokeria atĩrĩ: “Ithandũkũ rĩu rĩa Ngai wa Isiraeli nĩ rĩtwarũo Gathu.” Nĩ ũndũ ũcio magĩtwara Ithandũkũ rĩa Ngai wa Isiraeli kũu.
9  Rĩrĩa maarĩtwarire kũu, guoko kwa Jehova gũkĩgũmĩra itũũra rĩu, ũndũ ũrĩa watũmire kũgĩe guoya mũnene. Akĩhũũra andũ a itũũra rĩu, kuuma ũrĩa mũnini o nginya ũrĩa mũnene, na makĩgĩa mũrimũ wa kũimba.
10  Nĩ ũndũ ũcio magĩtwara Ithandũkũ rĩa Ngai ũrĩa wa ma Ekironi, no rĩrĩa Ithandũkũ rĩu rĩa Ngai ũrĩa wa ma rĩakinyire Ekironi, Aekironi makĩambĩrĩria kũrĩra manĩrĩire makiugaga ũũ: “Matũrehera Ithandũkũ rĩa Ngai wa Isiraeli nĩgetha ithuĩ hamwe na andũ aitũ tũũragwo!”
11  Magĩcoka magĩtũmanĩra athani othe a Afilisti na makĩmacokanĩrĩria hamwe makĩmeera ũũ: “Eheriai Ithandũkũ rĩa Ngai wa Isiraeli; rekei rĩcoke kũrĩa rĩikaraga nĩgetha ithuĩ o hamwe na andũ aitũ tũtikooragwo.” Nĩ gũkorũo guoya wa gĩkuũ watheremete itũũra-inĩ rĩu rĩothe; nakuo guoko kwa Ngai ũrĩa wa ma nĩ kwamagũmĩire mũno,
12  na andũ arĩa mataakuire, maahũũrirũo na mũrimũ wa kũimba. Nakĩo kĩrĩro gĩa kũhoya ũteithio gĩa itũũra rĩu gĩgĩkinya o igũrũ.
15  Samueli agĩcoka akĩra Saulu ũũ: “Jehova aandũmire ngũitĩrĩrie maguta ũtuĩke mũthamaki wa gũthamakĩra andũ ake Isiraeli; rĩu thikĩrĩria ũrĩa Jehova ekuuga.
2  Ũũ nĩguo Jehova mũnene wa ita ekuuga: ‘Nĩ ngũtuĩra Aamaleki nĩ ũndũ wa ũrĩa meekire andũ a Isiraeli rĩrĩa maareganire nao marĩ njĩra-inĩ makiuma Misiri.
3  Rĩu thiĩ ũtharĩkĩre Aamaleki, na ũmaniine hamwe na kĩrĩa gĩothe marĩ nakĩo. Ndwagĩrĩirũo kũmahonokia; wagĩrĩirũo kũmoraga, mũndũrũme o hamwe na mũtumia, mwana o hamwe na gakenge, ndegwa o hamwe na ng’ondu, ngamĩra o hamwe na ndigiri.’”
4  Saulu agĩgĩta andũ na akĩmatara marĩ Telaimu: Maarĩ thigari 200,000 cia gũthiĩ na magũrũ na arũme 10,000 a Juda.
5  Saulu agĩthiĩ nginya itũũra rĩa Amaleki na akĩmoheria mũkuru-inĩ.
6  Saulu agĩcoka akĩra Akeni atĩrĩ: “Thiĩi, eherai kuuma kũrĩ Aamaleki, nĩguo ndikamũniinanĩrie nao. Nĩ gũkorũo inyuĩ nĩ muoonirie andũ othe a Isiraeli wendo mwĩhokeku hĩndĩ ĩrĩa mooimaga Misiri.” Nĩ ũndũ ũcio Akeni makĩehera gatagatĩ-inĩ ka Amaleki.
7  Thutha ũcio Saulu akĩũraga Aamaleki kuuma Havila o nginya Shuri, ĩrĩa ĩhakanĩte na Misiri.
8  Akĩnyita Agagi mũthamaki wa Amaleki arĩ muoyo, no andũ acio angĩ othe akĩmaniina na rũhiũ rwa njora.
9  No rĩrĩ, Saulu hamwe na andũ acio makĩhonokia Agagi na nyamũ iria njega biũ cia rũũru rwa mbũri na rwa ng’ondu, rũũru rwa ng’ombe, nyamũ iria norie, ndũrũme, na kĩrĩa gĩothe kĩarĩ kĩega. Matiendaga gũciananga. No indo iria ciothe itaarĩ kĩene na itangĩendeka, nĩcio maanangire.
10  Nakĩo kiugo kĩa Jehova gĩgĩkinyĩra Samueli, akĩmwĩra ũũ:
11  “Nĩ ndĩrerira nĩ ũndũ wa gũtua Saulu mũthamaki, nĩ gũkorũo nĩ atigĩte kũnũmĩrĩra na nĩ agĩte kũhingia ciugo ciakwa.” Samueli agĩkĩigua ũũru mũno, na akĩrĩrĩra Jehova ũtukũ mũgima.
12  Rĩrĩa Samueli ookĩrire rũcinĩ tene agacemanie na Saulu, Samueli akĩrũo atĩrĩ: “Saulu athiire Karimeli, na ahanda gĩtugĩ kuo nĩ ũndũ wake mwene. Acoka ahũndũka aikũrũka Giligali.”
13  Rĩrĩa Samueli aakinyire kũrĩ we, Saulu akĩmwĩra ũũ: “Jehova arokũrathima. Nĩ hingĩtie kiugo kĩa Jehova.”
14  No Samueli akĩmũũria atĩrĩ: “Na nĩ mũgambo ũrĩkũ ũcio ndĩraigua matũ-inĩ makwa wa rũũru rwa mbũri na rwa ng’ondu o na mũgambo ũcio ndĩraigua wa ng’ombe?”
15  Saulu akĩmũcokeria atĩrĩ: “Irarehirũo kuuma kũrĩ Aamaleki, tondũ andũ nĩ marahonokirie nyamũ iria njega biũ cia rũũru rwa mbũri na rwa ng’ondu na rũũru rwa ng’ombe, cia kũrutĩra Jehova Ngai waku igongona; no nĩ tũranangire kĩrĩa kĩratigarire.”
16  Nĩ ũndũ ũcio Samueli akĩra Saulu ũũ: “Kinyia hau! Reke ngwĩre ũrĩa Jehova aranjĩrire hwaĩ.” Agĩkĩmwĩra atĩrĩ: “Njĩĩra!”
17  Samueli agĩgĩthiĩ na mbere akiuga atĩrĩ: “Na githĩ nduoonaga ta ũtagĩrĩire rĩrĩa watuagwo mũtongoria wa mĩhĩrĩga ya Isiraeli na rĩrĩa Jehova aagũitĩrĩirie maguta ũtuĩke mũthamaki wa Isiraeli?
18  Thutha-inĩ Jehova agĩkũhe wĩra agĩkwĩra atĩrĩ, ‘Thiĩ wanange Aamaleki acio ehia. Matharĩkĩre o nginya ũmaniine biũ.’
19  Nĩ kĩĩ kĩratũmire wage gwathĩkĩra mũgambo wa Jehova? Ithenya rĩa ũguo, ũrateng’ereire indo cia gũtahwo ũrĩ na ũkoroku na ũreka ũndũ mũũru maitho-inĩ ma Jehova!”
20  Ĩndĩ Saulu akĩra Samueli atĩrĩ: “No ndĩragĩathĩkĩire mũgambo wa Jehova! Nĩ ndĩrathiire ndĩraruta wĩra ũrĩa Jehova aaheire, ndĩrarehe Agagi mũthamaki wa Amaleki, na ndĩrananga Aamaleki.
21  No andũ nĩ marakuuire ng’ondu na ng’ombe kuuma harĩ indo cia gũtahwo, indo iria irarĩ njega biũ kuuma harĩ iria ciatuĩrĩirũo kwanangwo, nĩguo irutĩrũo Jehova Ngai waku igongona Giligali.”
22  Samueli agĩcoka akiuga ũũ: “Hihi Jehova akenagio nĩ magongona ma njino na maruta gũkĩra gwathĩkĩra mũgambo wa Jehova? Atĩrĩrĩ, gwathĩka nĩ kwa bata gũkĩra igongona, na gũthikĩrĩria nĩ kwa bata gũkĩra maguta ma ndũrũme;
23  nĩ gũkorũo ũremi no ũndũ ũmwe na rĩhia rĩa ũragũri, na gwĩka maũndũ na mwĩĩro no ũndũ ũmwe na kũhũthĩra hinya wa ũragũri kana ũhoi mĩhianano. Tondũ nĩ warega kiugo kĩa Jehova, nake nĩ arega ũkorũo ũrĩ mũthamaki.”
24  Saulu agĩcoka akĩra Samueli atĩrĩ: “Nĩ njĩhĩtie, nĩ gũkorũo nĩ njagararĩte watho wa Jehova na ngaagarara ciugo ciaku, tondũ ndĩretigĩrire andũ ndĩrathikĩrĩria ũrĩa maroigaga.
25  Rĩu ndagũthaitha, ndekera mehia makwa, na tũcoke nawe nĩguo ngainamĩrĩre Jehova.”
26  No Samueli akĩra Saulu ũũ: “Tũtigũcoka hamwe nawe tondũ nĩ ũregete kiugo kĩa Jehova, na Jehova nĩ aregete ũthiĩ na mbere gũkorũo ũrĩ mũthamaki wa Isiraeli.”
27  Na rĩrĩa Samueli aagarũrũkire nĩguo athiĩ, Saulu akĩnyita ruuno rwa igooti rĩake rĩtarĩ moko, no rĩgĩtarũka.
28  Nĩ ũndũ ũcio Samueli akĩmwĩra atĩrĩ: “Ũmũthĩ Jehova nĩ atarũra ũthamaki wa Isiraeli kuuma harĩ wee, na nĩ ekũũneana kũrĩ mũndũ ũngĩ mwega gũgũkĩra.
29  Ningĩ, ũrĩa Mũgaathe wa Isiraeli ndegũtuĩka wa maheeni kana ericũkwo, tondũ We ti mũndũ atĩ nĩ ekwĩricũkwo.”
30  Nĩ ũndũ ũcio akiuga atĩrĩ: “Nĩ njĩhĩtie. No rĩrĩ, ndagũthaitha ũnyonie gĩtĩo mbere ya athuri a andũ akwa na mbere ya andũ a Isiraeli. Nĩ tũcoke nawe, na nĩ ngũinamĩrĩra Jehova Ngai waku.”
31  Samueli agĩgĩcoka arũmĩrĩire Saulu, na Saulu akĩinamĩrĩra Jehova.
32  Nake Samueli akiuga ũũ: “Rehe Agagi mũthamaki wa Amaleki hakuhĩ na niĩ.” Agagi agĩgĩthiĩ kũrĩ we ekururĩtie, nĩ gũkorũo Agagi eeĩraga atĩrĩ: ‘Hatarĩ nganja nĩ njehereire ũgwati wa gĩkuũ.’
33  No Samueli akiuga ũũ: “O ta ũrĩa rũhiũ rwaku rwa njora rũtũmĩte atumia makuĩrũo nĩ ciana, noguo nake maitũguo egũkorũo akuĩrĩirũo o na makĩria ma atumia arĩa angĩ.” Samueli arĩkia kuuga ũguo, agĩtinangia Agagi icunjĩ mbere ya Jehova kũu Giligali.
34  Samueli agĩthiĩ Rama, nake Saulu akĩambata agĩthiĩ gwake mũciĩ Gibea ya Saulu.
35  Samueli ndoonire Saulu rĩngĩ nginya mũthenya ũrĩa aakuire, nĩ gũkorũo Samueli nĩ aacakayagĩra Saulu. Na Jehova akĩĩrira nĩ ũndũ wa gũtua Saulu mũthamaki wa Isiraeli.
20  Daudi agĩcoka akĩũra akiuma Naiothu kũu Rama. No rĩrĩ, agĩthiĩ kũrĩ Jonathani akĩmũũria atĩrĩ: “Kaĩ arĩ atĩa njĩkĩte? Kaĩ arĩ ihĩtia rĩrĩkũ njĩkĩte, na nĩ atĩa njĩhĩirie baba wanyu nĩguo acarie muoyo wakwa?”
2  Nĩ ũndũ ũcio Jonathani akĩmwĩra atĩrĩ: “Kũroaga gũthiĩ ũguo! Ndũkũũragwo. Atĩrĩrĩ, baba ndangĩka ũndũ o na ũrĩkũ, mũnene kana mũnini, atanjĩrĩte. Nĩ kĩĩ kĩngĩgĩtũma baba aahithe ũndũ ũcio? Gũtigũthiĩ ũguo.”
3  No Daudi agĩthiĩ na mbere kwĩhĩta akiuga ũũ: “Hatarĩ nganja baba wanyu nĩ oĩ atĩ nĩ njĩtĩkĩrĩkĩte maitho-inĩ maku na no oige atĩrĩ: ‘Mũtikareke Jonathani amenye ũhoro ũyũ nĩguo ndakarakare.’ No o ta ũrĩa Jehova atũũraga muoyo na o ta ũrĩa wee ũtũũraga muoyo, hatigairie o ikinya rĩmwe tu gatagatĩ gakwa na gĩkuũ!”
4  Jonathani agĩcoka akĩra Daudi atĩrĩ: “Ũrĩa wothe ũkũnjĩra, nĩ ngũgwĩkĩra.”
5  Daudi akĩra Jonathani ũũ: “Rũciũ nĩ mũthenya wa karũgamo ka mweri, na hatarĩ nganja nĩ njĩrĩgĩrĩirũo gũgaikara hamwe na mũthamaki tũrĩanĩre; wagĩrĩirũo kũndekereria thiĩ, na ngũthiĩ ndĩhithe mũgũnda-inĩ o nginya hwaĩ-inĩ wa mũthenya wa gatatũ.
6  Baba wanyu angĩnjaga, ũmwĩre atĩrĩ, ‘Daudi arathaithire ndĩmũhe rũtha athiĩ itũũra-inĩ rĩao Bethilehemu, tondũ kũrĩ na igongona rĩa o mwaka rĩa famĩlĩ yao yothe.’
7  Angĩgaacokia atĩrĩ, ‘Nĩ wega,’ ũndũ ũcio ũkoonania atĩ ndungata yaku nĩ ĩgũkorũo na thayũ. No angĩkarakara, ũmenye atĩ nĩ atuĩte itua rĩa kũngera ngero.
8  Onia ndungata yaku wendo mwĩhokeku, tondũ nĩ ũingĩrĩtie ndungata yaku kĩrĩkanĩro-inĩ kĩa Jehova hamwe nawe. No angĩkorũo ndĩ na mahĩtia, njũraga arĩ wee. Ũgũkĩĩneana kũrĩ baba wanyu nĩkĩ?”
9  Nĩ ũndũ ũcio Jonathani akĩmwĩra atĩrĩ: “Kũroaga gũtuĩka ũguo atĩ no ũgĩe na rĩciria ta rĩu! Ingĩmenya atĩ baba nĩ atuĩte itua rĩa gũkũgera ngero-rĩ, na githĩ to gũkwĩra ingĩkwĩra?”
10  Daudi agĩcoka akĩũria Jonathani ũũ: “Nũũ ũkanjĩra kana baba wanyu agũcokeria arĩ na marũrũ?”
11  Jonathani akĩra Daudi atĩrĩ: “Ũka, nĩ tũthiĩ mũgũnda-inĩ.” Eerĩ magĩkiuma magĩthiĩ mũgũnda-inĩ.
12  Na Jonathani akĩra Daudi ũũ: “Jehova Ngai wa Isiraeli arotuĩka mũira wa atĩ nĩ ngooria baba ũhoro ũcio rũciũ ihinda-inĩ ta rĩrĩ kana gũkinyĩria mũthenya wa gatatũ. Angĩkorũo akenetio nĩ Daudi-rĩ, na githĩ ndigaatũmana ũmenyithio ũhoro ũcio?
13  No angĩkorũo baba abangĩte gũkũgera ngero, Jehova arorũithia Jonathani na eke ũguo o na makĩria angĩkorũo ndigaakũmenyithia ũndũ ũcio na ngũrekererie ũthiĩ na thayũ. Jehova arokorũo hamwe nawe, o ta ũrĩa aarĩ hamwe na baba.
14  Ningĩ-rĩ, githĩ ndũrĩnyonagia wendo mwĩhokeku wa Jehova rĩrĩa rĩothe ngũtũũra muoyo o na nginya rĩrĩa ngaakua?
15  Ndũkanage kuonia andũ a nyũmba yakwa wendo waku mwĩhokeku, o na nginya rĩrĩa Jehova akaaniina thũ ciothe cia Daudi thĩinĩ wa thĩ.”
16  Nĩ ũndũ ũcio Jonathani agĩthondeka kĩrĩkanĩro hamwe na nyũmba ya Daudi, akiuga atĩrĩ, “Jehova nĩ agaaciirithia na aherithie thũ cia Daudi.”
17  Jonathani agĩkĩra Daudi ehĩte rĩngĩ na wendo wake kũmwerekera, nĩ gũkorũo Jonathani aamwendete ta ũrĩa eeyendete we mwene.
18  Jonathani agĩcoka akĩmwĩra ũũ: “Rũciũ nĩ mũthenya wa karũgamo ka mweri, na nĩ ũkaagwo, tondũ gĩtĩ gĩaku gĩgaakorũo kĩrĩ ũtheri.
19  Gũkinyĩria mũthenya wa gatatũ, ũgaakorũo wagĩtwo o na makĩria, na wagĩrĩirũo gũthiĩ harĩa wehithĩte mũthenya ũrĩa ũngĩ na ũikare hakuhĩ na ihiga rĩrĩ rĩ haha.
20  Na niĩ nĩ ngaacoka njikie mĩguĩ ĩtatũ mwena-inĩ ũmwe wa ihiga rĩu, ta arĩ kĩndũ ndĩraratha.
21  Na rĩrĩa ngaatũma ndungata yakwa ngaamĩra atĩrĩ, ‘Thiĩ ũcarie mĩguĩ ĩyo.’ Angĩkorũo ngeera ndungata ĩyo ũũ, ‘Atĩrĩrĩ, mĩguĩ ĩyo ĩrĩ mwena ũyũ waku, mĩoe,’ hĩndĩ ĩyo no ũcoke, tondũ o ta ũrĩa Jehova atũũraga muoyo, ũndũ ũcio ũkoonania atĩ nĩ ũgaakorũo na thayũ na ndũgaakorũo ũrĩ ũgwati-inĩ.
22  No angĩkorũo ngeera kamwana kau ũũ, ‘Atĩrĩrĩ, mĩguĩ ĩyo ĩrĩ mbere yaku,’ hĩndĩ ĩyo wagĩrĩirũo gũthiĩ, tondũ Jehova nĩ akũrekereirie ũthiĩ.
23  Ha ũhoro wĩgiĩ kĩĩranĩro kĩrĩa niĩ nawe tũgĩĩte nakĩo, Jehova arokorũo gatagatĩ gaitũ tene na tene.”
24  Daudi agĩkĩĩhitha mũgũnda-inĩ. Rĩrĩa mũthenya wa karũgamo ka mweri wakinyire, mũthamaki agĩikara thĩ gĩtĩ-inĩ gĩake ndĩa-inĩ ĩyo nĩguo arĩe.
25  Mũthamaki aaikarĩte hakuhĩ na rũthingo gĩtĩ-inĩ kĩrĩa aamenyerete gũikarĩra. Jonathani aaikarĩte mwena ũcio ũngĩ maroranĩte nake, na Abineri agaikara mwena hakuhĩ na Saulu, no harĩa Daudi aaikaraga haarĩ ũtheri.
26  Saulu ndoigire ũndũ mũthenya ũcio, nĩ gũkorũo eeĩrire atĩrĩ: ‘Harĩ ũndũ wĩkĩkĩte agakorũo arĩ na thahu. No nginya akorũo arĩ na thahu.’
27  Na mũthenya ũrĩa warũmĩrĩire karũgamo ka mweri, mũthenya wa kerĩ, harĩa Daudi aaikaraga haarĩ o ũtheri. Saulu agĩcoka akĩũria mũrũwe Jonathani atĩrĩ: “Mũrũ wa Jesii agĩte gũka ndĩa-inĩ ĩno ira kana ũmũthĩ nĩkĩ?”
28  Jonathani agĩcokeria Saulu ũũ: “Daudi arathaithire ndĩmũhe rũtha athiĩ Bethilehemu.
29  Aranjĩrire atĩrĩ, ‘Ndagũthaitha ũũhe rũtha thiĩ, tondũ tũrĩ na igongona rĩa famĩlĩ itũũra-inĩ, na mũrũ wa maitũ nĩwe ũndũmanĩire. Nĩ ũndũ ũcio-rĩ, angĩkorũo nĩ njĩtĩkĩrĩkĩte maitho-inĩ maku, reke ndĩcembie thiĩ ngone ariũ a maitũ.’ Nĩkĩo atarĩ aroka metha-inĩ ya mũthamaki.”
30  Saulu akĩrakarĩra Jonathani mũno, akĩmũũria ũũ: “Wee mũrũ ũyũ wa mũtumia mũremi, ũreciria ndiũĩ atĩ ũthuurĩte kũnyita mũrũ wa Jesii mbaru, ũgeconorithia wee mwene na ũgaconorithia maitũguo?
31  Rĩrĩa rĩothe mũrũ wa Jesii egũkorũo arĩ muoyo gũkũ thĩ, wee ndũkehanda wega o hamwe na ũthamaki waku. Nĩ ũndũ ũcio tũma mũndũ amũrehe kũrĩ niĩ, nĩ gũkorũo no mũhaka akue.”
32  No Jonathani akĩũria ithe Saulu atĩrĩ: “Ekũũragwo nĩkĩ? Kaĩ arĩ atĩa ekĩte?”
33  Nake Saulu akĩmũikĩria itimũ nĩguo amũũrage, nĩ ũndũ ũcio Jonathani akĩmenya atĩ ithe nĩ aatuĩte itua rĩa kũũraga Daudi.
34  Jonathani agĩũkĩra o rĩo akĩehera metha-inĩ acinĩtwo nĩ marakara, na ndaarĩire irio o na irĩkũ mũthenya ũcio wa kerĩ ũrĩa warũmĩrĩire mũthenya wa karũgamo ka mweri, tondũ nĩ aarakarĩtio nĩ ũhoro ũcio wa Daudi na ithe nĩ aamũconorithĩtie.
35  Rũcinĩ gwakĩa Jonathani agĩthiĩ mũgũnda-inĩ o ta ũrĩa maarĩkanĩire na Daudi, na agĩthiĩ hamwe na kamwana kaarĩ ndungata.
36  Akĩra ndungata ĩyo yake ũũ: “Ta teng’era ũthiĩ ũgacarie mĩguĩ ĩrĩa ngũikia.” Ndungata ĩyo ĩgĩteng’era, nake Jonathani agĩikia mũguĩ mbere yayo.
37  Rĩrĩa ndungata ĩyo yakinyire harĩa Jonathani aaikĩtie mũguĩ ũcio, Jonathani akĩanĩrĩra akĩra ndungata ĩyo atĩrĩ: “Na githĩ mũguĩ ũcio ndũrĩ mbere yaku?”
38  Jonathani agĩkĩra ndungata ĩyo ũũ: “Teng’era! Wĩhĩke! Ndũkamaĩrĩrie!” Nayo ndungata ĩyo ya Jonathani ĩkĩoya mĩguĩ ĩyo na ĩgĩcoka harĩ mwathi wayo.
39  Ndungata ĩyo ndĩataũkĩirũo nĩ ũndũ ũcio; Jonathani na Daudi no o maamenyaga ũrĩa kũrathiĩ.
40  Jonathani agĩcoka akĩnengera ndungata ĩyo yake matharaita macio make akĩmĩra ũũ: “Thiĩ ũtware matharaita maya itũũra-inĩ.”
41  Rĩrĩa ndungata ĩyo yathiire, Daudi agĩũkĩra kuuma handũ haarĩ o hau hakuhĩ mwena wa mũhuro. Agĩcoka akĩĩgũithia agĩturumithia ũthiũ wake thĩ na akĩinamĩrĩra maita matatũ, makĩmumunyana na makĩrĩranĩra, no Daudi nĩwe warĩrire makĩria.
42  Jonathani akĩra Daudi ũũ: “Thiĩ na thayũ, nĩ gũkorũo ithuerĩ nĩ twĩhĩtĩte na rĩĩtwa rĩa Jehova tũkoiga atĩrĩ, ‘Jehova arokorũo gatagatĩ gakwa nawe na gatagatĩ ka mbeũ yaku na mbeũ yakwa tene na tene.’” Thutha ũcio Daudi agĩũkĩra na agĩthiĩ, nake Jonathani agĩcoka itũũra-inĩ.
1  Na rĩrĩ, nĩ kwarĩ na mũndũ wa kuuma Ramathaimu-zofimu gĩcigo-inĩ kĩrĩa kĩrĩ irĩma kĩa Efiraimu wetagwo Elikana, mũrũ wa Jerohamu, mũrũ wa Elihu, mũrũ wa Tohu, mũrũ wa Zufi, Mũefiraimu.
2  Aarĩ na atumia erĩ; ũmwe eetagwo Hana, nake ũcio ũngĩ eetagwo Penina. Penina nĩ aarĩ na ciana, no Hana ndaarĩ na ciana.
3  Mũndũ ũcio nĩ aambataga kuuma itũũra-inĩ rĩake o mwaka o mwaka agathiĩ Shilo gũthathaiya na kũrutĩra Jehova mũnene wa ita igongona. Na kũu nĩkuo ariũ erĩ a Eli, Hofini na Finehasi, maatungatagĩra Jehova marĩ athĩnjĩri-Ngai.
4  Mũthenya ũmwe rĩrĩa Elikana aarutire igongona, nĩ aaheire mũtumia wake Penina o hamwe na ariũ ake na aarĩ ake othe icunjĩ cia igongona rĩu,
5  no akĩhe Hana gĩcunjĩ kĩmwe kĩa mwanya tondũ Hana nĩwe eendete mũno; ĩndĩ Jehova ndaaheete Hana ciana.
6  Ningĩ mũiruwe aaikaraga akĩmũnyũrũragia nĩguo amũtuurithie tondũ Jehova ndaamũheete ciana.
7  Ũguo nĩguo eekaga o mwaka o mwaka; rĩrĩa rĩothe Hana aambataga agathiĩ nyũmba-inĩ ya Jehova, mũiruwe aamũnyũrũragia mũno nginya akarĩra na akaga kũrĩa irio.
8  No mũthuriwe Elikana akĩmũũria atĩrĩ: “Hana, ũrarĩra nĩkĩ, na ũraaga kũrĩa irio nĩkĩ, na nĩ kĩĩ kĩratũma ũkorũo na kĩeha ũguo? Na githĩ niĩ ndikĩrĩte ariũ ikũmi harĩ wee?”
9  Na rĩrĩ, rĩrĩa maarĩkirie kũrĩa na kũnyua marĩ kũu Shilo, Hana agĩũkĩra. Hĩndĩ ĩyo, Eli mũthĩnjĩri-Ngai aaikarĩte thĩ gĩtĩ-inĩ hakuhĩ na gĩtugĩ kĩa mũrango wa hekarũ ya Jehova.
10  Hana aarĩ na marũrũ maingĩ mũno, na akĩambĩrĩria kũhoya Jehova akĩrĩraga ategũtigithĩria.
11  Akĩĩhĩta mwĩhĩtwa ũyũ: “Wee Jehova mũnene wa ita, ũngĩtĩkĩra kũrora thĩna ũyũ wa ndungata yaku na ũndirikane na wage kũriganĩrũo nĩ ndungata yaku na ũhe ndungata yaku mwana wa kahĩĩ, nĩ ngaamũneana kũrĩ Jehova matukũ mothe ma ũtũũro wake, na rwenji rũtikahutia mũtwe wake.”
12  Na hĩndĩ ĩyo Hana aahoyaga ihinda iraya arĩ mbere ya Jehova, Eli aaikarĩte amũrorete kanua.
13  Hana aaragia na ngoro, iromo ciake nocio tu ciainainaga no mũgambo wake ndwaiguĩkaga. Nĩ ũndũ ũcio Eli agĩĩciria atĩ Hana nĩ kũrĩĩo arĩĩtwo.
14  Eli agĩkĩmwĩra atĩrĩ: “Ũgũikara ũrĩ mũrĩĩu nginya rĩ? Tiga kũnyua ndibei ĩyo yaku.”
15  Nake Hana akĩmũcokeria ũũ: “Aca mwathi wakwa, niĩ ndĩ mũtumia ũrĩ na mĩtangĩko mĩnene; ti kũnyua nyuĩte ndibei kana kĩndũ kĩngĩ o gĩothe kĩngĩtũma mũndũ arĩĩo, no nĩ ngoro yakwa ndĩraitũrũra mbere ya Jehova.
16  Ndũkone ndungata yaku ta arĩ mũtumia ũtarĩ kĩene, tondũ nĩ kwaria ndĩraria nginyagia rĩu ndĩ na ruo rũingĩ na mĩtangĩko.”
17  Nake Eli akĩmwĩra ũũ: “Thiĩ na thayũ, na Ngai wa Isiraeli arohingia ũndũ ũrĩa wamũhoya.”
18  Nĩ ũndũ ũcio Hana akĩmwĩra atĩrĩ: “Reke ndungata yaku ĩtĩkĩrĩke maitho-inĩ maku.” Na mũtumia ũcio agĩĩthiĩra na akĩrĩa irio, na ndaacokire gũtuka gĩthiithi rĩngĩ.
19  Magĩcoka magĩũkĩra rũcinĩ tene makĩinamĩrĩra mbere ya Jehova, thutha ũcio magĩcoka kwao mũciĩ kũu Rama. Elikana agĩkoma na mũtumia wake Hana, nake Jehova akĩririkana Hana.
20  Ihinda-inĩ rĩa mwaka ũmwe Hana akĩgĩa nda na agĩciara kahĩĩ, agĩgeta Samueli, tondũ ooigire atĩrĩ, “nĩ gũkahoya ndakahoire harĩ Jehova.”
21  Thutha wa ihinda Elikana akĩambata hamwe na andũ othe a nyũmba yake nĩguo akarutĩre Jehova igongona rĩa o mwaka na akarute igongona rĩake rĩa mwĩhĩtwa.
22  No Hana ndaathiire, nĩ gũkorũo eerire mũthuriwe atĩrĩ: “Rĩrĩa kahĩĩ gaka gagaatigithio kuonga-rĩ, nĩrĩo ngaagatwara; nako karũgame mbere ya Jehova na gatũũre kuo kuuma hĩndĩ ĩyo gũthiĩ na mbere.”
23  Nake mũthuriwe Elikana akĩmwĩra ũũ: “Ĩka ũrĩa ũkuona arĩ wega. Ikara gũkũ mũciĩ o nginya rĩrĩa ũgaagatigithia kuonga. Jehova arohingia ũguo woiga.” Kwoguo mũtumia ũcio agĩikara kũu mũciĩ agĩkarera o nginya rĩrĩa aagatigithirie kuonga.
24  Na rĩrĩa aagatigithirie kuonga, agĩgatwara Shilo, hamwe na ndegwa ya mĩaka ĩtatũ, eba ĩmwe ya mũtu, na ndigithũ ĩmwe nene ya ndibei, agĩgĩkinya nyũmba-inĩ ya Jehova kũu Shilo arĩ hamwe na kahĩĩ kau.
25  Magĩcoka magĩthĩnja ndegwa ĩyo na magĩtwara kahĩĩ kau kũrĩ Eli.
26  Nĩ ũndũ ũcio Hana akĩmwĩra ũũ: “Atĩrĩrĩ mwathi wakwa, o ta ũrĩa ũtũũraga muoyo wee mwathi wakwa, niĩ nĩ niĩ mũtumia ũrĩa warũgamĩte haha nawe ngĩhoya Jehova.
27  Kahĩĩ gaka nĩko ndahoyaga heo, na Jehova akĩhingia ũrĩa ndamũhoete.
28  Na rĩu na niĩ nĩ ndakaheana kũrĩ Jehova. Matukũ-inĩ mako mothe, ndakaheana kũrĩ Jehova.” Nake akĩinamĩrĩra hau mbere ya Jehova.
2  Ningĩ Hana akĩhoya akiuga ũũ: “Ngoro yakwa nĩ ĩkenete nĩ ũndũ wa Jehova; Rũhĩa rwakwa nĩ rũtũũgĩrĩtio nĩ Jehova. Kanua gakwa kahingũkĩte biũ kaarĩrie thũ ciakwa, Nĩ gũkorũo nĩ ngenete nĩ ũndũ wa ciĩko ciaku cia kũhonokania.
2  Gũtirĩ o na ũmwe mũtheru ta Jehova, Gũtirĩ ũngĩ tiga wee, Na gũtirĩ rwaro rwa ihiga rũtariĩ ta Ngai witũ.
3  Mũtigaikare mũkĩaragia na mwĩtĩo; Mũtikareke ũndũ o na ũmwe wa mwĩgaatho uume kanua-inĩ kanyu, Nĩ gũkorũo Jehova nĩ Ngai ũrĩ ũmenyo, Na nĩwe ũthuthuragia ciĩko na njĩra ya kĩhooto.
4  Mota ma arũme arĩa marĩ hinya nĩ moinange, No andũ arĩa matarĩ na hinya nĩ maheetwo hinya.
5  Arĩa mahũnĩtio wega no mũhaka mandĩkwo wĩra nĩguo mone mũgate, Ĩndĩ arĩa ahũtu nĩ matigĩte kũhũta. Mũtumia ũrĩa thata nĩ aciarĩte ariũ mũgwanja, Ĩndĩ mũtumia ũrĩa warĩ na ariũ aingĩ nĩ atiganĩirio.
6  Jehova nĩ oraganaga, na agatũũria mũndũ muoyo; Aikũrũkanagia Mbĩrĩra-inĩ, na akariũkania.
7  Jehova nĩ atũmaga mũndũ athĩne, na agatũma mũndũ atonge; Nĩ anyihagia mũndũ, na akambararia mũndũ.
8  Ambararagia ũrĩa ũtarĩ hinya kuuma rũkũngũ-inĩ; Akoya mũthĩni kuuma hĩba-inĩ ya mũhu, Agatũma maikare hamwe na anene, Akamahe gĩtĩ gĩa gĩtĩo. Jehova nĩwe mwene indo iria itiiragĩrĩra thĩ, Na aigĩrĩire bũrũri ũrĩa ũrĩ maciaro igũrũ rĩacio.
9  Nĩ agitagĩra makinya ma andũ ake arĩa ehokeku, No arĩa aganu nĩ gũkirio magaakirio nduma-inĩ, Nĩ gũkorũo mũndũ ndahootanaga nĩ ũndũ wa hinya wake.
10  Jehova nĩ akaaniina arĩa mamũũkagĩrĩra; Akaamarurumĩria marurumĩ kuuma igũrũ. Jehova agaatuanĩra ciira o nginya ituri-inĩ cia thĩ, Nĩ akaahe mũthamaki wake hinya Na atũũgĩrie rũhĩa rwa ũrĩa wake mũitĩrĩrie maguta.”
11  Elikana agĩcoka akĩinũka gwake mũciĩ Rama, no kahĩĩ kau gaatungatagĩra Jehova karĩ mbere ya Eli mũthĩnjĩri-Ngai.
12  Na rĩrĩ, ariũ a Eli maarĩ andũ aganu; matiatĩĩte Jehova.
13  Ũũ nĩguo meekaga ũhoro-inĩ wĩgiĩ indo iria athĩnjĩri-Ngai maagĩrĩire kũheo nĩ andũ: Mũndũ o wothe angĩarutire igongona, ndungata ya mũthĩnjĩri-Ngai yokaga ĩnyitĩte hũma ya mĩthece ĩtatũ na guoko rĩrĩa nyama iratherũka,
14  ĩgaikia hũma ĩyo kĩraĩ-inĩ, nyũngũ-inĩ ya nyitĩro igĩrĩ, thaburia-inĩ, kana nyũngũ-inĩ ya nyitĩro ĩmwe. Na kĩrĩa hũma ĩyo ĩkũruta, mũthĩnjĩri-Ngai akeyoera. Ũguo nĩguo meekaga kũu Shilo harĩ Aisiraeli othe arĩa mookaga kuo.
15  Ningĩ, o na mũndũ ũrĩa ũraruta igongona atanacina maguta nĩguo marute ndogo, ndungata ya mũthĩnjĩri-Ngai yokaga ĩkamwĩra: “He mũthĩnjĩri-Ngai nyama ahĩhie. Ndegwĩtĩkĩra nyama therũkie kuuma kũrĩ wee, no nyama njĩthĩ tu.”
16  Na mũndũ ũcio angĩamwĩrire ũũ: “Reke maguta mambe macinwo marute ndogo, thutha ũcio wĩyoere kĩrĩa gĩothe ũkwenda,” ndungata ĩyo yamwĩraga atĩrĩ: “Aca, nengera o rĩu; kwaga ũguo, nguoya kĩa hinya!”
17  Nĩ ũndũ ũcio mehia ma ndungata icio magĩkorũo marĩ maingĩ mũno mbere ya Jehova, nĩ gũkorũo andũ acio matiatĩaga igongona rĩa Jehova.
18  Na rĩrĩ, Samueli aatungataga mbere ya Jehova, ehumbĩte ebodi ya gatani, o na gũtuĩka aarĩ o kamwana.
19  Ningĩ nyina nĩ aamũtumagĩra kagooti gatarĩ moko, na akamũtwarĩra o mwaka o mwaka rĩrĩa maathiaga na mũthuriwe kũruta igongona rĩa o mwaka.
20  Nake Eli akĩrathima Elikana na mũtumia wake akiuga ũũ: “Jehova arokũhe mwana kũgerera mũtumia ũyũ waku ithenya-inĩ rĩa mwana ũcio mũheete Jehova.” Nao magĩcoka mũciĩ.
21  Jehova akĩririkana Hana, nake akĩoha nda; na agĩciara anake angĩ atatũ na airĩtu erĩ. Nako kamwana kau ti Samueli gagĩthiĩ na mbere gũkũra karĩ mbere ya Jehova.
22  Na rĩrĩ, Eli aarĩ mũkũrũ mũno, no nĩ aaiguĩte ũrĩa wothe ariũ ake meekaga andũ othe a Isiraeli na ũrĩa maakomaga na atumia arĩa maatungataga mũromo-inĩ wa hema ya gũtũnganwo.
23  Aameeraga ũũ: “Nĩ kĩĩ kĩratũma mwĩke maũndũ na njĩra ĩno? Tondũ maũndũ marĩa ndĩraigua mamwĩgiĩ kuuma kũrĩ andũ othe nĩ moru.
24  Aca ariũ akwa, ũhoro ũrĩa ndĩraigua ũgĩtheremio gatagatĩ-inĩ ka andũ a Jehova ti mwega.
25  Mũndũ angĩhĩria mũndũ ũrĩa ũngĩ, mũndũ no amũthaithanĩrĩre harĩ Jehova; no mũndũ angĩĩhĩria Jehova-rĩ, nũũ ũngĩmũhoera?” Ĩndĩ nĩ maaregire gũthikĩrĩria ithe, nĩ gũkorũo Jehova nĩ aatuĩte atĩ nĩ ekũmoraga.
26  Nako kamwana kau ti Samueli gagĩthiĩ o na mbere kũneneha gagĩtĩkĩrĩkaga nĩ Jehova o na andũ.
27  Mũndũ ũmwe wa Ngai agĩũka kũrĩ Eli akĩmwĩra atĩrĩ: “Ũũ nĩguo Jehova oigĩte: ‘Na githĩ ndieguũririe harĩ nyũmba ya thoguo rĩrĩa maarĩ Misiri marĩ ngombo nyũmba-inĩ ya Firauni?
28  Na agĩthuurũo kuuma harĩ mĩhĩrĩga yothe ya Isiraeli atungatage arĩ mũthĩnjĩri-Ngai wakwa na athiage kĩgongona-inĩ gĩakwa kũruta magongona na gũcina ũbumba, na ehumbage ebodi arĩ mbere yakwa; na ngĩhe nyũmba ya thoguo magongona mothe ma gũcinwo na mwaki ma Aisiraeli.
29  Nĩ kĩĩ kĩratũma mũnyarare igongona rĩakwa na iruta rĩakwa rĩrĩa njathanĩte rĩrutagwo gĩikaro-inĩ gĩakwa? Nĩ kĩĩ kĩratũma ũtĩe ariũ aku kũngĩra, mũkenoria na icunjĩ iria njega mũno cia igongona rĩothe rĩa andũ akwa Isiraeli?
30  “‘Nĩkĩo uuge wa Jehova Ngai wa Isiraeli arĩ ũyũ: “Niĩ mwene nĩ ndoigire atĩ nyũmba yaku na nyũmba ya ithe wanyu wa tene ĩgũtũũra ĩthiaga mbere yakwa.” No rĩu Jehova oigĩte ũũ: “Ndingĩtĩkĩria ũndũ ũcio, nĩ gũkorũo arĩa mandĩĩte nĩ ndĩmatĩaga, ĩndĩ arĩa manyararaga nĩ marĩnyararagwo.”
31  Atĩrĩrĩ, matukũ nĩ maroka rĩrĩa ngaaniina hinya waku na wa andũ a nyũmba ya thoguo, ũũ atĩ gũtirĩ mũndũ o na ũmwe wa nyũmba yaku ũgaakinyia mĩaka ya ũkũrũ.
32  Na nĩ ũkoona thũ gĩikaro-inĩ gĩakwa gatagatĩ-inĩ ka maũndũ mothe mega marĩa mekĩirũo andũ a Isiraeli, na gũtirĩ hĩndĩ ĩngĩ gũkaagĩa na mũndũ mũkũrũ nyũmba-inĩ yaku.
33  Mũndũ wa gwaku ũrĩa itakeeheria atige gũtungataga kĩgongona-inĩ gĩakwa agaatũma maitho maku mage kuona na akũrehere kĩeha, no andũ aingĩ a nyũmba yaku magaakua kũgerera rũhiũ rwa njora rwa andũ.
34  Na ũndũ ũrĩa ũgaakora ariũ aku eerĩ Hofini na Finehasi, nĩguo ũgaakorũo ũrĩ kĩmenyithia harĩ wee: Eerĩ magaakua mũthenya ũmwe.
35  Na nĩ ngeethuurĩra mũthĩnjĩri-Ngai mwĩhokeku. Ageekaga kũringana na wendi wa ngoro yakwa; na nĩ ngaamwakĩra nyũmba ĩgũtũũra, nake agaathiaga hĩndĩ ciothe arĩ mbere ya ũrĩa wakwa mũitĩrĩrie maguta.
36  Mũndũ o wothe ũrĩa ũgaatigara nyũmba-inĩ yaku agooka na amũinamĩrĩre nĩguo aheo marĩhi ma mbeca na mũgate, na oige ũũ: “Ndagũthaitha ũũhe wĩra ũmwe wa ũthĩnjĩri-Ngai nĩgetha ngarĩaga kĩenyũ kĩa mũgate.”’”
3  Ihinda-inĩ rĩu, kamwana kau ti Samueli gaatungatagĩra Jehova karĩ mbere ya Eli, no kiugo kĩa Jehova gĩtiaiguĩkaga kaingĩ matukũ-inĩ macio; cioneki itiatheremete mũno.
2  Mũthenya ũmwe, Eli aakomete harĩa aamenyerete gũkoma, na maitho make nĩ maathirĩte hinya wa kuona; ndaahotaga kuona.
3  Tawa wa Ngai ndwahoretio, na Samueli aakomete hekarũ-inĩ ya Jehova, kũrĩa Ithandũkũ rĩa Ngai rĩarĩ.
4  Jehova agĩcoka agĩta Samueli. Nake agĩcokia ũũ: “Ĩ niĩ ũyũ haha.”
5  Agĩteng’era kũrĩ Eli akĩmwĩra atĩrĩ: “Ĩ niĩ ũyũ haha tondũ nĩ wanjĩta.” No we akĩmwĩra ũũ: “Niĩ ndiĩtanĩte. Coka ũgakome.” Agĩgĩthiĩ agĩkoma.
6  Jehova agĩtana o rĩngĩ: “Samueli!” Nĩ ũndũ ũcio Samueli agĩũkĩra agĩthiĩ kũrĩ Eli akĩmwĩra atĩrĩ: “Ĩ niĩ ũyũ haha tondũ nĩ wanjĩta.” No we akĩmwĩra: “Niĩ ndiĩtanĩte, mũrũ wakwa. Coka ũgakome.”
7  (Na rĩrĩ, Samueli ndaakoretwo amenyete Jehova, na kiugo kĩa Jehova gĩtiakoretwo kĩguũrĩtio harĩ we.)
8  Jehova agĩgĩtana o rĩngĩ, riita rĩa gatatũ: “Samueli!” Nĩ ũndũ ũcio agĩũkĩra agĩthiĩ kũrĩ Eli akĩmwĩra atĩrĩ: “Ĩ niĩ ũyũ haha tondũ nĩ wanjĩta.” Hĩndĩ ĩyo Eli akĩmenya atĩ nĩ Jehova wetaga kamwana kau.
9  Nĩ ũndũ ũcio Eli akĩra Samueli ũũ: “Thiĩ ũgakome, na angĩgwĩta rĩngĩ, wagĩrĩirũo kuuga atĩrĩ, ‘Jehova, aria, nĩ gũkorũo ndungata yaku nĩ ĩthikĩrĩirie.’” Samueli agĩgĩthiĩ na agĩkoma harĩa aakomaga.
10  Jehova agĩũka akĩrũgama hau, na agĩtana o ta maita macio mangĩ: “Samueli, Samueli!” Nĩ ũndũ ũcio Samueli akiuga atĩrĩ: “Aria, nĩ gũkorũo ndungata yaku nĩ ĩthikĩrĩirie.”
11  Jehova akĩra Samueli ũũ: “Atĩrĩrĩ, nĩ harĩ ũndũ ngwĩka thĩinĩ wa Isiraeli ũtũme matũ meerĩ ma mũndũ o wothe ũkũũigua mararakwo.
12  Mũthenya ũcio nĩ ngaahingia ũrĩa wothe njugĩte ũkoniĩ Eli ũhoro-inĩ wĩgiĩ nyũmba yake, kuuma kĩambĩrĩria nginya mũico.
13  No mũhaka ũmwĩre atĩ nĩ ngũrehera nyũmba yake ituĩro rĩa gũtũũra nĩ ũndũ wa mehia marĩa we oĩ ũhoro wamo, tondũ ariũ ake marumaga Ngai, no ndamarũithagia.
14  Nĩkĩo ndĩhĩtĩte harĩ nyũmba ya Eli atĩ mehia ma nyũmba ya Eli matikaahumbĩrũo nĩ magongona kana maruta.”
15  Samueli agĩgĩkoma o nginya rũcinĩ; agĩcoka akĩhingũra mĩrango ya nyũmba ya Jehova. Samueli nĩ eetigagĩra kwĩra Eli ũhoro wa kĩoneki kĩu.
16  No Eli agĩta Samueli: “Samueli, mũrũ wakwa!” Nake akĩmũcokeria atĩrĩ: “Ĩ niĩ ũyũ haha.”
17  Akĩmũũria ũũ: “Akũheire ndũmĩrĩri ĩrĩkũ? Ndagũthaitha ndũkahithe. Ngai arokũrũithia na agwĩke ũguo o na makĩria ũngĩĩhitha kiugo o na kĩmwe harĩ maũndũ marĩa mothe akwĩrire.”
18  Kwoguo Samueli akĩmwĩra maũndũ mothe, na ndaamũhithire ũndũ o na ũmwe. Eli agĩkiuga atĩrĩ: “Nĩ Jehova. Nĩ eke ũrĩa ekuona arĩ wega maitho-inĩ make.”
19  Samueli agĩthiĩ na mbere gũkũra, na Jehova aarĩ hamwe nake na ndaarekire kiugo o na kĩmwe harĩ maũndũ marĩa mothe ooigĩte kĩage kũhinga.
20  Andũ othe a Isiraeli kuuma Dani nginya Biri-shiba makĩmenya atĩ Samueli nĩ aarĩkĩtie kwamũrũo atuĩke mũnabii wa Jehova.
21  Na Jehova agĩthiĩ na mbere kwĩguũria kũu Shilo, nĩ gũkorũo Jehova nĩ eemenyithanagia kũrĩ Samueli kũu Shilo kũgerera kiugo kĩa Jehova.
12  Na rĩrĩ, Samueli agĩkĩra andũ othe a Isiraeli atĩrĩ: “Rĩu nĩ ndĩkĩtie gwĩka ũrĩa wothe mwanjĩrĩte njĩke, na nĩ ndĩmwamũrĩire mũthamaki wa kũmũthamakagĩra.
2  Rĩu ũyũ nĩwe mũthamaki wanyu ũrĩa ũramũtongoria! Na niĩ hakwa-rĩ, rĩu ndĩ mũkũrũ na ngagĩa mbuĩ, na ariũ akwa marĩ haha hamwe na inyuĩ, na ngoretwo ngĩmũtongoria kuuma ũnyinyi-inĩ wakwa nginyagia ũmũthĩ.
3  Nĩ niĩ ũyũ haha. Rutai ũira mbere ya Jehova na mbere ya mũitĩrĩrie maguta wake: Nũũ ndĩ ndoya ndegwa kana ndigiri yake? Kana nũũ ndĩ ndatunya kana ngahinyĩrĩria? Nũũ ndĩ ndamũkĩra ihaki kuuma guoko-inĩ gwake atĩ nĩguo ndĩhũgũre ndore mwena ũngĩ? Angĩkorũo nĩ ndĩ ndoya, nĩ ngũmũcokeria.”
4  Nĩ ũndũ ũcio makĩmwĩra atĩrĩ: “Ndũrĩ watũtunya kana ũgatũhinyĩrĩria o na kana ũkamũkĩra kĩndũ o gĩothe kuuma guoko-inĩ kwa mũndũ o na ũrĩkũ.”
5  Agĩkĩmeera ũũ: “Jehova nĩ mũira harĩ inyuĩ, o na mũitĩrĩrie maguta wake nĩ mũira mũthenya ũyũ wa ũmũthĩ atĩ gũtirĩ ũndũ o na ũmwe muona wa kũnjukĩra.” Nĩ ũndũ ũcio makiuga atĩrĩ: “Ĩĩ nĩ mũira.”
6  Samueli agĩcoka akĩra andũ acio atĩrĩ: “Jehova, o we ũrĩa wahũthĩrire Musa na Haruni na akĩruta maithe manyu ma tene bũrũri-inĩ wa Misiri, nĩ mũira.
7  Rĩu rũgamai haha, ndĩmũtuĩre ciira mbere ya Jehova nĩ ũndũ wa ciĩko ciothe cia ũthingu iria Jehova amwĩkĩire o na agekĩra maithe manyu ma tene.
8  “Rĩrĩa Jakubu aathiire Misiri na maithe manyu ma tene makĩambĩrĩria gũkaĩra Jehova amateithie, Jehova aatũmire Musa na Haruni nĩguo matongorie maithe manyu ma tene moime Misiri na mamarehe maikarage gũkũ.
9  No nĩ maariganĩirũo nĩ Jehova Ngai wao, nake akĩmendia guoko-inĩ gwa Sisera mũnene wa mbũtũ ya Hazoru na guoko-inĩ kwa Afilisti na guoko-inĩ kwa mũthamaki wa Moabi, na makĩmatharĩkĩra.
10  Nao magĩkaĩra Jehova amateithie, makiuga atĩrĩ, ‘Nĩ twĩhĩtie, nĩ gũkorũo nĩ tũtigĩte Jehova tũgatungatĩra ngai cia Baali na mĩhianano ya Ashitorethu; rĩu tũhonokie kuuma guoko-inĩ gwa thũ citũ nĩgetha tũgũtungatĩre.’
11  Nake Jehova agĩtũma Jerubaali na Bedani na Jefitha na Samueli na akĩmũhonokia kuuma guoko-inĩ gwa thũ iria ciothe ciamũthiũrũrũkĩirie, nĩgetha mũikare mũrĩ na ũgitĩri.
12  Rĩrĩa muoonire Nahashu mũthamaki wa Aamoni nĩ oka kũmũtharĩkĩra, mũgĩikara o mũkĩnjĩraga atĩrĩ, ‘Aca, nĩ tũtuĩte itua rĩa kũgĩa na mũthamaki atũthamakagĩre!’ O na gũtuĩka Jehova Ngai wanyu nĩwe warĩ Mũthamaki wanyu.
13  Rĩu ũyũ nĩwe mũthamaki ũrĩa mũthuurĩte, o we ũrĩa mwetirie. Atĩrĩrĩ, Jehova nĩ amwamũrĩire mũthamaki nĩguo amũthamakagĩre.
14  Angĩkorũo nĩ mũrĩĩtigagĩra Jehova na mũkamũtungatĩra na mũgathĩkĩra mũgambo wake na mũkaga kũremera watho wa Jehova, na mũrĩ hamwe na mũthamaki ũrĩa ũramũthamakĩra mũrũmagĩrĩre Jehova Ngai wanyu-rĩ, ũcio nĩ ũndũ mwega.
15  No mũngĩaga gwathĩkĩra mũgambo wa Jehova na mũremere watho wa Jehova, guoko kwa Jehova nĩ gũkaamũũkĩrĩra hamwe na maithe manyu.
16  Rĩu rũgamai haha muone ũndũ ũyũ mũnene Jehova egwĩka mwĩroreire na maitho manyu.
17  Na githĩ ũmũthĩ ti ihinda rĩa magetha ma ngano? Ngũkaĩra Jehova atũme kũgĩe marurumĩ na kuure mbura; nĩguo mũmenye na mũtaũkĩrũo nĩ ũũru ũrĩa mwĩkĩte maitho-inĩ ma Jehova nĩ ũndũ wa gwĩtia mũthamaki amũthamakagĩre.”
18  Nĩ ũndũ ũcio Samueli agĩkaĩra Jehova, nake Jehova agĩtũma kũgĩe marurumĩ na kuure mbura mũthenya ũcio, nginya andũ othe magĩĩtigĩra Jehova na Samueli mũno.
19  Andũ othe makĩra Samueli ũũ: “Hoya Jehova Ngai waku nĩ ũndũ wa ndungata ciaku, tondũ tũtikwenda gũkua, nĩ gũkorũo nĩ tuongereire ũũru ũngĩ mehia-inĩ maitũ mothe nĩ ũndũ wa gwĩtia mũthamaki.”
20  Nĩ ũndũ ũcio Samueli akĩra andũ acio atĩrĩ: “Mũtigetigĩre. Nĩ ma nĩ mwĩkĩte ũũru ũcio wothe. No rĩrĩ, mũtikanatige kũrũmĩrĩra Jehova, tungatagĩrai Jehova na ngoro yanyu yothe.
21  Mũtikanagarũrũke mũrũmĩrĩre indo cia tũhũ, nĩ gũkorũo itirĩ ũguni na itingĩhota kũhonokania, tondũ nĩ cia tũhũ.
22  Nĩ ũndũ wa rĩĩtwa rĩake inene, Jehova ndagatiganĩria andũ ake, nĩ gũkorũo Jehova nĩ atuĩte itua rĩa kũmũtua andũ ake.
23  Na niĩ hakwa-rĩ, kũroaga gũtuĩka atĩ no njĩhĩrie Jehova na njĩra ya gũtiga kũmũhoera, na nĩ ngũthiĩ na mbere kũmũruta na njĩra ĩrĩa njega na njagĩrĩru.
24  Mwĩtigagĩrei Jehova na mũmũtungatagĩre na ngoro yanyu yothe mũrĩ na wĩhokeku, nĩ gũkorũo nĩ muonete maũndũ manene marĩa amwĩkĩire.
25  No mũngĩkĩrĩrĩria gwĩka maũndũ moru, no kũniinwo mũkaaniinwo, inyuĩ o hamwe na mũthamaki wanyu.”
