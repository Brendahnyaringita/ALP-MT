10  Jesu oima kũu agĩthiĩ mĩhaka-inĩ ya Judea mũrĩmo wa Jorodani, na o rĩngĩ kĩrĩndĩ kĩnene kĩa andũ gĩgĩũka harĩ we. Na o ta ũrĩa aamenyerete gwĩka-rĩ, akĩambĩrĩria kũmaruta.
2  Na Afarisai magĩthiĩ harĩ we marĩ na muoroto wa kũmũgeria, na makĩmũũria kana nĩ kwagĩrĩire mũndũ atigane na mũtumia wake.
3  Akĩmoria atĩrĩ: “Musa aamwathire atĩa?”
4  Makĩmwĩra ũũ: “Musa nĩ eetĩkĩrĩtie mũndũ andĩkĩre mũtumia wake marũa ma ndigano na matigane.”
5  No Jesu akĩmeera atĩrĩ: “Aamwandĩkĩire rĩathani rĩu nĩ ũndũ wanyu kũũmia ngoro.
6  Ĩndĩ kuuma o kĩambĩrĩria kĩa ũũmbi, ‘Aamombire marĩ mũndũrũme na mũtumia.
7  Nĩ ũndũ ũcio, mũndũrũme nĩ agaatiga ithe na nyina,
8  nao eerĩ matuĩke mwĩrĩ ũmwe,’ nĩ ũndũ ũcio ti erĩ rĩngĩ, no nĩ mwĩrĩ ũmwe.
9  Kwoguo-rĩ, arĩa Ngai anyitithanĩtie, mũndũ ndakanamatigithanie.”
10  Na rĩrĩa maarĩ nyũmba, arutwo ake makĩambĩrĩria kũmũũria ũhoro ũcio.
11  Akĩmeera ũũ: “Mũndũ o wothe angĩtigana na mũtumia wake na ahikie ũngĩ nĩ atharĩtie,
12  na mũtumia angĩtigana na mũthuri wake ahikĩre ũngĩ, nĩ atharĩtie.”
13  Na rĩrĩ, andũ makĩambĩrĩria kũmũrehera twana nĩguo atũhutie, no arutwo ake makĩmakaania.
14  Rĩrĩa Jesu oonire ũguo akĩrakara na akĩmeera: “Rekei twana tũũke harĩ niĩ; na mũtikagerie gũtũgiria, nĩ gũkorũo Ũthamaki wa Ngai nĩ wa arĩa matariĩ ta tuo.
15  Ngũmwĩra atĩrĩ o ma, mũndũ wothe ũtamũkagĩra Ũthamaki wa Ngai ta kaana kanini ndakaingĩra thĩinĩ waguo.”
16  Akĩoya twana tũu agĩtũnyita na moko na akĩambĩrĩria gũtũrathima, agĩtũigagĩrĩra moko.
17  Rĩrĩa aathiaga, mũndũ ũmwe agĩteng’era harĩ we, agĩturia maru mbere yake na akĩmũũria: “Mũrutani Mwega, njagĩrĩirũo gwĩka atĩa nĩguo ngaagaya muoyo wa tene na tene?”
18  Jesu akĩmũũria atĩrĩ: “Wanjĩta mwega nĩkĩ? Gũtirĩ o na ũmwe mwega, tiga Ngai.
19  Nĩ ũĩ maathani: ‘Ndũkanoragane, ndũkanatharie, ndũkanaiye, ndũkanarute ũira wa maheeni, ndũkanatunyane, tĩaga thoguo na nyũkwa.’”
20  Mũndũ ũcio akĩmwĩra: “Mũrutani, ndũire nũmĩtie maũndũ macio mothe kuuma ũnyinyi-inĩ wakwa.”
21  Jesu akĩmũrora akĩigua amwenda na akĩmwĩra atĩrĩ, “Harĩ ũndũ ũmwe ũtigarĩtie: Thiĩ, wendie indo iria ũrĩ nacio ũhe athĩni, na nĩ ũkũgĩa na mũthithũ kũrĩa igũrũ; ũcoke ũũke ũtuĩke mũrũmĩrĩri wakwa.”
22  No akĩnyitwo nĩ ihooru aigua macokio macio na agĩthiĩ arĩ na kĩeha, nĩ gũkorũo aarĩ na indo nyingĩ.
23  Jesu akĩrora mĩena yothe, agĩcoka akĩra arutwo ake atĩrĩ: “Kaĩ nĩ ũgaakorũo ũrĩ ũndũ mũritũ harĩ arĩa marĩ mbeca gũtonya Ũthamaki-inĩ wa Ngai-ĩ!”
24  No arutwo ake makĩmakio mũno nĩ ciugo icio ciake. Nĩ ũndũ ũcio Jesu akĩmeera: “Ciana ciakwa, kaĩ nĩ ũndũ mũritũ gũtonya Ũthamaki-inĩ wa Ngai-ĩ!
25  Nĩ ũndũ mũhũthũ harĩ ngamĩra gũtonyera karima ga cindano gũkĩra mũndũ mũtongu gũtonya Ũthamaki-inĩ wa Ngai.”
26  Makĩgega o na makĩria, makĩmũũria atĩrĩ: “Nũũ ũngĩkĩhonokio?”
27  Jesu akĩmarora akĩmeera atĩrĩ: “Ũndũ ũcio ndũngĩhoteka harĩ andũ, no tiguo harĩ Ngai, nĩ gũkorũo maũndũ mothe no mahoteke harĩ Ngai.”
28  Petero akĩmwĩra: “Atĩrĩrĩ, ithuĩ nĩ tũtigĩte indo ciothe na tũgakũrũmĩrĩra.”
29  Jesu akiuga: “Ngũmwĩra atĩrĩ na ma, gũtirĩ mũndũ ũtigĩte nyũmba kana ariũ a nyina kana aarĩ a nyina kana nyina kana ithe kana ciana kana mĩgũnda nĩ ũndũ wakwa na nĩ ũndũ wa ũhoro ũrĩa mwega
30  ũtekwamũkĩra maita 100 makĩria, ihinda-inĩ rĩrĩ—nyũmba, ariũ a nyina, aarĩ a nyina, nyina, ciana, na mĩgũnda, hamwe na mĩnyamaro—na mũtabarĩre-inĩ wa maũndũ ũrĩa ũroka, aheo muoyo wa tene na tene.
31  No andũ aingĩ arĩa marĩ mbere magaatuĩka a thutha, nao arĩa marĩ thutha matuĩke a mbere.”
32  Na rĩrĩ, hĩndĩ ĩyo maarĩ njĩra-inĩ merekeire Jerusalemu, na Jesu aathiaga arĩ mbere yao, nao makĩgega, no arĩa maamarũmĩrĩire makĩnyitwo nĩ guoya. O rĩngĩ agĩtwara acio Ikũmi na Erĩ keheri-inĩ akĩambĩrĩria kũmeera maũndũ maya marĩa maarĩ hakuhĩ kũmũkora:
33  “Atĩrĩrĩ, twambatĩte twerekeire Jerusalemu, na Mũrũ wa mũndũ nĩ ekũneanwo kũrĩ anene a athĩnjĩri-Ngai na andĩki-watho. Nao nĩ mekũmũtuĩra oragwo na mamũneane kũrĩ andũ a ndũrĩrĩ,
34  nao mamũnyũrũrie na mamũtuĩre mata, mamũhũũre iboko na mamũũrage, no thutha wa thikũ ithatũ nĩ akaariũka.”
35  Jakubu na Johana ariũ a Zebedi, makĩmũkuhĩrĩria makĩmwĩra atĩrĩ: “Mũrutani, tũrenda ũtũhingĩrie ũrĩa wothe tũgũkũhoya.”
36  Akĩmoria: “Mũkwenda ndĩmwĩkĩre atĩa?”
37  Makĩmũcokeria atĩrĩ: “Twĩtĩkĩrie tũgaaikara ũmwe guoko-inĩ gwaku kwa ũrĩo na ũcio ũngĩ kwa ũmotho, riri-inĩ waku.”
38  No Jesu akĩmeera ũũ: “Inyuĩ mũtiũĩ kĩrĩa mũrahoya. Hihi no mũhote kũnyuĩra gĩkombe kĩrĩa ndĩranyuĩra kana kũbatithio na ũbatithio ũrĩa ndĩrabatithio naguo?”
39  Makĩmũcokeria atĩrĩ: “Ĩĩ no tũhote.” Nake Jesu akĩmeera ũũ: “Gĩkombe kĩrĩa ndĩranyuĩra nĩ mũkũnyuĩra, na ũbatithio ũrĩa ndĩrabatithio naguo, nĩ mũkũbatithio naguo.
40  No rĩrĩ, ha ũhoro wa gũikara guoko-inĩ gwakwa kwa ũrĩo na kwa ũmotho ti niĩ heanaga, ĩndĩ nĩ wa arĩa mahaarĩrĩirio.”
41  Rĩrĩa acio angĩ ikũmi maaiguire ũhoro ũcio, makĩrakarĩra Jakubu na Johana.
42  No rĩrĩ, Jesu akĩmeta harĩ we, akĩmeera: “Inyuĩ nĩ mũĩ atĩ arĩa monagwo marĩ atongoria a ndũrĩrĩ metũũgagĩria igũrũ rĩa andũ nao arĩa marĩ na ũnene mahũthagĩra hinya gwathana igũrũ rĩao.
43  Ũguo tiguo kwagĩrĩire gũkorũo gatagatĩ-inĩ kanyu, ĩndĩ ũrĩa ũkwenda gũtuĩka mũnene gatagatĩ-inĩ kanyu no mũhaka atuĩke ndungata yanyu,
44  nake ũrĩa ũkwenda gũtuĩka wa mbere gatagatĩ-inĩ kanyu no mũhaka atuĩke ngombo ya arĩa angĩ othe.
45  Nĩ gũkorũo o na Mũrũ wa mũndũ ndookire gũtungatĩrũo, ĩndĩ ookire nĩguo atungate, na arute muoyo wake ũtuĩke ũkũũri nĩ ũndũ wa gũkũũra andũ aingĩ.”
46  Magĩcoka magĩkinya Jeriko. No rĩrĩa we na arutwo ake hamwe na kĩrĩndĩ kĩnene mooimaga kũu Jeriko, mũndũ warĩ mũtumumu wahoyaga mbeca wetagwo Baritimayo (mũrũ wa Timayo) aaikarĩte thĩ mũkĩra-inĩ wa njĩra.
47  Rĩrĩa aaiguire atĩ nĩ Jesu ũrĩa Mũnazarethi, akĩambĩrĩria kwanĩrĩra akiugaga: “Jesu, Mũrũ wa Daudi, njiguĩra tha!”
48  Nĩ ũndũ ũcio andũ aingĩ makĩambĩrĩria kũmũkũũma makĩmwĩraga akire, no we agĩthiĩ o na mbere kwanĩrĩra: “Mũrũ wa Daudi, njiguĩra tha!”
49  Nĩ ũndũ ũcio Jesu akĩrũgama na akiuga: “Mwĩrei oke.” Nao magĩta mũndũ ũcio warĩ mũtumumu, makĩmwĩra: “Gĩa na ũmĩrĩru! Ũkĩra; nĩ aragwĩta.”
50  Akĩruta nguo yake ya igũrũ, akĩrũgama na ihenya agĩthiĩ harĩ Jesu.
51  Nake Jesu akĩmũũria atĩrĩ: “Ũkwenda ngwĩkĩre atĩa?” Mũndũ ũcio akĩmwĩra ũũ: “Rab·bo′ni, honia njoke kuona.”
52  Nake Jesu akĩmwĩra: “Thiĩ. Wĩtĩkio waku nĩ watũma ũhone.” Na o hĩndĩ ĩyo akĩhota kuona rĩngĩ, na akĩambĩrĩria kũmũrũmĩrĩra njĩra-inĩ.
4  Agĩcoka akĩambĩrĩria kũrutana o rĩngĩ arĩ rũteere-inĩ rwa iria, na kĩrĩndĩ kĩnene mũno gĩkĩũngana hakuhĩ nake. Nĩ ũndũ ũcio akĩhaica gatarũ na agĩikara thĩinĩ wako haraihu hanini kuuma rũteere-inĩ rwa iria, no kĩrĩndĩ gĩothe kĩarĩ rũteere-inĩ rwa iria.
2  Akĩambĩrĩria kũmaruta maũndũ maingĩ na njĩra ya ngerekano, na rĩrĩa aamarutaga akĩmeera ũũ:
3  “Thikĩrĩriai. Atĩrĩrĩ, mũhuri nĩ aathiire kũhura mbeũ.
4  Na rĩrĩa aahuraga, mbeũ imwe ikĩgwa mũkĩra-inĩ wa njĩra, na nyoni igĩũka igĩcirĩa.
5  Ingĩ ikĩgwa kũndũ kũrĩ mahiga, kũrĩa gũtaarĩ na tĩri mũingĩ, na ikĩmera narua tondũ tĩri ũcio ndwarĩ mũriku.
6  No rĩrĩa riũa rĩaarire, ikĩhĩa na ikĩũma tondũ itiarĩ na mĩri.
7  Mbeũ ingĩ ikĩgwa mĩigua-inĩ, nayo mĩigua ĩyo ĩkĩneneha ĩgĩcihatĩka, nacio ikĩaga maciaro.
8  No ingĩ ikĩgwa tĩri-inĩ ũrĩa mwega, igĩkũra na ikĩingĩha, ikĩambĩrĩria kũgĩa maciaro, nacio ciaciaraga maita 30, 60, na maita 100 makĩria.”
9  Agĩcoka akĩongerera ũũ: “Ũrĩa ũrĩ matũ ma kũigua, nĩ aigue.”
10  Na rĩrĩa aarĩ wiki, arĩa maarĩ nake hamwe na arĩa Ikũmi na Erĩ makĩambĩrĩria kũmũũria ũhoro wa ngerekano icio.
11  Akĩmeera atĩrĩ: “Inyuĩ nĩ mũtaũkĩirũo nĩ hitho ĩrĩa theru ĩgiĩ Ũthamaki wa Ngai, no harĩ andũ arĩa marĩ nja maũndũ mothe maikaraga marĩ ngerekano,
12  nĩgetha atĩ o na marora matikone, na o na maigua matigataũkĩrũo; na matikanagarũrũke nĩguo moherũo.”
13  Ningĩ akĩmeera ũũ: “Angĩkorũo mũtirataũkĩrũo nĩ ngerekano ĩno-rĩ, mũngĩtaũkĩrũo atĩa nĩ ngerekano iria ingĩ ciothe?
14  “Mũhuri ahuraga kiugo kĩa Ngai.
15  Na rĩrĩ, aya nĩo mbeũ iria ciarĩ mũkĩra-inĩ wa njĩra harĩa kiugo kĩhurĩtwo; rĩrĩa maigua kiugo, o rĩo Shaitani okaga akeheria kiugo kĩu kĩahurũo thĩinĩ wao.
16  O ũndũ ũmwe na ũcio, aya nĩo mbeũ iria ciahurirũo kũndũ kũrĩ na mahiga; rĩrĩa maigua kiugo, magĩtĩkagĩra o rĩo makenete.
17  O na kũrĩ ũguo, matikoragwo na mĩri thĩinĩ wao, no mathiaga na mbere kwa ihinda; na rĩrĩa thĩna woka kana manyarirũo nĩ ũndũ wa kiugo kĩu, o rĩmwe makahĩngĩka.
18  Ningĩ nĩ kũrĩ ingĩ ciahurirũo mĩigua-inĩ. Icio nĩ andũ arĩa maiguĩte kiugo,
19  no mĩtangĩko ya mũtabarĩre ũyũ wa maũndũ na hinya wa maheeni wa ũtonga na merirĩria ma indo iria ingĩ ciothe ikaingĩra thĩinĩ wa ngoro ciao na ikahatĩka kiugo kĩu, nakĩo gĩkaga maciaro.
20  Mũthia-inĩ, mbeũ iria ciahurirũo tĩri-inĩ ũrĩa mwega nĩ arĩa maiguaga kiugo kĩa Ngai na magakĩamũkĩra, na magaciara maciaro—maita 30, 60, na maita 100 makĩria.”
21  Ningĩ akĩmeera: “Tawa ndũkunĩkagĩrio na gĩkabu kana ũkaigwo rungu rwa ũrĩrĩ, kana tiguo? Githĩ ndũrehagwo nĩguo ũigĩrĩrũo mũtĩ-inĩ wa kũigĩrĩrũo matawa?
22  Tondũ gũtirĩ ũndũ o na ũmwe mũhithe ũtakaguũrio; gũtirĩ ũndũ mũhithe biũ ũtakanĩkwo ũtheri-inĩ.
23  Ũrĩa ũrĩ matũ ma kũigua, nĩ aigue.”
24  Ningĩ akĩmeera atĩrĩ: “Thikĩrĩriai na kinyi maũndũ marĩa mũraigua. Gĩthimi kĩrĩa mũthimagĩra andũ nakĩo, nokĩo mũgaathimĩrũo nakĩo, o na nĩ mũkoongererũo.
25  Nĩ gũkorũo mũndũ o wothe ũrĩ na kĩndũ nĩ akoongererũo, no ũrĩa ũtarĩ kĩndũ, o na kĩrĩa arĩ nakĩo nĩ agaatunywo.”
26  Kwoguo agĩthiĩ na mbere kuuga: “Ũthamaki wa Ngai ũtariĩ o ta rĩrĩa mũndũ ahuraga mbeũ mũgũnda.
27  Akomaga ũtukũ na agokĩra mũthenya, nacio mbeũ icio ikamera na ikaraiha—no ndoĩ ũrĩa ikũraga.
28  Tĩri guo mwene ũtũmaga igĩe na maciaro itĩna gwa itĩna, ciambaga ikaruta nguha, igacoka ikaruta igira, na marigĩrĩrio-inĩ igira icio ikagĩa na maciaro.
29  Na rĩrĩa maciaro macio makũra, akamagetha na rũhiũ rwa kũgetha tondũ hĩndĩ ya magetha nĩ nginyu.”
30  Agĩcoka agĩthiĩ na mbere kuuga: “Tũngĩringithania Ũthamaki wa Ngai na kĩĩ, kana tũngĩũtaarĩria na ngerekano ĩrĩkũ?
31  Ũtariĩ ta mbegũ ya karatarĩ, ĩrĩa hĩndĩ ĩrĩa yahandagwo mũgũnda nĩyo yarĩ nini biũ gũkĩra mbegũ iria ingĩ ciothe thĩinĩ wa thĩ.
32  No rĩrĩa yahandwo, ĩmeraga na ĩkaneneha gũkĩra mĩmera ĩrĩa ĩngĩ yothe ya mũgũnda na ĩkaruta honge nene, ũũ atĩ nyoni cia rĩera-inĩ ikona handũ ha gũikara kĩĩruru-inĩ kĩaguo.”
33  Aaragia nao ũhoro wa kiugo kĩa Ngai na ngerekano nyingĩ cia mũthemba ũcio kũringana na ũrĩa mangĩahotire gũthikĩrĩria.
34  Gũtirĩ hĩndĩ aaragia nao hatarĩ ngerekano, no nĩ aataaragĩria arutwo ake maũndũ mothe hatarĩ andũ angĩ.
35  Na rĩrĩa gwakinyire hwaĩ-inĩ mũthenya ũcio, akĩmeera ũũ: “Nĩ tũringei mũrĩmo ũrĩa ũngĩ wa iria.”
36  Thutha wao kwĩra kĩrĩndĩ gĩthiĩ, magĩthiĩ nake gatarũ-inĩ, o ũguo aatariĩ, na haarĩ na tũtarũ tũngĩ twatwaranire hamwe nake.
37  Na gũkĩgĩa kĩhuhũkanio kĩnene, namo makũmbĩ maahũũraga gatarũ magatonya thĩinĩ, nginya gatarũ kau kaarĩ hakuhĩ kũiyũrũo nĩ maĩ.
38  No Jesu aarĩ mwena wa thutha akomeire muto. Nĩ ũndũ ũcio makĩmũũkĩria makĩmũũria: “Mũrutani, kaĩ ũtaramaka na tũrĩ hakuhĩ gũthira?”
39  Nake agĩũkĩra agĩkũũma rũhuho rũu na akĩra iria: “Hoorera na ũkire!” Naruo rũhuho rũgĩtiga kũhurutana na gũkĩhoorera biũ.
40  Agĩcoka akĩmoria ũũ: “Nĩ kĩĩ kĩratũma mwĩtigĩre ũguo? O na rĩu mũtirĩ mũragĩa na wĩtĩkio o na mũnini?”
41  No makĩiyũrũo nĩ guoya mũnene, na makĩũrania atĩrĩ: “Ũyũ kũna nũũ? Nginya rũhuho na iria nĩ iramwathĩkĩra.”
11  Na rĩrĩa maakuhĩrĩirie Jerusalemu, Bethifage na Bethania Kĩrĩma-inĩ kĩa Mĩtamaiyũ, agĩtũma arutwo ake erĩ
2  akĩmeera ũũ: “Thiĩi gĩcagi-inĩ kĩĩrĩa mũrona, na mwakinya nĩ mũkuona njaũ ya ndigiri yohetwo, ĩrĩa gũtarĩ mũndũ ũrĩ wamĩikarĩra. Mũmĩohore na mũndehere haha.
3  Na mũndũ o wothe angĩmũũria atĩrĩ, ‘Mũramĩohora nĩkĩ?’ Mũmwĩre, ‘Mwathani nĩ aramĩbatara na nĩ ekũmĩcokia o na ihenya.’”
4  Kwoguo magĩthiĩ na magĩkora njaũ ĩyo ya ndigiri yohetwo handũ mũrango-inĩ hakuhĩ na njĩra, na makĩmĩohora.
5  No andũ amwe arĩa maarũngiĩ hau makĩmoria atĩrĩ: “Mũrohora njaũ ĩyo ya ndigiri nĩkĩ?”
6  Makĩmeera o ũrĩa Jesu ooigĩte, nao andũ acio makĩreka mathiĩ.
7  Magĩtwarĩra Jesu njaũ ĩyo ya ndigiri na makĩmĩigĩrĩra nguo ciao cia igũrũ, nake akĩmĩikarĩra.
8  Ningĩ andũ aingĩ makĩara nguo ciao cia igũrũ njĩra-inĩ, nao angĩ magĩtua mathĩgĩ mĩgũnda-inĩ.
9  Na andũ arĩa maathiaga marĩ mbere yake na arĩa maarĩ thutha wake maanagĩrĩra makiugaga ũũ: “Twahoya ũmũhonokie! Kũrathimwo nĩ ũrĩa ũroka na rĩĩtwa rĩa Jehova!
10  Kũrathimwo nĩ Ũthamaki ũrĩa ũroka wa ithe witũ Daudi! Twakũhoya ũmũhonokie ũrĩ kũu igũrũ mũno!”
11  Agĩtonya Jerusalemu na agĩthiĩ hekarũ-inĩ, akĩrora maũndũ mothe, no tondũ mathaa nĩ maathiĩte mũno, agĩthiĩ Bethania marĩ hamwe na arĩa Ikũmi na Erĩ.
12  Mũthenya ũyũ ũngĩ rĩrĩa mooimaga Bethania, akĩigua ahũtiĩ.
13  Arĩ haraya akĩona mũkũyũ warĩ na mathangũ, na agĩthiĩ harĩ guo kũrora kana no one kĩndũ. No aakinya ho, gũtirĩ kĩndũ oonire tiga o mathangũ, tondũ gĩtiarĩ kĩmera kĩa ngũyũ.
14  Nĩ ũndũ ũcio akĩwĩra atĩrĩ: “Mũndũ o na ũrĩkũ ndakanarĩe itunda kuuma harĩ wee rĩngĩ.” Nao arutwo ake nĩ maathikagĩrĩria.
15  Magĩkinya Jerusalemu. Agĩtonya thĩinĩ wa hekarũ na akĩambĩrĩria kũrutũrũra andũ arĩa meendagia na makagũra indo thĩinĩ wa hekarũ, na akĩng’aũrania metha cia arĩa maakũũranagia mbeca, na itĩ cia arĩa meendagia ndutura,
16  na ndeetĩkagĩria mũndũ o na ũrĩkũ ahĩtũkĩrie kĩndũ hekarũ-inĩ.
17  Na aarutanaga akameera: “Githĩ ti kwandĩke ũũ: ‘Nyũmba yakwa ĩgeetagwo nyũmba ya mahoya harĩ ndũrĩrĩ ciothe’? No inyuĩ mũmĩtuĩte ngurunga ya atunyani.”
18  Nao anene a athĩnjĩri-Ngai na andĩki-watho makĩigua ũhoro ũcio, na makĩambĩrĩria gũcaria ũrĩa mangĩmũũraga; nĩ gũkorũo nĩ maamwĩtigagĩra tondũ kĩrĩndĩ gĩothe nĩ kĩagegetio nĩ ũrutani wake.
19  Rĩrĩa gwakuhĩrĩirie gũtuka, makiuma kũu itũũra-inĩ.
20  No rũcinĩ tene rĩrĩa maahĩtũkaga, makĩona mũtĩ ũrĩa wa mũkũyũ ũũmĩte nginya o mĩri-inĩ yaguo.
21  Petero akĩririkana ũrĩa gwekĩkĩte na akĩmwĩra atĩrĩ: “Rabii, ta rora! mũkũyũ ũrĩa ũrarumire nĩ ũũmĩte.”
22  Nake Jesu akĩmacokeria akĩmeera atĩrĩ: “Gĩai na wĩtĩkio harĩ Ngai.
23  Ngũmwĩra atĩrĩ na ma, mũndũ wothe angĩkeera kĩrĩma gĩkĩ, ‘Uma haha ũthiĩ ũgwe iria-inĩ,’ na age nganja ngoro-inĩ yake, na etĩkie atĩ ũrĩa oiga nĩ ũgwĩkĩka, ũndũ ũcio nĩ ũgeekĩka.
24  Na nĩkĩo ngũmwĩra atĩrĩ, maũndũ marĩa mothe mũhoyaga na mũgetia, gĩagai na wĩtĩkio atĩ nĩ mũmamũkĩrĩte, na nĩ mũrĩheagwo.
25  Na rĩrĩa mũkũrũgama nĩguo mũhoe, ohagĩrai andũ arĩa angĩ maũndũ marĩa mothe mamwĩhĩirie, nĩgetha o nake Ithe wanyu wa igũrũ amuohagĩre mehia manyu.”
26  ——
27  Magĩcoka magĩthiĩ Jerusalemu o rĩngĩ. Na rĩrĩa aathiangaga kũu thĩinĩ wa hekarũ, anene a athĩnjĩri-Ngai na andĩki-watho o hamwe na athuri magĩthiĩ harĩ we
28  na makĩmũũria atĩrĩ: “Wĩkaga maũndũ maya na wathani ũrĩkũ? Kana nũũ ũkũheete wathani ũyũ wa gwĩka maũndũ maya?”
29  Jesu akĩmeera ũũ: “Nĩ ngũmũũria kĩũria kĩmwe. Njokeriai, na niĩ nĩ ngũmwĩra njĩkaga maũndũ maya na wathani ũrĩkũ.
30  Ũbatithio wa Johana woimĩte igũrũ kana woimĩte kũrĩ andũ? Njokeriai.”
31  Nĩ ũndũ ũcio makĩambĩrĩria kwĩrana atĩrĩ: “Tũngiuga, ‘Woimĩte igũrũ,’ egũtũũria, ‘Mwakĩagire kũmwĩtĩkia nĩkĩ?’
32  Kana tuuge, ‘Woimĩte kũrĩ andũ’?” Magĩĩtigĩra kuuga ũguo tondũ kĩrĩndĩ gĩetĩkĩtie atĩ kũna Johana aarĩ mũnabii.
33  Nĩ ũndũ ũcio magĩcokeria Jesu atĩrĩ: “Tũtiũĩ.” Jesu akĩmeera: “O na niĩ ndikũmwĩra njĩkaga maũndũ maya na wathani ũrĩkũ.”
8  Matukũ-inĩ macio, o rĩngĩ nĩ haarĩ na kĩrĩndĩ kĩnene kĩa andũ na matiarĩ na kĩndũ gĩa kũrĩa. Nĩ ũndũ ũcio Jesu agĩta arutwo ake akĩmeera atĩrĩ:
2  “Nĩ ndĩraiguĩra kĩrĩndĩ gĩkĩ tha, nĩ ũndũ gĩkoretwo hamwe na niĩ thikũ ithatũ na gĩtirĩ na kĩndũ gĩa kũrĩa.
3  Ingĩmeera mainũke marĩ ahũtu, nĩ mekũgwa njĩra-inĩ, nĩ gũkorũo amwe ao moimĩte kũndũ kũraya.”
4  No arutwo ake makĩmũũria: “Gũkũ werũ-inĩ mũndũ angĩruta kũ mĩgate ya kũigana andũ aya?”
5  Nake akĩmoria atĩrĩ: “Mũrĩ na mĩgate ĩigana?” Makĩmũcokeria: “Mũgwanja.”
6  Akĩra kĩrĩndĩ kĩu gĩikare thĩ. Agĩcoka akĩoya mĩgate ĩyo mũgwanja, agĩcokia ngatho, akĩmĩenyũranga, na akĩnengera arutwo ake mamĩheane, nao makĩgaĩra kĩrĩndĩ kĩu.
7  Ningĩ nĩ maarĩ na tũthamaki tũigana ũna, na thutha wa gũtũrathima, akĩmeera magaĩre andũ.
8  Nao makĩrĩa makĩhũna, na arutwo makĩũngania cienyũ iria ciatigarire ikĩiyũra ikabu mũgwanja nene.
9  Na rĩrĩ, arũme arĩa maarĩ ho maarĩ ta 4,000. Agĩcoka akĩmoigĩra ũhoro.
10  O hĩndĩ ĩyo akĩingĩra gatarũ hamwe na arutwo ake na magĩthiĩ gĩcigo-inĩ kĩa Dalumanutha.
11  Marĩ kũu, Afarisai magĩthiĩ kũrĩ we makĩambĩrĩria gũkararania nake makĩenda kuona kĩmenyithia kuuma igũrũ, marĩ na muoroto wa kũmũgeria.
12  Nake akĩnyitwo nĩ kĩeha kĩnene ngoro-inĩ, akiuga ũũ: “Rũciaro rũrũ rũrenda kuona kĩmenyithia nĩkĩ? Ngũmwĩra atĩrĩ o ma, gũtirĩ kĩmenyithia rũciaro rũrũ rũkuonio.”
13  Agĩcoka akĩmatiga, akĩingĩra gatarũ o rĩngĩ, agĩthiĩ mũrĩmo ũcio ũngĩ wa iria.
14  No arutwo makĩriganĩrũo nĩ gũkuua mĩgate, na matiarĩ na kĩndũ kĩngĩ thĩinĩ wa gatarũ tiga mũgate ũmwe tu.
15  Nake akĩmahe mũkaana mũrũmu akĩmeera atĩrĩ: “Ikaragai mũhingũrĩtie maitho manyu na mwĩmenyagĩrĩre ndawa ya kũimbia ya Afarisai na ya Herode.”
16  Nĩ ũndũ ũcio makĩambĩrĩria gũkararania o ene tondũ matiakuuĩte mĩgate.
17  Rĩrĩa aaiguire ũguo akĩmeera: “Nĩ kĩĩ kĩratũma mũkararanie nĩ ũndũ wa gũkorũo mũtarĩ na mĩgate? Nginya rĩu mũtirĩ mũranyita o na kana mũgataũkĩrũo? Kaĩ ngoro cianyu ithiĩte o na mbere kwaga ũtaũku?
18  ‘O na gũtuĩka mũrĩ na maitho-rĩ, kaĩ mũtarona; na o na gũtuĩka mũrĩ na matũ-rĩ, kaĩ mũtaraigua?’ Kaĩ mũtararirikana
19  hĩndĩ ĩrĩa ndenyũrangĩire arũme arĩa 5,000 mĩgate ĩrĩa ĩtano, muonganirie cienyũ ikabu cigana ciyũrĩte?” Nao makĩmwĩra: “Ikũmi na igĩrĩ.”
20  “Rĩrĩa ndenyũrangĩire arũme arĩa 4,000 mĩgate mũgwanja-rĩ, muonganirie cienyũ ikabu cigana nene ciyũrĩte?” Nao makĩmũcokeria: “Mũgwanja.”
21  Nake akĩmoria atĩrĩ: “O na rĩu mũtirĩ mũrataũkĩrũo?”
22  Magĩcoka magĩthiĩ Bethisaida. Na arĩ kũu, andũ makĩmũrehera mũndũ warĩ mũtumumu, na makĩmũthaitha amũhutie.
23  Nake akĩnyita mũndũ ũcio mũtumumu guoko akĩmuumia nja ya gĩcagi. Thutha wa kũmũtuĩra mata maitho, akĩmũigĩrĩra moko na akĩmũũria: “Nĩ ũrona kĩndũ?”
24  Nake mũndũ ũcio agĩtiira maitho, akiuga ũũ: “Ndĩrona andũ, no mahaana ta mĩtĩ ĩrathiĩ.”
25  Jesu akĩhutia mũndũ ũcio maitho rĩngĩ, nake akĩambĩrĩria kuona wega. Agĩcokerio ũhoti wake wa kuona, na akĩhota kuona indo ciothe wega.
26  Nĩ ũndũ ũcio akĩmwĩra ainũke mũciĩ, akĩmwĩra ũũ: “Ndũkaingĩre gĩcagi.”
27  Jesu na arutwo ake magĩcoka makiumagara merekeire icagi-inĩ cia Kaisarea Filipi, na marĩ njĩra-inĩ akĩambĩrĩria kũũria arutwo ake ũũ: “Andũ moigaga niĩ ndĩ ũ?”
28  Makĩmwĩra ũũ: “Moigaga wee nĩwe Johana Mũbatithania, no angĩ makoiga wee nĩwe Elija, nao angĩ makoiga ũrĩ ũmwe wa anabii.”
29  Agĩcoka akĩmoria atĩrĩ: “Ĩ inyuĩ na inyuĩ muugaga ndĩ ũ?” Petero agĩcokia: “Wee nĩwe Kristo.”
30  Akĩmahe mũkaana mũrũmu matikeere mũndũ o na ũrĩkũ ũhoro wake.
31  Ningĩ akĩambĩrĩria kũmaruta atĩ no mũhaka Mũrũ wa mũndũ acemanie na mĩnyamaro mĩingĩ na aregwo nĩ athuri na anene a athĩnjĩri-Ngai na andĩki-watho na oragwo, acoke ariũkio thutha wa thikũ ithatũ.
32  Ooigire ũguo atekũhithĩrĩra. No Petero akĩmũtwara keheri-inĩ akĩambĩrĩria kũmũkaania.
33  Nake akĩĩhũgũra akĩrora arutwo ake, na agĩkũũma Petero akĩmwĩra: “Coka thutha wakwa, Shaitani! nĩ ũndũ ndũreciria meciria ma Ngai, ĩndĩ ũreciria meciria ma andũ.”
34  Agĩcoka agĩta kĩrĩndĩ harĩ we na arutwo ake na akĩmeera ũũ: “Mũndũ o wothe angĩenda kũnũmĩrĩra, nĩ erege na oe mũtĩ wake wa kũnyarirĩrũo na anũmagĩrĩre.
35  Nĩ gũkorũo mũndũ o wothe wendaga kũhonokia muoyo wake nĩ akoorũo nĩguo, no mũndũ o wothe ũkũrũo nĩ muoyo wake nĩ ũndũ wakwa na nĩ ũndũ wa ũhoro ũrĩa mwega nĩ akaaũhonokia.
36  Atĩrĩrĩ, mũndũ angĩgunĩka atĩa nĩ kwĩgwatĩra thĩ yothe no orũo nĩ muoyo wake?
37  Nĩ kĩĩ mũndũ angĩruta nĩguo akũũre muoyo wake nakĩo?
38  Nĩ gũkorũo mũndũ o wothe ũconokaga nĩ ũndũ wakwa, na nĩ ũndũ wa ciugo ciakwa rũciaro-inĩ rũrũ rwa andũ ehia na atharia, o nake Mũrũ wa mũndũ nĩ akaamũconokera rĩrĩa agooka arĩ na riri wa Ithe arĩ hamwe na araika arĩa atheru.”
16  Na thutha wa Thabatũ, Mariamu Mũmagidali, na Mariamu nyina wa Jakubu, na Salome makĩgũra mahuti marĩa manungaga wega nĩguo mathiĩ makahake mwĩrĩ wa Jesu.
2  Na rũcinĩ tene mũthenya wa mbere wa kiumia riũa rĩaratha, magĩthiĩ mbĩrĩra-inĩ ĩyo.
3  Mooranagia atĩrĩ: “Nũũ ũgũtwehereria ihiga mũromo-inĩ wa mbĩrĩra?”
4  No rĩrĩa maatiirire maitho, makĩona atĩ ihiga rĩu rĩarĩ rĩeherie, o na gũtuĩka rĩarĩ inene mũno.
5  Rĩrĩa maatonyire mbĩrĩra-inĩ, makĩona mwanake aikarĩte thĩ mwena wa ũrĩo ehumbĩte kanjũ ya rangi mwerũ, makĩmaka mũno.
6  Akĩmeera atĩrĩ: “Tigai kũmaka. Nĩ njũĩ mũracaria Jesu ũrĩa Mũnazarethi ũroragĩirũo mũtĩ igũrũ. Nĩ ariũkĩtio. Ndarĩ haha. Ta rorai, haha nĩho maramũkometie.
7  No rĩrĩ, thiĩi mwĩre arutwo ake o hamwe na Petero atĩrĩ, ‘Nĩ egũthiĩ mbere yanyu Galili. Na nĩ mũkũmuona kũu, o ta ũrĩa aamwĩrĩte.’”
8  Nĩ ũndũ ũcio, rĩrĩa mooimire mbĩrĩra-inĩ, magĩthiĩ mateng’erete makĩinainaga na magegete. Na gũtirĩ mũndũ o na ũrĩkũ meerire ũndũ, nĩ gũkorũo maarĩ na guoya.
9  Agĩcoka akĩmeera ũũ: “Ngũmwĩra atĩrĩ o ma, nĩ harĩ amwe marũgamĩte haha matagacama gĩkuũ o rĩ nginya mambe mone Ũthamaki wa Ngai ũũkĩte ũrĩ na hinya.”
2  Thikũ ithathatũ thutha ũcio, Jesu akĩoya Petero na Jakubu na Johana akĩmambatia kĩrĩma-inĩ kĩnene mũno marĩ oiki. Na arĩ mbere yao akĩgarũrũka ũrĩa aatariĩ;
3  nguo ciake cia igũrũ ikĩambĩrĩria kũhenia mũno, ikĩerũha gũkĩra ũrĩa mũthambia wa nguo o na ũrĩkũ thĩinĩ wa thĩ angĩtũma cierũhe.
4  Ningĩ makiumĩrĩrũo nĩ Elija na Musa, na maaranagĩria na Jesu.
5  Petero akĩra Jesu atĩrĩ: “Rabii, nĩ wega gũkorũo tũrĩ haha. Nĩ ũndũ ũcio reke twambe hema ithatũ, ĩmwe yaku, ĩmwe ya Musa, na ĩmwe ya Elija.”
6  Petero ndaamenyaga ũrĩa egwĩka, nĩ gũkorũo nĩ maaiguire guoya mũno.
7  Hagĩcoka hakĩgĩa na itu, rĩkĩmahumbĩra, na mũgambo ũkiuma thĩinĩ wa itu rĩu ũkiuga: “Ũyũ nĩ Mũrũ wakwa, ũrĩa nyendete. Mũthikagĩrĩriei.”
8  Hĩndĩ o ĩyo makĩrora mĩena yothe, no gũtirĩ mũndũ ũngĩ moonire tiga Jesu.
9  Rĩrĩa maaikũrũkaga kuuma kĩrĩma-inĩ, akĩmahe mũkaana mũrũmu atĩ matikeere mũndũ o na ũmwe maũndũ macio moonire o nginya rĩrĩa Mũrũ wa mũndũ akaariũkio kuuma kũrĩ arĩa akuũ.
10  Nao makĩiga ciugo icio ngoro-inĩ, no magĩteereta gatagatĩ-inĩ kao ũrĩa kũriũkio kũu kuuma kũrĩ arĩa akuũ kuugĩte.
11  Na makĩambĩrĩria kũmũũria atĩrĩ: “Nĩ kĩĩ gĩtũmaga andĩki-watho moige atĩ no mũhaka Elija ambe oke?”
12  Nake akĩmeera atĩrĩ: “Elija no mũhaka ambe oke na acokie maũndũ mothe; no nĩ kĩĩ gĩtũmĩte kwandĩkwo ũhoro wĩgiĩ Mũrũ wa mũndũ atĩ no mũhaka acemanie na mĩnyamaro mĩingĩ na anyararũo?
13  No ngũmwĩra atĩrĩ, Elija nĩ arĩkĩtie gũka, na makĩmwĩka ũrĩa wothe meendire kũmwĩka, o ta ũrĩa kwandĩkĩtwo ũhoro ũmwĩgiĩ.”
14  Na rĩrĩa maakinyire harĩ arutwo acio angĩ, makĩona kĩrĩndĩ kĩnene kĩmarigicĩirie, na nĩ haarĩ na andĩki-watho maakararanagia nao.
15  No rĩrĩa andũ acio othe maamuonire, makĩgega na makĩhanyũka harĩ we nĩguo mamũgeithie.
16  Nake akĩmoria atĩrĩ: “Nĩ kĩĩ mũrakararanĩria nao?”
17  Mũndũ ũmwe thĩinĩ wa kĩrĩndĩ kĩu akĩmũcokeria: “Mũrutani, ngũrehete mũrũ wakwa kũrĩ wee tondũ akoragwo na roho mũũru ũtũmaga akorũo arĩ bubu.
18  Rĩrĩa rĩothe wamũnyita, ũmũtungumanagia thĩ, akaruta mũhũyũ na kanua, akahagarania magego na agathirũo nĩ hinya. Njũririe arutwo aku maũingate, no matinahota.”
19  Nake akĩmeera atĩrĩ: “Inyuĩ rũciaro rũrũ rũtarĩ wĩtĩkio, ngũtũũra hamwe na inyuĩ nginya rĩ? Ngũmũkirĩrĩria nginya rĩ? Mũrehei haha harĩ niĩ.”
20  Nĩ ũndũ ũcio magĩtwara kamwana kau harĩ we, no rĩrĩa roho ũcio woonire Jesu, o rĩmwe ũgĩtugutania mwana ũcio. Thutha wa kũgwa thĩ, akĩambĩrĩria kwĩgaragaria akĩrutaga mũhũyũ na kanua.
21  Jesu agĩcoka akĩũria ithe wa mwana ũcio atĩrĩ: “Ũndũ ũyũ ũkoretwo ũgĩkĩka harĩ we kuuma rĩ?” Nake akĩmũcokeria: “Kuuma arĩ o mwana,
22  na kaingĩ nĩ ũmũikagia mwaki-inĩ na maĩ-inĩ nĩguo ũmũniine. No angĩkorũo no ũhote gwĩka ũndũ, tũiguĩre tha ũtũteithie.”
23  Jesu akĩmwĩra ũũ: “Nĩ kĩĩ gĩatũma ũnjĩre, ‘Angĩkorũo no ũhote’? Maũndũ mothe nĩ mahotekaga harĩ mũndũ ũrĩ na wĩtĩkio.”
24  O hĩndĩ ĩyo ithe wa mwana ũcio akĩanĩrĩra akiuga: “Ndĩ na wĩtĩkio! Ndeithia harĩa ndĩrabatara wĩtĩkio!”
25  Rĩrĩa Jesu oonire kĩrĩndĩ gĩteng’erete harĩ o, agĩkũũma roho ũcio mũũru, akiuga ũũ: “Wee roho ũyũ ũtũmaga mũndũ akorũo arĩ bubu na mũndũ age kũigua, ndakwĩra uume na ndũkanaingĩre thĩinĩ wake rĩngĩ!”
26  Thutha wa gũtũma mwana ũcio akae na kũmũtugutania mũno, ũkiuma thĩinĩ wake na akĩhaana ta akuĩte, nginya andũ aingĩ makĩambĩrĩria kuuga: “Nĩ akua!”
27  No Jesu akĩmũnyita guoko na akĩmũũkĩria, nake akĩrũgama.
28  Na rĩrĩ, thutha wa kũingĩra nyũmba, arutwo ake makĩmũũria ũũ hatarĩ andũ angĩ: “Tũremirũo nĩ kũingata roho ũcio nĩkĩ?”
29  Akĩmacokeria atĩrĩ: “Mũthemba ũcio no uumire na njĩra ya mahoya tu.”
30  Makiuma kũu makĩgerera Galili, no ndeendaga mũndũ o na ũrĩkũ amenye ũhoro ũcio.
31  Nĩ gũkorũo nĩ aarutaga arutwo ake akĩmeeraga ũũ: “Mũrũ wa mũndũ nĩ egũkunyanĩrũo aneanwo moko-inĩ ma andũ, na nĩ mekũmũũraga, o na kũrĩ ũguo, nĩ akaariũka thutha wa thikũ ithatũ.”
32  No rĩrĩ, matiataũkagĩrũo nĩ ciugo icio ciake, na nĩ meetigagĩra kũmũũria ũndũ.
33  Na magĩkinya Kaperinaumu. Na arĩ nyũmba thĩinĩ akĩmoria atĩrĩ: “Nĩ ũndũ ũrĩkũ mũgũkararanagĩria njĩra-inĩ?”
34  Nao matiamũcokeirie, tondũ nĩ maakararanĩtie marĩ njĩra-inĩ igũrũ rĩgiĩ nũũ mũnene gũkĩra arĩa angĩ.
35  Nĩ ũndũ ũcio agĩikara thĩ na agĩta acio Ikũmi na Erĩ na akĩmeera ũũ: “Mũndũ o wothe angĩenda gũkorũo arĩ wa mbere, no mũhaka atuĩke wa mũico harĩ arĩa angĩ othe na atungatagĩre arĩa angĩ othe.”
36  Agĩcoka akĩoya kaana na agĩkarũgamia gatagatĩ-inĩ kao; agĩkaigĩrĩra moko ciande-inĩ, akĩmeera ũũ:
37  “Mũndũ o wothe wamũkagĩra kaana ta gaka nĩ ũndũ wa rĩĩtwa rĩakwa nĩ anyamũkagĩra o na niĩ; nake mũndũ o wothe ũnyamũkagĩra, to niĩ amũkagĩra ĩndĩ nĩ nginya Ũrĩa wandũmire.”
38  Johana akĩmwĩra atĩrĩ: “Mũrutani, nĩ harĩ mũndũ tuonire akĩruta andũ ndaimono na rĩĩtwa rĩaku, na twageria kũmũgiria nĩ gũkorũo ndegũtũrũmagĩrĩra.”
39  No Jesu akiuga ũũ: “Mũtikagerie kũmũgiria, tondũ gũtirĩ mũndũ ũngĩka mawĩko ma hinya na rĩĩtwa rĩakwa ũngĩhiũha kuuga ũndũ mũũru igũrũ rĩakwa.
40  Tondũ mũndũ o wothe ũtararegana na ithuĩ arĩ mwena witũ.
41  Nake ũrĩa wothe ũkaamũhe gĩkombe kĩa maĩ ma kũnyua nĩ ũndũ mũrĩ a Kristo, ngũmwĩra atĩrĩ o ma, mũndũ ũcio ndarĩ hĩndĩ akoorũo nĩ kĩheo gĩake.
42  No ũrĩa wothe ũhĩngaga ũmwe wa aya matariĩ ta twana arĩa marĩ na wĩtĩkio, nĩ kaba ohererũo ihiga rĩa gĩthĩi ngingo rĩrĩa rĩthiũrũrũkagio nĩ ndigiri na aikio iria thĩinĩ.
43  “Angĩkorũo guoko gwaku nĩ kũrakũhĩngithia, gũtinie ũgũte. Nĩ kaba ũgaatonya muoyo-inĩ ũrĩ kĩonje gũkĩra ũgaaikio Jehanamu ũrĩ na moko meerĩ, thĩinĩ wa mwaki ũrĩa ũtangĩhoreka.
44  ——
45  Na angĩkorũo kũgũrũ gwaku nĩ kũrakũhĩngithia, gũtinie ũgũte. Nĩ kaba ũgaatonya muoyo-inĩ ũgĩthuaga gũkĩra ũgaaikio Jehanamu ũrĩ na magũrũ meerĩ.
46  ——
47  Na angĩkorũo riitho rĩaku nĩ rĩrakũhĩngithia, rĩkũũre ũrĩte. Nĩ kaba ũkaaingĩra thĩinĩ wa Ũthamaki wa Ngai ũrĩ na riitho rĩmwe gũkĩra ũgaaikio Jehanamu ũrĩ na maitho meerĩ,
48  kũrĩa igunyũ itakuaga na mwaki ũtahoraga.
49  “Tondũ no mũhaka o mũndũ agaaitĩrĩrio mwaki ta cumbĩ.
50  Cumbĩ nĩ mwega, no ũngĩaga mũcamo waguo-rĩ, mũngĩcokia mũcamo waguo na kĩĩ? Gĩai na cumbĩ thĩinĩ wanyu, na mũtũũrie thayũ gatagatĩ-inĩ kanyu.”
7  Na rĩrĩ, Afarisai na andĩki-watho amwe arĩa mooimĩte Jerusalemu makĩũngana mamũthiũrũrũkĩirie.
2  Na makĩona arutwo amwe ake makĩrĩa irio na moko marĩ na thahu, ũguo nĩ kuuga, matethambĩte moko.
3  (Nĩ gũkorũo Afarisai na Ayahudi othe matirĩaga irio matethambĩte moko nginya o kĩgokora, tondũ manyitagĩrĩra kĩrĩra kĩa athuri a mahinda ma tene,
4  na rĩrĩa moima thoko, matirĩaga irio matambĩte gwĩthamba. Na nĩ kũrĩ irĩra ingĩ nyingĩ manyitagĩrĩra, ta kũbatithia ikombe, njagi, na indo cia gĩcango.)
5  Kwoguo Afarisai acio na andĩki-watho makĩmũũria atĩrĩ: “Nĩ kĩĩ gĩtũmaga arutwo aku mage kũrũmĩrĩra kĩrĩra kĩa athuri a mahinda ma tene, no marĩaga irio ciao na moko marĩ na thahu?”
6  Nake akĩmeera ũũ: “Hinga ici, Isaia nĩ aarathire wega igũrũ rĩanyu, o ta ũrĩa kwandĩkĩtwo atĩrĩ, ‘Andũ aya maheaga gĩtĩo na mĩromo yao no ngoro ciao irĩ kũraya na niĩ.
7  Ũthathaiya ũrĩa maheaga nĩ wa tũhũ, nĩ gũkorũo marutanaga maathani ma andũ marĩ ta morutani.’
8  Mũtiganaga na maathani ma Ngai, mũkanyitĩrĩra kĩrĩra kĩa andũ.”
9  Ningĩ akĩmeera ũũ: “Inyuĩ mũregaga na wara gwathĩkĩra maathani ma Ngai nĩguo mũtũũrie kĩrĩra kĩanyu.
10  Kwa ngerekano-rĩ, Musa ooigire ũũ, ‘Tĩaga thoguo na nyũkwa,’ na ‘Ũrĩa ũkaaruma ithe kana nyina no mũhaka oragwo.’
11  No inyuĩ muugaga atĩrĩ, ‘Mũndũ angĩra ithe kana nyina ũũ: “Kĩrĩa gĩothe ingĩgũteithia nakĩo nĩ korubani (ũguo nĩ kuuga, kĩheo kĩamũrĩirũo Ngai),”’
12  mũticokaga kũreka ekĩre ithe kana nyina ũndũ o na ũmwe.
13  Na njĩra ĩyo mũkagithia kiugo kĩa Ngai kĩene nĩ ũndũ wa kĩrĩra kĩanyu kĩrĩa mũtiganagĩra. Na nĩ mwĩkaga maũndũ mangĩ maingĩ ta macio.”
14  Nĩ ũndũ ũcio agĩta kĩrĩndĩ o rĩngĩ, agĩkĩra atĩrĩ: “Thikĩrĩriai, inyuĩ inyuothe, na mũtaũkĩrũo nĩ ũrĩa ngũmwĩra.
15  Gũtirĩ kĩndũ kiumaga na nja gĩgatonya thĩinĩ wa mũndũ kĩngĩmũthahia, no maũndũ marĩa moimaga thĩinĩ wa mũndũ nĩmo mamũthahagia.”
16  ——
17  Na rĩrĩa aatonyire nyũmba kĩrĩndĩ gĩtarĩ ho, arutwo ake makĩambĩrĩria kũmũũria ũhoro wĩgiĩ ngerekano ĩyo.
18  Nĩ ũndũ ũcio akĩmoria atĩrĩ: “Kaĩ o na inyuĩ mwagĩte ũtaũku o ta andũ acio? Kaĩ mũtoĩ atĩ gũtirĩ kĩndũ kiumaga na nja gĩkaingĩra thĩinĩ wa mũndũ kĩngĩmũthahia,
19  nĩ gũkorũo gĩtingĩraga ngoro-inĩ yake no kĩingĩraga nda, gĩgacoka gĩkoima nja ya mwĩrĩ?” Na njĩra ĩyo, akĩonania atĩ gũtirĩ irio irĩ thahu.
20  Ningĩ akĩmeera ũũ: “Kĩrĩa kiumaga thĩinĩ wa mũndũ nĩkĩo kĩmũthahagia.
21  Tondũ thĩinĩ wa ngoro cia andũ nĩkuo kuumaga methugunda moru: ngomanio itagĩrĩire, ũici, ũũragani,
22  ciĩko cia ũtharia, ũkoroku, ciĩko cia waganu, maheeni, mĩtugo ya rũtũrĩko, riitho rĩrĩ na ũiru, irumi, mwĩtĩo, na ũrimũ.
23  Maũndũ macio mothe moru moimaga na thĩinĩ na nĩmo mathahagia mũndũ.”
24  Oima kũu, agĩthiĩ gĩcigo-inĩ gĩa Turo na Sidoni. Akĩingĩra nyũmba na ndeendaga mũndũ o na ũmwe amenye atĩ nĩ akinya, no nĩ aamenyekire.
25  O hĩndĩ ĩyo mũtumia warĩ na kairĩtu kaarĩ na roho mũũru akĩigua ũhoro wake na agĩthiĩ harĩ we akĩĩgũithia thĩ magũrũ-inĩ make.
26  Mũtumia ũcio aarĩ Mũngiriki, kuuma Foenicia bũrũri-inĩ wa Siria; na agĩikara akĩmũthaithaga arute kairĩtu kau ndaimono.
27  No Jesu akĩmwĩra atĩrĩ: “Reke ciana ciambe ihũne, nĩ gũkorũo ti wega kuoya mũgate wa ciana ũikĩrie tũgui.”
28  No rĩrĩ, mũtumia ũcio akĩmũcokeria akĩmwĩra atĩrĩ: “Nĩ ma, mwathi wakwa, no o na tũgui nĩ tũrĩaga rũitĩki rwa ciana rũrĩa rũgũaga rungu rwa metha.”
29  Nake Jesu akĩmwĩra ũũ: “Nĩ ũndũ wa ũguo woiga-rĩ, thiĩ; ndaimono ĩyo nĩ yoima thĩinĩ wa kairĩtu gaku.”
30  Nĩ ũndũ ũcio akĩinũka mũciĩ agĩkora kaana kau gakomete ũrĩrĩ-inĩ, na ndaimono ĩyo nĩ yoimĩte.
31  Rĩrĩa Jesu aahũndũkire kuuma gĩcigo gĩa Turo, akĩgerera Sidoni agĩthiĩ Iria-inĩ rĩa Galili, agereire gĩcigo kĩa Dekapoli.
32  Arĩ kũu andũ makĩmũrehera mũndũ ũtaaiguaga na ũtaahotaga kwaria wega, na makĩmũthaitha amũigĩrĩre moko.
33  Nake akĩmweheria kĩrĩndĩ-inĩ akĩmũtwara handũ hatarĩ andũ. Agĩcoka agĩikia ciara ciake matũ-inĩ ma mũndũ ũcio, na thutha wa gũtua mata, akĩmũhutia rũrĩmĩ.
34  Agĩcoka akĩrora igũrũ, akĩhũmũka na hinya na akĩmwĩra atĩrĩ: “Efatha,” ũguo nĩ kuuga, “Hingũka.”
35  Namo matũ make makĩhingũka na thĩna wake wa kwaria ũgĩthira, akĩambĩrĩria kwaria wega.
36  Jesu agĩcoka akĩmakaania matikeere mũndũ o na ũrĩkũ, no o ũrĩa aathiaga na mbere kũmakaania noguo maamemerekagia ũhoro ũcio makĩria.
37  Nao andũ makĩgega mũno, makiuga ũũ: “Ciĩko ciake ciothe nĩ cia magegania. Aratũma nginya andũ arĩa mataiguaga maigue na arĩa mataragia marie.”
6  Agĩcoka akiuma kũu agĩthiĩ itũũra rĩa kwao, na arutwo ake makĩmũrũmĩrĩra.
2  Rĩrĩa Thabatũ yakinyire, akĩambĩrĩria kũrutana thĩinĩ wa thunagogi, na andũ aingĩ arĩa maamũiguire makĩgega makĩũria: “Mũndũ ũyũ arutĩte kũ maũndũ maya? Na aaheirũo ũũgĩ ũyũ nĩkĩ, na ũhoti wa gwĩka mawĩko maya ma hinya na moko make?
3  Githĩ ũyũ ti bundi ũrĩa wa mbaũ, mũrũ wa Mariamu, na mũrũ wa nyina na Jakubu, Jusufu, Judasi, na Simoni? Nao aarĩ a nyina githĩ matirĩ o gũkũ hamwe na ithuĩ?” Kwoguo makĩambĩrĩria kũhĩngĩka nĩ ũndũ wake.
4  No Jesu akĩmeera atĩrĩ: “Mũnabii ndaimagwo gĩtĩo tiga o itũũra-inĩ rĩa kwao na gatagatĩ-inĩ ka andũ a famĩlĩ yao na gwake mũciĩ.”
5  Nĩ ũndũ ũcio ndaahotire gwĩka mawĩko ma hinya kũu o tiga kũigĩrĩra andũ maigana ũna moko arĩa maarĩ arwaru na akĩmahonia.
6  Na nĩ aagegire nĩ ũndũ wao kwaga wĩtĩkio. Na agĩthiũrũrũka kuuma gĩcagi kĩmwe nginya kĩrĩa kĩngĩ akĩrutanaga.
7  Hĩndĩ ĩyo agĩta arĩa Ikũmi na Erĩ, akĩambĩrĩria kũmatũma marĩ erĩ erĩ, na akĩmahe wathani igũrũ rĩa maroho moru.
8  Ningĩ akĩmahe watho akĩmeera matigakuue kĩndũ o na kĩ nĩ ũndũ wa rũgendo tiga o mũtirima—matigakuue mũgate, matigakuue mondo ya irio, matigakuue mbeca mĩcibi-inĩ yao⁠—
9  no mekĩre iratũ na matikehumbe nguo igĩrĩ.
10  Ningĩ akĩmeera atĩrĩ: “Rĩrĩa mwatonya mũciĩ mũna, ikaragai kuo o nginya rĩrĩa mũkooima kuo.
11  Na kũrĩa andũ matarĩmwamũkagĩra kana kũmũthikĩrĩria, mũkiuma kũu ringithiai magũrũ manyu thĩ rũkũngũ rũitĩke, nĩguo ũndũ ũcio ũtuĩke ũira harĩ o.”
12  Nao magĩthiĩ na makĩhunjĩria andũ merire,
13  na makĩingata ndaimono nyingĩ na makĩhaka arĩa maarĩ arwaru maguta na makĩmahonia.
14  Na rĩrĩ, Mũthamaki Herode akĩigua maũndũ macio, nĩ gũkorũo rĩĩtwa rĩa Jesu nĩ rĩamenyekete mũno, na andũ nĩ mooigaga: “Johana Mũbatithania nĩ ariũkĩtio kuuma kũrĩ arĩa akuũ, na nĩkĩo arahota gwĩka mawĩko ma hinya.”
15  No andũ angĩ mooigaga ũũ: “Nĩ Elija.” Nao angĩ makoiga: “Nĩ mũnabii o ta ũmwe wa anabii arĩa a tene.”
16  No rĩrĩa Herode aaiguire ũguo, akiuga atĩrĩ: “Johana ũrĩa ndarengire mũtwe nĩ ariũkĩtio.”
17  Nĩ gũkorũo Herode we mwene nĩ aatũmanĩte Johana anyitwo na aikio njera nĩ ũndũ wa Herodia, mũtumia wa Filipu mũrũ wa ithe, tondũ Herode nĩ aamũhikĩtie.
18  Nĩ gũkorũo Johana nĩ eeraga Herode ũũ: “Ndwagĩrĩirũo kũhikia mũtumia wa mũrũ wa thoguo.”
19  Kwoguo Herodia aatũire amũigĩire muku na eendaga kũmũũraga no akaremwo.
20  Nĩ gũkorũo Herode nĩ eetigagĩra Johana, tondũ nĩ aamenyaga atĩ nĩ mũndũ mũthingu na mũtheru, na kwoguo nĩ aamũgitagĩra. Thutha wa kũmũthikĩrĩria nĩ aarigagwo ũrĩa ekũmwĩka, ĩndĩ no aathiaga na mbere kũmũthikĩrĩria akenete.
21  No mũthenya ũmwe mweke nĩ weyumĩririe, rĩrĩa Herode aahaarĩirie iruga rĩa hwaĩ-inĩ mũthenya wake wa gũciarũo nĩ ũndũ wa anene ake na atongoria a mbũtũ na andũ arĩa maarĩ igweta mũno a Galili.
22  Nake mwarĩ wa Herodia akĩingĩra na agĩthũngũtha agĩkenia Herode na arĩa maarĩanagĩra nake. Mũthamaki akĩra mũirĩtu ũcio ũũ: “Njĩtia kĩrĩa gĩothe ũkwenda, na nĩ ngũkũhe.”
23  Akĩmwĩrĩra na mwĩhĩtwa atĩrĩ: “Kĩrĩa gĩothe ũkũũhoya, nĩ ngũkũhe, o na angĩkorũo nĩ nuthu ya ũthamaki wakwa.”
24  Kwoguo agĩthiĩ kũrĩ nyina akĩmũũria atĩrĩ: “Hoe kĩĩ?” Nake akĩmwĩra: “Mũtwe wa Johana Mũbatithania.”
25  O hĩndĩ ĩyo agĩthiĩ na ihenya kũrĩ mũthamaki akĩmwĩra atĩrĩ: “Ngwenda ũũhe o rĩu mũtwe wa Johana Mũbatithania ũigĩrĩirũo thani-inĩ.”
26  O na gũtuĩka ũndũ ũcio nĩ waiguithirie mũthamaki kĩeha kĩnene, ndeendaga kwaga kũhingia ihoya rĩa mũirĩtu ũcio, nĩ ũndũ wa mĩĩhĩtwa yake na nĩ ũndũ wa ageni ake.
27  Nĩ ũndũ ũcio mũthamaki agĩtũma mũrangĩri ũmwe o hĩndĩ ĩyo na akĩmwatha arehe mũtwe wa Johana. Nake agĩthiĩ kũu njera na akĩmũrenga mũtwe
28  na akĩrehe mũtwe wake ũigĩrĩirũo thani-inĩ. Akĩnengera mũirĩtu ũcio, nake mũirĩtu ũcio akĩũtwarĩra nyina.
29  Rĩrĩa arutwo ake maaiguire ũhoro ũcio, magĩthiĩ makĩoya mwĩrĩ wake na makĩũkomia mbĩrĩra-inĩ.
30  Atũmwo makĩũngana harĩ Jesu na makĩmwĩra maũndũ marĩa mothe meekĩte na makarutana.
31  Nake akĩmeera atĩrĩ: “Ũkai tũthiĩ tũrĩ ithuiki handũ hatarĩ andũ angĩ mũkahurũke hanini.” Tondũ kwarĩ na andũ aingĩ mookaga magĩthiaga, nginya o makaga ihinda rĩa kũhurũka o na rĩa kũrĩa irio.
32  Nĩ ũndũ ũcio makĩingĩra thĩinĩ wa gatarũ nĩguo mathiĩ handũ hatarĩ andũ nĩgetha makorũo marĩ oiki.
33  No rĩrĩa andũ maamonire magĩthiĩ, na aingĩ makĩmenya, magĩteng’era na magũrũ moimĩte matũũra-inĩ mothe, na magĩkinya mbere yao.
34  Na rĩrĩa ooimire gatarũ-inĩ, akĩona kĩrĩndĩ kĩnene, akĩringwo nĩ tha tondũ maatariĩ ta ng’ondu itarĩ na mũrĩithi. Akĩambĩrĩria kũmaruta maũndũ maingĩ.
35  Na gwakinya hwaĩ-inĩ, arutwo ake magĩthiĩ harĩ we makĩmwĩra ũũ: “Kũndũ gũkũ nĩ werũ-inĩ na mathaa nĩ mathiĩte mũno.
36  Ĩra andũ aya moimagare nĩguo mathiĩ mĩgũnda-inĩ na icagi-inĩ iria ithiũrũrũkĩirie makegũrĩre irio.”
37  Nake akĩmacokeria akĩmeera atĩrĩ: “Inyuĩ mahei kĩndũ gĩa kũrĩa.” Maigua ũguo makĩmũũria ũũ: “Tũthiĩ tũgũre mĩgate ya dinari 200 tũhe andũ aya marĩe?”
38  Nake akĩmoria atĩrĩ: “Mũrĩ na mĩgate ĩigana? Thiĩi mũrore!” Nao marora makĩmwĩra: “Tũrĩ na mĩgate ĩtano na thamaki igĩrĩ.”
39  Nake akĩra andũ othe maikare thĩ nyeki-inĩ nduru marĩ ikundi.
40  Nao magĩikara thĩ marĩ ikundi cia andũ 100 na cia andũ 50.
41  Nake akĩoya mĩgate ĩyo ĩtano na thamaki icio igĩrĩ, akĩrora igũrũ akĩhoya kĩrathimo. Agĩcoka akĩenyũranga mĩgate ĩyo, akĩnengera arutwo matwarĩre andũ, na akĩgayania thamaki icio igĩrĩ nĩ ũndũ wa andũ acio othe.
42  Nao othe makĩrĩa makĩhũna,
43  na makĩũngania cienyũ cia mĩgate ikĩiyũra ikabu 12, thamaki itatarĩtwo.
44  Arĩa maarĩire mĩgate ĩyo maarĩ arũme 5,000.
45  O rĩo akĩra arutwo ake maingĩre gatarũ maringage mwena ũcio ũngĩ wa iria kwerekera Bethisaida nake agĩtigwo akiugĩra kĩrĩndĩ ũhoro.
46  No thutha wa kũmoigĩra ũhoro, agĩthiĩ kĩrĩma-inĩ kũhoya.
47  Rĩrĩa gwatukire, gatarũ kau kaarĩ iria-inĩ gatagatĩ, no Jesu aarĩ wiki thĩ nyũmũ.
48  Na rĩrĩa aamonire magĩgatwara na thĩna mũno tondũ rũhuho rwahurutanaga rwerekeire mwena ũrĩa mooimaga, hakuhĩ ituanĩra rĩa kana rĩa ũtukũ agĩthiĩ harĩ o agereire igũrũ rĩa iria; no eendaga kũmahĩtũka.
49  Na rĩrĩa maamuonire agereire igũrũ rĩa iria, magĩĩciria ũũ: “Gĩkĩ nĩ kĩoneki kĩa magegania!” Na magĩkaya.
50  Nĩ gũkorũo othe nĩ maamuonire na magĩĩtigĩra. No o hĩndĩ ĩyo akĩmeera: “Gĩai na ũmĩrĩru! Nĩ niĩ; mũtigetigĩre.”
51  Agĩcoka akĩingĩra gatarũ karĩa maarĩ, naruo rũhuho rũkĩhoorera. Mona ũguo makĩgega mũno,
52  nĩ gũkorũo matiataũkĩirũo nĩ ũhoro wa mĩgate ĩrĩa aaheanĩte, ĩndĩ ngoro ciao ciathiire na mbere kwaga ũtaũku.
53  Rĩrĩa maaringire magĩkinya thĩ nyũmũ mũrĩmo ũcio ũngĩ, magĩkinya Genesareti na makĩoha gatarũ o hau hakuhĩ.
54  No moima gatarũ-inĩ o ũguo, andũ makĩmenya nĩ we.
55  Magĩteng’era gĩcigo-inĩ kĩu gĩothe na makĩambĩrĩria kũmũrehera arĩa maarĩ arwaru mamakuuĩte na tũrĩrĩ o kũrĩa maigua arĩ.
56  Na kũrĩa guothe aathiaga icagi-inĩ kana matũũra-inĩ kana mĩgũnda-inĩ, maaigaga andũ arĩa maarĩ arwaru thoko-inĩ, makamũthaitha etĩkĩre mahutie o gĩcũrĩ kĩa nguo yake ya igũrũ. Na arĩa othe maakĩhutirie makĩhonio.
13  Na rĩrĩa ooimaga thĩinĩ wa hekarũ, mũrutwo ũmwe wake akĩmwĩra atĩrĩ: “Mũrutani, ta rora ũrĩa mahiga maya na mĩako ĩno irĩ thaka!”
2  No rĩrĩ, Jesu akĩmwĩra: “Nĩ ũrona mĩako ĩno mĩnene ũũ? Gũtirĩ ihiga haha rĩgaatigwo rĩikarĩire rĩrĩa rĩngĩ rĩtamomoretwo.”
3  Na rĩrĩa aaikarĩte thĩ Kĩrĩma-inĩ kĩa Mĩtamaiyũ handũ hekarũ yoonekaga, Petero, Jakubu, Johana, na Andrea makĩmũũria ũũ hatarĩ andũ angĩ:
4  “Ta twĩre atĩrĩ, maũndũ macio mageekĩka rĩ, na nĩ kĩĩ gĩgaakorũo kĩrĩ kĩmenyithia kĩa rĩrĩa maũndũ macio mothe magaakinya mũthia?”
5  Nĩ ũndũ ũcio Jesu akĩmeera atĩrĩ: “Mwĩmenyererei mũtikanahĩtithio nĩ mũndũ o na ũrĩkũ.
6  Andũ aingĩ nĩ magooka na rĩĩtwa rĩakwa, makiugaga, ‘Nĩ niĩ we,’ na nĩ makaahĩtithia andũ aingĩ.
7  Ningĩ, rĩrĩa mũkaaigua ũhoro wa mbaara na riboti ciĩgiĩ mbaara, mũtikanetigĩre; no mũhaka maũndũ macio mekĩke, no mũico ndũgaakorũo ũkinyĩte.
8  “Nĩ gũkorũo rũrĩrĩ nĩ rũgookĩrĩra rũrĩrĩ rũrĩa rũngĩ na ũthamaki ũũkĩrĩre ũthamaki ũrĩa ũngĩ; nĩ gũkaagĩa na ithingithia kũndũ na kũndũ; ningĩ nĩ gũkaagĩa ng’aragu. Maũndũ macio nĩ kĩambĩrĩria kĩa ruo ta rwa mũtumia arĩ hakuhĩ kũgĩa mwana.
9  “No inyuĩ-rĩ, mwĩhũgagei. Andũ nĩ makaamũtwara magooti-inĩ, na mamũhũũrĩre thunagogi-inĩ na mũrũgamio mbere ya mangavana na athamaki nĩ ũndũ wakwa, nĩguo mũtuĩke aira kũrĩ o.
10  Ningĩ, ũhoro ũrĩa mwega no mũhaka ũkaamba kũhunjio kũrĩ ndũrĩrĩ ciothe.
11  Na rĩrĩa magaakorũo makĩmũneana, mũtikanambĩrĩrie gũtangĩka igũrũ rĩa ũrĩa mũkuuga; ĩndĩ ũndũ ũrĩa wothe mũkaaheo hĩndĩ ĩyo, mũkaawaria, tondũ ti inyuĩ mũgaakorũo mũkĩaria no nĩ roho mũtheru.
12  Makĩria ma ũguo, mũndũ nĩ akooragithia mũrũ wa nyina, na ithe wa mwana oragithie mwana wake, na ciana ciũkĩrĩre aciari a cio na cimoragithie.
13  Na nĩ mũgaathũũrũo nĩ andũ othe nĩ ũndũ wa rĩĩtwa rĩakwa. No ũrĩa ũgaakirĩrĩria o nginya mũico nĩwe ũkaahonokio.
14  “O na kũrĩ ũguo, rĩrĩa mũkoona kĩndũ kĩrĩa kĩrĩ thahu kĩrehaga mwanangĩko kĩrũgamĩte harĩa gĩtagĩrĩirũo (ũrĩa ũrathoma nĩ ahũthĩre ũtaũku), hĩndĩ ĩyo arĩa magaakorũo Judea nĩ mambĩrĩrie kũũrĩra irĩma-inĩ.
15  Mũndũ ũrĩa ũgaakorũo nyũmba igũrũ ndakanaikũrũke o na ndakanatonye kuoya indo iria irĩ thĩinĩ wa nyũmba yake;
16  na mũndũ ũrĩa ũgaakorũo mũgũnda ndakanacoke kũrĩ indo iria irĩ thutha kuoya nguo yake ya igũrũ.
17  Kaĩ atumia arĩa magaakorũo marĩ na nda na arĩa magaakorũo makĩongithia ciana matukũ macio nĩ magaakorũo na haaro-ĩ!
18  Hoyagai atĩ maũndũ macio matikanakinye hĩndĩ ya heho;
19  tondũ matukũ macio magaakorũo marĩ matukũ ma thĩna ũtarĩ woneka kuuma kĩambĩrĩria kĩa ũũmbi ũrĩa Ngai oombire nginyagia hĩndĩ ĩyo, na ndũkoneka rĩngĩ.
20  Ma nĩ atĩ, tiga Jehova akaanyihia matukũ macio, gũtirĩ mũndũ ũngĩkaahonoka. No nĩ ũndũ wa arĩa athuurĩte, nĩ akaanyihia matukũ macio.
21  “Ningĩ-rĩ, mũndũ o na ũrĩkũ angĩkamwĩra atĩrĩ, ‘Kristo arĩ haha,’ kana ‘Arĩ haarĩa,’ mũtikanetĩkie.
22  Nĩ gũkorũo nĩ gũgooka Kristo a maheeni na anabii a maheeni na maringe ciama na meke maũndũ ma magegania nĩguo mahĩtithie nginya arĩa athuure kũngĩhoteka.
23  Nĩ ũndũ ũcio, inyuĩ mwĩhũgagei. Nĩ ndamwĩra maũndũ mothe o mbere.
24  “No matukũ-inĩ macio, thutha wa thĩna ũcio, riũa nĩ rĩkaagĩa nduma, naguo mweri ndũkaaruta ũtheri waguo,
25  nacio njata nĩ ikaagwa kuuma igũrũ, namo mahinya ma igũrũ nĩ magaathingithio.
26  Na hĩndĩ ĩyo andũ nĩ makoona Mũrũ wa mũndũ agĩũka arĩ thĩinĩ wa matu arĩ na hinya mũnene na riri.
27  Na nĩ agaatũma araika macokanĩrĩrie andũ ake arĩa athuure kuuma harĩ huho iria inya, kuuma ituri cia thĩ nginya ituri cia igũrũ.
28  “Na rĩrĩ, mwĩrutei na ngerekano ĩno ya mũkũyũ: Rĩrĩa tũhonge twaguo tuororoa na twagĩa mathangũ, nĩ mũmenyaga atĩ hĩndĩ ya ũrugarĩ nĩ ĩkuhĩrĩirie.
29  O ũndũ ũmwe na ũcio, rĩrĩa mũkoona maũndũ macio magĩkĩka, menyai atĩ arĩ hakuhĩ mĩrango-inĩ.
30  Ngũmwĩra atĩrĩ na ma, rũciaro rũrũ rũtirĩ hĩndĩ rũgaathira nginya maũndũ macio mothe mekĩke.
31  Igũrũ na thĩ nĩ igaathira, no ciugo ciakwa gũtirĩ hĩndĩ igaathira.
32  “Ũhoro wĩgiĩ mũthenya ũcio kana thaa, gũtirĩ mũndũ ũĩ, o na araika arĩa marĩ igũrũ kana Mũriũ, no Ithe witũ ũĩ.
33  Ikaragai mwĩhũgĩte na mwĩiguĩte, tondũ mũtiũĩ ihinda rĩrĩa rĩtuĩtwo nĩ rĩrĩkũ.
34  Nĩ ta mũndũ wathiire rũgendo kũndũ kũraya agĩtiga nyũmba yake na akĩhe ngombo ciake wathani, o ngombo wĩra-inĩ wayo, na agĩatha mũikaria wa mũrango aikarage eiguĩte.
35  Nĩ ũndũ ũcio, ikaragai mwĩiguĩte, tondũ mũtiũĩ rĩrĩa mwene nyũmba arĩcoka, kana nĩ hwaĩ-inĩ kana nĩ ũtukũ gatagatĩ kana kũrĩ hakuhĩ gũkĩa kana rũcinĩ tene,
36  nĩguo rĩrĩa agooka mũterĩgĩrĩire, ndakanakore mũrĩ toro.
37  No ũrĩa ndamwĩra, ndera andũ othe: Ikaragai mwĩiguĩte.”
14  Na rĩrĩ, Pasaka na Gĩathĩ kĩa Mĩgate Ĩtarĩ Mĩimbie ciatigarĩtie thikũ igĩrĩ. Na anene a athĩnjĩri-Ngai na andĩki-watho nĩ maacaragia ũrĩa mangĩmũnyita na njĩra ya wara nĩguo mamũũrage,
2  nĩ gũkorũo mooigaga atĩrĩ: “Tũtikaamũnyita hĩndĩ ya gĩathĩ; tondũ kwahota gũkaagĩa gĩcanjama gatagatĩ-inĩ ka andũ.”
3  Na rĩrĩa aarĩ Bethania akĩrĩa mũciĩ gwa Simoni ũrĩa warĩ na mangũ, mũtumia ũmwe agĩũka na cuba ya alabasta ya maguta manungi wega, ma nado ĩtatukanĩtio na kĩndũ, ma goro mũno. Agĩkunũra cuba ĩyo ya alabasta na akĩambĩrĩria kũmũitĩrĩria maguta mũtwe.
4  Rĩrĩa moonire ũguo, amwe ao makĩĩrana marakarĩte atĩrĩ: “Nĩ kĩĩ gĩatũma maguta maya manungi wega maitangwo?
5  Nĩ gũkorũo maguta maya manungi wega nĩ mangĩendio makĩria ma dinari 300 na mbeca icio iheo athĩni!” Nĩ ũndũ ũcio makĩigua marakarĩtio mũno nĩ mũtumia ũcio.
6  No Jesu akiuga: “Tiganai nake. Mũramũthĩnia nĩkĩ? Ũndũ ũrĩa anjĩka nĩ mwega.
7  Tondũ athĩni mũkoragwo nao hĩndĩ ciothe, na no mũmeke maũndũ mega rĩrĩa rĩothe mũngĩenda, no mũtirĩkoragwo na niĩ hĩndĩ ciothe.
8  Mũtumia ũyũ eka ũrĩa angĩahota; aitĩrĩria mwĩrĩ wakwa maguta manungi wega akĩũhaarĩria o mbere nĩ ũndũ wa gũthikwo.
9  Ngũmwĩra atĩrĩ na ma, kũrĩa guothe ũhoro ũrĩa mwega ũkaahunjio thĩinĩ wa thĩ, ũndũ ũcio mũtumia ũyũ eka o naguo nĩ ũkaagwetagwo nĩguo aririkanagwo.”
10  Nake Judasi Mũisikariota, ũmwe wa arĩa Ikũmi na Erĩ, agĩthiĩ kũrĩ anene a athĩnjĩri-Ngai nĩguo amũkunyanĩre kũrĩ o.
11  Rĩrĩa maaiguire ũguo, magĩkena na makĩmwĩrĩra mbeca cia betha. Nĩ ũndũ ũcio, akĩambĩrĩria gũcaria mweke wa kũmũkunyanĩra.
12  Na rĩrĩ, mũthenya wa mbere wa Mĩgate Ĩtarĩ Mĩimbie rĩrĩa maarutaga igongona rĩa Pasaka, arutwo ake makĩmũũria atĩrĩ: “Ũkwenda tũthiĩ kũ tũgakũhaarĩrĩrie gwa kũrĩĩra Pasaka?”
13  Nĩ ũndũ ũcio agĩtũma arutwo ake erĩ na akĩmeera ũũ: “Thiĩi thĩinĩ wa itũũra, na nĩ mũgũtũngwo nĩ mũndũ ũkuuĩte ndigithũ ya rĩũmba ya maĩ. Mũmũrũmĩrĩre,
14  na kũrĩa egũtonya, mwĩre mwene mũciĩ ũcio atĩrĩ, ‘Mũrutani aroria ũũ: “Ĩrĩ ha rumu ya ageni kũrĩa niĩ na arutwo akwa tũngĩrĩĩra Pasaka?”’
15  Na nĩ ekũmuonia rumu nene ya igũrũ, ĩrĩ na indo na ĩkahaarĩrio. Mũmĩhaarĩrĩrie kuo nĩ ũndũ witũ.”
16  Kwoguo arutwo acio magĩthiĩ, magĩtonya itũũra rĩu na magĩkora o ta ũrĩa aameerĩte, na makĩhaarĩria Pasaka.
17  Na gwakinya hwaĩ-inĩ, agĩũka hamwe na arĩa Ikũmi na Erĩ.
18  Na rĩrĩa maaikarĩte metha-inĩ makĩrĩa, Jesu akĩmeera ũũ: “Ngũmwĩra atĩrĩ na ma, ũmwe wanyu ũrĩa ũrarĩanĩra na niĩ nĩ ekũngunyanĩra.”
19  Makĩnyitwo nĩ kĩeha na marĩ ũmwe ũmwe makĩmũũria ũũ: “Nĩ niĩ?”
20  Nake akĩmacokeria atĩrĩ: “Nĩ ũmwe wa arĩa Ikũmi na Erĩ, ũrĩa ũrarikia guoko hamwe na niĩ mbakũri-inĩ.
21  Nĩ gũkorũo Mũrũ wa mũndũ nĩ egũthiĩ, o ta ũrĩa kwandĩkĩtwo ũhoro wake, no kaĩ mũndũ ũrĩa ũgũkunyanĩra Mũrũ wa mũndũ arĩ na haaro-ĩ! Nĩ kaba mũndũ ũcio atangĩaciarirũo.”
22  Na o makĩrĩaga akĩoya mũgate, akĩhoya kĩrathimo, akĩwenyũranga, akĩmanengera na akĩmeera ũũ: “Kei; ũyũ ũrũgamĩrĩire mwĩrĩ wakwa.”
23  Ningĩ akĩoya gĩkombe, agĩcokia ngatho na akĩmanengera, nao othe makĩnyuĩra gĩkombe-inĩ kĩu.
24  Na akĩmeera atĩrĩ: “Ĩno ĩrũgamĩrĩire ‘thakame yakwa ya kĩrĩkanĩro,’ ĩrĩa ĩgũitwo nĩ ũndũ wa andũ aingĩ.
25  Ngũmwĩra atĩrĩ na ma, ndikanyua rĩngĩ ndibei ya maciaro ma mũthabibũ o nginya rĩrĩa ngaamĩnyua ĩrĩ njerũ thĩinĩ wa Ũthamaki wa Ngai.”
26  Na thutha wa kũina nyĩmbo cia kũgooca, magĩthiĩ Kĩrĩma-inĩ kĩa Mĩtamaiyũ.
27  Jesu akĩmeera atĩrĩ: “Inyuothe nĩ mũkũhĩngĩka, tondũ nĩ kwandĩke ũũ: ‘Nĩ ngaaringa mũrĩithi, nacio ng’ondu ihurunjũke.’
28  No thutha wa kũriũkio, nĩ ngaathiĩ Galili mbere yanyu.”
29  No Petero akĩmwĩra atĩrĩ: “O na arĩa angĩ othe mangĩhĩngĩka, niĩ ndikũhĩngĩka.”
30  Nake Jesu akĩmũcokeria ũũ: “Ngũkwĩra atĩrĩ na ma, ũtukũ ũyũ wa ũmũthĩ, ngũkũ ĩtanakũga maita merĩ, nĩ ũkũngaana maita matatũ.”
31  No we akiuga atĩtĩrithĩtie mũno atĩrĩ: “O na angĩkorũo nĩ gũkua ngũkua hamwe nawe, ndirĩ hĩndĩ ndĩgũkaana.” Acio angĩ othe o nao makĩambĩrĩria kuuga o taguo.
32  Rĩrĩa maakinyire handũ heetagwo Gethisemane, akĩra arutwo ake atĩrĩ: “Ikarai thĩ haha thiĩ ngahoe.”
33  Magĩthiĩ na Petero, na Jakubu na Johana, na akĩambĩrĩria kũnyitwo nĩ kĩeha kĩnene na agĩtangĩka mũno.
34  Akĩmeera ũũ: “Ndĩ na kĩeha kĩnene mũno, o ta ingĩkua. Ikarai haha na mũikare mwĩiguĩte.”
35  Na athiathia mbere hanini, akĩinamĩrĩra nginya thĩ akĩambĩrĩria kũhoya atĩ angĩkorũo no kũhoteke, ihinda rĩu rĩmweherere.
36  Akiuga ũũ: “Abba, Baba, maũndũ mothe no mahoteke harĩ wee; njehereria gĩkombe gĩkĩ. Ĩndĩ ti ũrĩa niĩ ngwenda, no nĩ ũrĩa wee ũkwenda.”
37  Na rĩrĩa aacokire agĩkora makomete, akĩũria Petero atĩrĩ: “Simoni, nĩ gũkoma ũkomete? Kaĩ ũtoima na hinya wa gũikara wĩiguĩte na arĩ ithaa rĩmwe?
38  Ikarai mwĩiguĩte na mũhoe mũtegũtigithĩria nĩguo mũtikaingĩre magerio-inĩ. Nĩ ma ngoro nĩ ĩrenda, no mwĩrĩ ndũrĩ na hinya.”
39  Na agĩthiĩ o rĩngĩ akĩhoya, agĩcokera ũndũ o ũrĩa aahoete.
40  Agĩcoka agĩthiĩ harĩ o rĩngĩ na agĩkora makomete, nĩ gũkorũo maitho mao nĩ maatoretio nĩ toro, makĩrigwo nĩ ũrĩa mangĩmũcokeria.
41  Agĩcoka rĩa gatatũ akĩmeera: “Ihinda-inĩ ta rĩrĩ nĩrĩo mũkomete na mũkahurũka! Nĩ ũguo! Ihinda nĩ ikinyu! Atĩrĩrĩ, Mũrũ wa mũndũ nĩ egũkunyanĩrũo moko-inĩ ma ehia.
42  Ũkĩrai tũthiĩ. Atĩrĩrĩ, ũrĩa ũkũngunyanĩra arĩ hakuhĩ.”
43  Na hĩndĩ o ĩyo aaragia, Judasi, ũmwe wa arĩa Ikũmi na Erĩ, agĩkinya arĩ hamwe na kĩrĩndĩ kĩnene kĩrĩ na hiũ cia njora na njũgũma gĩtũmĩtwo nĩ anene a athĩnjĩri-Ngai na andĩki-watho na athuri.
44  Na rĩrĩ, Judasi ũcio mũmũkunyanĩri nĩ aamaheete kĩmenyithia maaiguanĩire, akameera ũũ: “Ũrĩa ngũmumunya, ũcio nĩwe; mũnyitei mũmũtware arĩ mũrangĩre.”
45  Na agĩthiĩ nginya harĩ we, akiuga, “Rabii!” na akĩmũmumunya na wororo.
46  Nao makĩmũnyita.
47  No ũmwe wa arĩa maarũgamĩte hau agĩcomora rũhiũ rwake rwa njora na agĩtinia gũtũ kwa ndungata ya mũthĩnjĩri-Ngai ũrĩa mũnene, gũkĩgwa.
48  No Jesu akĩmoria atĩrĩ: “Muoka kũrĩ niĩ na hiũ cia njora na njũgũma ta arĩ mũtunyani muoka kũnyita?
49  Ndĩrakoragwo na inyuĩ o mũthenya ngĩrutana thĩinĩ wa hekarũ, ĩndĩ mũtirokaga kũũnyita. No rĩrĩ, kũrekĩka ũũ nĩgetha Maandĩko mahinge.”
50  Nao arutwo othe makĩmũtiganĩria makĩũra.
51  O na kũrĩ ũguo, mwanake ũmwe wehumbĩte o nguo ya gatani ĩrĩa njega tu atarĩ na nguo ĩngĩ, agĩthiĩ amũrũmĩrĩire arĩ hakuhĩ, na makĩgeria kũmũnyita,
52  no agĩtiga nguo ĩyo yake ya gatani akĩũra arĩ njaga.
53  Hĩndĩ ĩyo magĩtwara Jesu kũrĩ mũthĩnjĩri-Ngai ũrĩa mũnene, nao anene othe a athĩnjĩri-Ngai na athuri na andĩki-watho makĩũngana hamwe.
54  No Petero agĩthiĩ amũrũmĩrĩire arĩ haraya o nginya nja kwa mũthĩnjĩri-Ngai ũrĩa mũnene; na agĩikara thĩ hamwe na ndungata cia mũciĩ ũcio agĩota mwaki mũkengu.
55  Na rĩrĩ, anene a athĩnjĩri-Ngai na Sanhedrini yothe maacaragia ũira kwerekera Jesu nĩguo mamũũrage, no matiawonaga.
56  Na andũ aingĩ nĩ maarutaga ũira wa maheeni igũrũ rĩake, no ũira wao ndwatwaranaga.
57  Ningĩ amwe nĩ maarũgamaga na makaruta ũira wa maheeni igũrũ rĩake, makoiga:
58  “Nĩ twamũiguire akiuga, ‘Nĩ ngũtharia hekarũ ĩno yaakirũo na moko, na njake ĩngĩ na thikũ ithatũ ĩtakĩtwo na moko.’”
59  Ĩndĩ o na ũhoro-inĩ ũcio, ũira wao ndwatwaranaga.
60  Mũthĩnjĩri-Ngai ũrĩa mũnene agĩcoka akĩrũgama gatagatĩ-inĩ kao akĩũria Jesu atĩrĩ: “Ndũrĩ ũndũ o na ũmwe ũngĩcokia? Nĩ ũhoro ũrĩkũ ũyũ andũ aya maragũthitanga naguo?”
61  No we agĩkira na ndaacokirie ũndũ. O rĩngĩ mũthĩnjĩri-Ngai ũrĩa mũnene akĩmũũria atĩrĩ: “Wee nĩwe Kristo Mũrũ wa Ũrĩa Mũrathime?”
62  Nake Jesu akĩmũcokeria ũũ: “Ĩĩ nĩ niĩ; na nĩ mũkuona Mũrũ wa mũndũ aikarĩte thĩ guoko-inĩ kwa ũrĩo kũrĩ hinya na agĩũka na matu ma igũrũ.”
63  Mũthĩnjĩri-Ngai ũrĩa mũnene aigua ũguo, agĩtembũra nguo ciake akiuga: “Tũrakĩbatara aira angĩ a kĩ?
64  Nĩ mweiguĩra akĩruma Ngai. Mũkuona atĩa?” Othe makĩmũtuĩra atĩ agĩrĩire kũũragwo.
65  Na amwe makĩambĩrĩria kũmũtuĩra mata, kũmũhumbĩra ũthiũ na kũmũringa ngundi, makĩmwĩraga atĩrĩ: “Tũrathĩre!” Nacio thigari cia igooti ikĩmũhũũra hĩ ũthiũ na ĩkĩmuoya.
66  Na rĩrĩ, hĩndĩ ĩrĩa Petero aarĩ hau thĩ kũu nja, mũirĩtu ũmwe warĩ ndungata ya mũthĩnjĩri-Ngai ũrĩa mũnene agĩũka.
67  Na rĩrĩa oonire Petero agĩota mwaki, akĩmũrora akĩmwĩra atĩrĩ: “O nawe uuma hamwe na Mũnazarethi ũcio ũretwo Jesu.”
68  No agĩkaana, akiuga ũũ: “Niĩ ndimũũĩ o na ndiramenya ũrĩa ũroiga,” na akiuma hau agĩthiĩ kĩhingo-inĩ.
69  Arĩ hau, mũirĩtu ũcio warĩ ndungata akĩmuona na akĩambĩrĩria kwĩra andũ arĩa maarũgamĩte hau atĩrĩ: “Ũyũ nĩ ũmwe wao.”
70  O rĩngĩ Petero agĩkaana. Thutha wa kahinda kanini, acio maarũgamĩte hau makĩambĩrĩria kũmwĩra o rĩngĩ atĩrĩ: “Ti itherũ wee ũrĩ ũmwe wao, tondũ wee kũna ũrĩ Mũgalili.”
71  No akĩambĩrĩria kuuga aronyitwo nĩ kĩrumi na akĩĩhĩta akiuga ũũ: “Niĩ ndiũĩ mũndũ ũyũ mũraria ũhoro wake!”
72  Na hĩndĩ o ĩyo ngũkũ ĩgĩkũga rĩa kerĩ, nake Petero akĩririkana ũrĩa Jesu aamwĩrĩte: “Ngũkũ ĩtanakũga maita merĩ, ũkũngaana maita matatũ.” Akĩremererũo na akĩambĩrĩria kũrĩra.
5  Magĩcoka makĩringa mũrĩmo ũcio ũngĩ wa iria gĩcigo-inĩ kĩa Agerasi.
2  Na rĩrĩa Jesu ooimire gatarũ-inĩ, o rĩo mũndũ warĩ na roho mũũru agĩũka kũrĩ we oimĩte mbĩrĩra-inĩ.
3  Mũndũ ũcio aaikaraga kũu mbĩrĩra-inĩ, na nginyagia hĩndĩ ĩyo, gũtirĩ mũndũ o na ũmwe wahotete kũmuoha biũ, nginya na mũnyororo.
4  Nĩ oohagwo kaingĩ na bĩngũ na mĩnyororo, ĩndĩ agatua bĩngũ icio na agatuuanga mĩnyororo ĩyo; na gũtirĩ mũndũ warĩ na hinya wa kũmũtooria.
5  Na rĩrĩ, aatũũraga akayaga kũu mbĩrĩra-inĩ na irĩma-inĩ ũtukũ na mũthenya agĩĩtihangagia na mahiga.
6  No rĩrĩa oonire Jesu arĩ haraya, agĩteng’era na akĩmũinamĩrĩra.
7  Agĩcoka akĩanĩrĩra na mũgambo mũnene akiuga: “Tũrorania kĩĩ nawe, Jesu, Mũrũ wa Ngai Ũrĩa ũrĩ Igũrũ Mũno? Ndakwĩhĩtithia mbere ya Ngai ndũkae kũũnyarira.”
8  Nĩ gũkorũo Jesu aawĩraga ũũ: “Uma thĩinĩ wa mũndũ ũyũ, wee roho ũyũ mũũru.”
9  No akĩũria mũndũ ũcio ũũ: “Wĩtagwo atĩa?” Nake akĩmũcokeria: “Njĩtagwo Mbũtũ, tondũ tũrĩ aingĩ.”
10  Na agĩthaitha Jesu mũno ndakaingate maroho macio kuuma bũrũri-inĩ ũcio.
11  Na rĩrĩ, nĩ kwarĩ na rũũru rũnene rwa ngũrũe rwarĩaga kũu kĩrĩma-inĩ.
12  Nĩ ũndũ ũcio maroho macio makĩmũthaitha makĩmwĩra ũũ: “Twĩtĩkĩrie tũthiĩ tũingĩre thĩinĩ wa ngũrũe iria.”
13  Nake akĩmetĩkĩria. Namo maroho macio moru magĩkiuma na magĩthiĩ makĩingĩra thĩinĩ wa ngũrũe icio, naruo rũũru rũu rũgĩteng’era kĩharũrũka-inĩ rũkĩgwa thĩinĩ wa iria, ngũrũe ta 2,000, igĩkuĩra iria-inĩ.
14  No arĩithi a cio makĩũra na magĩthiĩ makĩheana ũhoro ũcio itũũra-inĩ na mĩgũnda-inĩ, nao andũ magĩũka kuona ũrĩa gwekĩkĩte.
15  Nĩ ũndũ ũcio magĩkinya harĩ Jesu, na makĩona mũndũ ũcio warĩ na ndaimono, o we ũcio warĩ na mbũtũ ĩyo, aikarĩte thĩ ehumbĩte nguo na arĩ mũhonu meciria, na magĩĩtigĩra mũno.
16  Ningĩ arĩa meeyoneire maũndũ macio makĩmaganĩra ũrĩa gwekĩkĩte harĩ mũndũ ũcio warĩ na ndaimono na harĩ ngũrũe.
17  Nĩ ũndũ ũcio makĩambĩrĩria gũthaitha Jesu oime kũu gĩcigo-inĩ kĩao.
18  Na rĩrĩa aaingĩraga thĩinĩ wa gatarũ, mũndũ ũcio warĩ na ndaimono akĩmũthaitha mathiĩ nake.
19  No rĩrĩ, Jesu ndaamwĩtĩkĩririe no aamwĩrire ũũ: “Inũka kũrĩ andũ anyu, na ũmeere maũndũ mothe marĩa Jehova agwĩkĩire na tha iria akuonetie.”
20  Mũndũ ũcio agĩthiĩ na akĩambĩrĩria kũmenyithania ũhoro kũu Dekapoli wĩgiĩ maũndũ mothe marĩa Jesu aamwĩkĩire, na andũ othe makĩgega.
21  Thutha wa Jesu gũcoka na gatarũ mũrĩmo ũcio ũngĩ wa iria, kĩrĩndĩ kĩnene gĩkĩũngana harĩ we, na aarĩ rũteere-inĩ rwa iria.
22  Mũrũgamĩrĩri ũmwe wa thunagogi wetagwo Jairo agĩũka, na thutha wa kuona Jesu, akĩĩgũithia thĩ magũrũ-inĩ make.
23  Na akĩmũthaitha maita maingĩ, akĩmwĩra: “Kairĩtu gakwa nĩ karwaru mũno. Ndagũthaitha, ũka ũgakaigĩrĩre moko nĩguo kahone gatũũre muoyo.”
24  Nĩ ũndũ ũcio Jesu agĩthiĩ hamwe nake, na kĩrĩndĩ kĩnene gĩkĩmũrũmĩrĩra na gĩkahatĩkanĩra harĩ we.
25  Na rĩrĩ, nĩ haarĩ na mũtumia watũũraga oiraga thakame mĩaka 12.
26  Nĩ aanyamarĩkĩte mũno moko-inĩ ma ndagĩtarĩ aingĩ na agakorũo ahũthĩrĩte indo ciake ciothe no ndaateithĩkĩte, ĩndĩ no kwĩhĩrũo eehagĩrũo.
27  Rĩrĩa aaiguire ũhoro wĩgiĩ Jesu, agĩthiĩ thutha wake arĩ kĩrĩndĩ-inĩ na akĩhutia nguo yake ya igũrũ,
28  tondũ eeĩraga na ngoro ũũ: “Ingĩhutia o nguo ciake cia igũrũ tu, nĩ ngũhona.”
29  Na o hĩndĩ ĩyo agĩtiga kuura, na akĩigua mwĩrĩ-inĩ wake ahona mũrimũ ũcio mũũru.
30  Na o hĩndĩ ĩyo Jesu akĩigua harĩ hinya woima thĩinĩ wake, na akĩhũgũkĩra kĩrĩndĩ akĩũria: “Nũũ wahutia nguo ciakwa cia igũrũ?”
31  No arutwo ake makĩmũũria atĩrĩ: “Ũrona kĩrĩndĩ gĩkĩhatĩkanĩra harĩ wee, na ũkoria, ‘Nũũ wahutia?’”
32  O na kũrĩ ũguo, nĩ aaroraga mĩena yothe nĩguo one nũũ wekĩte ũguo.
33  Tondũ mũtumia ũcio nĩ aamenyaga ũrĩa gwathiĩte, agĩthiĩ amakĩte na akĩinainaga akĩĩgũithia mbere yake na akĩmwĩra ũhoro wothe.
34  Nake akĩmwĩra atĩrĩ: “Mwarĩ ũyũ, wĩtĩkio waku nĩ watũma ũhone. Thiĩ na thayũ, na ndũkanathĩnio nĩ mũrimũ ũcio mũũru rĩngĩ.”
35  Na o hĩndĩ ĩyo aaragia, hagĩũka andũ moimĩte mũciĩ kwa mũrũgamĩrĩri ũcio wa thunagogi makĩmwĩra: “Kairĩtu gaku nĩ gakuire! Ũgũgĩthĩnia Mũrutani rĩngĩ nĩkĩ?”
36  No Jesu akĩigua ũrĩa mooigaga na akĩra mũrũgamĩrĩri ũcio wa thunagogi ũũ: “Ndũgetigĩre, no gĩa na wĩtĩkio.”
37  Na rĩrĩ, ndeetĩkĩririe mũndũ o na ũrĩkũ amũrũmĩrĩre tiga Petero, Jakubu, na Johana mũrũ wa nyina na Jakubu.
38  Nĩ ũndũ ũcio magĩkinya nyũmba ya mũrũgamĩrĩri ũcio wa thunagogi, na agĩkora kũrĩ na gĩcanjama andũ magĩcakaya, makĩrĩraga manĩrĩire.
39  Thutha wa kũingĩra, akĩmoria atĩrĩ: “Kĩrĩro gĩkĩ na gĩcanjama nĩ cia kĩ? Mwana ũcio ndakuĩte ĩndĩ nĩ gũkoma akomete.”
40  Maigua ũguo, makĩambĩrĩria kũmũthekerera na kĩnyũrũri. No thutha wa kũmeera moime nja othe, akĩoya ithe wa mwana ũcio na nyina na acio maarĩ nake, magĩthiĩ harĩa mwana ũcio aarĩ.
41  Agĩcoka akĩnyita mwana ũcio guoko, akĩmwĩra ũũ: “Talitha kumi,” ciugo icio ciataũrũo ciugaga ũũ: “Kairĩtu, ndakwĩra atĩrĩ, ũkĩra!”
42  Na o rĩo kairĩtu kau gagĩũkĩra na gakĩambĩrĩria gwĩtwara. (Kaarĩ ka mĩaka 12.) Na o hĩndĩ ĩyo arĩa maarĩ ho magĩkena mũno.
43  No we akĩmaatha rĩngĩ na rĩngĩ matikareke mũndũ o na ũrĩkũ amenye ũhoro ũcio, na akĩmeera mahe kairĩtu kau kĩndũ gĩa kũrĩa.
15  Na gwakinya rũcinĩ o ũguo, anene a athĩnjĩri-Ngai, athuri, andĩki-watho, Sanhedrini yothe magĩciira marĩ hamwe, na makĩoha Jesu makĩmũtwara makĩmũneana kũrĩ Pilato.
2  Nĩ ũndũ ũcio Pilato akĩmũũria atĩrĩ: “Wee nĩwe Mũthamaki wa Ayahudi?” Nake akĩmũcokeria: “Wee mwene nĩ woiga.”
3  No anene a athĩnjĩri-Ngai nĩ maamũthitangagĩra maũndũ maingĩ.
4  Na Pilato akĩambĩrĩria o rĩngĩ kũmũũria atĩrĩ: “Ndũrĩ na ũndũ ũngĩcokia? Ta igua maũndũ marĩa mothe maragũthitangĩra.”
5  No Jesu ndarĩ ũndũ ũngĩ ooigire, nĩ ũndũ ũcio Pilato akĩgega mũno.
6  Na rĩrĩ, o gĩathĩ o gĩathĩ, Pilato nĩ aamenyerete kuohorera andũ mũndũ ũmwe ũrĩa moria mohorerũo.
7  Hĩndĩ ĩyo, nĩ kwarĩ mũndũ wetagwo Baraba warĩ njera hamwe na aregani a thirikari, arĩa mooraganĩte makĩregana na thirikari.
8  Kwoguo kĩrĩndĩ kĩa andũ gĩgĩũka na makĩambĩrĩria kũhoya Pilato amekĩre ũrĩa aamenyerete kũmekĩra.
9  Nake akĩmoria atĩrĩ: “Nĩ mũkwenda ndĩmuohorere Mũthamaki wa Ayahudi?”
10  Nĩ gũkorũo Pilato nĩ aamenyaga atĩ anene a athĩnjĩri-Ngai maaneanĩte Jesu nĩ ũndũ wa ũiru.
11  No anene acio a athĩnjĩri-Ngai magĩcogera andũ moige Baraba ohorũo arĩ we.
12  O rĩngĩ Pilato akĩmoria atĩrĩ: “Nake mũndũ ũyũ mwĩtaga Mũthamaki wa Ayahudi ndĩmwĩke atĩa?”
13  Nao makĩanĩrĩra o rĩngĩ makiuga: “Nĩ acuurio mũtĩ-inĩ!”
14  No Pilato akĩmoria atĩrĩ: “Nĩkĩ? Nĩ ũũru ũrĩkũ ekĩte?” No magĩkĩrĩrĩria kwanĩrĩra: “Nĩ acuurio mũtĩ-inĩ!”
15  Nĩ ũndũ ũcio, Pilato akĩmohorera Baraba nĩ ũndũ wa kwenda gũkenia kĩrĩndĩ; agĩcoka akĩhũũrithia Jesu iboko na akĩmũneana akoragĩrũo mũtĩ-inĩ.
16  Nacio thigari ikĩmũtwara nja kũu kwa ngavana mũciĩ na igĩta mbũtũ yothe ya thigari.
17  Na makĩmũhumba nguo ya rangi wa papũ na magĩtuma thũmbĩ ya mĩigua makĩmwĩkĩra;
18  na makĩambĩrĩria kũmwĩra ũũ: “Geithĩka, wee Mũthamaki wa Ayahudi!”
19  Ningĩ nĩ maamũringaga mũtwe na ithanjĩ na makamũtuĩra mata, na makĩmũturĩria maru makĩmũinamĩrĩra.
20  Na thutha wa kũmũnyũrũria, makĩmũruta nguo ĩyo ya rangi wa papũ na makĩmũhumba nguo ciake cia igũrũ. Magĩcoka makĩmũtwara makamũhũũrĩrĩre mũtĩ-inĩ na mĩcumarĩ.
21  Ningĩ magĩcemania na mũndũ wahĩtũkaga wa kuuma Kurene, wetagwo Simoni ithe wa Aleksanda na Rufasi akiuma mĩgũnda-inĩ na makĩmũtindĩkĩrĩria akuue mũtĩ wa Jesu wa kũnyarirĩrũo.
22  Nĩ ũndũ ũcio makĩmũtwara kũndũ gwĩtagwo Gologotha, rĩĩtwa rĩu rĩataũrũo nĩ kuuga, “Kũndũ kwa Ihĩndĩ rĩa Kĩongo.”
23  Na marĩ kũu makĩgeria kũmũhe ndibei ĩtukanĩtio na manemane, no akĩrega kũmĩnyua.
24  Magĩcoka makĩmũhũũrĩra mũtĩ-inĩ na mĩcumarĩ na makĩgayana nguo ciake cia igũrũ na njĩra ya gũcuka mĩtĩ nĩguo mamenye kĩrĩa o mũndũ egũthiĩ nakĩo.
25  Na rĩrĩ, kwarĩ thaa ithatũ cia rũcinĩ, nao makĩmũhũũrĩra mũtĩ-inĩ na mĩcumarĩ.
26  Na maandĩko megiĩ ũndũ ũrĩa aathitangĩirũo maandĩkĩtwo ũũ: “Mũthamaki wa Ayahudi.”
27  Ningĩ magĩcuuria aici erĩ mĩtĩ-inĩ hakuhĩ nake, ũmwe mwena wake wa ũrĩo na ũcio ũngĩ mwena wake wa ũmotho.
28  ⁠——
29  Nao andũ arĩa maahĩtũkagĩra hau maamwaragĩria na kĩnyũrũri makĩinagia mĩtwe yao makiugaga ũũ: “Haiya! Wee ũroigaga atĩ nĩ ũkũmomora hekarũ na ũmĩake na thikũ ithatũ,
30  wĩhonokie wĩrute mũtĩ-inĩ ũcio wa kũnyarirĩrũo.”
31  O nao anene a athĩnjĩri-Ngai na andĩki-watho nĩ maamũnyũrũragia gatagatĩ-inĩ kao makoiga ũũ: “Nĩ arahonokagia arĩa angĩ no we mwene ndangĩhota kwĩhonokia!
32  Kristo, Mũthamaki wa Isiraeli, rĩu nĩ erute mũtĩ-inĩ wa kũnyarirĩrũo, nĩguo tuone na twĩtĩkie.” O nao arĩa maacuurĩtio mĩtĩ-inĩ hamwe nake nĩ maamũnyũrũragia.
33  Rĩrĩa gwakinyire ta thaa thita cia mũthenya, gũkĩgĩa nduma bũrũri-inĩ ũcio wothe o nginya ta thaa kenda cia mũthenya.
34  Na kũrĩ ta thaa kenda cia mũthenya, Jesu akĩanĩrĩra na mũgambo mũnene akiuga: “Eli, Eli, lama sabakithani?” ciugo icio ciataũrũo ciugaga ũũ: “Ngai wakwa, Ngai wakwa, ũndiganĩirie nĩkĩ?”
35  Na rĩrĩa andũ amwe arĩa maarũgamĩte hau maaiguire ũguo, makĩĩrana atĩrĩ: “Ta iguai! Areta Elija.”
36  Na mũndũ ũmwe akĩhanyũka, akĩrikia thibonji ndibei-inĩ ngagatu, akĩmĩthecereria ithanjĩ-inĩ na akĩmũhe anyue akiuga ũũ: “Tiganai nake! Rekei tuone kana Elija nĩ egũka kũmũcuurũria mũtĩ-inĩ.”
37  No Jesu akĩanĩrĩra na mũgambo mũnene na agĩtuĩkana.
38  Na gĩtaama kĩa handũ harĩa hatheru gĩgĩtarũkana icunjĩ igĩrĩ kuuma igũrũ nginya thĩ.
39  Na rĩrĩa mũnene wa mbũtũ ũrĩa warũgamĩte hau amũrorete oonire maũndũ macio meekĩkire Jesu agĩkua, akiuga ũũ: “Hatarĩ nganja mũndũ ũyũ ararĩ Mũrũ wa Ngai.”
40  Ningĩ nĩ kwarĩ na atumia meeroragĩra marĩ haraya. Amwe ao nĩ Mariamu Mũmagidali o hamwe na Salome na Mariamu nyina wa Jose na Jakubu ũrĩa Mũnini,
41  arĩa maathiaga hamwe na Jesu na makamũtungatĩra rĩrĩa aarĩ Galili, o na atumia angĩ aingĩ arĩa maathiĩte nake Jerusalemu.
42  Na rĩrĩ, tondũ kwarĩ hakuhĩ gũtuka, na kwarĩ mũthenya wa Kũhaarĩria, ũguo nĩ kuuga mũthenya ũmwe mbere ya Thabatũ,
43  hagĩũka mũndũ wetagwo Jusufu wa Arimathea, warĩ mũthuri wa Kĩama waheetwo gĩtĩo, ningĩ we mwene nĩ eetereire Ũthamaki wa Ngai. Akĩĩyũmĩrĩria akĩingĩra kũrĩ Pilato na akĩhoya anengerũo mwĩrĩ wa Jesu.
44  No Pilato akĩrigwo kana hihi no akorũo akuĩte, na kwoguo agĩta mũnene wa mbũtũ akĩmũũria kana Jesu nĩ akuĩte.
45  Na thutha wa kwĩrũo nĩ mũnene wa mbũtũ atĩ nĩ akuĩte, agĩtĩkĩria Jusufu oe mwĩrĩ ũcio.
46  Thutha wa kũgũra gĩtambaya gĩa gatani ĩrĩa njega na kũmũcuurũria mũtĩ-inĩ, akĩmũthaya na gĩtambaya kĩu kĩa gatani ĩrĩa njega, na akĩmũkomia thĩinĩ wa mbĩrĩra yenjetwo rwaro-inĩ rwa ihiga; agĩcoka akĩgaragaria ihiga nginya mũromo-inĩ wa mbĩrĩra ĩyo.
47  No Mariamu Mũmagidali na Mariamu nyina wa Jose magĩthiĩ na mbere kũrora harĩa aakometio.
1  Kĩambĩrĩria kĩa ũhoro ũrĩa mwega wĩgiĩ Jesu Kristo, Mũrũ wa Ngai:
2  O ta ũrĩa kwandĩkĩtwo ũũ nĩ mũnabii Isaia: “(Atĩrĩrĩ, nĩ ngũtũma mũtũmwo wakwa mbere yaku, ũrĩa ũgũkũhaarĩrĩria njĩra.)
3  Harĩ mũgambo wa mũndũ ũranĩrĩra werũ-inĩ ũkoiga: ‘Haarĩriai njĩra ya Jehova! Rũngai barabara ciake.’”
4  Johana Mũbatithania aarĩ werũ-inĩ akĩhunjia atĩ andũ mabatithio ĩrĩ njĩra ya kuonania kwĩrira nĩguo moherũo mehia.
5  Na gĩcigo gĩothe kĩa Judea na aikari othe a Jerusalemu nĩ maathiaga kũrĩ we, na makabatithio nĩwe Rũũĩ-inĩ rwa Jorodani, makiumbũraga mehia mao matekũhithĩrĩra.
6  Na rĩrĩ, Johana eehumbaga nguo cia guoya wa ngamĩra na akeyoha mũcibi wa rũũa njohero, na aarĩaga ngigĩ na ũũkĩ wa gĩthaka.
7  Na aahunjagia akiugaga atĩrĩ: “Nĩ harĩ mũndũ ũrĩ na hinya kũngĩra ũroka thutha wakwa, na ndirĩ mwagĩrĩru wa kũinamĩrĩra njohore rũrigi rwa iratũ ciake.
8  Niĩ ndĩmũbatithagia na maĩ, ĩndĩ ũcio akaamũbatithagia na roho mũtheru.”
9  Matukũ-inĩ macio, Jesu akiuma Nazarethi ya Galili na agĩthiĩ akĩbatithio nĩ Johana Rũũĩ-inĩ rwa Jorodani.
10  Na o rĩmwe arĩkia kuumĩra maĩ-inĩ, akĩona igũrũ rĩkĩhingũka, na roho wa Ngai ũgĩikũrũka ũhaana ta ndutura ũgĩũka igũrũ rĩake.
11  Na mũgambo ũkiuma igũrũ ũkiuga atĩrĩ: “Wee nĩwe Mũrũ wakwa, ũrĩa nyendete; nĩ ngwĩtĩkĩrĩte.”
12  Na o hĩndĩ ĩyo agĩtindĩkwo nĩ roho gũthiĩ werũ-inĩ.
13  Agĩikara kũu werũ-inĩ thikũ 40, akĩgeragio nĩ Shaitani. Na aarĩ hamwe na nyamũ cia gĩthaka, ĩndĩ araika nĩ maamũtungatagĩra.
14  Thutha wa Johana kũnyitwo, Jesu agĩthiĩ Galili, akĩhunjagia ũhoro ũrĩa mwega wa Ngai
15  akiugaga: “Ihinda rĩrĩa rĩtuĩtwo nĩ ikinyu, naguo Ũthamaki wa Ngai nĩ ũkuhĩrĩirie. Mwĩrirei, na mũgĩe na wĩtĩkio harĩ ũhoro ũrĩa mwega.”
16  Na rĩrĩa aathiagĩra rũteere-inĩ rwa Iria rĩa Galili, akĩona Simoni na mũrũ wa nyina Andrea magĩikia neti ciao iria-inĩ, nĩ gũkorũo maarĩ ategi a thamaki.
17  Nĩ ũndũ ũcio Jesu akĩmeera ũũ: “Nũmĩrĩrai, na nĩ ngũmũtua ategi a andũ.”
18  Na o hĩndĩ ĩyo magĩtiga neti ciao, makĩmũrũmĩrĩra.
19  Athiathia hanini, akĩona Jakubu mũrũ wa Zebedi na Johana mũrũ wa nyina, marĩ thĩinĩ wa gatarũ kao magĩtuma neti ciao,
20  na ategũte mahinda akĩmeta. Nĩ ũndũ ũcio, magĩtiga ithe wao Zebedi hau gatarũ-inĩ arĩ na andũ a wĩra na makĩmũrũmĩrĩra.
21  Na magĩthiĩ Kaperinaumu. Na rĩrĩa Thabatũ yaambĩrĩirie, o rĩo akĩingĩra thunagogi-inĩ na akĩambĩrĩria kũrutana.
22  Nao makĩgegio nĩ njĩra yake ya kũrutana, tondũ aamarutaga ta mũndũ warĩ na wathani, no ti ta andĩki-watho.
23  Kahinda-inĩ o ro kau kũu thunagogi-inĩ yao nĩ kwarĩ na mũndũ warĩ na roho mũũru, na akĩanĩrĩra akiuga atĩrĩ:
24  “Tũrorania kĩĩ nawe, Jesu Mũnazarethi? Hihi woka gũtũniina? Nĩ njũĩ wega wee ũrĩ ũ, wee nĩwe Ũrĩa Mũtheru wa Ngai!”
25  No Jesu agĩkũũma roho ũcio mũũru, akiuga ũũ: “Kira, na uume thĩinĩ wake!”
26  Na thutha wa roho ũcio mũũru gũtugutania mũndũ ũcio na gũkayũrũrũka na mũgambo waguo wothe, ũkiuma thĩinĩ wake.
27  Na rĩrĩ, andũ othe makĩgega mũno na makĩambĩrĩria kwĩrana atĩrĩ: “Ĩ nĩ atĩa ũũ? Ũyũ nĩ ũrutani mwerũ! Arĩ na hinya wa gwatha nginya maroho moru, na makamwathĩkĩra.”
28  Nĩ ũndũ ũcio ũhoro wake ũgĩtherema na ihenya mĩena yothe gĩcigo-inĩ kĩu gĩothe kĩa Galili.
29  Hĩndĩ ĩyo makiuma thunagogi-inĩ magĩthiĩ mũciĩ gwa Simoni na Andrea marĩ na Jakubu na Johana.
30  Na rĩrĩ, nyina wa mũtumia wa Simoni nĩ aakomete arĩ mũrwaru mũrimũ wa kũhiũha mwĩrĩ, na makĩmwĩra ũhoro wake o rĩo.
31  Nake agĩthiĩ harĩ we, akĩmũnyita guoko na akĩmũũkĩria. Agĩthirũo nĩ mũrimũ ũcio wa kũhiũha mwĩrĩ, na akĩambĩrĩria kũmatungatĩra.
32  Rĩrĩa gwakinyire hwaĩ-inĩ riũa rĩathũa, andũ makĩambĩrĩria kũmũrehera arĩa othe maarĩ arwaru na arĩa maarĩ na ndaimono;
33  na andũ othe a itũũra rĩu makĩgomana hau mũrango-inĩ.
34  Nĩ ũndũ ũcio akĩhonia andũ aingĩ arĩa maarĩ na mĩrimũ mĩthemba mĩingĩ, na akĩingata ndaimono nyingĩ, ĩndĩ ndeetĩkagĩria ndaimono icio kwaria, nĩ gũkorũo nĩ ciamenyaga atĩ nĩwe Kristo.
35  Rũcinĩ tene kũrĩ o na nduma, agĩũkĩra na akiuma nja, agĩthiĩ kũndũ gũtaarĩ na andũ, na arĩ kũu akĩambĩrĩria kũhoya.
36  No rĩrĩ, Simoni na arĩa maarĩ nao makĩambĩrĩria kũmũcaria
37  na maamuona, makĩmwĩra ũũ: “Andũ othe nĩwe maracaria.”
38  No we akĩmeera atĩrĩ: “Nĩ tũthiĩi kũndũ kũngĩ, taũni-inĩ iria irĩ hakuhĩ, nĩguo ngahunjie kũu o nakuo, tondũ nĩkĩo gĩatũmire njũke.”
39  Na agĩthiĩ akĩhunjagia thunagogi-inĩ ciao kũu Galili guothe akĩingataga ndaimono.
40  Ningĩ hagĩũka mũndũ warĩ na mangũ, akĩmũthaitha o na akĩmũturĩria maru, akĩmwĩra atĩrĩ: “Angĩkorũo no wende, theria.”
41  Nĩ ũndũ ũcio akĩringwo nĩ tha, agĩtambũrũkia guoko gwake na akĩmũhutia akĩmwĩra: “Nĩ ngwenda! Thera.”
42  Hĩndĩ o ĩyo mangũ macio magĩthira, na agĩthera.
43  Na o rĩo akĩmwĩra athiĩ na akĩmũhe mũkaana mũrũmu,
44  akĩmwĩra ũũ: “Ndũkere mũndũ o na ũrĩkũ, no thiĩ wĩyonanie kũrĩ mũthĩnjĩri-Ngai, na nĩ ũndũ wa gũtherio gwaku ũrute indo iria Musa aathanire, nĩguo magĩe na ũira.”
45  No thutha wa gũthiĩ, mũndũ ũcio akĩambĩrĩria kũmemerekia ũhoro ũcio na njĩra nene na kũũtheremia kũndũ guothe, nginya Jesu akĩremwo nĩ kũingĩraga matũũra-inĩ akĩonagwo nĩ andũ, no aathiaga kũndũ gũtaarĩ na andũ. Ĩndĩ andũ no maathiaga kũrĩ we moimĩte mĩena yothe.
2  O na kũrĩ ũguo, thutha wa thikũ cigana ũna agĩtonya Kaperinaumu o rĩngĩ, na ũhoro ũkĩmenyeka atĩ arĩ mũciĩ.
2  Na andũ aingĩ mũno magĩũka ũũ atĩ hatiarĩ handũ hangĩikarũo, o na nginya mũrango-inĩ, nake akĩambĩrĩria kũmahunjĩria kiugo.
3  Na makĩmũrehera mũndũ wakuĩte ciĩga akuuanĩirũo nĩ arũme ana.
4  No matingĩahotire kũmũkinyia harĩa Jesu aarĩ nĩ ũndũ wa kĩrĩndĩ, kwoguo magĩtharũria nyũmba igũrũ rĩa harĩa Jesu aarĩ, na thutha wa gũtũra irima, magĩikũrũkia mũndũ ũcio wakuĩte ciĩga arĩ karĩrĩ-inĩ karĩa aakomeire.
5  Rĩrĩa Jesu oonire wĩtĩkio wao, akĩra mũndũ ũcio wakuĩte ciĩga: “Mũriũ, nĩ woherũo mehia maku.”
6  Na rĩrĩ, andĩki-watho amwe maarĩ hau maikarĩte thĩ makĩĩyũria na ngoro ciao atĩrĩ:
7  “Mũndũ ũyũ aroiga ũguo nĩkĩ? Nĩ araruma Ngai. Nũũ ũngĩhota kuohanĩra mehia tiga o Ngai wiki?”
8  No Jesu amenya na roho wake o hĩndĩ ĩyo atĩ ũguo nĩguo meeciragia-rĩ, akĩmoria ũũ: “Mũreciria maũndũ macio thĩinĩ wa ngoro cianyu nĩkĩ?
9  Nĩ ũndũ ũrĩkũ mũhũthũ, nĩ kwĩra mũndũ ũyũ ũkuĩte ciĩga, ‘Nĩ woherũo mehia maku-ĩ,’ kana nĩ kuuga, ‘Ũkĩra woe karĩrĩ gaku na wĩtware’?
10  No nĩguo mũmenye atĩ Mũrũ wa mũndũ arĩ na wathani wa kuohanĩra mehia gũkũ thĩ—” akĩra mũndũ ũcio wakuĩte ciĩga ũũ:
11  “Ndakwĩra atĩrĩ, Ũkĩra, woe karĩrĩ gaku, na ũinũke mũciĩ.”
12  Nake agĩũkĩra akĩoya karĩrĩ gake o hĩndĩ ĩyo na akiuma hau agĩthiĩ andũ othe meroreire. Nĩ ũndũ ũcio makĩgega mũno, na makĩgooca Ngai, makiuga: “Tũtirĩ tuona ũndũ ta ũyũ.”
13  Agĩcoka agĩthiĩ o rĩngĩ hakuhĩ na iria, nakĩo kĩrĩndĩ gĩothe gĩgĩthiĩ harĩ we, nake akĩambĩrĩria gũkĩruta.
14  Na rĩrĩa aahĩtũkaga, akĩona Lawii mũrũ wa Alufayo aikarĩte thĩ wabici-inĩ ya kũrĩhĩra igooti, akĩmwĩra atĩrĩ: “Tuĩka mũrũmĩrĩri wakwa.” Nake agĩũkĩra na akĩmũrũmĩrĩra.
15  Thutha-inĩ Jesu aarĩ nyũmba kwa Lawii akĩrĩa, na etia aingĩ a mbeca cia igooti na ehia maarĩanagĩra hamwe nake na arutwo ake, nĩ gũkorũo aingĩ ao nĩ maamũrũmagĩrĩra.
16  No rĩrĩa andĩki-watho a Afarisai moonire atĩ ararĩanĩra na ehia na etia a mbeca cia igooti, makĩambĩrĩria kũũria arutwo ake ũũ: “Kaĩ arĩanagĩra na etia a mbeca cia igooti na ehia?”
17  Jesu aigua ũguo akĩmeera atĩrĩ: “Arĩa marĩ na ũgima mwega wa mwĩrĩ matibataraga ndagĩtarĩ, no arĩa arwaru nĩo mamũbataraga. Ndiokire gwĩta arĩa athingu, no ndokire gwĩta ehia.”
18  Na rĩrĩ, arutwo a Johana na Afarisai nĩ meehingaga. Kwoguo magĩthiĩ harĩ we makĩmũũria: “Nĩ kĩĩ gĩtũmaga arutwo a Johana na arutwo a Afarisai mehinge no arutwo aku matiĩhingaga?”
19  Nake Jesu akĩmeera: “Arata a mũhikania matikoragwo na gĩtũmi gĩa kwĩhinga hĩndĩ ĩrĩa yothe mũhikania arĩ hamwe nao, kana tiguo? Hĩndĩ ĩrĩa yothe megũkorũo hamwe na mũhikania, matingĩĩhinga.
20  No matukũ nĩ marĩũka rĩrĩa mũhikania akeeherio kũrĩ o, na mũthenya ũcio nĩ makeehinga.
21  Gũtirĩ mũndũ ũtumagĩrĩra kĩraka gĩa gĩtambaya kĩerũ igũrũ rĩa nguo ngũrũ ya igũrũ. Angĩka ũguo, kĩraka kĩu kĩerũ kĩngĩgucia nguo ĩyo ngũrũ, nayo ĩtarũke makĩria.
22  Ningĩ gũtirĩ mũndũ wonoragĩria ndibei njerũ thĩinĩ wa mondo ngũrũ cia ndibei. Angĩka ũguo, ndibei ĩyo no gũtũma mondo itumũke na ĩitĩke nacio mondo ithũke. Ĩndĩ ndibei njerũ yonoragĩrio mondo-inĩ njerũ cia ndibei.”
23  Na rĩrĩa aatuĩkanagĩria mĩgũnda-inĩ ya ngano mũthenya wa Thabatũ, arutwo ake makĩambĩrĩria gũtua igira cia ngano o magĩthiaga.
24  Nĩ ũndũ ũcio Afarisai makĩmũũria ũũ: “Atĩrĩrĩ, mareka ũndũ ũtarĩ mwĩtĩkĩrie mũthenya wa Thabatũ nĩkĩ?”
25  No akĩmacokeria atĩrĩ: “Kaĩ mũtarĩ mwathoma ũrĩa Daudi eekire rĩrĩa aabatarire gĩa kũrĩa rĩrĩa we na arũme arĩa maarĩ nake maarĩ ahũtu?
26  Ũrĩa aaingĩrire nyũmba ya Ngai o ta ũrĩa handĩkĩtwo ũhoro-inĩ wĩgiĩ Abiatharu mũnene wa athĩnjĩri-Ngai, na akĩrĩa mĩgate ya maruta, na ningĩ akĩhe arũme acio maarĩ nake mĩgate ĩmwe, ĩrĩa gũtarĩ mũndũ wĩtĩkĩrĩtio kũrĩa tiga athĩnjĩri-Ngai oiki?”
27  Agĩcoka akĩmeera ũũ: “Thabatũ yaambĩrĩirio nĩ ũndũ wa mũndũ, no mũndũ ndoombirũo nĩ ũndũ wa Thabatũ.
28  Kwoguo Mũrũ wa mũndũ nĩ Mwathani nginya wa Thabatũ.”
3  Jesu akĩingĩra thĩinĩ wa thunagogi o rĩngĩ, na kũu nĩ kwarĩ mũndũ warĩ muonju guoko.
2  Nao nĩ maamũroraga mũno mone kana nĩ ekũhonia mũndũ ũcio mũthenya wa Thabatũ, nĩguo mone ũndũ wa kũmũthitangĩra.
3  Akĩra mũndũ ũcio warĩ muonju guoko atĩrĩ: “Rũgama na ũũke haha gatagatĩ.”
4  Agĩcoka akĩmoria atĩrĩ: “Nĩ ũndũ ũrĩkũ mwĩtĩkĩrĩku mũthenya wa Thabatũ, nĩ gwĩka wega-ĩ kana nĩ gwĩka ũũru, nĩ kũhonokia muoyo-ĩ kana nĩ kũũraga?” No magĩkira.
5  Thutha wa kũmarora arakarĩte na aiguĩte ũũru mũno nĩ ũndũ wa ũrĩa moomĩtie ngoro, akĩra mũndũ ũcio ũũ: “Tambũrũkia guoko gwaku.” Nake agĩgũtambũrũkia, nakuo gũkĩhona.
6  Afarisai mona ũguo makiuma nja na o hĩndĩ ĩyo makĩambĩrĩria kũbanga njama ya kũmũũkĩrĩra marĩ na arũmĩrĩri a kĩama kĩa Herode, nĩguo mamũũrage.
7  No Jesu agĩthiĩ iria-inĩ marĩ na arutwo ake, na kĩrĩndĩ kĩnene mũno kuuma Galili na kuuma Judea gĩkĩmũrũmĩrĩra.
8  O na kuuma Jerusalemu, na Idumea, na mũrĩmo wa Jorodani, na kuuma Turo na Sidoni, kĩrĩndĩ kĩnene gĩgĩthiĩ kũrĩ we rĩrĩa kĩaiguire maũndũ maingĩ marĩa eekaga.
9  Nake akĩra arutwo ake mamũhaarĩrĩrie gatarũ kanini nĩguo kĩrĩndĩ gĩtikae kũmũhatĩka.
10  Tondũ nĩ aahonirie andũ aingĩ, arĩa othe maarĩ na mĩrimũ mĩũru nĩ maahatĩkanagĩra harĩ we nĩguo mamũhutie.
11  Nginya maroho moru maamuonaga makamũinamĩrĩra makĩanagĩrĩra ũũ: “Wee nĩwe Mũrũ wa Ngai.”
12  No nĩ aamaheaga mũkaana mũrũmu maita maingĩ matikamũmenyithanie kũrĩ andũ.
13  Agĩcoka akĩambata kĩrĩma-inĩ na agĩta arĩa eendaga, nao magĩthiĩ harĩ we.
14  Na agĩthondeka gĩkundi kĩa andũ 12 arĩa ningĩ eetire atũmwo, na nĩo maarĩ matwaranage nake na amatũmage makahunjie,
15  na magĩe na wathani wa kũingata ndaimono.
16  Nao arĩa maarĩ gĩkundi-inĩ kĩu aathondekire kĩa andũ 12 maarĩ Simoni, ũrĩa ningĩ aatuire Petero,
17  Jakubu mũrũ wa Zebedi, na Johana mũrũ wa nyina na Jakubu (arĩa ningĩ aatuire Boanerigesi, ũguo nĩ kuuga “Ariũ a Marurumĩ”),
18  Andrea, Filipu, Batholomayo, Mathayo, Toma, Jakubu mũrũ wa Alufayo, Thadayo, Simoni ũrĩa Mũkananayo,
19  na Judasi Mũisikariota ũrĩa wacokire kũmũkunyanĩra. Jesu agĩcoka agĩthiĩ agĩtonya nyũmba,
20  na kĩrĩndĩ gĩkĩũngana o rĩngĩ nginya makĩaga mweke wa kũrĩa irio.
21  No rĩrĩa andũ a famĩlĩ yao maaiguire maũndũ macio, magĩthiĩ kũmũnyita, nĩ gũkorũo mooigaga ũũ: “Nĩ agũrũkĩte.”
22  Ningĩ andĩki-watho arĩa mookire kuuma Jerusalemu mooigaga atĩrĩ: “Arĩ na Beelizebubu, na aingataga ndaimono na hinya wa mũnene wa ndaimono.”
23  Nĩ ũndũ ũcio, akĩmeta harĩ we na akĩmaarĩria na njĩra ya ngerekano, akĩmoria: “Shaitani angĩingata Shaitani atĩa?
24  Ũthamaki ũngĩgayũkana, ndũngĩrũgama;
25  na nyũmba ĩngĩgayũkana, nyũmba ĩyo ndĩngĩrũgama.
26  Ningĩ angĩkorũo Shaitani nĩ areyũkĩrĩra we mwene na nĩ agayũkanĩte-rĩ, ndangĩrũgama, no nĩ gũthira egũthira.
27  Ũrĩa kũrĩ nĩ atĩ, gũtirĩ mũndũ ũingĩraga nyũmba ya mũndũ ũrĩ hinya na akahota kũiya indo ciake tiga ambire kũmuoha. Hĩndĩ ĩyo norĩo angĩhota gũtaha indo iria irĩ nyũmba yake.
28  Ngũmwĩra atĩrĩ na ma, andũ nĩ makooherũo maũndũ mothe, gũtekũmakania nĩ mehia marĩkũ manehia na irumi iria manarumana.
29  No mũndũ o wothe ũrumaga roho mũtheru gũtirĩ hĩndĩ akooherũo ĩndĩ mehia make megũtũũra tene na tene.”
30  Aameerire ũguo tondũ mooigaga atĩrĩ: “Arĩ na roho mũũru.”
31  Na rĩrĩ, nyina hamwe na ariũ a nyina magĩũka na makĩrũgama hau nja, magĩtũma mũndũ atonye akamwĩte.
32  Na tondũ kĩrĩndĩ gĩaikarĩte thĩ kĩmũthiũrũrũkĩirie-rĩ, makĩmwĩra ũũ: “Atĩrĩrĩ, maitũguo na ariũ a maitũguo marĩ nja na nĩ maragwĩta.”
33  No akĩmoria atĩrĩ: “Maitũ na ariũ a maitũ nĩa?”
34  Agĩcoka akĩrora andũ arĩa maaikarĩte thĩ mamũthiũrũrũkĩirie akiuga ũũ: “Ta rora, aya nĩo maitũ na ariũ a maitũ!
35  Mũndũ o wothe wĩkaga wendi wa Ngai, ũcio nĩwe mũrũ wa maitũ na mwarĩ wa maitũ o na maitũ.”
12  Agĩcoka akĩambĩrĩria kwaria nao na ngerekano akĩmeera atĩrĩ: “Mũndũ ũmwe nĩ aahandire mĩthabibũ mũgũnda-inĩ, akĩũirigĩra na akĩenja irima rĩa kĩhihĩro kĩa ndibei na agĩaka nyũmba ndaya na igũrũ; agĩcoka akĩũkomborithia arĩmi, na agĩthiĩ bũrũri wa kũraya.
2  Na rĩrĩa hĩndĩ ya magetha yakinyire-rĩ, agĩtũma ngombo kũrĩ arĩmi acio ĩkagĩĩre maciaro mamwe ma mũgũnda ũcio wa mĩthabibũ kuuma kũrĩ o.
3  No makĩmĩnyita, makĩmĩhũũra, na makĩmĩingata moko matheri.
4  O rĩngĩ agĩtũma ngombo ĩngĩ kũrĩ arĩmi acio, nao makĩmĩhũũra mũtwe na makĩmĩagĩra gĩtĩo.
5  Ningĩ agĩtũma ngombo ĩngĩ, nao makĩmĩũraga, na agĩtũma ingĩ nyingĩ, makĩhũũra imwe na makĩũraga iria ingĩ.
6  Aarĩ na ũmwe aatigĩtie, mũrũwe ũrĩa eendete mũno. Akĩmũtũma arĩ wa mũico, akiuga atĩrĩ, ‘Nĩ mekũhe mũrũ wakwa gĩtĩo.’
7  No arĩmi acio makĩĩrana atĩrĩ, ‘Ũyũ nĩwe mũgai. Nĩ tũmũũragei, narĩo igai rĩake rĩgũtuĩka ritũ.’
8  Kwoguo makĩmũnyita, makĩmũũraga, na makĩmũikia nja ya mũgũnda ũcio wa mĩthabibũ.
9  Mwene mũgũnda ũcio wa mĩthabibũ ageeka atĩa hihi? Agooka orage arĩmi acio, acoke akomborithie arĩmi angĩ mũgũnda ũcio wa mĩthabibũ.
10  Kaĩ mũtarĩ mwathoma rĩandĩko rĩrĩ: ‘Ihiga rĩrĩa aaki maaregire, nĩrĩo rĩtuĩkĩte ihiga rĩrĩa inene rĩa kona.
11  Ũndũ ũcio uumĩte kũrĩ Jehova, na nĩ wa magegania maitho-inĩ maitũ’?”
12  Nao nĩ meendaga kũmũnyita tondũ nĩ maamenyire atĩ aaheanaga ngerekano ĩyo nĩ ũndũ wao. No tondũ nĩ meetigagĩra kĩrĩndĩ, magĩtigana nake magĩthiĩ.
13  Magĩcoka magĩtũma Afarisai amwe na arũmĩrĩri amwe a kĩama kĩa Herode nĩguo mamũtege na mĩario yake.
14  Rĩrĩa maakinyire makĩmwĩra: “Mũrutani, nĩ tũĩ atĩ waragia ma na ndũcaragia ũrĩa ũngĩtĩkĩrĩka nĩ mũndũ o na ũrĩkũ, tondũ ndũroraga ũrĩa andũ matariĩ na nja, no ũrutanaga njĩra ya Ngai kũringana na ũrĩa ma ĩtariĩ. Hihi nĩ kwagĩrĩire kũrĩha Kaisari igooti kana gũtiagĩrĩire?
15  Hihi nĩ twagĩrĩirũo kũrĩha kana tũtiagĩrĩirũo?” Rĩrĩa oonire ũhinga wao akĩmeera atĩrĩ: “Nĩ kĩĩ kĩratũma mũngerie? Ta ndeherai dinari ndĩmĩone.”
16  Makĩmũrehera dinari ĩmwe, nake akĩmoria atĩrĩ: “Mbica ĩno na maandĩko maya nĩ cia ũ?” Makĩmũcokeria: “Nĩ cia Kaisari.”
17  Nake Jesu akĩmeera: “Rĩhai Kaisari indo cia Kaisari, no indo cia Ngai mũrĩhe Ngai.” Nao makĩgegio mũno nĩwe.
18  Na rĩrĩ, Asadukai, arĩa moigaga atĩ andũ matikaariũkio, magĩthiĩ kũrĩ we makĩmũũria atĩrĩ:
19  “Mũrutani, Musa aatwandĩkĩire atĩ mũrũ wa nyina na mũndũ angĩkua, na atige mũtumia no akorũo ndararĩ na mwana, mũrũ wa nyina na mũndũ ũcio agĩrĩire kũhikia mũtumia ũcio nĩguo aciarĩre mũrũ wa nyina ciana.
20  Kwarĩ na ariũ mũgwanja a nyina ũmwe. Wa mbere akĩhikania, no agĩkua atagĩĩte ciana.
21  Nake wa kerĩ akĩhikia mũtumia ũcio no agĩkua atagĩĩte ciana, na noguo gwathiire harĩ wa gatatũ.
22  Na othe mũgwanja magĩkua matagĩĩte ciana. Mũthia-inĩ, mũtumia ũcio o nake agĩkua.
23  Hĩndĩ ĩrĩa andũ makaariũkio-rĩ, agaatuĩka mũtumia wa ũ? Nĩ gũkorũo nĩ aatuĩkĩte mũtumia wao othe mũgwanja.”
24  Nake Jesu akĩmeera atĩrĩ: “Na githĩ tikĩo mũhĩtĩtie, tondũ mũtiũĩ Maandĩko o na kana hinya wa Ngai?
25  Nĩ gũkorũo rĩrĩa andũ makaariũkio kuuma kũrĩ akuũ, matikahikanagia kana kũhika, no magaakorũo matariĩ ta araika arĩa marĩ igũrũ.
26  No ha ũhoro wa kũriũkio kwa arĩa akuũ-rĩ, kaĩ mũtathomete thĩinĩ wa ibuku rĩa Musa ũhoro-inĩ wĩgiĩ kĩhinga kĩrĩa kĩa mĩigua, atĩ Ngai aamwĩrire ũũ: ‘Niĩ nĩ niĩ Ngai wa Iburahimu, na Ngai wa Isaaka, na Ngai wa Jakubu’?
27  We ti Ngai wa arĩa makuĩte, no nĩ wa arĩa marĩ muoyo. Nĩ mũhĩtĩtie mũno.”
28  Na mwandĩki-watho ũmwe wokĩte akaigua magĩkararania nake, amenya atĩ nĩ amacokeria na njĩra njega, akĩũria Jesu atĩrĩ: “Rĩathani rĩrĩa rĩa mbere harĩ marĩa mangĩ mothe nĩ rĩrĩkũ?”
29  Jesu agĩcokia ũũ: “Rĩa mbere nĩ rĩrĩ, ‘Thikĩrĩria wee Isiraeli, Jehova Ngai witũ nowe wiki Jehova,
30  na no mũhaka wende Jehova Ngai waku na ngoro yaku yothe na muoyo waku wothe na meciria maku mothe na hinya waku wothe.’
31  Rĩa kerĩ nĩ rĩrĩ, ‘No mũhaka wende mũndũ ũrĩa mũriganĩtie nake o ta ũrĩa wĩyendete wee mwene.’ Gũtirĩ rĩathani rĩngĩ inene gũkĩra macio.”
32  Mwandĩki-watho ũcio akĩmwĩra atĩrĩ: “Mũrutani, nĩ waria ma, ‘Ngai nĩ Ũmwe, na gũtirĩ ũngĩ tiga we’;
33  na mũndũ kũmwenda na ngoro yake yothe, na meciria make mothe, na hinya wake wothe, na mũndũ kwenda ũrĩa mariganĩtie nake o ta ũrĩa eyendete nĩ kwa bata makĩria gũkĩra magongona mothe magima ma njino na maruta.”
34  Nĩ ũndũ ũcio, rĩrĩa Jesu oonire atĩ mũndũ ũcio nĩ acokia na ũũgĩ, akĩmwĩra: “Ndũrĩ haraya na Ũthamaki wa Ngai.” Na gũtirĩ mũndũ warĩ na ũmĩrĩru wa kũmũũria ciũria rĩngĩ.
35  O na kũrĩ ũguo, rĩrĩa Jesu aarutanaga thĩinĩ wa hekarũ, akiuga atĩrĩ: “Nĩ kĩĩ gĩtũmaga andĩki-watho moige atĩ Kristo nĩ mũrũ wa Daudi?
36  Daudi we mwene atongoretio nĩ roho mũtheru ooigire atĩrĩ, ‘Jehova nĩ eerire Mwathani wakwa ũũ: “Ikara thĩ guoko-inĩ gwakwa kwa ũrĩo nginya rĩrĩa ngaaiga thũ ciaku rungu rwa magũrũ maku.”’
37  Daudi we mwene amwĩtĩte Mwathani, kwoguo-rĩ, kũngĩgĩtuĩka atĩa atĩ nĩ mũrũwe?” Nakĩo kĩrĩndĩ kĩu kĩnene nĩ gĩakeneire kũmũthikĩrĩria.
38  Nake agĩthiĩ na mbere kũrutana akĩmeera ũũ: “Mwĩmenyagĩrĩrei andĩki-watho arĩa mendete gũthiĩ mehumbĩte kanjũ na mendete kũgeithio nĩ andũ thoko-inĩ
39  na gũikarĩra itĩ cia mbere thunagogi-inĩ na gũikara handũ harĩa hatĩĩku makĩria maruga-inĩ ma hwaĩ-inĩ.
40  Manyamaragia mĩciĩ ya atumia a ndigwa, na makahoya mahoya maraihu nĩguo meyonanie. Acio nĩ magaatuĩrũo ituĩro inene makĩria.”
41  Agĩcoka agĩikara thĩ handũ oonaga mathandũkũ ma mĩhothi na akĩambĩrĩria kwĩrorera ũrĩa kĩrĩndĩ gĩaikagia mbeca thĩinĩ wa mathandũkũ macio ma mĩhothi, na andũ aingĩ arĩa maarĩ atongu maaikagia thendi nyingĩ.
42  Na rĩrĩ, mũtumia ũmwe wa ndigwa warĩ mũthĩni agĩũka na agĩikia tũthendi twĩrĩ twa thogora mũnini mũno.
43  Nĩ ũndũ ũcio agĩta arutwo ake akĩmeera ũũ: “Ngũmwĩra atĩrĩ na ma, mũtumia ũyũ mũthĩni wa ndigwa aikia nyingĩ gũkĩra arĩa othe megũikagia mbeca thĩinĩ wa mathandũkũ ma mĩhothi.
44  Tondũ othe maikia kuumana na matigari ma kĩrĩa marĩ nakĩo, no mũtumia ũyũ, o na arĩ mũthĩni, aikia kĩrĩa gĩothe oima nakĩo, kĩrĩa gĩothe oima nakĩo ũtũũro-inĩ.”
