10  Na rĩu ariũ a Ithe witũ, ngwenda mũmenye atĩ maithe maitũ ma tene othe maarĩ rungu rwa itu na othe nĩ maatuĩkanĩirie iria-inĩ
2  na othe nĩ maabatithirio magĩtuĩka arũmĩrĩri a Musa kũgerera itu rĩu na iria,
3  na othe maarĩaga irio o imwe cia kĩĩroho
4  na othe maanyuaga maĩ o mamwe ma kĩĩroho. Nĩ gũkorũo maanyuaga kuuma rwaro-inĩ rwa ihiga rwa kĩĩroho rũrĩa rwamarũmagĩrĩra, na rwaro rũu rwa ihiga rwarĩ Kristo.
5  O na kũrĩ ũguo, Ngai ndaakenirio nĩ aingĩ ao, nĩ gũkorũo nĩ maaniinĩirũo werũ-inĩ.
6  Rĩu-rĩ, maũndũ macio maatuĩkire cionereria harĩ ithuĩ, nĩguo tũtikerirĩrie maũndũ moru, ta ũrĩa acio maamerirĩirie.
7  O na tũtikanatuĩke ahoi mĩhianano ta ũrĩa amwe ao meekire; o ta ũrĩa kwandĩkĩtwo atĩrĩ: “Andũ acio magĩikara thĩ kũrĩa na kũnyua. Magĩcoka magĩũkĩra nĩguo mekenie.”
8  O na tũtikeingĩrie thĩinĩ wa ngomanio itagĩrĩire ta ũrĩa amwe ao meeingĩririe ngomanio-inĩ itagĩrĩire, na nĩ ũndũ ũcio andũ 23,000 gatagatĩ-inĩ kao magĩkua mũthenya ũmwe.
9  O na tũtikanagerie Jehova ta ũrĩa amwe ao maamũgeririe, na nĩ ũndũ ũcio makĩniinwo nĩ nyoka.
10  O na tũtigatuĩke andũ a kũnuguna ta ũrĩa amwe ao maanugunire, na nĩ ũndũ ũcio makĩniinwo nĩ mũniinani.
11  Maũndũ macio meekĩkire harĩ o marĩ cionereria, na makĩandĩkwo marĩ mũkaana harĩ ithuĩ arĩa tũkinyĩrĩirũo nĩ mĩico ya mĩtabarĩre ya maũndũ.
12  Nĩ ũndũ ũcio-rĩ, mũndũ ũrĩa wĩciragia atĩ nĩ arũgamĩte nĩ emenyagĩrĩre ndakae kũgwa.
13  Gũtirĩ igerio rĩmũkorete tiga o marĩa makoraga andũ. No Ngai nĩ mwĩhokeku, na ndangĩreka mũgerio gũkĩra ũrĩa mũngĩhota gwĩtiiria, no hĩndĩ ya igerio nĩ arĩmũheaga njĩra ya kuumĩrĩra nĩguo mũkahota kũrĩkirĩrĩria.
14  Nĩ ũndũ ũcio endwa akwa, ũragĩrai ũhoi mĩhianano.
15  Ndĩraria na andũ marĩ na ũtaũku; tuai arĩ inyuĩ ũrĩa ndĩroiga.
16  Gĩkombe gĩa kĩrathimo kĩrĩa tũrathimaga-rĩ, na githĩ ti kũnyitanĩra harĩ thakame ya Kristo? Naguo mũgate ũrĩa twenyũrangaga-rĩ, na githĩ ti kũnyitanĩra harĩ mwĩrĩ wa Kristo?
17  Na tondũ mũgate nĩ ũmwe-rĩ, ithuĩ o na gũtuĩka tũrĩ aingĩ, tũrĩ mwĩrĩ ũmwe, nĩ ũndũ ithuothe tũrĩaga mũgate o ũcio ũmwe.
18  Ta rorai Isiraeli na njĩra ya kĩĩmwĩrĩ: Na githĩ arĩa marĩaga magongona matinyitanagĩra na kĩgongona?
19  Nĩ ũndũ ũcio-rĩ, hihi ndĩrenda kuuga atĩa? Hihi ndĩrenda kuuga atĩ kĩndũ kĩrĩa kĩrutĩirũo mũhianano kĩrĩ igongona nĩ kĩa bata, kana atĩ mũhianano nĩ wa bata?
20  Aca; no ndĩrenda kuuga atĩ kĩrĩa ndũrĩrĩ irutaga igongona, irutagĩra ndaimono no ti Ngai; na ndikwenda inyuĩ mũnyitanagĩre na ndaimono.
21  Mũtingĩkorũo mũkĩnyuĩra gĩkombe kĩa Jehova na gĩkombe kĩa ndaimono; mũtingĩkorũo mũkĩrĩĩra “metha-inĩ ya Jehova” na metha-inĩ ya ndaimono.
22  Kana hihi ‘nĩ Jehova tũrenda gũtũma aigue ũiru’? Kaĩ tũrĩ na hinya kũmũkĩra?
23  Maũndũ mothe nĩ metĩkĩrĩtio nĩ watho, no ti maũndũ mothe marĩ ũguni. Maũndũ mothe nĩ metĩkĩrĩtio nĩ watho, no ti maũndũ mothe ma gwaka.
24  Mũndũ o wothe nĩ acaragie, ti maũndũ ma kwĩguna we mwene, no marĩa ma kũguna mũndũ ũrĩa ũngĩ.
25  Rĩagai kĩndũ o gĩothe kĩrĩa kĩendagio thoko-inĩ ya nyama, mũtekũũrĩrĩria ũhoro wakĩo nĩ ũndũ wa thamiri cianyu,
26  nĩ gũkorũo “thĩ nĩ ya Jehova, o na kĩrĩa gĩothe kĩrĩ thĩinĩ wayo.”
27  Mũndũ ũtarĩ mwĩtĩkia angĩmũnyita ũgeni na mũkorũo nĩ mũrenda gũthiĩ, rĩagai kĩndũ o gĩothe kĩrĩa kĩaigwo mbere yanyu, mũtekũũrĩrĩria ũhoro wakĩo nĩ ũndũ wa thamiri cianyu.
28  No mũndũ angĩmwĩra atĩrĩ, “Kĩndũ gĩkĩ kĩrutĩtwo kĩrĩ igongona,” mũtikarĩe, tondũ wa mũndũ ũcio wamwĩra na tondũ wa thamiri.
29  Ndirenda kuuga thamiri yaku, no nĩ thamiri ya mũndũ ũcio ũngĩ. Tondũ rĩrĩ, wĩyathi wakwa ũngĩgĩtuĩrũo nĩ thamiri ya mũndũ ũngĩ nĩkĩ?
30  Angĩkorũo ndĩrarĩa ndĩ na ngatho-rĩ, nĩ kĩĩ kĩngĩtũma njambio tondũ wa kĩrĩa ndĩracokia ngatho nĩ ũndũ wakĩo?
31  Nĩ ũndũ ũcio-rĩ, kana nĩ kũrĩa mũrarĩa, kana nĩ kũnyua, kana nĩ ũndũ ũngĩ o wothe mũreka-rĩ, ĩkagai maũndũ mothe nĩguo mũgoocithie Ngai.
32  Tigagai gũtuĩka mĩhĩnga harĩ Ayahudi o hamwe na Angiriki na harĩ kĩũngano kĩa Ngai,
33  o ta ũrĩa ndĩrageria gũkenia andũ othe maũndũ-inĩ mothe, itegũcaria ũrĩa ingĩĩguna niĩ mwene, o tiga ũrĩa andũ aingĩ mangĩgunĩka, nĩguo mahonokio.
4  Mũndũ agĩrĩirũo gũtuona tũrĩ ndungata cia Kristo na aramati a hitho iria theru cia Ngai.
2  Ũhoro-inĩ ũcio-rĩ, aramati merĩgagĩrĩrũo gũkorũo marĩ ehokeku.
3  Niĩ ndionaga arĩ ũndũ wa bata mũno gũthuthurio nĩ inyuĩ kana nĩ igooti rĩa andũ. Ti itherũ, o na niĩ ndiĩthuthuragia.
4  Nĩ gũkorũo gũtirĩ ũndũ o na ũmwe njũĩ ingĩĩcukĩra. No ũguo ti kuuga atĩ ndĩ mũthingu; ũrĩa ũũthuthuragia nĩ Jehova.
5  Nĩ ũndũ ũcio-rĩ, mũtigatuĩre kĩndũ o na kĩrĩkũ mbere ya ihinda rĩrĩa rĩagĩrĩire, o nginya Mwathani oke. Maũndũ ma hitho marĩa makoragwo nduma-inĩ nĩ akaamarehe ũtheri-inĩ, na amenyithanie methugunda ma ngoro, na hĩndĩ ĩyo o mũndũ nĩ akaamũkĩra kũgaathĩrĩrio gwake kuuma kũrĩ Ngai.
6  Rĩu ariũ a Ithe witũ-rĩ, ndahũthĩra maũndũ macio harĩ niĩ na harĩ Apolo nĩguo inyuĩ mũgunĩke, nĩgetha kũgerera harĩ ithuĩ mwĩrute ũtaaro ũyũ: “Mũtikanagarare maũndũ marĩa maandĩke,” nĩguo mũtikanagĩe na mwĩtĩo, mũkonaga mũndũ ũmwe ta arĩ wa bata gũkĩra ũrĩa ũngĩ.
7  Tondũ rĩrĩ, nũũ ũtũmaga ũkorũo ũrĩ ngũrani na arĩa angĩ? Nĩ kĩĩ ũrĩ nakĩo ũtaamũkĩrire? Angĩkorũo nĩ kwamũkĩra waamũkĩrire-rĩ, nĩ kĩĩ kĩratũma wĩtĩe ta atarĩ kwamũkĩra waamũkĩrire?
8  Hihi nĩ kũigania mũiganĩtie? Hihi nĩ gũtonga mũtongete? Hihi nĩ gwathana mwambĩrĩirie gwathana mũrĩ athamaki ithuĩ tũtarĩ ho? Na arĩ korũo nĩ gwathana mwambĩrĩirie gwathana mũrĩ athamaki, nĩguo o na ithuĩ twathane hamwe na inyuĩ tũrĩ athamaki.
9  Nĩ gũkorũo ndĩrona ta Ngai atũigĩte ithuĩ atũmwo tũrĩ a mũico kuonanio kĩhaaro-inĩ ta andũ matuĩrĩirũo kũũragwo, tondũ tũtuĩkĩte kĩndũ gĩa kwĩrorerũo ta mũthaako harĩ thĩ, na harĩ araika o na harĩ andũ.
10  Ithuĩ tũrĩ irimũ tondũ wa Kristo, ĩndĩ inyuĩ mũrĩ ogĩ thĩinĩ wa Kristo; ithuĩ tũtirĩ hinya, no inyuĩ mũrĩ na hinya; nĩ mũheetwo gĩtĩo, no ithuĩ nĩ twagĩirũo gĩtĩo.
11  O nginya ithaa rĩrĩ, tũthiaga na mbere kũhũta, kũnyota, kwaga nguo cia kwĩhumba, kũhũũrũo, kwaga ũikaro,
12  kũruta wĩra mũritũ na moko maitũ. Hĩndĩ ĩrĩa twarumwo, tũkarathima; twanyarirũo, tũgakirĩrĩria tũrĩ na wetereri;
13  rĩrĩa twacambio, tũgacokia tũhooreire; tũtuĩkĩte o ta gĩko gĩa gũkũ thĩ, makũrũro ma indo ciothe, o nginya ũmũthĩ ũyũ.
14  Ndirandĩka maũndũ maya nĩguo ndĩmũconorithie, no nĩgetha ndĩmũtaare mũrĩ ciana ciakwa nyendete.
15  Tondũ o na mũngĩkorũo na areri 10,000 thĩinĩ wa Kristo, hatarĩ nganja mũtirĩ na maithe maingĩ; nĩ gũkorũo thĩinĩ wa Kristo Jesu, niĩ nduĩkĩte ithe wanyu kũgerera ũhoro ũrĩa mwega.
16  Nĩ ũndũ ũcio-rĩ, ndĩramũthaitha mwĩgerekanagie na niĩ.
17  Nĩkĩo ndĩratũma Timotheo kũrĩ inyuĩ, tondũ nĩ mwana wakwa nyendete na mwĩhokeku thĩinĩ wa Mwathani. Ũcio nĩ ekũmũririkania mĩĩkĩre yakwa ya maũndũ ũhoro-inĩ wĩgiĩ Kristo Jesu, o ta ũrĩa ndĩrarutana kũndũ guothe ciũngano-inĩ ciothe.
18  Andũ amwe nĩ magĩĩte na mwĩtĩo, magĩĩciria atĩ ndigooka kũrĩ inyuĩ.
19  No nĩ ngũka kũrĩ inyuĩ kahinda gatarĩ haraihu angĩkorũo ũcio nĩ wendi wa Jehova, ti nĩgetha menye ũrĩa andũ acio etĩi moigaga, no nĩguo menye hinya wao.
20  Nĩ gũkorũo Ũthamaki wa Ngai ti ũhoro wa kwaria no nĩ ũhoro wa hinya.
21  Mũkwenda ũndũ ũrĩkũ? Mũkwenda njũke kũrĩ inyuĩ na rũthanju-ĩ, kana njũke na wendo na roho wa ũhooreri?
11  Mwĩgerekanagiei na niĩ, o ta ũrĩa niĩ ndĩĩgerekanagia na Kristo.
2  Nĩ ndamũgaathĩrĩria tondũ maũndũ-inĩ mothe nĩ mũndirikanaga na nĩ mũrũmĩtie biũ irĩra o ta ũrĩa ndamũkinyĩirie.
3  No ngwenda mũmenye atĩ mũtwe wa mũndũrũme o wothe nĩ Kristo; na mũtwe wa mũtumia nĩ mũndũrũme; na mũtwe wa Kristo nĩ Ngai.
4  Mũndũrũme o wothe ũhoyaga kana akaratha mohoro arĩ na kĩndũ igũrũ rĩa mũtwe wake, nĩ mũtwe wake aconorithagia;
5  no mũtumia o wothe ũhoyaga kana akaratha mohoro atehumbĩrĩte mũtwe, nĩ mũtwe wake aconorithagia, nĩ gũkorũo angĩhaana ta mũtumia mwenje njuĩrĩ.
6  Nĩ ũndũ angĩkorũo mũtumia ndekwĩhumbĩra mũtwe, agĩrĩirũo kũrenga njuĩrĩ yake; no angĩkorũo kũrenga kana kwenja njuĩrĩ nĩ gũgũconorithia mũtumia-rĩ, agĩrĩirũo kwĩhumbĩra mũtwe.
7  Nĩ gũkorũo mũndũrũme ndagĩrĩirũo kũhumbĩra mũtwe wake, tondũ we nĩ mũhianĩre wa Ngai na riri wake, ĩndĩ mũtumia nĩ riri wa mũndũrũme.
8  Tondũ mũndũrũme ndooimire harĩ mũtumia, ĩndĩ mũtumia ooimire harĩ mũndũrũme.
9  Na makĩria ma ũguo, mũndũrũme ndoombirũo nĩ ũndũ wa mũtumia, ĩndĩ mũtumia oombirũo nĩ ũndũ wa mũndũrũme.
10  Nĩkĩo mũtumia agĩrĩirũo gũkorũo na rũũri rwa wathani igũrũ rĩa mũtwe wake, nĩ ũndũ wa araika.
11  Ningĩ-rĩ, ũhoro-inĩ wĩgiĩ Mwathani, mũtumia ndatigithũkanĩtio na mũndũrũme, o nake mũndũrũme ndatigithũkanĩtio na mũtumia.
12  Nĩ gũkorũo o ta ũrĩa mũtumia ooimire harĩ mũndũrũme, no taguo mũndũrũme o nake aciaragwo nĩ mũtumia; no indo ciothe ciumĩte kũrĩ Ngai.
13  Tuai arĩ inyuĩ: Hihi nĩ kwagĩrĩire mũtumia kũhoya Ngai atehumbĩrĩte mũtwe?
14  Kaĩ mũũmbĩre wa andũ ũtamũrutĩte atĩ njuĩrĩ ndaihu nĩ gĩconoko harĩ mũndũrũme,
15  no atĩ mũtumia angĩkorũo na njuĩrĩ ndaihu nĩ riri harĩ we? Tondũ aheetwo njuĩrĩ handũ ha kĩndũ gĩa kwĩhumbĩra.
16  No rĩrĩ, angĩkorũo nĩ harĩ mũndũ ũngĩenda gũkararia nĩguo arũmĩrĩre mũtugo ũngĩ-rĩ, ithuĩ tũtirĩ na mũtugo ũngĩ, o na ciũngano cia Ngai itirĩ.
17  No ngĩmũhe motaaro maya, ndiramũgaathĩrĩria, tondũ mĩcemanio yanyu ndĩmũgunaga, no nĩ kũmũthũkia ĩmũthũkagia.
18  Mbere ndaya, ndĩraigua atĩ rĩrĩa mwacemania kĩũngano-inĩ, nĩ mũkoragwo na ngayũkano gatagatĩ-inĩ kanyu; na nĩ ndĩretĩkia ũhoro ũcio na gĩkĩro kĩna.
19  Tondũ hatarĩ nganja nĩ gũkaagĩa na ikundi cia nyamũkano gatagatĩ-inĩ kanyu, nĩguo arĩa metĩkĩrĩkĩte gatagatĩ-inĩ kanyu o nao mamenyeke.
20  Rĩrĩa mwacemania handũ hana, mũtiĩkaga ũguo nĩguo mũrĩe Irio cia Hwaĩ-inĩ cia Mwathani.
21  Tondũ rĩrĩa mũkũrĩa-rĩ, o mũndũ akoragwo arĩte irio ciake cia hwaĩ-inĩ mbere, nĩ ũndũ ũcio ũmwe agakorũo ahũtiĩ nake ũngĩ arĩĩtwo.
22  Kaĩ mũtakoragwo na nyũmba cia kũrĩĩra na kũnyuĩra? Kana nĩ kũnyarara mũnyararaga kĩũngano kĩa Ngai na mũgatũma arĩa matarĩ kĩndũ maigue thoni? Ingĩmwĩra atĩa inyuĩ? Hihi no ndĩmũgaathĩrĩrie? Ũndũ-inĩ ũcio, ndinamũgaathĩrĩria.
23  Tondũ ũndũ ũrĩa ndamũkĩrire kuuma kũrĩ Mwathani noguo ndamũkinyĩirie inyuĩ, atĩ ũtukũ ũrĩa Mwathani Jesu aakunyanĩirũo, ooire mũgate,
24  na thutha wa gũcokia ngatho, akĩwenyũranga na akiuga: “Ũyũ ũrũgamĩrĩire mwĩrĩ wakwa, ũrĩa ũkũneanwo nĩ ũndũ wanyu. Ĩkagai ũũ nĩguo mũndirikanage.”
25  Thutha wa kũrĩa irio cia hwaĩ-inĩ, agĩka o taguo na gĩkombe, akiuga: “Gĩkombe gĩkĩ kĩrũgamĩrĩire kĩrĩkanĩro kĩrĩa kĩerũ kũgerera thakame yakwa, ĩkagai ũũ hĩndĩ o yothe mũgũkĩnyuĩra nĩguo mũndirikanage.”
26  Nĩ gũkorũo hĩndĩ ĩrĩa yothe mũrarĩa mũgate ũyũ na mũkanyuĩra gĩkombe gĩkĩ, mũrathiĩ na mbere kũhunjia ũhoro wa gĩkuũ kĩa Mwathani, o nginya rĩrĩa agooka.
27  Nĩ ũndũ ũcio, mũndũ o wothe ũrĩaga mũgate kana akanyuĩra gĩkombe kĩa Mwathani ũrĩa gũtagĩrĩire, nĩ arĩkoragwo na mahĩtia ũhoro-inĩ wĩgiĩ mwĩrĩ na thakame ya Mwathani.
28  Mũndũ nĩ ambe ethuthurie we mwene atigĩrĩre atĩ nĩ agĩrĩire, na hĩndĩ ĩyo no arĩe mũgate na anyuĩre gĩkombe kĩu.
29  Nĩ gũkorũo mũndũ ũrĩa ũrĩaga na akanyua atekũmenya kĩrĩa mwĩrĩ ũrũgamĩrĩire, arĩaga na akanyua ituĩro harĩ we mwene.
30  Nĩkĩo aingĩ gatagatĩ-inĩ kanyu matarĩ na hinya na nĩ arwaru, na angĩ aingĩ magakoma gĩkuũ-inĩ.
31  No tũngĩtaũkĩrũo nĩ ũrĩa ithuĩ ene tũtariĩ, tũtingĩtuĩrũo.
32  No rĩrĩ, hĩndĩ ĩrĩa twatuĩrũo, nĩ Jehova ũtũrũngaga, nĩguo tũtikanatuĩrũo hamwe na thĩ ĩno.
33  Nĩ ũndũ ũcio ariũ a Ithe witũ-rĩ, rĩrĩa mũgũcemania hamwe kũrĩa irio icio, etanagĩrĩrai.
34  Mũndũ o wothe angĩkorũo arĩ mũhũtu, nĩ arĩe gwake mũciĩ, nĩgetha rĩrĩa mwacemania mũtikanatuĩrũo. No maũndũ macio mangĩ-rĩ, nĩ ngaamarũnga ndakinya kũu.
8  Rĩu ũhoro-inĩ wĩgiĩ irio iria irutagĩrũo mĩhianano: Nĩ tũĩ atĩ ithuothe tũrĩ na ũmenyo. Ũmenyo nĩ ũtũmaga mũndũ etũũgĩrie, ĩndĩ wendo nĩ gwaka wakaga.
2  Mũndũ o wothe angĩĩciria atĩ nĩ harĩ ũndũ oĩ, ndarĩ araũmenya ũrĩa agĩrĩirũo nĩ kũũmenya.
3  No mũndũ o wothe angĩkorũo nĩ endete Ngai, ũcio nĩ oĩkaine nĩwe.
4  Rĩu ũhoro-inĩ wĩgiĩ kũrĩa irio iria irutagĩrũo mĩhianano, nĩ tũĩ atĩ mũhianano nĩ kĩndũ gĩa tũhũ thĩinĩ wa thĩ na atĩ Ngai no ũmwe na gũtirĩ ũngĩ.
5  Tondũ o na gũtuĩka nĩ kũrĩ iria ciĩtagwo ngai, kana irĩ igũrũ kana gũkũ thĩ, o ta ũrĩa gũkoragwo na “ngai” nyingĩ na “athani” aingĩ-rĩ,
6  harĩ ithuĩ Ngai no ũmwe, nĩwe Ithe witũ, ũrĩa wombire indo ciothe na ithuĩ tũtũũraga nĩ ũndũ wake; nake Mwathani no ũmwe, Jesu Kristo, ũrĩa indo ciothe ciombirũo kũgerera harĩ we na ithuĩ kũgerera harĩ we.
7  No rĩrĩ, ti andũ othe makoragwo na ũmenyo ũcio. Ĩndĩ amwe, tondũ wa ũrĩa mbere ĩyo maanyitanagĩra na mĩhianano, hĩndĩ ĩrĩa mekũrĩa irio macionaga ta arĩ kĩndũ kĩrutĩtwo igongona kũrĩ mũhianano, na thamiri ciao ikagĩa thahu nĩ ũndũ wa gũkorũo itarĩ na hinya.
8  No irio itingĩtũma tũkuhĩrĩrie Ngai makĩria; gũtirĩ kĩndũ tũkũũrũo nĩkĩo twaga kũrĩa, o na gũtirĩ kĩndũ tũkũgĩa nakĩo twarĩa.
9  No ikaragai mwĩmenyereire nĩguo kĩhooto kĩanyu gĩa gũthuura gĩtigatuĩke mũhĩnga harĩ arĩa matarĩ hinya.
10  Tondũ mũndũ o na ũrĩkũ angĩkuona wee ũrĩ na ũmenyo ũkĩrĩĩra irio thĩinĩ wa hekarũ ya mĩhianano-rĩ, na githĩ thamiri ya ũcio ũtarĩ hinya ndĩkũgĩa na ũmĩrĩru nginya arĩe irio iria irutagĩrũo mĩhianano?
11  Kwoguo nĩ ũndũ wa ũmenyo waku, mũndũ ũrĩa ũtarĩ hinya agathũkio, mũrũ wa Ithe wanyu, o ũcio Kristo aakuire nĩ ũndũ wake.
12  Rĩrĩa mwehĩria ariũ a Ithe wanyu na njĩra ĩyo na mũkaguraria thamiri icio ciao itarĩ hinya, nĩ Kristo mũrehĩria.
13  Nĩ ũndũ ũcio, angĩkorũo irio nĩ iratũma mũrũ wa Ithe witũ ahĩngĩke, ndikaarĩa nyama rĩngĩ o rĩ o rĩ, nĩgetha ndigatũme mũrũ wa Ithe witũ ahĩngĩke.
16  Rĩu-rĩ, ũhoro wĩgiĩ kũruta mĩhothi nĩ ũndũ wa arĩa aamũre, no mũrũmagĩrĩre maũndũ marĩa nderire ciũngano cia Galatia.
2  Mũthenya wa mbere wa o kiumia, o ũmwe wanyu nĩ aigage kĩndũ kũringana na ũhoti wake, nĩguo mĩhothi ndĩkanonganio ndakinya.
3  No ndakinya kũu, nĩ ngaatũma andũ arĩa mũgũthuura marũa-inĩ manyu nĩguo matware kĩheo kĩanyu kĩa ũtugi Jerusalemu.
4  No rĩrĩ, kũngĩoneka arĩ wega o na niĩ thiĩ kuo, nĩ magaathiĩ hamwe na niĩ.
5  No ngooka kũrĩ inyuĩ ndamba kũgerera Makedonia, tondũ nĩ ngũgerera Makedonia;
6  na hihi nĩ ngaaikara o na kana ngorũo hamwe na inyuĩ hĩndĩ ya heho, nĩguo mũgaacoka mũnyumagarie hanini ngĩthiĩ kũrĩa ngaakorũo ngĩthiĩ.
7  Nĩ gũkorũo ndirenda kũmuona ihinda-inĩ rĩrĩ o ngĩhĩtũka tu, tondũ nĩ ndĩrerĩgĩrĩra kũhũthĩra ihinda rĩigana ũna hamwe na inyuĩ Jehova angĩtĩkĩria.
8  No nĩ ngũikara gũkũ Efeso o nginya hĩndĩ ya Gĩathĩ gĩa Pentekoste,
9  tondũ nĩ hingũrĩirũo mũrango mũnene wa ũtungata, no kũrĩ na akararia aingĩ.
10  Rĩu-rĩ, Timotheo angĩũka, tigĩrĩrai atĩ ndegũkorũo na ũndũ wa gwĩtigĩra arĩ gatagatĩ-inĩ kanyu, nĩ gũkorũo araruta wĩra wa Jehova, o ta niĩ.
11  Nĩ ũndũ ũcio-rĩ, mũndũ o na ũrĩkũ ndakamũhũthie. Na mũreke oimagare na thayũ oke kũrĩ niĩ, tondũ nĩ ndĩmwetereire o hamwe na ariũ a Ithe witũ.
12  Ũhoro-inĩ wĩgiĩ mũrũ wa Ithe witũ Apolo-rĩ, nĩ ndamũringĩrĩirie mũno oke kũrĩ inyuĩ marĩ hamwe na ariũ a Ithe witũ. Ndwarĩ muoroto wake oke ihinda-inĩ rĩrĩ, no nĩ arĩũka rĩrĩa arĩona mweke.
13  Ikaragai mwĩhũgĩte, mũrũgame mwĩrũmĩtie thĩinĩ wa wĩtĩkio, koragwoi mũtariĩ ta arũme, na mũgĩe na hinya.
14  Maũndũ mothe marĩa mwĩkaga mekagei na wendo.
15  Nĩ mũĩ atĩ andũ a nyũmba ya Stefana nĩo maciaro ma mbere ma Akaia na atĩ nĩ meerutĩire mũno gũtungatĩra andũ arĩa aamũre. Nĩ ũndũ ũcio ariũ a Ithe witũ-rĩ, no nyende kũmũhatĩrĩria:
16  Mwĩnyihagĩriei andũ ta acio na arĩa othe maranyitanĩra na makaruta wĩra na kĩyo.
17  No nĩ ngenete gũkorũo hamwe na Stefana na Foritunato na Akaiko, tondũ nĩ mandeithĩtie hĩndĩ ĩno tũtarĩ na inyuĩ.
18  Nĩ gũkorũo nĩ macanjamũrĩte roho wakwa o na wanyu. Nĩ ũndũ ũcio-rĩ, heagai andũ ta acio gĩtĩo.
19  Ciũngano cia Asia nĩ ciamũgeithia. Akila na Priska o hamwe na kĩũngano kĩrĩa gĩcemanagia kwao mũciĩ nĩ mamũgeithia mũno thĩinĩ wa Mwathani.
20  Ariũ othe a Ithe witũ nĩ mamũgeithia. Geithaniai inyuĩ ene na ngeithi theru cia kũmumunyana.
21  Ici nĩ ngeithi ciakwa, niĩ Paulo, ndandĩka na guoko gwakwa mwene.
22  Angĩkorũo nĩ harĩ mũndũ ũtendete Mwathani, aronyitwo nĩ kĩrumi. Mwathani witũ, ũka!
23  Ũtugi mũnene wa Mwathani Jesu ũroikara hamwe na inyuĩ.
24  Wendo wakwa ũroikara hamwe na inyuĩ inyuothe mũrĩ na ũiguano na Kristo Jesu.
9  Githĩ ndirĩ na wĩyathi? Githĩ ndirĩ mũtũmwo? Githĩ ndionete Jesu Mwathani witũ? Inyuĩ-rĩ, githĩ mũtiumanĩte na wĩra wakwa thĩinĩ wa Mwathani?
2  O na kũngĩtuĩka atĩ niĩ ndirĩ mũtũmwo kũrĩ andũ arĩa angĩ-rĩ, hatarĩ nganja ndĩ mũtũmwo harĩ inyuĩ! Nĩ gũkorũo inyuĩ nĩ inyuĩ mũhũũri wa gwĩkĩra mũkonde atĩ niĩ ndĩ mũtũmwo thĩinĩ wa Mwathani.
3  Ũũ nĩguo ngwĩtetera harĩ arĩa manduĩragia:
4  Githĩ tũtikoragwo na kĩhooto gĩa kũrĩa na kũnyua?
5  Githĩ tũtikoragwo na kĩhooto kĩa mũndũ gũtwaranaga na mũtumia wake wĩtĩkĩtie, o ta ũrĩa atũmwo arĩa angĩ na ariũ a nyina na Mwathani, o na Kefa mekaga?
6  Kana niĩ na Baranaba no ithuĩ tũtarĩ na kĩhooto gĩa kwaga kũruta wĩra nĩguo tuone mabataro maitũ?
7  Nĩ mũthigari ũrĩkũ ũtungataga na akerĩhĩra kĩrĩa arabatara? Nĩ mũndũ ũrĩkũ ũhandaga mũgũnda wa mĩthabibũ na ndarĩe maciaro maguo? Kana rĩrĩ, nĩ mũndũ ũrĩkũ ũrĩithagia rũũru na ndanyue iria rĩa rũũru rũu?
8  Kaĩ maũndũ macio ndĩramoiga kũringana na mawoni ma andũ? Githĩ Watho o naguo ndugaga maũndũ macio?
9  Nĩ gũkorũo kwandĩkĩtwo ũũ thĩinĩ wa Watho wa Musa: “Ndũkanohe ndegwa kanua hĩndĩ ĩrĩa ĩrahũũra ngano.” Hihi nĩ ndegwa Ngai akoragwo akĩrũmbũiya?
10  Kana hihi oigĩte ũguo nĩ ũndũ witũ? Hatarĩ nganja ũndũ ũcio waandĩkirũo nĩ ũndũ witũ, tondũ mũndũ ũrĩa ũrĩmaga na ũrĩa ũhũũraga agĩrĩirũo gwĩka ũguo erĩgĩrĩire kwamũkĩra kĩndũ.
11  Angĩkorũo nĩ tũhandĩte maũndũ ma kĩĩroho gatagatĩ-inĩ kanyu-rĩ, hihi nĩ ũndũ mũnene tũngĩgetha ũteithio wa kĩĩmwĩrĩ kuuma kũrĩ inyuĩ?
12  Angĩkorũo andũ angĩ marĩ na kĩhooto gĩa kwamũkĩra kĩndũ kuuma kũrĩ inyuĩ-rĩ, githĩ ithuĩ tũtikĩrĩ na kĩhooto o na makĩria? O na kũrĩ ũguo, tũtihũthĩrĩte kĩhooto kĩu, no nĩ tũkirĩrĩirie maũndũ-inĩ mothe nĩguo tũtigekĩre mũhĩnga na njĩra o yothe harĩ ũhoro ũrĩa mwega wĩgiĩ Kristo.
13  Kaĩ mũtoĩ atĩ andũ arĩa marutaga ũtungata mũtheru marĩaga indo cia hekarũ, na atĩ arĩa matungataga kĩgongona-inĩ hĩndĩ ciothe mamũkagĩra igai rĩao kuuma kĩgongona-inĩ kĩu?
14  Ũndũ ũmwe na ũguo, Mwathani aathanire atĩ arĩa mahunjagia ũhoro ũrĩa mwega magĩrĩirũo gũtũũra kũgerera ũhoro ũrĩa mwega.
15  No rĩrĩ, gũtirĩ ũndũ o na ũmwe wa macio niĩ hũthĩrĩte. Na ndirandĩka ũhoro ũyũ atĩ nĩguo njĩkĩrũo maũndũ macio, nĩ tondũ nĩ kaba gũkua gũkĩra—gũtirĩ mũndũ ũkweheria itũmĩ ciakwa cĩa kwĩraha!
16  Angĩkorũo nĩ hunjagia ũhoro ũrĩa mwega, kĩu ti gĩtũmi gĩa kwĩraha, tondũ ũguo nĩguo njagĩrĩirũo nĩ gwĩka. Atĩrĩrĩ, ingĩaga kũhunjia ũhoro ũrĩa mwega kaĩ ndĩ na haaro-ĩ!
17  Ingĩka ũguo na kwĩyendera-rĩ, ndĩ na kĩheo, ĩndĩ o na ingĩka ũguo iteyendeire, ndĩ o na wĩra wa ũramati ndĩhokeirũo.
18  Kĩheo gĩakwa gĩkĩrĩ kĩrĩkũ? Nĩ atĩ hĩndĩ ĩrĩa ndĩrahunjia ũhoro ũrĩa mwega, hunjie ũhoro mwega itekũrĩhia, nĩguo ndikahũthĩre ũũru wathani wakwa wĩgiĩ ũhoro ũrĩa mwega.
19  Tondũ o na gũtuĩka ndirĩ ngombo ya mũndũ o na ũmwe, ndĩtuĩte ngombo ya andũ othe, nĩguo ngucĩrĩrie andũ aingĩ o ũrĩa kwahoteka.
20  Harĩ Ayahudi ngĩtuĩka ta Mũyahudi nĩguo ngucĩrĩrie Ayahudi; harĩ arĩa marĩ rungu rwa watho ngĩtuĩka ta ndĩ rungu rwa watho, o na gũtuĩka niĩ ndirĩ rungu rwa watho, nĩguo ngucĩrĩrie arĩa marĩ rungu rwa watho.
21  Harĩ arĩa matarĩ na watho ngĩtuĩka ta itarĩ na watho, o na gũtuĩka nũmagĩrĩra watho wa Ngai na ngakorũo rungu rwa watho wa Kristo, nĩguo ngucĩrĩrie arĩa matarĩ na watho.
22  Harĩ arĩa matarĩ hinya ngĩtuĩka ta itarĩ hinya, nĩguo ngucĩrĩrie arĩa matarĩ hinya. Nduĩkĩte maũndũ mothe harĩ andũ a mĩthemba yothe, nĩguo kũngĩhoteka na njĩra o yothe, honokie amwe.
23  No njĩkaga maũndũ mothe nĩ ũndũ wa ũhoro ũrĩa mwega, nĩguo ndĩũhunjĩrie andũ arĩa angĩ.
24  Kaĩ mũtoĩ atĩ ateng’eri thĩinĩ wa ihenya mateng’eraga othe, ĩndĩ no ũmwe wamũkagĩra kĩheo? Teng’erai na njĩra ĩgũtũma mwamũkĩre kĩheo kĩu.
25  Andũ othe arĩa makoragwo kĩhĩtahĩtano-inĩ merutanagĩria kwĩgirĩrĩria maũndũ-inĩ mothe. Mekaga ũguo nĩguo mamũkĩre thũmbĩ ĩngĩthira, no ithuĩ twĩkaga ũguo nĩguo twamũkĩre ĩrĩa ĩtangĩthira.
26  Nĩ ũndũ ũcio, nditeng’eraga itarĩ na muoroto; ndiikagia ngundi ciakwa nĩguo ngũthe rĩera;
27  no nĩ kũhũũra hũũraga mwĩrĩ wakwa na ngaũtongoria ta ngombo, nĩgetha thutha wa kũhunjĩria arĩa angĩ, gũtikanathiĩ ũndũ niĩ mwene nduĩke wa kũregwo.
7  Rĩu-rĩ, ũhoro-inĩ wĩgiĩ maũndũ marĩa mwaandĩkire, nĩ wega mũndũrũme kwaga kũhutia mũtumia;
2  no tondũ wa kũingĩha kwa ngomanio itagĩrĩire, mũndũrũme o wothe nĩ agĩe na mũtumia wake mwene, nake mũtumia agĩe na mũthuri wake mwene.
3  Mũthuri nĩ ahingagĩrie mũtumia wake bata wake, nake mũtumia ekage o ta ũguo harĩ mũthuriwe.
4  Mũtumia ndakoragwo na wathani igũrũ rĩa mwĩrĩ wake mwene, no mũthuriwe nĩwe ũkoragwo naguo; o ta ũguo, mũthuri ndakoragwo na wathani igũrũ rĩa mwĩrĩ wake mwene, no mũtumia wake nĩwe ũkoragwo naguo.
5  Mũtikaimanage o tiga rĩrĩa mũngĩkorũo mũiguanĩire gwĩka ũguo kwa ihinda, nĩguo mũgĩe na mahinda ma kũhoya na thutha ũcio mũcoke hamwe rĩngĩ, nĩgetha Shaitani ndagaikare akĩmũgeragia nĩ ũndũ wanyu kwaga kwĩgirĩrĩria.
6  No rĩrĩ, ndoiga ũguo ta arĩ rũtha ndĩraheana, no ti watho ndĩraruta.
7  No niĩ ingĩenda andũ othe mahaane ta ũrĩa ndariĩ. O na kũrĩ ũguo, o mũndũ arĩ kĩheo gĩake mwene kuuma kũrĩ Ngai, ũmwe akaheo na njĩra ĩno, nake ũngĩ akaheo na njĩra ĩngĩ.
8  Rĩu-rĩ, ngwĩra arĩa matarĩ thĩinĩ wa kĩhiko o hamwe na atumia a ndigwa atĩ nĩ kaba matũũre o ta ũrĩa niĩ ndariĩ.
9  No angĩkorũo matingĩhota kwĩgirĩrĩria-rĩ, nĩ mahike kana mahikanie, tondũ nĩ kaba kũhika kana kũhikania gũkĩra kũhĩahĩaga nĩ thuti.
10  Nao arĩa marĩ thĩinĩ wa kĩhiko ngũmataara atĩrĩ, na ti niĩ nĩ Mwathani, atĩ mũtumia ndagĩrĩirũo kweherera mũthuriwe.
11  No angĩmweherera, nĩ aikare atahikĩte kana hihi agĩcoke kũiguana na mũthuriwe; o na mũthuri ndagĩrĩirũo gũtiga mũtumia wake.
12  No arĩa angĩ ngũmeera atĩrĩ, na nĩ niĩ ti Mwathani: Mũrũ wa Ithe witũ o wothe angĩkorũo na mũtumia ũtarĩ mwĩtĩkia na mũtumia ũcio akorũo nĩ aretĩkĩra gũikarania nake, ndakamũtige;
13  na mũtumia angĩkorũo na mũthuri ũtarĩ mwĩtĩkia na mũthuri ũcio akorũo nĩ aretĩkĩra gũikarania nake, ndagatige mũthuriwe.
14  Nĩ gũkorũo mũthuri ũcio ũtarĩ mwĩtĩkia atuagwo mũtheru nĩ ũndũ wa mũtumia wake, nake mũtumia ũcio ũtarĩ mwĩtĩkia atuagwo mũtheru nĩ ũndũ wa mũrũ wa Ithe witũ ũcio; gũtangĩrĩ ũguo, ciana cianyu ingĩkorũo itarĩ theru, no rĩu nĩ theru.
15  No ũcio ũtetĩkĩtie angĩthuura gũthiĩ, nĩ athiĩ; kũngĩthiĩ ũguo, mũrũ kana mwarĩ wa Ithe witũ to mũhaka aikaranie nake, no inyuĩ Ngai nĩ amwĩtĩire thayũ.
16  Tondũ rĩrĩ wee mũtumia, ũĩ atĩa kana nĩ ũkaahonokia mũthuri waku? Kana wee mũthuri-rĩ, ũĩ atĩa kana nĩ ũkaahonokia mũtumia waku?
17  No rĩrĩ, o ta ũrĩa Jehova aheete o mũndũ igai, o mũndũ nĩ atũũre o ta ũrĩa Ngai amwĩtĩte. Na kwoguo watho ũcio ndĩraũhe ciũngano ciothe.
18  Hihi nĩ harĩ mũndũ o wothe wetirũo aruĩte? Mũndũ ũcio nĩ atũũre aruĩte. Hihi harĩ mũndũ o wothe wetirũo ataruĩte? Mũndũ ũcio nĩ atige kũrua.
19  Kũrua gũtirĩ ũndũ kuugĩte, na kwaga kũrua gũtirĩ ũndũ kuugĩte; ũndũ ũrĩa wa bata nĩ kũrũmĩrĩra maathani ma Ngai.
20  O ũrĩa mũndũ aatariĩ agĩtwo, nĩ atũũre ũguo.
21  Hihi warĩ ngombo rĩrĩa wetirũo? Ndũkareke ũndũ ũcio ũgũthĩnie; no angĩkorũo no ũhote kũgĩa na wĩyathi, hũthĩra mweke ũcio.
22  Tondũ mũndũ o wothe wetirũo thĩinĩ wa Mwathani arĩ ngombo, nĩ mũndũ ũheetwo wĩyathi wa Mwathani; o ta ũguo, mũndũ o wothe wetirũo arĩ mũndũ ũrĩ na wĩyathi, nĩ ngombo ya Kristo.
23  Mwagũrirũo na thogora; tigai gũtuĩka ngombo cia andũ.
24  Ariũ a Ithe witũ, o ũrĩa mũndũ aatariĩ agĩtwo, nĩ atũũre ũguo mbere ya Ngai.
25  Rĩu ũhoro-inĩ wĩgiĩ arĩa matarĩ maingĩra thĩinĩ wa kĩhiko, gũtirĩ watho heetwo nĩ Mwathani, no ngũheana mawoni makwa ndĩ mũndũ waiguĩrĩirũo tha nĩ Mwathani nĩguo ngorũo ndĩ mwĩhokeku.
26  Nĩ ũndũ ũcio-rĩ, nguona kwagĩrĩire mũndũ athiĩ na mbere o ũrĩa atariĩ nĩ ũndũ wa ũritũ ũrĩa ũrĩ kuo.
27  Hihi nĩ wohanĩtio na mũtumia? Tiga gũcaria ũrĩa ũngĩohorũo. Hihi wee wĩ mũndũ ũtohanĩtio na mũtumia? Tiga gũcaria mũtumia.
28  Ĩndĩ o na ũngĩingĩra thĩinĩ wa kĩhiko, ndwĩhĩtie. Na mũndũ ũtarĩ wahika kana akahikania angĩingĩra thĩinĩ wa kĩhiko, ndehĩtie. No rĩrĩ, arĩa marĩingĩraga thĩinĩ wa kĩhiko nĩ marĩonaga thĩna mwĩrĩ-inĩ wao. No niĩ ndĩrageria kũmũgitĩra.
29  Ningĩ nguuga atĩrĩ ariũ a Ithe witũ, kahinda karĩa gatigaru nĩ kanyihĩte. Kuuma rĩu, arĩa marĩ na atumia nĩ maikarage ta matarĩ,
30  arĩa marĩraga maikarage ta matararĩra, arĩa makenaga maikarage ta matarakena, arĩa magũraga indo maikarage ta matarĩ indo,
31  nao arĩa mahũthagĩra thĩ ĩno maikarage ta mataramĩhũthĩra biũ; nĩ gũkorũo ũrĩa thĩ ĩno ĩtariĩ rĩu ĩrathiĩ ĩkĩgarũrũkaga.
32  Ngwenda mũkorũo mũtarĩ na mĩtangĩko. Mũndũ ũrĩa ũtahikanĩtie atangĩkagĩra maũndũ ma Mwathani, ũrĩa angĩĩtĩkĩrĩka harĩ Mwathani.
33  No mũndũ ũhikanĩtie atangĩkagĩra maũndũ ma thĩ ĩno, ũrĩa angĩĩtĩkĩrĩka harĩ mũtumia wake,
34  na nĩ agayũkanĩte. Ningĩ-rĩ, mũtumia ũtarĩ mũhiku, o na mũirĩtu gathirange, atangĩkagĩra maũndũ ma Mwathani, nĩguo akoragwo arĩ mũtheru mwĩrĩ na roho. No rĩrĩ, mũtumia mũhiku atangĩkagĩra maũndũ ma thĩ ĩno, ũrĩa angĩĩtĩkĩrĩka harĩ mũthuriwe.
35  No ndĩroiga ũguo nĩguo inyuĩ mũgunĩke, ti kũmũgirĩrĩria, no nĩguo mwĩke ũndũ ũrĩa wagĩrĩire na mwĩrutagĩre harĩ Mwathani hingo ciothe hatarĩ na ũndũ ũramũhĩngĩca.
36  No mũndũ o wothe angĩona atĩ arathiĩ na mĩthiĩre ĩrĩa ĩtagĩrĩire tondũ wa gũikara atarĩ thĩinĩ wa kĩhiko, na akorũo nĩ ahĩtũkĩte ihinda rĩa wĩthĩ, ũndũ ũrĩa wagĩrĩire nĩ ũyũ: Nĩ eke ũrĩa ekwenda; ndekwĩhia. Nĩ ahike kana ahikanie.
37  No mũndũ o wothe ũiganĩire ngoro-inĩ yake na akorũo ndarĩ na bata ũcio, no arĩ na ũhoti wa gwatha wendi wake mwene na agatua itua ngoro-inĩ yake atĩ egũtũũra atarĩ thĩinĩ wa kĩhiko, nĩ egwĩka wega.
38  Ningĩ-rĩ, mũndũ o wothe ũkũingĩra thĩinĩ wa kĩhiko nĩ egwĩka wega, no mũndũ o wothe ũtekũingĩra thĩinĩ wa kĩhiko nĩ egwĩka wega makĩria.
39  Mũtumia akoragwo ohetwo hĩndĩ ĩrĩa yothe mũthuriwe arĩ muoyo. No mũthuriwe angĩkoma gĩkuũ-inĩ, no ahikĩre mũndũ o wothe angĩenda, thĩinĩ wa Mwathani tu.
40  No niĩ nguona atĩ, no akorũo na gĩkeno makĩria angĩikara o ũguo atariĩ; na ngwĩciria atĩ o na niĩ ndĩ na roho wa Ngai.
6  Hĩndĩ ĩrĩa ũmwe wanyu ahĩtanĩtie na ũrĩa ũngĩ-rĩ, nĩ kĩĩ kĩngĩtũma athiĩ igooti-inĩ kũrĩ andũ matarĩ athingu, no ti mbere ya arĩa aamũre?
2  Kana hihi mũtiũĩ atĩ arĩa aamũre nĩ magaatuĩra thĩ? Na angĩkorũo nĩ inyuĩ mũgaatuĩra thĩ-rĩ, githĩ mũtikĩrĩ na ũhoti wa gũtuithania tũmaũndũ tũrĩa tũnini mũno?
3  Kaĩ mũtoĩ atĩ nĩ tũgaatuĩra araika? Tũngĩkĩremwo atĩa gũtuithania maũndũ ma ũtũũro ũyũ?
4  Nĩ ũndũ ũcio-rĩ, mũngĩkorũo na maũndũ ma ũtũũro ũyũ mũrabatara gũtuithanio-rĩ, hihi andũ arĩa mataheetwo gĩtĩo thĩinĩ wa kĩũngano nĩo mũthuuraga matuĩke atuanĩri ciira?
5  Ndĩraria nĩgetha mũigue mũconokete. Kaĩ gũtarĩ mũndũ o na ũmwe mũũgĩ gatagatĩ-inĩ kanyu ũngĩhota gũtuithania ariũ a Ithe?
6  Handũ ha ũguo-rĩ, mũrũ wa Ithe witũ ũmwe atwaraga mũrũ wa Ithe witũ ũngĩ igooti-inĩ, mbere ya andũ matarĩ etĩkia!
7  Gũkorũo mũrĩ na maciira igooti-inĩ gatagatĩ-inĩ kanyu nĩ kuonania atĩ nĩ mũhootetwo. Githĩ ti kaba mwĩtĩkagĩre kũhĩtĩrio? Githĩ ti kaba mwĩtĩkagĩre gũtunywo?
8  No inyuĩ-rĩ, mũhĩtagĩria ariũ a Ithe wanyu na mũkamatunya.
9  Kana hihi mũtiũĩ atĩ andũ arĩa matarĩ athingu matikaagaya Ũthamaki wa Ngai? Mũtikahĩtithio. Andũ arĩa meingĩragia thĩinĩ wa ngomanio itagĩrĩire, ahoi mĩhianano, arĩa matharagia, arũme arĩa metuaga ta atumia, arũme arĩa makomaga na arũme,
10  aici, andũ akoroku, arĩĩu, arumani, na atunyani matikaagaya Ũthamaki wa Ngai.
11  Na ũguo nĩguo amwe anyu mwatariĩ. No nĩ mũthambĩtio mũgathera; nĩ mwamũrĩtwo; nĩ mũtuĩtwo athingu thĩinĩ wa rĩĩtwa rĩa Mwathani Jesu Kristo na roho wa Ngai witũ.
12  Nĩ njĩtĩkĩrĩtio maũndũ mothe nĩ watho, no ti maũndũ mothe marĩ ũguni. Nĩ njĩtĩkĩrĩtio maũndũ mothe nĩ watho, no ndigwĩtĩkĩra gwathwo nĩ ũndũ o na ũrĩkũ.
13  Irio nĩ cia nda nayo nda nĩ ya irio, no icio cierĩ Ngai nĩ agaaciagithia kĩene. Mwĩrĩ ti wa kũingĩrio thĩinĩ wa ngomanio itagĩrĩire no nĩ wa Mwathani, nake Mwathani nĩwe ũrũmbũyagia mwĩrĩ.
14  No Ngai nĩ aariũkirie Mwathani na nĩ agaatũriũkia o na ithuĩ kuuma gĩkuũ-inĩ kũgerera hinya wake.
15  Kaĩ mũtoĩ atĩ mĩĩrĩ yanyu nĩ ciĩga cia Kristo? Hihi nĩ ngĩagĩrĩirũo kweheria ciĩga cia Kristo ndĩcinyitithanie na mũmaraya? Ndirĩ hĩndĩ ingĩka ũguo!
16  Kaĩ mũtoĩ atĩ mũndũ o wothe ũnyitanĩte na mũmaraya akoragwo arĩ mwĩrĩ ũmwe nake? Nĩ gũkorũo Ngai oigĩte atĩrĩ: “Nao eerĩ matuĩke mwĩrĩ ũmwe.”
17  No mũndũ o wothe ũnyitanĩte na Mwathani akoragwo arĩ kĩndũ kĩmwe nake thĩinĩ wa roho.
18  Ũragĩrai ngomanio itagĩrĩire! Mehia mangĩ o mothe mũndũ angĩhia makoragwo nja ya mwĩrĩ wake, no mũndũ o wothe wĩingĩragia thĩinĩ wa ngomanio itagĩrĩire nĩ mwĩrĩ wake mwene ehagĩria.
19  Kaĩ mũtoĩ atĩ mwĩrĩ wanyu nĩ hekarũ ya roho mũtheru thĩinĩ wanyu, ũrĩa mũheetwo nĩ Ngai? Ningĩ-rĩ, inyuĩ mũtirĩ anyu inyuĩ ene,
20  nĩ gũkorũo mwagũrirũo na thogora. Nĩ ũndũ ũcio, goocithagiai Ngai mwĩrĩ-inĩ wanyu.
13  O na ingĩaria na thiomi cia andũ na cia araika, no ngorũo itarĩ na wendo, ingĩkorũo haana o ta ngengere ĩranegena kana thani ĩrĩa ĩhũũrithanagio ĩkagamba.
2  Na ingĩkorũo na kĩheo gĩa kũratha mohoro na ndaũkĩrũo nĩ hitho ciothe iria theru na ngĩe na ũmenyo wothe, o na ngorũo na wĩtĩkio mũnene ũngĩhota gũthamia irĩma, no ngorũo itarĩ na wendo, ndĩ wa tũhũ.
3  O na ingĩruta indo ciakwa ciothe nĩgetha he andũ angĩ gĩa kũrĩa, na ingĩruta mwĩrĩ wakwa nĩguo ndĩĩrahe, no ngorũo itarĩ na wendo, ndingĩgunĩka o na hanini.
4  Wendo nĩ ũrĩ wetereri na ũtugi. Wendo ndũrĩ ũiru. Wendo ndwĩgaathaga, ndũrĩ mwĩtĩo,
5  ndũrĩ mĩtugo mĩũru, ndũcaragia ũrĩa ũngĩĩguna guo mwene, ndũrakaraga na ihenya. Ndũtaraga maita marĩa ũhĩtĩirio.
6  Ndũkenagĩra maũndũ matarĩ ma ũthingu, no ũkenaga hamwe na ũhoro wa ma.
7  Wĩtiiragia maũndũ mothe, wĩtĩkagia maũndũ mothe, wĩrĩgagĩrĩra maũndũ mothe, ũkiragĩrĩria maũndũ mothe.
8  Wendo ndũrĩ hĩndĩ ũthiraga. No angĩkorũo nĩ harĩ iheo cia kũratha mohoro, nĩ ikaaniinwo; angĩkorũo nĩ harĩ thiomi, nĩ igaathira; angĩkorũo nĩ harĩ ũmenyo, nĩ ũkaaniinwo.
9  Nĩ ũndũ tũkoragwo na ũmenyo o gĩcunjĩ na tũrathaga mohoro o gĩcunjĩ,
10  no hĩndĩ ĩrĩa ũndũ ũrĩa mũkinyanĩru ũgooka, ũndũ ũrĩa ũtarĩ mũkinyanĩru nĩ ũkaaniinwo.
11  Hĩndĩ ĩrĩa ndarĩ mwana, ndaragia o ta mwana, ndeciragia o ta mwana, ndecũranagia o ta mwana; no rĩu tondũ nĩ nduĩkĩte mũndũ mũgima, nĩ ndiganĩte na maũndũ ma wana.
12  Ihinda-inĩ rĩrĩ tuonaga na mairia, o ta tũrarora na gĩcicio gĩa cuma, no hĩndĩ ĩyo nĩ tũkoona ũthiũ kwa ũthiũ. Ihinda-inĩ rĩrĩ, ndimenyaga maũndũ wega, no hĩndĩ ĩyo nĩ ngaamamenya wega, o ta ũrĩa niĩ njũĩkaine wega.
13  No rĩrĩ, maũndũ maya matatũ nĩ magaatigara: wĩtĩkio, kĩĩrĩgĩrĩro, wendo; no ũndũ ũrĩa mũnene makĩria harĩ macio nĩ wendo.
14  Thingatagai wendo, ĩndĩ thiĩi na mbere kwĩrutanĩria kwamũkĩra iheo cia kĩĩroho, na makĩria kũratha mohoro.
2  Nĩ gũkorũo mũndũ ũrĩa waragia na thiomi ndakoragwo akĩaria na andũ, no akoragwo akĩaria na Ngai, tondũ gũtirĩ mũndũ ũthikagĩrĩria, no aragia hitho iria theru kũgerera roho.
3  No rĩrĩ, mũndũ ũrĩa ũrathaga mohoro, nĩ akaga arĩa angĩ, akamekĩra ngoro na akamomĩrĩria kũgerera mĩario yake.
4  Mũndũ ũrĩa waragia na thiomi nĩwe wĩyakaga, no ũrĩa ũrathaga mohoro nĩ kĩũngano akaga.
5  Rĩu-rĩ, no nyende inyuothe mwaragie na thiomi, no makĩria ingĩenda mũrathage mohoro. Mũndũ ũrĩa ũrathaga mohoro nĩ akĩrĩte ũrĩa waragia na thiomi, o tiga akorirũo nĩ egũtaũra, nĩgetha kĩũngano gĩakwo.
6  No rĩrĩ ariũ a Ithe witũ, ingĩũka kũrĩ inyuĩ rĩu ngĩaragia na thiomi-rĩ, ingĩmũguna atĩa tiga ndĩmwarĩirie kũgerera ũguũrio kana ũmenyo kana ũrathi o na kana ũrutani?
7  Ũguo noguo gũkoragwo harĩ indo iria itarĩ muoyo iria irutaga mũgambo, ta mũtũrirũ kana kĩnanda kĩa mũgeeto. Tiga hakorirũo na ngũrani harĩ mĩgambo ĩrĩa ĩrarutwo-rĩ, kũngĩmenyeka atĩa rwĩmbo rũrĩa rũrainwo na mũtũrirũ ũcio kana kĩnanda kĩu?
8  Tondũ karumbeta kangĩruta mũgambo ũtaramenyeka wega-rĩ, nũũ ũngĩĩhaarĩria nĩ ũndũ wa mbaara?
9  Ũndũ ũmwe na ũcio, inyuĩ mwaragia na thiomi mũngĩaga kũhũthĩra ciugo andũ megũtaũkĩrũo na njĩra hũthũ-rĩ, mũndũ angĩkĩmenya atĩa ũrĩa mũroiga? Mũngĩkorũo mũkĩarĩria rĩera.
10  Thĩinĩ wa thĩ no gũkorũo nĩ kũrĩ thiomi mĩthemba mĩingĩ, ĩndĩ gũtirĩ rũthiomi rũtarĩ ũrĩa ruugaga.
11  Tondũ ingĩaga gũtaũkĩrũo nĩ rũthiomi, ingĩkorũo ndĩ mũgeni harĩ ũrĩa ũraria rũthiomi rũu, nake ũcio ũraria angĩkorũo arĩ mũgeni harĩ niĩ.
12  Nĩ ũndũ ũcio o na inyuĩ, tondũ nĩ mwĩriragĩria mũno iheo cia roho, mwĩrutanĩriei kũingĩhĩrũo nĩ iheo iria irĩakaga kĩũngano.
13  Gũkĩrĩ ũguo-rĩ, ũrĩa ũkwaria na thiomi nĩ ahoyage nĩgetha akahota gũtaũra.
14  Tondũ angĩkorũo ndĩrahoya ngĩaragia na thiomi, kĩheo gĩakwa kĩa roho nĩkĩo kĩrahoya, no meciria makwa matirĩ na maciaro.
15  Gũgũgĩkwo atĩa rĩu? Ngũhoya na kĩheo kĩa roho, no ningĩ nĩ ngũhoya na meciria makwa. Ngũina rwĩmbo rwa kũgooca na kĩheo kĩa roho, no ningĩ nĩ ngũina rwĩmbo rwa kũgooca na meciria makwa.
16  Mũngĩgooca na kĩheo kĩa roho-rĩ, mũndũ ũrĩa ũrĩ gatagatĩ-inĩ kanyu ũtarĩ ũmenyo mũingĩ angĩkiuga “Ameni” atĩa harĩ ngatho cianyu atekũmenya ũrĩa mũroiga?
17  Nĩ ma, mũracokia ngatho na njĩra njega, ĩndĩ mũndũ ũcio ũngĩ ndarakwo.
18  Ndĩracokeria Ngai ngatho tondũ njaragia na thiomi nyingĩ kũmũkĩra inyuothe.
19  O na kũrĩ ũguo, thĩinĩ wa kĩũngano nĩ kaba njarie ciugo ithano na meciria makwa, nĩgetha ndute arĩa angĩ, gũkĩra kwaria na thiomi ciugo ngiri ikũmi.
20  Ariũ a Ithe witũ, mũtigatuĩke twana tũnini ũhoro-inĩ wa gũtaũkĩrũo, ĩndĩ tuĩkai twana tũnini ũhoro-inĩ wa maũndũ moru; na mũtuĩke andũ agima ũhoro-inĩ wa gũtaũkĩrũo.
21  Thĩinĩ wa Watho nĩ kwandĩke ũũ: “‘Ngwarĩria andũ aya na thiomi cia ageni na ndĩmarĩrie na mĩromo ya andũ a kũngĩ, na nginya hĩndĩ ĩyo no mekũrega gũũthikĩrĩria,’ ũguo nĩguo Jehova ekuuga.”
22  Nĩ ũndũ ũcio, kwaria na thiomi ti rũũri harĩ andũ arĩa metĩkĩtie ĩndĩ nĩ harĩ arĩa matetĩkĩtie, naguo ũrathi ti wa andũ arĩa matetĩkĩtie ĩndĩ nĩ wa arĩa metĩkĩtie.
23  Nĩ ũndũ ũcio kĩũngano gĩothe kĩngĩcemania handũ hamwe na othe marie na thiomi, no andũ arĩa matarĩ ũmenyo mũingĩ kana arĩa matetĩkĩtie maingĩre-rĩ, githĩ matikuuga atĩ nĩ mũthũkĩte ciongo?
24  No inyuothe mũngĩkorũo mũkĩratha mohoro, na mũndũ ũtetĩkĩtie kana mũndũ ũtarĩ ũmenyo mũingĩ aingĩre, nĩ ekũrũngwo na athuthurio biũ nĩ andũ acio othe.
25  Nacio hitho cia ngoro yake igakĩmenyeka, na nĩ ũndũ ũcio akegũithia agaturumithia ũthiũ wake thĩ na agathathaiya Ngai, akiugaga: “Hatarĩ nganja Ngai arĩ gatagatĩ-inĩ kanyu.”
26  Ariũ a Ithe witũ, gũgũgĩkwo atĩa rĩu? Rĩrĩa mwacemania hamwe-rĩ, ũmwe akoragwo na thaburi, ũngĩ ũrutani, ũngĩ ũguũrio, ũngĩ thiomi, nake ũngĩ ũtaũri. Maũndũ mothe nĩ mekĩke nĩ ũndũ wa gwaka arĩa angĩ.
27  Na angĩkorũo nĩ harĩ mũndũ ũkwaria na thiomi, nĩ makorũo marĩ erĩ, na maingĩha mũno makorũo marĩ atatũ, o mũndũ riita rĩake, na hakorũo na mũtaũri.
28  Ĩndĩ angĩkorũo hatirĩ na mũtaũri, nĩ aikare akirĩte kĩũngano-inĩ, eyarĩrie we mwene na arie na Ngai.
29  Anabii erĩ kana atatũ nĩ marie, nao arĩa angĩ makũũrane maũndũ marĩa mekwario.
30  No mũndũ ũngĩ angĩamũkĩra ũguũrio hĩndĩ ĩyo aikarĩte hau thĩ, mwaria ũcio wa mbere nĩ akire.
31  Tondũ inyuothe no mũrathage mohoro o mũndũ riita rĩake, nĩgetha andũ othe merute na andũ othe mekĩrũo ngoro.
32  Nacio iheo cia roho cia anabii nĩ ciagĩrĩire kũhũthĩrũo wega nĩ anabii.
33  Nĩ gũkorũo Ngai ti Ngai wa ngũĩ ĩndĩ nĩ wa thayũ. O ta ũrĩa gũkoragwo ciũngano-inĩ ciothe cia arĩa aamũre,
34  atumia nĩ maikarage makirĩte marĩ thĩinĩ wa ciũngano, tondũ matiĩtĩkĩrĩtio kwaria. Ithenya rĩa ũguo-rĩ, nĩ menyihagie o ta ũrĩa Watho o naguo uugaga.
35  Angĩkorũo nĩ harĩ ũndũ marenda kwĩruta-rĩ, nĩ morie athuri ao marĩ kwao mũciĩ, nĩ gũkorũo nĩ ũndũ ũrĩ thoni mũtumia kwaria thĩinĩ wa kĩũngano.
36  Hihi kiugo kĩa Ngai kĩoimanire na inyuĩ, kana hihi no inyuĩ gĩakinyĩire?
37  Mũndũ o wothe angĩĩciria atĩ nĩ mũnabii kana arĩ na kĩheo kĩa roho, no mũhaka etĩkĩre atĩ maũndũ marĩa ndĩramwandĩkĩra inyuĩ nĩ rĩathani kuuma kũrĩ Mwathani.
38  No mũndũ o wothe angĩaga gũtindanĩra na maũndũ macio, ndagaatindanĩrũo nake.
39  Nĩ ũndũ ũcio ariũ a Ithe witũ-rĩ, mwĩrutanagĩriei kũratha mohoro, no mũtikagirie kwaria na thiomi.
40  No maũndũ mothe nĩ mekĩkage na mũtaratara o na mũbango mwega.
5  Ũhoro nĩ ũheanĩtwo atĩ thĩinĩ wanyu kũrĩ na ngomanio itagĩrĩire, na ngomanio ta icio o na itionekete nginya thĩinĩ wa ndũrĩrĩ—mũndũ gũikarania na mũtumia wa ithe.
2  Na kaĩ mũrakenio nĩ ũndũ ũcio? Na githĩ mũtiagĩrĩirũo nĩ gũcakaya, nĩgetha mũndũ ũcio wĩkĩte gĩĩko kĩu eherio gatagatĩ-inĩ kanyu?
3  O na gũtuĩka ndirĩ hamwe na inyuĩ na mwĩrĩ, ndĩ hamwe na inyuĩ thĩinĩ wa roho, na nĩ ndĩkĩtie gũtuĩra mũndũ ũcio wĩkĩte ũguo, o ta ndĩ hamwe na inyuĩ.
4  Rĩrĩa mũgomanĩte hamwe thĩinĩ wa rĩĩtwa rĩa Mwathani witũ Jesu, na mũkamenya atĩ niĩ ndĩ hamwe na inyuĩ thĩinĩ wa roho hamwe na hinya wa Mwathani witũ Jesu-rĩ,
5  no mũhaka mũneane mũndũ ta ũcio kũrĩ Shaitani nĩgetha mwĩrĩ wanangwo, nĩguo roho ũkaahonokio mũthenya wa Mwathani.
6  Mwĩraho wanyu ti mwega. Kaĩ mũtoĩ atĩ gatawa kanini ga kũimbia kagagatagia kĩmere gĩothe?
7  Eheriai ndawa ĩyo ya tene ya kũimbia nĩguo mũtuĩke kĩmere kĩerũ, nĩ gũkorũo inyuĩ mũtirĩ na mũgagato. Tondũ ti itherũ, Kristo gatũrũme gaitũ ga Pasaka, nĩ arutĩtwo igongona.
8  Nĩ ũndũ ũcio-rĩ, rekei tũkũngũyagĩre gĩathĩ kĩu, ti na ndawa ya tene ya kũimbia, o na kana na ndawa ya kũimbia ya maũndũ moru na waganu, ĩndĩ na mũgate ũtarĩ mwĩkĩre ndawa ya kũimbia wa wĩhokeku na ũhoro wa ma.
9  Marũa-inĩ makwa nĩ ndamwandĩkĩire mũtige gũthiaga thiritũ na andũ arĩa meingĩragia ngomanio-inĩ itagĩrĩire,
10  ti atĩ mũtige biũ kũnyitanĩra na andũ a thĩ ĩno arĩa meingĩragia ngomanio-inĩ itagĩrĩire kana andũ akoroku kana atunyani kana ahoi mĩhianano. Kũngĩrĩ ũguo-rĩ, no mũkiumire thĩinĩ wa thĩ ĩno.
11  No rĩu ndĩramwandĩkĩra mũtige gũthiaga thiritũ na mũndũ o wothe wĩtagwo mũrũ wa Ithe witũ wĩingĩragia ngomanio-inĩ itagĩrĩire kana mũkoroku kana mũhoi mĩhianano kana mũrumani kana mũrĩĩu kana mũtunyani, o na kũrĩanĩra mũtikarĩanagĩre na mũndũ ta ũcio.
12  Tondũ rĩrĩ, kaĩ ingĩgĩtuĩra arĩa marĩ nja? Na githĩ mũtituagĩra arĩa marĩ thĩinĩ,
13  nake Ngai agatuĩra arĩa marĩ nja? “Eheriai mũndũ ũcio mwaganu gatagatĩ-inĩ kanyu.”
15  Rĩu ariũ a Ithe witũ, ndĩramũririkania ũhoro ũrĩa mwega ndamũhunjĩirie, ũrĩa o na inyuĩ mwetĩkĩrire, na noguo mũtũire mũrũmĩtie.
2  Ningĩ kũgerera harĩ guo nĩ mũrahonokio mũngĩrũmia biũ ũhoro ũcio mwega ndamũhunjĩirie, tiga no gũkorirũo mwatuĩkire etĩkia o tũhũ.
3  Nĩ gũkorũo gatagatĩ-inĩ ka maũndũ ma mbere marĩa ndamũkinyĩirie nĩ marĩa o na niĩ ndamũkĩrire, atĩ Kristo aakuire nĩ ũndũ wa mehia maitũ kũringana na Maandĩko;
4  na atĩ nĩ aathikirũo, na akĩriũkio mũthenya wa gatatũ kũringana na Maandĩko;
5  na atĩ nĩ ooimĩrĩire Kefa, agĩcoka akiumĩrĩra arĩa Ikũmi na Erĩ.
6  Thutha ũcio akiumĩrĩra ariũ a Ithe witũ makĩria ma 500 ihinda-inĩ rĩmwe, na aingĩ ao marĩ hamwe na ithuĩ nginyagia rĩu, o na gũtuĩka amwe nĩ makomete gĩkuũ-inĩ.
7  Na thutha ũcio akiumĩrĩra Jakubu, agĩcoka akiumĩrĩra atũmwo othe.
8  Akĩnyumĩrĩra o na niĩ ndĩ wa mũico ndariĩ ta mũndũ waciarĩtwo atarĩ mũkinyu.
9  Nĩ gũkorũo nĩ niĩ mũnini mũno harĩ atũmwo, na ndiagĩrĩire gwĩtwo mũtũmwo, tondũ nĩ ndanyaririre kĩũngano kĩa Ngai.
10  No nduĩkĩte ũguo ndariĩ kũgerera ũtugi mũnene wa Ngai. Na ũtugi ũcio wake mũnene ndonirio ndwarĩ wa tũhũ, no nĩ ndarutire wĩra mũingĩ gũkĩra acio angĩ othe; no ti niĩ, nĩ ũtugi mũnene wa Ngai ũrĩa ũrĩ hamwe na niĩ.
11  Nĩ ũndũ ũcio, o na kana nĩ niĩ kana nĩo-rĩ, ũguo nĩguo tũhunjagia, na ũguo nĩguo mwetĩkirie.
12  Rĩu angĩkorũo nĩ kũrahunjio atĩ Kristo nĩ ariũkĩte kuuma kũrĩ arĩa akuũ-rĩ, nĩ kĩĩ kĩratũma amwe gatagatĩ-inĩ kanyu moige atĩ gũtirĩ kũriũkio kwa arĩa akuũ?
13  Angĩkorũo kũna gũtirĩ kũriũkio kwa arĩa akuũ, Kristo ndakĩriũkĩtio.
14  Na angĩkorũo Kristo ndariũkĩtio, wĩra witũ wa kũhunjia ũkĩrĩ wa tũhũ, na wĩtĩkio wanyu o naguo nĩ wa tũhũ.
15  Makĩria ma ũguo, o na ithuĩ tũkĩrĩ aira a maheeni a Ngai, tondũ nĩ tũrutĩte ũira wĩgiĩ Ngai tũkoiga atĩ nĩ ariũkĩtie Kristo, na ndamũriũkĩtie angĩkorũo arĩa akuũ kũna matikaariũkio.
16  Tondũ angĩkorũo arĩa akuũ matikaariũkio, Kristo o nake ndariũkĩtio.
17  Ningĩ angĩkorũo Kristo ndariũkĩtio, wĩtĩkio wanyu nĩ wa tũhũ; mũtũũraga o mehia-inĩ manyu.
18  Ningĩ o nao arĩa makomete gĩkuũ-inĩ marĩ na ũiguano na Kristo nĩ mathirĩte.
19  Angĩkorũo kĩĩrĩgĩrĩro gitũ harĩ Kristo nĩ kĩa muoyo o ũyũ, ithuĩ tũkĩrĩ a kũiguĩrũo tha gũkĩra mũndũ ũngĩ o wothe.
20  No rĩu Kristo nĩ ariũkĩtio kuuma kũrĩ arĩa akuũ arĩ we maciaro ma mbere harĩ arĩa makomete gĩkuũ-inĩ.
21  Na tondũ gĩkuũ gĩokire kũgerera harĩ mũndũ, kũriũkio kwa arĩa akuũ o nakuo gũũkaga kũgerera harĩ mũndũ.
22  Nĩ gũkorũo o ta ũrĩa othe makuaga nĩ ũndũ wa Adamu, noguo othe magaacokio muoyo nĩ ũndũ wa Kristo.
23  No o mũndũ ihinda-inĩ rĩake mwene: Kristo arĩ we maciaro ma mbere, thutha ũcio, arĩa marĩ a Kristo hĩndĩ ya gũkorũo kuo gwake.
24  Thutha ũcio, mũico ũkinye, rĩrĩa akaaneana Ũthamaki kũrĩ Ngai wake, o we Ithe, arĩkĩtie kũniina thirikari yothe na wathani o na hinya wothe.
25  Nĩ gũkorũo no mũhaka agaathana arĩ mũthamaki nginya rĩrĩa Ngai akaaiga thũ ciothe rungu rwa makinya make.
26  Na thũ ya mũico ĩrĩa ĩkaaniinwo nĩ gĩkuũ.
27  Nĩ gũkorũo Ngai nĩ “aaigire indo ciothe rungu rwa makinya make.” No hĩndĩ ĩrĩa ekuuga atĩ ‘indo ciothe nĩ ciigĩtwo,’ hatarĩ nganja icio ti hamwe na Ũrĩa waigire indo ciothe rungu rwake.
28  No rĩrĩa indo ciothe igaakorũo ciigĩtwo rungu rwake, hĩndĩ ĩyo Mũriũ we mwene o nake nĩ akeeiga rungu rwa Ũrĩa waigire indo ciothe rungu rwake, nĩguo Ngai akorũo arĩ maũndũ mothe harĩ andũ othe.
29  Angĩkorũo tiguo-rĩ, gũgaathiĩ atĩa harĩ arĩa mabatithagio nĩguo makue? Angĩkorũo arĩa akuũ matikaariũkio o na atĩa-rĩ, o nao makĩbatithagio nĩkĩ nĩguo mahaane ũguo?
30  Nĩ kĩĩ gĩtũmaga o na ithuĩ tũkorũo ũgwati-inĩ o ithaa?
31  Niĩ ng’ethagĩra gĩkuũ o mũthenya. Ũndũ ũcio nĩ wa ma o ta gĩkeno gĩakwa nĩ ũndũ wanyu ariũ a Ithe witũ, kĩrĩa ngĩĩte nakĩo thĩinĩ wa Kristo Jesu Mwathani witũ.
32  Angĩkorũo o ta andũ arĩa angĩ niĩ ndanahũũrana na nyamũ cia gĩthaka Efeso-rĩ, ũndũ ũcio ũngĩng’una na kĩĩ? Angĩkorũo arĩa akuũ matikaariũkio, “nĩ tũkĩrĩei na tũnyue, tondũ rũciũ nĩ tũgaakua.”
33  Mũtikahĩtithio. Thiritũ njũru nĩ ithũkagia mĩtugo mĩega.
34  Arahũkai meciria-inĩ manyu na njĩra ya ũthingu na mũtikamenyere kwĩhagia, nĩ gũkorũo amwe matirĩ na ũmenyo wĩgiĩ Ngai. Ndĩraria nĩgetha mũigue mũconokete.
35  O na kũrĩ ũguo, mũndũ no orie atĩrĩ: “Arĩa akuũ makaariũkio atĩa? Magooka marĩ na mwĩrĩ wa mũthemba ũrĩkũ?”
36  Wee mũndũ ũyũ ũtarĩ na wĩcirio! Kĩrĩa wahanda gĩtigĩaga muoyo o tiga kĩambire gũkua.
37  Na ha ũhoro wa kĩrĩa wahanda, ndũhandaga mwĩrĩ ũrĩa ũgũkũra, no ũhandaga o mbegũ, ĩrĩ ya ngano kana mbegũ ya mũthemba ũngĩ;
38  no Ngai amĩheaga mwĩrĩ o ta ũrĩa ekwenda, na akahe o mbegũ mwĩrĩ wayo.
39  Mĩĩrĩ yothe ndĩhaanaine, no nĩ kũrĩ mwĩrĩ wa andũ, mwĩrĩ ũngĩ wa mahiũ, mwĩrĩ ũngĩ wa nyoni, na ũngĩ wa thamaki.
40  Na nĩ kũrĩ mĩĩrĩ ya igũrũ na mĩĩrĩ ya gũkũ thĩ; no mĩĩrĩ ya igũrũ ĩrĩ riri wa mũthemba ũmwe, na mĩĩrĩ ya gũkũ thĩ ĩrĩ riri wa mũthemba ũngĩ.
41  Riri wa riũa nĩ wa mũthemba ũmwe, na riri wa mweri nĩ wa mũthemba ũngĩ, naguo riri wa njata no wa mũthemba ũngĩ; na rĩrĩ, riri wa njata ĩmwe nĩ ngũrani na wa njata ĩngĩ.
42  Ũguo noguo kũrĩ harĩ kũriũkio kwa arĩa akuũ. Mwĩrĩ ũhandagwo ũrĩ wa kũbutha; ũkariũkio ũtarĩ wa kũbutha.
43  Ũhandagwo ũtekũheo gĩtĩo; ũkariũkio ũrĩ na riri. Ũhandagwo ũtarĩ na hinya; ũkariũkio ũrĩ na hinya.
44  Ũhandagwo ũrĩ mwĩrĩ wa nyama na thakame; ũkariũkio ũrĩ mwĩrĩ wa kĩĩroho. Angĩkorũo nĩ kũrĩ mwĩrĩ wa nyama na thakame-rĩ, o na wa kĩĩroho nĩ gũkĩrĩ.
45  Nĩ ũndũ ũcio nĩ kwandĩke atĩrĩ: “Mũndũ wa mbere, Adamu, agĩtuĩka mũndũ ũrĩ muoyo.” Adamu wa mũico agĩtuĩka roho wa kũheana muoyo.
46  O na kũrĩ ũguo, mwĩrĩ wa kĩĩroho tiguo wa mbere. Wa nyama na thakame nĩguo wa mbere, na thutha ũcio wa kĩĩroho.
47  Mũndũ wa mbere oimĩte gũkũ thĩ na ombĩtwo na rũkũngũ; mũndũ wa kerĩ oimĩte igũrũ.
48  Arĩa mombĩtwo na rũkũngũ matariĩ o ta ũcio wombirũo na rũkũngũ; nao arĩa a igũrũ, matariĩ o ta ũcio wa igũrũ.
49  Na o ta ũrĩa tũgĩĩte na mũhianĩre wa ũcio wombirũo na rũkũngũ, noguo tũkaagĩa na mũhianĩre wa ũcio wa igũrũ.
50  No ngũmwĩra atĩrĩ ariũ a Ithe witũ, atĩ nyama na thakame itingĩgaya Ũthamaki wa Ngai, o na kũbutha gũtingĩgaya kwaga kũbutha.
51  Atĩrĩrĩ, nĩ ngũmwĩra hitho theru: Ti ithuothe tũgaakoma gĩkuũ-inĩ, no ithuothe nĩ tũkaagarũrũo
52  o rĩmwe ta kũbucia kwa riitho, hĩndĩ ya karumbeta ka mũico. Tondũ karumbeta nĩ gakaahuuhwo, nao arĩa akuũ mariũkio na mĩĩrĩ ĩtangĩbutha, na tũgarũrũo.
53  Tondũ mwĩrĩ ũyũ wa kũbutha no mũhaka wĩhumbe kwaga kũbutha, na mwĩrĩ ũyũ wa gũkua no mũhaka wĩhumbe kwaga gũkua.
54  No rĩrĩa mwĩrĩ wa kũbutha ũkeehumba kwaga kũbutha, na mwĩrĩ wa gũkua wĩhumbe kwaga gũkua, hĩndĩ ĩyo nĩrĩo uuge ũyũ mwandĩke ũkaahinga: “Gĩkuũ nĩ kĩmeretio tene na tene.”
55  “Atĩrĩrĩ wee gĩkuũ, ũhootani waku ũrĩ ha? Atĩrĩrĩ wee gĩkuũ, rũboora rwaku rũrĩ ha?”
56  Rũboora rũrĩa rũrehaga gĩkuũ nĩ mehia, naguo hinya wa mehia nĩ Watho.
57  No nĩ ngatho kũrĩ Ngai, tondũ nĩ atũheaga ũhootani kũgerera Mwathani witũ Jesu Kristo!
58  Nĩ ũndũ ũcio ariũ a Ithe witũ nyendete-rĩ, ikaragai mũrũmĩte, mũtegũthengeka, hĩndĩ ciothe mũrĩ na maũndũ maingĩ ma gwĩka wĩra-inĩ wa Mwathani, mũkĩmenyaga atĩ wĩra wanyu ti wa tũhũ ũhoro-inĩ ũkoniĩ Mwathani.
1  Nĩ niĩ Paulo, o niĩ ndetirũo nduĩke mũtũmwo wa Kristo Jesu nĩ ũndũ wa wendi wa Ngai, tũrĩ na mũrũ wa Ithe witũ Sosithene,
2  kũrĩ kĩũngano kĩa Ngai kĩrĩa kĩrĩ Korintho, inyuĩ mũtheretio mũrĩ na ũiguano na Kristo Jesu, na mũgetwo mũtuĩke andũ aamũre, mũrĩ hamwe na arĩa othe makayagĩra rĩĩtwa rĩa Mwathani witũ Jesu Kristo kũndũ guothe, o we Mwathani wao na nowe witũ:
3  Mũrogĩa na ũtugi mũnene na thayũ kuuma kũrĩ Ngai Ithe witũ, na Mwathani Jesu Kristo.
4  Nĩ njokagĩria Ngai wakwa ngatho hingo ciothe nĩ ũndũ wanyu tondũ wa ũtugi mũnene wa Ngai, ũrĩa mũheetwo thĩinĩ wa Kristo Jesu;
5  nĩ gũkorũo nĩ mũtongetio maũndũ-inĩ mothe thĩinĩ wake, harĩ ũhoti wothe wa kwaria na harĩ ũmenyo wothe,
6  o ta ũrĩa ũira wĩgiĩ Kristo wĩkĩrĩtwo hinya gatagatĩ-inĩ kanyu,
7  nĩguo mũtikage kĩheo o na kĩmwe, o mwetereire mũno kũguũrio kwa Mwathani witũ Jesu Kristo.
8  Ningĩ nĩ arĩmwĩkĩraga hinya o nginya mũico nĩguo mũtikanakorũo na ũndũ mũngĩcukĩrũo mũthenya ũrĩa wa Mwathani witũ Jesu Kristo.
9  Ngai nĩ mwĩhokeku, o we wamwĩtire mũkorũo na ngwatanĩro hamwe na Mũrũ wake, Jesu Kristo Mwathani witũ.
10  Na rĩu ariũ a Ithe witũ-rĩ, ndĩramũthaitha kũgerera rĩĩtwa rĩa Mwathani witũ Jesu Kristo, atĩ inyuothe mwaragie mũrĩ na ũiguano na gũtigakoragwo na ngayũkano gatagatĩ-inĩ kanyu, no mũkoragwo na ũrũmwe biũ mũrĩ na meciria mamwe na mũrĩ na njĩra ĩmwe ya gwĩciria.
11  Nĩ gũkorũo andũ amwe a nyũmba ya Kiloe nĩ manjĩrĩte ũhoro wanyu ariũ a Ithe witũ atĩ kũrĩ na nyamũkano gatagatĩ-inĩ kanyu.
12  Ũrĩa ndĩrenda kuuga nĩ atĩrĩ, atĩ ũmwe wanyu oigaga: “Niĩ ndĩ wa Paulo,” Ũngĩ akoiga, “Niĩ ndĩ wa Apolo,” Ũngĩ akoiga, “Niĩ ndĩ wa Kefa,” Ũngĩ akoiga, “Niĩ ndĩ wa Kristo.”
13  Kaĩ Kristo agayũkanĩte? Hihi Paulo nĩwe woragĩirũo mũtĩ-inĩ nĩ ũndũ wanyu? Ningĩ-rĩ, kaĩ mwabatithirio thĩinĩ wa rĩĩtwa rĩa Paulo?
14  Ndĩracokeria Ngai ngatho tondũ gũtirĩ o na ũmwe wanyu ndabatithirie o tiga Kirisipo na Gayo,
15  nĩguo gũtikagĩe o na ũmwe ũkuuga atĩ mwabatithirio thĩinĩ wa rĩĩtwa rĩakwa.
16  Ningĩ nĩ ndabatithirie andũ a nyũmba ya Stefana. Acio angĩ-rĩ, ndiũĩ kana nĩ harĩ mũndũ ũngĩ ndabatithirie.
17  Nĩ gũkorũo Kristo ndaandũmire batithanagie, no aandũmire hunjagie ũhoro ũrĩa mwega; na ti na ũũgĩ wa kwaria, nĩguo mũtĩ wa kũnyarirĩrũo wa Kristo ndũkagithio kĩene.
18  Tondũ ũhoro wĩgiĩ mũtĩ wa kũnyarirĩrũo nĩ ũrimũ harĩ arĩa marathira, no harĩ ithuĩ arĩa tũrahonokio-rĩ, nĩ hinya wa Ngai.
19  Nĩ gũkorũo nĩ kwandĩke atĩrĩ: “Nĩ ngaatũma ũũgĩ wa andũ arĩa ogĩ ũthire, naguo ũmenyo wa arĩa marĩ na ũmenyo ndĩũrege.”
20  Mũndũ ũrĩa mũũgĩ-rĩ, akĩrĩ kũ? Mwandĩki-watho arĩ kũ? Mũndũ ũrĩa ũĩ gũciira maũndũ mũtabarĩre-inĩ ũyũ wa maũndũ-rĩ, arĩ kũ? Na githĩ Ngai ndatuĩte ũũgĩ wa thĩ ĩno ũrimũ?
21  Tondũ kũringana na ũũgĩ wa Ngai, thĩ ndĩamenyire Ngai kũgerera ũũgĩ wayo, Ngai oonire arĩ wega ahũthĩre maũndũ marĩa tũhunjagia, marĩa monagwo ta marĩ ũrimũ, nĩguo ahonokie arĩa metĩkagia.
22  Nĩ gũkorũo Ayahudi moigaga monio imenyithia, nao Angiriki macaragia ũũgĩ;
23  no ithuĩ tũhunjagia ũhoro wa Kristo kũũragĩrũo mũtĩ-inĩ, na ũndũ ũcio ũkahĩnga Ayahudi nao andũ a ndũrĩrĩ makawona ũrĩ ũrimũ.
24  No rĩrĩ, harĩ arĩa metĩtwo, Ayahudi o hamwe na Angiriki, Kristo nĩwe hinya wa Ngai na ũũgĩ wa Ngai.
25  Tondũ kĩndũ kĩa Ngai kĩrĩa kĩonagwo kĩrĩ ũrimũ, kĩrĩ ũũgĩ gũkĩra andũ, na kĩndũ kĩa Ngai kĩrĩa kĩonagwo gĩtarĩ hinya, kĩrĩ hinya gũkĩra andũ.
26  Ariũ a Ithe witũ, nĩ muonete kũringana na gwĩtwo kwanyu atĩ, ti aingĩ anyu ogĩ kũringana na ithimi cia andũ, ti aingĩ marĩ na ũhoti, o na ti aingĩ moimĩte famĩlĩ-inĩ irĩ igweta,
27  no Ngai aathuurire indo cia thĩ iria cionagwo irĩ ũrimũ nĩguo aconorithie andũ arĩa ogĩ; na Ngai aathuurire indo cia thĩ iria cionagwo itarĩ hinya nĩguo aconorithie indo iria irĩ hinya;
28  ningĩ Ngai aathuurire indo iria itarĩ kĩene cia thĩ na indo iria inyararagwo, indo iria cionagwo itarĩ cia bata, nĩguo aagithie kĩene indo iria cionagwo irĩ cia bata,
29  nĩguo gũtikagĩe mũndũ o na ũmwe ũkwĩraha maitho-inĩ ma Ngai.
30  No nĩwe ũtũmĩte mũgĩe ũiguano na Kristo Jesu, o ũcio ũtuĩkĩte harĩ ithuĩ ũũgĩ kuuma kũrĩ Ngai, ningĩ agatuĩka ũthingu, na ũtheru na kũrekererio kũgerera ũkũũri,
31  nĩguo gũtuĩke o ta ũrĩa kwandĩkĩtwo atĩrĩ: “Mũndũ ũrĩa ũkwĩraha, nĩ erahe nĩ ũndũ wa Jehova.”
2  Nĩ ũndũ ũcio ariũ a Ithe witũ-rĩ, rĩrĩa ndokire kũrĩ inyuĩ kũmũhunjĩria ũhoro wa hitho ĩrĩa theru ya Ngai, ndiokire na ciugo kana ũũgĩ wa mwĩyonanio.
2  Tondũ ndatuire itua rĩa kwaga kũmenya ũndũ o na ũmwe gatagatĩ-inĩ kanyu o tiga wĩgiĩ Jesu Kristo, na ũrĩa ooragĩirũo mũtĩ igũrũ.
3  Na ndokire kũrĩ inyuĩ itarĩ na hinya na ndĩ na guoya na ngĩinainaga mũno;
4  na maũndũ marĩa ndaragia na marĩa ndahunjagia matiarĩ ma kũmũgucĩrĩria na ciugo cia ũũgĩ, ĩndĩ moonanagia hinya wa roho na ũhoti,
5  nĩgetha wĩtĩkio wanyu ndũgakorũo wĩhocetie harĩ ũũgĩ wa andũ, ĩndĩ ũkorũo wĩhocetie harĩ hinya wa Ngai.
6  Rĩu-rĩ, twaragia maũndũ ma ũũgĩ harĩ andũ agima, no ti ũũgĩ wa mũtabarĩre ũyũ wa maũndũ o na kana wa athani a mũtabarĩre ũyũ wa maũndũ, arĩa merekeire gũthira.
7  Ĩndĩ twaragia ũhoro wĩgiĩ ũũgĩ wa Ngai ũrĩa ũrĩ hitho-inĩ theru, ũũgĩ ũrĩa mũhithe, o ũcio Ngai aatuĩte o mbere ya mĩtabarĩre ya maũndũ nĩguo tũgĩe na riri.
8  Ũcio nĩguo ũũgĩ ũrĩa gũtarĩ mũtongoria o na ũmwe wa mũtabarĩre ũyũ wa maũndũ ũrĩ waũmenya, tondũ korũo nĩ maaũmenyete, matingĩoragire Mwathani ũrĩa ũrĩ riri.
9  No rĩrĩ, o ta ũrĩa kwandĩkĩtwo: “Riitho rĩtirĩ rĩona nakuo gũtũ gũtirĩ kwaigua, o na gũtirĩ mũndũ ũrĩ wecirĩria ngoro-inĩ yake maũndũ marĩa Ngai ahaarĩirie nĩ ũndũ wa arĩa mamwendete.”
10  Nĩ gũkorũo Ngai nĩ ithuĩ aguũrĩirie maũndũ macio kũgerera roho wake, tondũ roho nĩ ũthuthuragia maũndũ mothe, nginya maũndũ marĩa marikĩru ma Ngai.
11  Tondũ rĩrĩ, nĩ mũndũ ũrĩkũ ũĩ maũndũ ma mũndũ tiga o roho wa mũndũ ũrĩa ũrĩ thĩinĩ wake? No taguo, gũtirĩ mũndũ ũrĩ wamenya maũndũ ma Ngai tiga o roho wa Ngai.
12  Ithuĩ-rĩ, tũtiamũkĩrire roho wa gũkũ thĩ, ĩndĩ twaamũkĩrire roho ũrĩa uumaga kũrĩ Ngai, nĩgetha tũmenyage maũndũ marĩa Ngai atũheete na ũtugi.
13  Ningĩ twaragia maũndũ macio, ti na ciugo iria tũrutĩtwo na ũũgĩ wa andũ, ĩndĩ nĩ na ciugo iria tũrutĩtwo nĩ roho, tũgataarĩria maũndũ ma kĩĩroho na ciugo cia kĩĩroho.
14  No mũndũ wa kĩĩmwĩrĩ ndetĩkagĩra maũndũ ma roho wa Ngai, tondũ makoragwo marĩ ũrimũ harĩ we; na ndangĩhota kũmamenya, tondũ mathuthuragio na njĩra ya kĩĩroho.
15  No rĩrĩ, mũndũ wa kĩĩroho athuthuragia maũndũ mothe, no we mwene ndathuthuragio nĩ mũndũ o na ũrĩkũ.
16  Tondũ rĩrĩ, “nũũ ũmenyete meciria ma Jehova, atĩ nĩguo amũrute?” No ithuĩ tũrĩ na meciria ma Kristo.
3  Rĩu ariũ a Ithe witũ-rĩ, ndiahotaga kũmwarĩria ta andũ a kĩĩroho, no ndamwaragĩria ta andũ a kĩĩmwĩrĩ, o ta tũkenge thĩinĩ wa Kristo.
2  Ndamũheaga iria, no ti irio nyũmũ, tondũ mũtiarĩ na hinya wa kũigana. Na nginya o na rĩu, mũtirĩ mũragĩa na hinya wa kũigana,
3  nĩ gũkorũo o na rĩu mũrĩ andũ a kĩĩmwĩrĩ. Tondũ gatagatĩ-inĩ kanyu kũrĩ na ũiru na ngũĩ-rĩ, githĩ mũtikĩrĩ andũ a kĩĩmwĩrĩ, na githĩ mũtiragĩthiĩ o ta andũ?
4  Nĩ gũkorũo rĩrĩa mũndũ ũmwe oiga, “niĩ ndĩ wa Paulo,” nake ũngĩ akoiga, “niĩ ndĩ wa Apolo,” githĩ mũtikoragwo mũgĩka o ta andũ arĩa angĩ?
5  Apolo akĩrĩ ũ? Nake Paulo-rĩ, nĩwe ũ? Acio nĩ ndungata iria ciamũteithirie gũtuĩka etĩkia, o ta ũrĩa Mwathani aaheire o mũndũ ũtungata.
6  Niĩ nĩ kũhanda ndahandire, Apolo agĩitĩrĩria maĩ, no Ngai nĩwe wakũragia,
7  kwoguo-rĩ, ũrĩa ũhandaga tiwe wa bata, o na kana ũrĩa ũitagĩrĩria maĩ, no Ngai, ũrĩa ũkũragia nĩwe wa bata.
8  Rĩu-rĩ, ũrĩa ũhandaga na ũrĩa ũitagĩrĩria maĩ nĩ kĩndũ kĩmwe, no o mũndũ akaamũkĩra kĩheo gĩake kũringana na wĩra wake mwene.
9  Nĩ gũkorũo ithuĩ tũrĩ arutithania wĩra hamwe na Ngai. Inyuĩ mũrĩ mũgũnda wa Ngai ũrĩa ũrarĩmwo, mwako wa Ngai.
10  Kũringana na ũtugi mũnene wa Ngai ũrĩa niĩ ndaheirũo-rĩ, ndakire mũthingi ta mwaki njorua ũrĩ na ũũgĩ, no rĩu harĩ mũndũ ũngĩ ũraka igũrũ rĩa mũthingi ũcio. No rĩrĩ, o mũndũ nĩ aikare akĩroraga ũrĩa we mwene araka igũrũ rĩa mũthingi ũcio.
11  Tondũ gũtirĩ mũndũ ũngĩaka mũthingi ũngĩ o na ũrĩkũ tiga ũrĩa wakĩtwo, na nĩguo Jesu Kristo.
12  Mũndũ o wothe angĩaka mũthingi-inĩ ũcio na thahabu, betha, mahiga ma goro, mbaũ, nyeki, kana mahuti momũ,
13  wĩra wa o mũndũ nĩ ũkooneka ũrĩa ũtariĩ, tondũ mũthenya ũcio nĩ ũgaatũma woneke, nĩ gũkorũo nĩ ũkaaguũrio kũgerera mwaki, na mwaki ũcio nĩ ũkoonania nĩ wĩra wa mũthemba ũrĩkũ o mũndũ akĩte.
14  Wĩra ũrĩa mũndũ akĩte igũrũ rĩa mũthingi ũcio ũngĩgaatigara, nĩ akaamũkĩra kĩheo;
15  no wĩra wa mũndũ ũngĩkaahĩa, nĩ akoorũo nĩguo, no we mwene nĩ akaahonokio; ĩndĩ, kũngĩgaathiĩ ũguo, agaakorũo atariĩ ta mũndũ ũgereire mwaki-inĩ.
16  Kaĩ mũtoĩ atĩ inyuĩ ene mũrĩ hekarũ ya Ngai na atĩ roho wa Ngai ũkoragwo thĩinĩ wanyu?
17  Mũndũ o wothe angĩananga hekarũ ya Ngai, Ngai nĩ akaamwananga; nĩ gũkorũo hekarũ ya Ngai nĩ theru, na nĩ inyuĩ hekarũ ĩyo.
18  Mũndũ o na ũrĩkũ ndakeheenie: Angĩkorũo nĩ harĩ mũndũ o na ũmwe wanyu wĩciragia atĩ nĩ mũũgĩ thĩinĩ wa mũtabarĩre ũyũ wa maũndũ-rĩ, nĩ atuĩke kĩrimũ, nĩgetha atuĩke mũũgĩ.
19  Tondũ ũũgĩ wa thĩ ĩno nĩ ũrimũ harĩ Ngai, nĩ gũkorũo nĩ kwandĩke ũũ: “Anyitaga arĩa ogĩ wara-inĩ wao.”
20  Ningĩ nĩ kwandĩke atĩrĩ: “Jehova nĩ oĩ atĩ mwĩcirĩrie wa andũ arĩa ogĩ nĩ wa tũhũ.”
21  Hakĩrĩ ũguo-rĩ, mũndũ o na ũrĩkũ ndakanerahe nĩ ũndũ wa andũ; tondũ indo ciothe nĩ cianyu,
22  kana nĩ Paulo kana nĩ Apolo kana nĩ Kefa kana nĩ thĩ ĩno kana nĩ muoyo kana nĩ gĩkuũ kana nĩ maũndũ marĩa marĩ kuo kana maũndũ marĩa magooka, indo ciothe nĩ cianyu;
23  na inyuĩ mũrĩ a Kristo; nake Kristo nĩ wa Ngai.
12  Rĩu ariũ a Ithe witũ-rĩ, ha ũhoro wĩgiĩ iheo cia kĩĩroho, ndikwenda mwage kũmenya.
2  Nĩ mũĩ atĩ rĩrĩa mwarĩ andũ a ndũrĩrĩ, mwagucagĩrĩrio na mũkahĩtithio nĩguo mũthathaiye mĩhianano ĩyo ĩtaragia, mũkamĩrũmĩrĩra o kũrĩa mũrĩtwarũo.
3  Rĩu ngwenda mũmenye atĩ gũtirĩ mũndũ waragia arĩ na roho wa Ngai uugaga: “Jesu nĩ mũrume!” na gũtirĩ mũndũ ũngiuga: “Jesu nĩ Mwathani!” atatongoretio nĩ roho mũtheru.
4  Rĩu-rĩ, gũkoragwo na iheo mwanya mwanya, no roho no ũmwe;
5  na gũkoragwo na ũtungata mwanya mwanya, ĩndĩ Mwathani no ũmwe;
6  na gũkoragwo na mawĩra mwanya mwanya, na Ngai o ũrĩa ũmwe nĩwe ũmahingagia mothe thĩinĩ wa andũ othe.
7  No roho nĩ wonekaga harĩ o mũndũ nĩguo andũ arĩa angĩ magunĩke.
8  Nĩ gũkorũo mũndũ ũmwe nĩ aheagwo ciugo cia ũũgĩ kũgerera roho ũcio, na ũngĩ akaheo ciugo cia ũmenyo kũgerera roho o ũcio,
9  ũngĩ nake akaheo wĩtĩkio kũgerera roho o ũcio, nake ũngĩ akaheo iheo cia kũhonania kũgerera roho o ro ũcio ũmwe,
10  na ũngĩ akaheo ũhoti wa gwĩka mawĩko ma hinya, ũngĩ kũratha mohoro, nake ũngĩ gũtaũkĩrũo nĩ ciugo iria itongoretio nĩ roho, ũngĩ akaheo ũhoti wa kwaria na thiomi mwanya mwanya, nake ũngĩ akaheo ũhoti wa gũtaũra thiomi.
11  No maũndũ macio mothe mekĩkaga kũgerera roho o ũcio, ũkamagaĩra o mũndũ kũringana na wendi waguo.
12  Nĩ gũkorũo o ta ũrĩa mwĩrĩ ũrĩ ũmwe no nĩ ũrĩ ciĩga nyingĩ, na ciĩga ciothe cia mwĩrĩ ũcio o na irĩ nyingĩ nĩ mwĩrĩ ũmwe-rĩ, ũguo noguo Kristo o nake atariĩ.
13  Nĩ gũkorũo ithuothe, kana tũrĩ Ayahudi kana Angiriki, kana tũrĩ ngombo kana tũrĩ na wĩyathi, twabatithirio tũgĩtuĩka mwĩrĩ ũmwe kũgerera roho o ũmwe, na ithuothe twanyuithirio roho o ũmwe.
14  Nĩ gũkorũo mwĩrĩ ndũthondeketwo nĩ kĩĩga kĩmwe no ũthondeketwo nĩ ciĩga nyingĩ.
15  Kũgũrũ kũngiuga, “Tondũ ti niĩ guoko, niĩ ndirĩ kĩĩga kĩa mwĩrĩ,” ũndũ ũcio ndũngĩtũma gũtige gũtuĩka kĩĩga kĩa mwĩrĩ.
16  Na gũtũ kũngiuga, “Tondũ ti niĩ riitho, niĩ ndirĩ kĩĩga kĩa mwĩrĩ,” ũndũ ũcio ndũngĩtũma gũtige gũtuĩka kĩĩga kĩa mwĩrĩ.
17  Korũo mwĩrĩ wothe nĩ riitho-rĩ, mũndũ angĩiguaga na kĩĩ? Korũo wothe nĩ gũtũ-rĩ, mũndũ angĩnungagĩra na kĩĩ?
18  No Ngai abangĩte o kĩĩga kĩa mwĩrĩ kũringana na ũrĩa oonire kwagĩrĩire.
19  Korũo ciĩga ciothe ikoragwo irĩ kĩĩga o kĩmwe-rĩ, mwĩrĩ ũngĩrĩ ha?
20  No rĩu ikoragwo irĩ ciĩga nyingĩ, ĩndĩ mwĩrĩ no ũmwe.
21  Riitho rĩtingĩra guoko, “Niĩ ndirakũbatara,” ningĩ-rĩ, kĩongo gĩtingĩra magũrũ, “Ndiramũbatara.”
22  Handũ ha ũguo, ciĩga cia mwĩrĩ iria cionekaga ta itarĩ na hinya mũingĩ nĩ cia bata,
23  na ciĩga cia mwĩrĩ iria twĩciragia atĩ ti cia kũheo gĩtĩo kĩnene nĩcio tũheaga gĩtĩo mũno, na kwoguo ciĩga iria cionagwo itarĩ cia kwendeka ikaheo gĩtĩo makĩria,
24  no ciĩga citũ iria igucagĩrĩria itibataraga kĩndũ. O na kũrĩ ũguo, Ngai athondekete mwĩrĩ na njĩra ĩyo, kĩĩga kĩrĩa kĩanyihĩirũo agĩkĩhe gĩtĩo kĩnene,
25  nĩguo mwĩrĩ ndũkagĩage na ngayũkano, no ciĩga ciaguo irũmbũyanagie.
26  Kĩĩga kĩmwe kĩngĩnyamarĩka, ciĩga iria ingĩ ciothe inyamarĩkaga hamwe nakĩo; kana kĩĩga kĩmwe kĩngĩtũũgĩrio, ciĩga iria ingĩ ciothe ikenaga hamwe nakĩo.
27  Rĩu-rĩ, inyuĩ mũrĩ mwĩrĩ wa Kristo, na o ũmwe wanyu kĩũmbe nĩ kĩĩga.
28  Na Ngai nĩ aheete andũ matiganĩte mawĩra thĩinĩ wa kĩũngano: mbere, atũmwo; kerĩ, anabii; gatatũ, arutani; ningĩ mawĩko ma hinya; iheo cia kũhonania; ũtungata wa gũteithia arĩa angĩ; ũhoti wa gũtongoria; ũhoti wa kwaria na thiomi mwanya mwanya.
29  Hihi nĩ othe atũmwo? Hihi nĩ othe anabii? Hihi nĩ othe arutani? Hihi nĩ othe mekaga mawĩko ma hinya?
30  Hihi nĩ othe makoragwo na iheo cia kũhonania? Hihi nĩ othe maragia na thiomi? Hihi nĩ othe mataũraga?
31  Ĩndĩ thiĩi na mbere kwĩrutanĩria kwamũkĩra iheo nene makĩria. Na no ngũmuonia njĩra ĩrĩa njega makĩria.
