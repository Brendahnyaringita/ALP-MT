10  Na rĩrĩ, Ahabu aarĩ na ariũ 70 thĩinĩ wa Samaria. Nĩ ũndũ ũcio Jehu akĩandĩka marũa na akĩmatũma Samaria, kũrĩ anene a Jezireeli, athuri, na areri a ciana cia Ahabu, akĩmeera ũũ:
2  “Marũa maya makĩmũkinyĩra, ariũ a mwathi wanyu megũkorũo hamwe na inyuĩ, o hamwe na ngaari cia mbaara, mbarathi, itũũra rĩrĩ na ũgitĩri, na matharaita.
3  Thuurai mũndũ ũrĩa mwega biũ na wagĩrĩire mũno gatagatĩ-inĩ ka ariũ a mwathi wanyu na mũmũige gĩtĩ-inĩ kĩa ũnene gĩa ithe. Mũcoke mũrũĩrĩre nyũmba ya mwathi wanyu.”
4  No o magĩtoorio nĩ guoya makiuga ũũ: “Atĩrĩrĩ, angĩkorũo athamaki erĩ matinetiiria mbere yake-rĩ, ithuĩ tũngĩkĩhota atĩa gwĩtiiria?”
5  Nĩ ũndũ ũcio, mũrori wa nyũmba ya mũthamaki, ngavana wa itũũra, athuri, na areri acio magĩtũmĩra Jehu ndũmĩrĩri ĩno: “Ithuĩ tũrĩ ndungata ciaku na tũgwĩka ũrĩa wothe ũgũtwĩra twĩke. Gũtirĩ mũndũ o na ũmwe tũgũtua mũthamaki. Ĩka ũndũ ũrĩa ũkuona ũrĩ mwega maitho-inĩ maku.”
6  Nake akĩmatũmĩra marũa ma kerĩ, akĩmeera ũũ: “Angĩkorũo mũrĩ akwa na nĩ mwĩhaarĩirie kũnjathĩkĩra, rehei ciongo cia ariũ a mwathi wanyu na mũũke kũrĩ niĩ Jezireeli ihinda-inĩ o ta rĩrĩ rũciũ.” Hĩndĩ ĩyo ariũ 70 a mũthamaki maarĩ hamwe na andũ arĩa atĩĩku a itũũra rĩu arĩa maamareraga.
7  Rĩrĩa marũa macio maamakinyĩire, makĩoya ariũ a mũthamaki na makĩmoraga, arũme 70, na magĩĩkĩra ciongo ciao ikabu-inĩ magĩcitũma kũrĩ we kũu Jezireeli.
8  Mũtũmwo agĩthiĩ kũrĩ we akĩmwĩra: “Nĩ marehe ciongo cia ariũ a mũthamaki.” Nake akiuga atĩrĩ: “Cigei hĩba igĩrĩ itonyero-inĩ rĩa kĩhingo gĩa itũũra o nginya rũcinĩ.”
9  Rĩrĩa ooimire nja rũcinĩ, akĩrũgama mbere ya andũ othe akiuga atĩrĩ: “Inyuĩ mũtirĩ na mahĩtia. Nĩ niĩ ndĩrabangire njama ya gũũkĩrĩra mwathi wakwa na ndĩramũũraga, no rĩrĩ, nũũ ũroragire aya othe?
10  Kĩmenyei atĩ gũtirĩ kiugo o na kĩmwe kĩa Jehova kĩrĩa Jehova oigĩte kwerekera nyũmba ya Ahabu gĩtekũhinga, na Jehova nĩ ekĩte ũrĩa ooigire kũgerera harĩ Elija ndungata yake.”
11  Ningĩ Jehu akĩũraga arĩa othe maatigarĩte a nyũmba ya Ahabu kũu Jezireeli, o hamwe na andũ ake othe arĩa atĩĩku, arata ake, na athĩnjĩri-ngai ake, agĩtigĩrĩra atĩ gũtirĩ mũndũ o na ũmwe wake watigara.
12  Agĩcoka agĩũkĩra na akiumagara erekeire Samaria. Nyũmba ya kũhingĩra ng’ondu ya arĩithi yarĩ njĩra-inĩ.
13  Jehu agĩcemania na ariũ a ithe na Mũthamaki Ahazia wa Juda hau, akĩmoria atĩrĩ, “Inyuĩ nĩ inyuĩ a?” Nao makĩmwĩra: “Ithuĩ tũrĩ ariũ a ithe na Ahazia, na tũikũrũkĩte nĩguo tũkorie kana maũndũ mothe nĩ mega harĩ ariũ a mũthamaki na ariũ a nyina wa mũthamaki.”
14  O hĩndĩ ĩyo akiuga: “Manyitei marĩ muoyo!” Magĩkĩmanyita marĩ muoyo na makĩmoragĩra irima-inĩ rĩa maĩ rĩa nyũmba ĩyo ya kũhingĩra ng’ondu, arũme 42. Ndaarekire o na ũmwe wao ahonoke.
15  Arĩ njĩra-inĩ oimĩte hau, agĩcemania na Jehonadabu mũrũ wa Rekabu, ũrĩa wokaga kũmũtũnga. Rĩrĩa aamũgeithirie, akĩmũũria atĩrĩ: “Hihi ngoro yaku ĩrĩ hamwe na niĩ biũ, o ta ũrĩa ngoro yakwa ĩrĩ hamwe na ngoro yaku?” Jehonadabu akĩmũcokeria akiuga: “Ĩĩ ĩrĩ hamwe nawe.” “Angĩkorũo nĩguo, rehe guoko gwaku.” Nake akĩmũnengera guoko gwake, na Jehu akĩmũgucia na igũrũ aingĩre ngaari-inĩ ya mbarathi harĩ we.
16  Agĩcoka akĩmwĩra: “Nĩ tũthiĩ hamwe nawe, wone ũrĩa itakiragĩrĩria wagi wa wĩhokeku harĩ Jehova.” Magĩkĩmũkuua na ngaari yake ya mbaara.
17  Agĩcoka agĩthiĩ Samaria, na akĩũraga andũ arĩa othe maatigarĩte a nyũmba ya Ahabu kũu Samaria nginya akĩmaniina, kũringana na kiugo kĩa Jehova kĩrĩa eerĩte Elija.
18  Ningĩ Jehu agĩcokanĩrĩria andũ othe hamwe akĩmeera atĩrĩ: “Ahabu aathathayagia Baali o hanini, no Jehu ekũmũthathaiya o na makĩria.
19  Nĩ ũndũ ũcio ĩtai anabii othe a Baali, athathaiya ake othe, na athĩnjĩri-ngai ake othe moke kũrĩ niĩ. Mũtikareke o na ũmwe wao age, tondũ ndĩ na igongona inene rĩa Baali. Mũndũ wothe ũtegũkorũo kuo ndegũtũũra muoyo.” No Jehu aahũthagĩra wara nĩgetha anange athathaiya a Baali.
20  Ningĩ Jehu akiuga atĩrĩ: “Menyithaniai kĩgomano gĩtheru kĩa Baali.” Nao magĩkĩmenyithania.
21  Thutha ũcio Jehu agĩtũmana kũndũ guothe thĩinĩ wa Isiraeli, na athathaiya othe a Baali magĩũka. Gũtirĩ o na ũmwe watigarire akĩaga gũka. Magĩkĩingĩra nyũmba ya Baali, na nyũmba ĩyo ya Baali ĩkĩiyũra kuuma mũthia ũmwe nginya ũrĩa ũngĩ.
22  Nake akĩra ũrĩa warũgamagĩrĩra harĩa nguo ciaigagwo atĩrĩ: “Rehera athathaiya othe a Baali nguo.” Nake akĩmarehera nguo.
23  Na rĩrĩ, Jehu na Jehonadabu mũrũ wa Rekabu makĩingĩra nyũmba ĩyo ya Baali. Agĩkĩra athathaiya acio a Baali atĩrĩ: “Cariai biũ mũtigĩrĩre atĩ gũtirĩ athathaiya a Jehova gũkũ, o tiga athathaiya a Baali.”
24  Thutha-inĩ magĩthiĩ kũruta magongona o hamwe na magongona ma njino. Jehu nĩ aaigĩte arũme ake 80 kũu nja na akameera ũũ: “Mũndũ o wothe gatagatĩ-inĩ ka andũ arĩa ndĩraiga moko-inĩ manyu angĩũra, mũkũrĩha muoyo wake na muoyo wanyu.”
25  Rĩrĩa Jehu aarĩkirie kũruta igongona rĩa njino, akĩra arangĩri na anene arĩa maamũteithagĩrĩria atĩrĩ: “Tonyai mũmorage! Mũtikareke o na ũmwe ethare!” Nĩ ũndũ ũcio arangĩri na anene acio maamũteithagĩrĩria makĩmoraga na rũhiũ rwa njora na makĩmaikia nja, magĩtonya nginya handũ harĩa hatheru ha thĩinĩ ha nyũmba ya Baali.
26  Magĩcoka makĩruta itugĩ cia kũhoywo cia nyũmba ĩyo ya Baali na magĩcicina ciothe.
27  Makĩmomora gĩtugĩ gĩa kũhoywo kĩa Baali, na makĩmomora nyũmba ya Baali makĩmĩtua cioro, na noguo ĩtũire nginya ũmũthĩ.
28  Na njĩra ĩyo Jehu akĩniina Baali thĩinĩ wa Isiraeli.
29  O na kũrĩ ũguo, Jehu ndaatiganire na mehia marĩa Jeroboamu mũrũ wa Nebati aatũmĩte Isiraeli mehie ũhoro-inĩ wĩgiĩ njaũ cia thahabu iria ciarĩ Betheli na thĩinĩ wa Dani.
30  Nake Jehova akĩra Jehu atĩrĩ: “Tondũ nĩ wĩkĩte wega na ũgeka ũndũ ũrĩa mwagĩrĩru maitho-inĩ makwa na njĩra ya kũhingia maũndũ mothe marĩa maarĩ ngoro-inĩ yakwa ndabangĩte gwĩka nyũmba ya Ahabu-rĩ, njiarũa inya cia ariũ aku nĩ igaaikarĩra gĩtĩ kĩa ũnene kĩa Isiraeli.”
31  No Jehu ndaigana kwĩmenyerera nĩguo arũmĩrĩre Watho wa Jehova Ngai wa Isiraeli na ngoro yake yothe. Ndaatiganire na mehia marĩa Jeroboamu aatũmĩte Isiraeli mehie.
32  Matukũ-inĩ macio Jehova akĩambĩrĩria gũtinia Isiraeli gĩcunjĩ gĩcunjĩ. Hazaeli agĩthiĩ na mbere kũmatharĩkĩra gĩcigo-inĩ gĩothe kĩa Isiraeli,
33  kuuma Jorodani kwerekera mwena wa irathĩro, bũrũri wothe wa Gileadi—wa Agadi, Arubeni, na wa Amanase—kuuma Aroeru, ĩrĩa ĩrĩ hakuhĩ na Mũkuru wa Arinoni, nginya Gileadi na Bashani.
34  Na rĩrĩ, maũndũ macio mangĩ megiĩ Jehu, ũrĩa wothe eekire o na hinya wake wothe, na githĩ ti maandĩke ibuku-inĩ rĩa maũndũ ma mahinda ma athamaki a Isiraeli?
35  Thutha ũcio Jehu akĩhurũkio hamwe na maithe make ma tene, na makĩmũthika thĩinĩ wa Samaria; na mũrũwe Jehoahazu agĩtuĩka mũthamaki ithenya rĩake.
36  Ihinda rĩrĩa Jehu aathanire Isiraeli nĩ mĩaka 28 thĩinĩ wa Samaria.
4  Na rĩrĩ, mũtumia wa ũmwe wa ariũ a anabii nĩ aakaĩire Elisha akĩmwĩra atĩrĩ: “Mũthuri wakwa, o ũcio ndungata yaku nĩ akuĩte, na wee nĩ ũĩ wega atĩ ndungata yaku nĩ yatũire ĩĩtigĩrĩte Jehova. Rĩu mũndũ ũmwe wamũkombithĩtie nĩ okĩte kuoya ciana ciakwa cierĩ ituĩke ngombo ciake.”
2  Nake Elisha akĩmwĩra ũũ: “Ũkwenda ngwĩkĩre atĩa? Ta njĩĩra atĩrĩ, nĩ kĩĩ ũrĩ nakĩo nyũmba?” Nake akĩmwĩra: “Ndungata yaku ndĩrĩ na kĩndũ o na kĩ nyũmba tiga o ndigithũ ya maguta.”
3  Elisha akĩmwĩra atĩrĩ: “Uma nja, ũhoe arĩa othe mũriganĩtie nao ndigithũ, ndigithũ itarĩ kĩndũ. Ũhoe nyingĩ o ũrĩa ũngĩhota.
4  Ũcoke ũingĩre hamwe na ariũ aku na mũhinge mũrango. Ũiyũrie ndigithũ icio ciothe, na iria ciaiyũra ũgaciiga mwanya.”
5  Nake mũtumia ũcio akĩmũtiga. Rĩrĩa aaingĩrire hamwe na ariũ ake na makĩhinga mũrango, ariũ ake maamũnengagĩrĩria ndigithũ icio, nake agaitĩrĩra maguta.
6  Rĩrĩa ndigithũ icio ciaiyũrire, akĩra mũriũ wake ũmwe atĩrĩ: “Ndehera ndigithũ ĩngĩ.” No we akĩmwĩra: “Hatirĩ na ndigithũ ingĩ.” Namo maguta macio magĩthira.
7  Nĩ ũndũ ũcio, agĩthiĩ kũrĩ mũndũ ũcio wa Ngai ũrĩa wa ma akĩmwĩra ũhoro ũcio, nake akĩmwĩra atĩrĩ: “Thiĩ wendie maguta macio ũrĩhe mathiirĩ maku, na kĩrĩa gĩgũtigara gĩgũtũũrie ũrĩ hamwe na ariũ aku.”
8  Mũthenya ũmwe Elisha nĩ aathiire Shunemu, kũrĩa kwarĩ na mũtumia ũmwe warĩ igweta, nake mũtumia ũcio akĩmũringĩrĩria arĩe irio kũu. Rĩrĩa rĩothe aahĩtũkagĩra kũu, nĩ aaingĩraga kuo kũrĩa.
9  Nake akĩra mũthuri wake atĩrĩ: “Nĩ njũĩ atĩ mũndũ ũrĩa ũgeragĩra gũkũ kaingĩ nĩ mũndũ mũtheru wa Ngai.
10  Nĩ tũmũthondekere rumu nini nyũmba igũrũ na tũmũigĩre ũrĩrĩ, metha, gĩtĩ, na mũtĩ wa kũigĩrĩrũo matawa. Nĩguo rĩrĩa rĩothe oka kũrĩ ithuĩ, agaikaraga kuo.”
11  Na rĩrĩ, mũthenya ũmwe nĩ aathiire kuo, na akĩambata rumu-inĩ ĩyo yarĩ nyũmba igũrũ nĩguo akome.
12  Agĩcoka akĩra Gehazi ndungata yake atĩrĩ: “Ĩta mũtumia ũcio Mũshunami.” Nake akĩmwĩta, na agĩũka akĩrũgama mbere yake.
13  Nake Elisha akĩra Gehazi ũũ: “Ta mwĩre atĩrĩ, ‘Nĩ wĩthĩnĩtie mũno nĩ ũndũ witũ. Nĩ atĩa ũngĩenda wĩkĩrũo? Hihi no ngwarĩrĩrie harĩ mũthamaki kana harĩ mũnene wa mbũtũ?’” No mũtumia ũcio agĩcokia atĩrĩ: “Niĩ njikaraga gatagatĩ-inĩ ka andũ aitũ.”
14  Nake akiuga atĩrĩ: “Nĩ ũndũ ũrĩkũ angĩgĩkĩrũo?” Nake Gehazi akiuga: “Ndarĩ na mwana wa kahĩĩ, na mũthuriwe nĩ mũkũrũ.”
15  O hĩndĩ ĩyo Elisha akiuga: “Mwĩte.” Nake akĩmwĩta, na mũtumia ũcio akĩrũgama mũromo-inĩ.
16  Elisha agĩcoka akĩmwĩra ũũ: “Mwaka ũyũ ũngĩ ihinda-inĩ o ta rĩrĩ, ũgaakorũo ũhĩmbĩirie mwana wa kahĩĩ.” No we akiuga: “Aca mwathi wakwa, o wee mũndũ wa Ngai ũrĩa wa ma! Ndũkaheenie ndungata yaku.”
17  No rĩrĩ, mũtumia ũcio akĩgĩa nda na agĩciara mwana wa kahĩĩ ihinda-inĩ o ta rĩu mwaka ũrĩa warũmĩrĩire, o ta ũrĩa Elisha aamwĩrĩte.
18  Mwana ũcio akĩneneha, na mũthenya ũmwe agĩthiĩ kũrĩ ithe, ũrĩa warĩ hamwe na agethi.
19  Agĩikara akĩraga ithe atĩrĩ: “Mũtwe wakwa, wũi mũtwe wakwa!” Nake ithe akĩra ndungata atĩrĩ: “Mũkuue ũmũtware kũrĩ nyina.”
20  Nĩ ũndũ ũcio akĩmũkuua akĩmũcokia kũrĩ nyina, na mwana ũcio agĩikara magũrũ-inĩ ma nyina nginya mĩaraho, agĩcoka agĩkua.
21  Nake nyina akĩambata na akĩmũkomia ũrĩrĩ-inĩ wa mũndũ wa Ngai ũrĩa wa ma, na akĩhinga mũrango agĩthiĩ.
22  Agĩcoka agĩta mũthuriwe akĩmwĩra ũũ: “Ndagũthaitha ũndũmĩre ndungata ĩmwe na ndigiri ĩmwe, nĩguo thiĩ na ihenya kũrĩ mũndũ wa Ngai ũrĩa wa ma na thutha ũcio nĩ ngũcoka.”
23  No mũthuriwe akĩmũũria: “Ũrathiĩ kũmuona ũmũthĩ nĩkĩ? Ũmũthĩ ti karũgamo ka mweri kana thabatũ.” No mũtumia ũcio akĩmwĩra: “Maũndũ mothe nĩ mega.”
24  Nake akĩigĩrĩra ndigiri matandĩko na akĩra ndungata yake atĩrĩ: “Twarithia na ihenya. Ndũkae kũndwara kahora o tiga ngwĩrire wĩke ũguo.”
25  Nĩ ũndũ ũcio agĩthiĩ kũrĩ mũndũ wa Ngai ũrĩa wa ma Kĩrĩma-inĩ gĩa Karimeli. Na rĩrĩa mũndũ ũcio wa Ngai ũrĩa wa ma aamuonire arĩ o haraya, akĩra Gehazi ndungata yake ũũ: “Ta rora, mũtumia ũrĩa Mũshunami nĩwe ũrĩa.
26  Ta teng’era ũmũtũnge ũmũũrie atĩrĩ, ‘Wee ũrĩ mwega? Mũthuri waku no mwega? Mwana waku nĩ mwega?’” Nake mũtumia ũcio akiuga: “Maũndũ mothe nĩ mega.”
27  Rĩrĩa aakinyire kũrĩ mũndũ wa Ngai ũrĩa wa ma kĩrĩma-inĩ, o rĩmwe akĩnyita magũrũ make. Nake Gehazi agĩkuhĩrĩria nĩguo amweherie, no mũndũ ũcio wa Ngai ũrĩa wa ma akiuga: “Tigana nake, nĩ gũkorũo arĩ na mĩtangĩko mĩnene, na Jehova nĩ ahithĩte ũndũ ũcio akaga kũnjĩra.”
28  Mũtumia ũcio agĩcoka akiuga: “Hihi nĩ ndorĩtie mwathi wakwa ahe mwana wa kahĩĩ? Na githĩ ndioigire atĩrĩ, ‘Ndũkae kũhe mwĩhoko wa maheeni’?”
29  O hĩndĩ ĩyo Elisha akĩra Gehazi ũũ: “Oha nguo ciaku njohero-inĩ na ũnyite rũthanju rwakwa na guoko ũthiĩ. Wacemania na mũndũ o wothe ndũkamũgeithie; na mũndũ o wothe akũgeithia, ndũkamũgeithĩke. Ũthiĩ ũigĩrĩre rũthanju rũrũ rwakwa ũthiũ-inĩ wa kahĩĩ kau.”
30  Nake nyina wa kahĩĩ kau akiuga: “O ta ũrĩa Jehova atũũraga muoyo na o ta ũrĩa wee mwene ũtũũraga muoyo, ndigũgũtiga.” Nĩ ũndũ ũcio agĩũkĩra na agĩthiĩ hamwe nake.
31  Gehazi agĩgĩthiĩ mbere yao na akĩigĩrĩra rũthanju rũu ũthiũ-inĩ wa kahĩĩ kau, no gũtirĩ mũgambo kaarutire kana gakĩĩnyagunyia. Nake agĩcoka gũtũnga Elisha na akĩmwĩra ũũ: “Kahĩĩ kau gatinokĩra.”
32  Rĩrĩa Elisha aaingĩrire nyũmba ĩyo, kahĩĩ kau gaakomete ũrĩrĩ-inĩ karĩ gakuũ.
33  Nake akĩingĩra na akĩhinga mũrango marĩ kũu o eerĩ na akĩambĩrĩria kũhoya Jehova.
34  Agĩcoka akĩhaica ũrĩrĩ-inĩ agĩkomera kahĩĩ kau na akĩigĩrĩra kanua gake igũrũ rĩa kanua ga kahĩĩ kau, maitho make igũrũ rĩa maitho mako, na moko make igũrũ rĩa moko mako na agĩikara ainamĩrĩire igũrũ rĩako, na mwĩrĩ wa kahĩĩ kau ũkĩambĩrĩria kũgĩa na ũrugarĩ.
35  Akĩũrũranga kũu nyũmba, agĩcoka akĩhaica ũrĩrĩ na akĩinamĩrĩra igũrũ rĩa kahĩĩ kau rĩngĩ. Nako kahĩĩ kau gagĩathimũra maita mũgwanja, gagĩcoka gakĩhingũria maitho.
36  Nake Elisha agĩta Gehazi akĩmwĩra ũũ: “Ĩta mũtumia ũcio Mũshunami.” Nĩ ũndũ ũcio akĩmwĩta na agĩthiĩ kũrĩ we. Nake Elisha akĩmwĩra: “Oya mũrũguo.”
37  Nake mũtumia ũcio agĩtonya na akĩĩgũithia magũrũ-inĩ make na akĩinamĩrĩra thĩ mbere yake, thutha ũcio akĩoya mũrũ wake na akiuma nja.
38  Rĩrĩa Elisha aacokire Giligali, bũrũri ũcio warĩ na ng’aragu. Ariũ a anabii maaikarĩte thĩ mbere yake, nake akĩra ndungata yake atĩrĩ: “Hagĩra nyũngũ ĩrĩa nene ũrugĩre ariũ a anabii gĩtoero.”
39  Nĩ ũndũ ũcio, ũmwe wao agĩthiĩ mũgũnda-inĩ gũtua nyeni, na akĩona mũngũ wa gĩthaka na agĩtua maciaro maguo akĩiyũria nguo-inĩ yake. Thutha ũcio akĩhũndũka na akĩmatinangia akĩmeekĩra nyũngũ-inĩ ĩyo ya kũruga gĩtoero, atekũmenya nĩ kĩĩ kĩu.
40  Magĩcoka makĩihũra makĩhe andũ acio marĩe, no rĩrĩa maarĩire gĩtoero kĩu, makĩanĩrĩra makiuga: “Atĩrĩrĩ wee mũndũ wa Ngai ũrĩa wa ma, nyũngũ ĩno ĩrĩ na gĩkuũ.” Na makĩremwo nĩ kũrĩa.
41  Nake akiuga: “Ndeherai mũtu.” Na thutha wa kũũikia thĩinĩ wa nyũngũ, akiuga ũũ: “Ihũrĩrai andũ.” Na gũtirĩ kĩndũ kĩũru kĩarĩ thĩinĩ wa nyũngũ.
42  Na rĩrĩ, hagĩũka mũndũ kuuma Baali-shalisha, na akĩrehera mũndũ ũcio wa Ngai ũrĩa wa ma mĩgate 20 ya cairi ĩthondeketwo kuuma harĩ maciaro marĩa mambaga kwĩruha, o hamwe na mũhuko wa ngano ya mũgethano. Nake Elisha akiuga: “Hei andũ nĩguo marĩe.”
43  No rĩrĩ, ndungata yake ĩkĩmwĩra atĩrĩ: “Ingĩhota atĩa kũhe andũ 100 indo ici?” Nake akiuga: “He andũ indo icio marĩe tondũ Jehova oigĩte ũũ, ‘Mekũrĩa na macitigie.’”
44  Nayo ndungata ĩyo ĩgĩciiga mbere yao, nao makĩrĩa na magĩtigia, kũringana na kiugo kĩa Jehova.
11  Rĩrĩa Athalia, nyina wa Ahazia oonire atĩ mũrũwe nĩ akua, agĩũkĩra na akĩananga rũciaro ruothe rwa ũthamaki.
2  No rĩrĩ, Jehosheba mwarĩ wa Mũthamaki Jehoramu, ũrĩa warĩ mwarĩ wa nyina na Ahazia, akĩoya Jehoashu mũrũ wa Ahazia akĩmũiya kuuma gatagatĩ ka ariũ a mũthamaki arĩa maarĩ moragwo, akĩmũiga hamwe na mũreri wake rumu-inĩ ya thĩinĩ ya toro. Makĩhota kũmũhitha kuuma harĩ Athalia, kwoguo ndooragirũo.
3  Aaikarire nake mĩaka ĩtandatũ, ahithĩtwo nyũmba-inĩ ya Jehova, hĩndĩ ĩyo Athalia aathanaga bũrũri-inĩ ũcio.
4  Mwaka-inĩ wa mũgwanja, Jehoiada agĩtũmanĩra anene a andũ igana a arangĩri a Akaria na a arangĩri a nyũmba ya mũthamaki na magĩthiĩ kũrĩ we nyũmba-inĩ ya Jehova. Akĩgĩa kĩrĩkanĩro hamwe nao na akĩmehĩtithia ũhoro-inĩ wĩgiĩ kĩrĩkanĩro kĩu nyũmba-inĩ ya Jehova, agĩcoka akĩmonia mũrũ wa mũthamaki.
5  Akĩmaatha akĩmeera atĩrĩ: “Ũndũ ũyũ nĩguo mwagĩrĩirũo gwĩka: Gĩcunjĩ kĩmwe harĩ ithatũ gatagatĩ-inĩ kanyu gĩgaakorũo wĩra mũthenya wa Thabatũ na nĩ gĩkaarangĩra biũ nyũmba ya mũthamaki,
6  gĩcunjĩ kĩngĩ kĩmwe harĩ ithatũ gĩgaakorũo Kĩhingo-inĩ kĩa Mũthingi na gĩcunjĩ kĩngĩ kĩmwe harĩ ithatũ gĩgaakorũo kĩhingo-inĩ kĩrĩa kĩrĩ thutha wa arangĩri a nyũmba ya mũthamaki. Mũgaaikara mũgĩcenjanagia mũkĩrangĩra nyũmba ĩyo.
7  Ikundi cianyu igĩrĩ iria itagĩrĩire gũkorũo wĩra mũthenya wa Thabatũ no mũhaka ikaarangĩra biũ nyũmba ya Jehova nĩguo igitĩre mũthamaki.
8  Mwagĩrĩirũo gũthiũrũrũkĩria mũthamaki na mĩena yothe, o mũndũ anyitĩte matharaita make na guoko. Mũndũ wothe ũkaaingĩra gatagatĩ-inĩ ga thigari nĩ akooragwo. Mwagĩrĩirũo gũikara na mũthamaki harĩa hothe athiĩ.”
9  Anene acio a andũ igana magĩka o ta ũrĩa Jehoiada ũcio mũthĩnjĩri-Ngai aamaathĩte. O ũmwe wao akĩoya andũ ake arĩa maagĩrĩirũo kũruta wĩra mũthenya wa Thabatũ, o hamwe na arĩa mataagĩrĩirũo kũruta wĩra mũthenya wa Thabatũ, makĩingĩra kũrĩ Jehoiada ũcio mũthĩnjĩri-Ngai.
10  Nake mũthĩnjĩri-Ngai akĩhe anene acio a andũ igana matimũ na ngo cia gĩthiũrũrĩ iria ciarĩ cia Mũthamaki Daudi, o icio ciarĩ nyũmba-inĩ ya Jehova.
11  Nao arangĩri a nyũmba ya mũthamaki makĩrũgama handũ hao, o ũmwe wao anyitĩte matharaita make na guoko, kuuma mwena wa ũrĩo wa nyũmba ĩyo nginya mwena wayo wa ũmotho, hakuhĩ na kĩgongona na hakuhĩ na nyũmba ĩyo, magĩthiũrũrũkĩria mũthamaki.
12  Jehoiada agĩcoka akĩruta mũrũ wa mũthamaki nja na akĩmũigĩrĩra thũmbĩ na Ũira, na makĩmũtua mũthamaki na makĩmũitĩrĩria maguta. Makĩambĩrĩria kũhũũra hĩ makiugaga atĩrĩ: “Mũthamaki arotũũra ihinda iraya!”
13  Rĩrĩa Athalia aaiguire mũgambo wa andũ magĩteng’era, o rĩmwe agĩthiĩ kũrĩ andũ nyũmba-inĩ ya Jehova.
14  Agĩcoka akĩona mũthamaki arũgamĩte hau hakuhĩ na gĩtugĩ kũringana na mũtugo. Anene na ahuuhi tũrumbeta maarĩ hamwe na mũthamaki, na andũ othe a bũrũri nĩ gũkena maakenaga makĩhuuhaga tũrumbeta. Athalia ona ũguo agĩtembũra nguo ciake na akĩanĩrĩra akiuga: “Ĩno nĩ njama! Ĩno nĩ njama!”
15  No Jehoiada ũcio mũthĩnjĩri-Ngai agĩatha anene a andũ igana, arĩa maathuurĩtwo matongorie mbũtũ, akĩmeera ũũ: “Mweheriei gatagatĩ-inĩ ga thigari, na mũndũ o wothe ũkũmũrũmĩrĩra, mũmũũrage na rũhiũ rwa njora!” Tondũ mũthĩnjĩri-Ngai nĩ ooigĩte atĩrĩ: “Mũtikamũũragĩre nyũmba-inĩ ya Jehova.”
16  Magĩkĩmũnyita, na rĩrĩa aakinyire harĩa mbarathi ciaingĩragĩra nyũmba ya mũthamaki, makĩmũũragĩra ho.
17  Nake Jehoiada agĩtũma kũgĩe kĩrĩkanĩro gatagatĩ ka Jehova na mũthamaki na andũ, atĩ nĩ mangĩathiire na mbere gũikara marĩ andũ a Jehova, ningĩ agĩtũma kũgĩe kĩrĩkanĩro gatagatĩ ka mũthamaki na andũ.
18  Thutha ũcio andũ othe a bũrũri magĩthiĩ nyũmba-inĩ ya Baali na makĩmomora igongona ciake, makĩhehenja mĩhianano yake biũ, na makĩũragĩra Matani mũthĩnjĩri-ngai wa Baali mbere ya igongona icio. Mũthĩnjĩri-Ngai agĩcoka agĩthuura arori a kũrũgamĩrĩra nyũmba ya Jehova.
19  Ningĩ akĩoya anene a andũ igana, arangĩri a Akaria, arangĩri a nyũmba ya mũthamaki, o hamwe na andũ othe a bũrũri nĩguo moimagarie mũthamaki maikũrũkĩte kuuma nyũmba-inĩ ya Jehova, na magĩkinya nyũmba-inĩ ya mũthamaki magereire kĩhingo kĩa arangĩri a nyũmba ya mũthamaki. Nake agĩikarĩra gĩtĩ kĩa ũnene kĩa athamaki.
20  Nao andũ othe a bũrũri magĩkena na itũũra rĩu rĩkĩhoorera, nĩ gũkorũo nĩ mooragĩte Athalia na rũhiũ rwa njora kũu nyũmba-inĩ ya mũthamaki.
21  Jehoashu aarĩ na mĩaka mũgwanja rĩrĩa aatuĩkire mũthamaki.
8  Na rĩrĩ, Elisha akĩra mũtumia ũrĩa aacoketie mũrũwe muoyo atĩrĩ: “Ũkĩra ũthiĩ, wee hamwe na nyũmba yaku, ũgaikare ũrĩ mũgeni handũ hothe harĩa ũngĩhota, tondũ Jehova nĩ amenyithanĩtie ũhoro wa ng’aragu, na ĩgũkorũo bũrũri-inĩ ũyũ mĩaka mũgwanja.”
2  Mũtumia ũcio agĩgĩũkĩra na agĩka ũrĩa mũndũ wa Ngai ũrĩa wa ma aamwĩrĩte. Agĩthiĩ na nyũmba yake na agĩikara bũrũri wa Afilisti mĩaka mũgwanja.
3  Rĩrĩa mĩaka mũgwanja yathirire, mũtumia ũcio agĩcoka kuuma bũrũri wa Afilisti na agĩthiĩ gũthaitha mũthamaki nĩ ũndũ wa nyũmba yake na mũgũnda wake.
4  Na rĩrĩ, mũthamaki nĩ kwaria aaragia na Gehazi ndungata ya mũndũ wa Ngai ũrĩa wa ma akamwĩra atĩrĩ: “Ta ndaarĩria maũndũ mothe ma magegania marĩa Elisha ekĩte.”
5  O hĩndĩ ĩyo aataaragĩria mũthamaki ũrĩa Elisha aacoketie mũndũ mũkuũ muoyo, mũtumia ũrĩa aacoketie mũrũwe muoyo agĩũka kũrĩ mũthamaki, akĩmũthaitha nĩ ũndũ wa nyũmba yake na mũgũnda wake. O rĩmwe Gehazi akiuga: “Atĩrĩrĩ mwathi wakwa mũthamaki, mũtumia ũcio nĩwe ũyũ, na mũrũwe nĩwe ũyũ, o ũcio Elisha aacokirie muoyo.”
6  Nake mũthamaki akĩũria mũtumia ũcio ũhoro ũcio, nake akĩmũtaarĩria rũgano rũu. Mũthamaki agĩcoka akĩamũra mũnene ũmwe wa kwa mũthamaki ateithie mũtumia ũcio akĩmwĩra atĩrĩ: “Mũcokerie indo ciake ciothe na maciaro mothe ma mũgũnda kuuma mũthenya ũrĩa ooimire bũrũri ũyũ nginya rĩu.”
7  Nake Elisha agĩthiĩ Dameski rĩrĩa Beni-hadadi mũthamaki wa Siria aarĩ mũrwaru. Naguo ũhoro ũgĩkinyĩra mũthamaki akĩrũo atĩrĩ: “Mũndũ wa Ngai ũrĩa wa ma nĩ okĩte gũkũ.”
8  Mũthamaki akĩra Hazaeli ũũ: “Oya kĩheo ũthiĩ ũgacemanie na mũndũ ũcio wa Ngai ũrĩa wa ma. Ũtuĩrie ũhoro harĩ Jehova kũgerera harĩ we, ũũrie atĩrĩ, ‘Hihi nĩ ngũhona mũrimũ ũyũ?’”
9  Hazaeli agĩthiĩ gũcemania nake na agĩkuua kĩheo, agĩkuua indo njega cia mĩthemba yothe kuuma Dameski, mũrigo wa ngamĩra 40. Agĩthiĩ na akĩrũgama mbere yake akĩmwĩra atĩrĩ: “Mũrũ waku Beni-hadadi mũthamaki wa Siria nĩ andũmĩte kũrĩ wee akoria atĩrĩ, ‘Hihi nĩ ngũhona mũrimũ ũyũ?’”
10  Nake Elisha akĩmũcokeria akĩmwĩra: “Thiĩ ũmwĩre ũũ, ‘Hatarĩ nganja nĩ ũkũhona,’ no Jehova nĩ anyonetie atĩ ti itherũ nĩ egũkua.”
11  Na Elisha agĩikara amũrorete nginya Hazaeli agĩconoka. Nake mũndũ ũcio wa Ngai ũrĩa wa ma akĩambĩrĩria kũrĩra.
12  Hazaeli akĩmũũria atĩrĩ: “Nĩ kĩĩ kĩratũma mwathi wakwa arĩre?” Nake akĩmũcokeria akĩmwĩra: “Tondũ nĩ njũĩ ũũru ũrĩa ũgeeka andũ a Isiraeli. Nĩ ũgaacina kũndũ kwao kũrĩa kũrĩ na ũgitĩri, arũme ao arĩa marĩ hinya ũmorage na rũhiũ rwa njora, ũbacanie ciana ciao ituĩke tũcunjĩ, nao atumia ao arĩa marĩ na nda ũmatarũre nda ciao.”
13  Hazaeli akĩũria atĩrĩ, “Ndungata yaku o ĩno ĩtariĩ ta ngui-rĩ, ĩngĩka atĩa ũndũ ta ũcio?” No Elisha akĩmwĩra: “Jehova nĩ anyonetie atĩ nĩ ũgũtuĩka mũthamaki wa Siria.”
14  Nake agĩtiga Elisha agĩcoka kũrĩ mwathi wake, na mwathi wake akĩmũũria atĩrĩ: “Elisha akwĩra atĩa?” Nake akĩmũcokeria akĩmwĩra: “Anjĩra atĩ hatarĩ nganja nĩ ũkũhona.”
15  No mũthenya ũrĩa warũmĩrĩire, Hazaeli akĩoya mũrengeti, akĩũrikia maĩ-inĩ na akĩmũhumbĩra ũthiũ naguo nginya agĩkua. Nake Hazaeli agĩtuĩka mũthamaki ithenya rĩake.
16  Mwaka-inĩ wa gatano wa Jehoramu mũrũ wa Ahabu mũthamaki wa Isiraeli, rĩrĩa Jehoshafatu aarĩ mũthamaki wa Juda, Jehoramu mũrũ wa Mũthamaki Jehoshafatu wa Juda nĩ aatuĩkire mũthamaki.
17  Aarĩ na mĩaka 32 rĩrĩa aatuĩkire mũthamaki, na agĩathana mĩaka ĩnana thĩinĩ wa Jerusalemu.
18  Aarũmĩrĩire njĩra ya athamaki a Isiraeli, o ta ũrĩa andũ a nyũmba ya Ahabu meekĩte, tondũ mwarĩ wa Ahabu nĩ aatuĩkĩte mũtumia wake; nake agĩthiĩ na mbere gwĩka maũndũ moru maitho-inĩ ma Jehova.
19  No Jehova ndeendaga kwananga Juda nĩ ũndũ wa Daudi ndungata yake, tondũ nĩ aamwĩrĩire atĩ nĩ angĩkamũhe na ahe ariũ ake tawa hingo ciothe.
20  Matukũ-inĩ make andũ a Edomu nĩ maaremeire Juda na magĩĩthuurĩra mũthamaki wao.
21  Nĩ ũndũ ũcio Jehoramu akĩringa agĩthiĩ Zairu hamwe na ngaari ciake ciothe cia mbarathi, na agĩũkĩra ũtukũ akĩhoota Aedomu arĩa maamũrigicĩirie hamwe na anene a ngaari cia mbarathi; na thigari ikĩũra igĩthiĩ hema-inĩ ciacio.
22  No Edomu ĩtũire ĩremeire Juda nginya ũmũthĩ ũyũ. Libina o nayo nĩ yaremeire Juda hĩndĩ ĩyo.
23  Na rĩrĩ, maũndũ macio mangĩ megiĩ Jehoramu, ũrĩa wothe eekire, na githĩ ti maandĩke ibuku-inĩ rĩa maũndũ ma mahinda ma athamaki a Juda?
24  Thutha ũcio Jehoramu akĩhurũkio hamwe na maithe make ma tene na agĩthikwo hamwe na maithe make ma tene thĩinĩ wa Itũũra rĩa Daudi. Na mũrũwe Ahazia agĩtuĩka mũthamaki ithenya rĩake.
25  Mwaka-inĩ wa 12 wa Jehoramu mũrũ wa Ahabu mũthamaki wa Isiraeli, Ahazia mũrũ wa Mũthamaki Jehoramu wa Juda nĩ aatuĩkire mũthamaki.
26  Ahazia aarĩ na mĩaka 22 rĩrĩa aatuĩkire mũthamaki, na agĩathana mwaka ũmwe thĩinĩ wa Jerusalemu. Nyina eetagwo Athalia, ũrĩa warĩ mũcũkũrũ wa Mũthamaki Omuri wa Isiraeli.
27  Aarũmĩrĩire njĩra ya andũ a nyũmba ya Ahabu na agĩthiĩ na mbere gwĩka maũndũ moru maitho-inĩ ma Jehova o ta nyũmba ya Ahabu, tondũ nĩ eetainwo na nyũmba ya Ahabu kũgerera kĩhiko.
28  Nake agĩthiĩ hamwe na Jehoramu mũrũ wa Ahabu kũrũa na Mũthamaki Hazaeli wa Siria kũu Ramothu-gileadi, no Asiria makĩguraria Jehoramu.
29  Nĩ ũndũ ũcio Mũthamaki Jehoramu agĩcoka Jezireeli nĩguo akahonie nguraro iria aagurarĩtio nĩ Asiria kũu Rama rĩrĩa aarũaga na Mũthamaki Hazaeli wa Siria. Ahazia mũrũ wa Jehoramu mũthamaki wa Juda agĩikũrũka Jezireeli akone Jehoramu mũrũ wa Ahabu, tondũ nĩ aagurarĩtio.
16  Mwaka-inĩ wa 17 wa Peka mũrũ wa Remalia, Ahazu mũrũ wa Mũthamaki Jothamu wa Juda nĩ aatuĩkire mũthamaki.
2  Ahazu aarĩ na mĩaka 20 rĩrĩa aatuĩkire mũthamaki, na agĩathana mĩaka 16 thĩinĩ wa Jerusalemu. Ndeekire maũndũ marĩa maagĩrĩire maitho-inĩ ma Jehova Ngai wake, ta ũrĩa Daudi ithe wao wa tene eekĩte.
3  Ithenya rĩa ũguo, aarũmĩrĩire njĩra ya athamaki a Isiraeli, o na akĩhĩtũkĩria mũrũ wake mwene mwaki-inĩ, akĩrũmĩrĩra mĩtugo ĩrĩ magigi ya ndũrĩrĩ iria Jehova aaingatĩte ciehere mbere ya Aisiraeli.
4  Ningĩ agĩthiĩ na mbere kũrutĩra magongona na ndogo ya magongona kũndũ kũrĩa gũtũũgĩru, tũrĩma igũrũ, na rungu rwa mũtĩ o wothe mũruru.
5  Hĩndĩ ĩyo nĩrĩo Mũthamaki Rezini wa Siria na Peka mũrũ wa Remalia mũthamaki wa Isiraeli mookire kũrũa na Jerusalemu. Makĩrigicĩria Ahazu no matiahotire gũtaha itũũra rĩu.
6  Hĩndĩ ĩyo Mũthamaki Rezini wa Siria agĩcokia Elathu kũrĩ Edomu, thutha ũcio akĩingata Ayahudi kuuma Elathu. Nao Aedomu makĩingĩra Elathu, na kũu nĩkuo matũire nginya ũmũthĩ ũyũ.
7  Ahazu agĩgĩtũma atũmwo kũrĩ Mũthamaki Tigilathu-pileseru wa Ashuri, akĩmwĩra ũũ: “Niĩ ndĩ ndungata yaku na mũrũguo. Ambata ũũke ũũhonokie kuuma guoko-inĩ kwa mũthamaki wa Siria na guoko-inĩ kwa mũthamaki wa Isiraeli, arĩa maratharĩkĩra.”
8  Ahazu agĩcoka akĩoya betha na thahabu iria ciarĩ nyũmba-inĩ ya Jehova na igĩna-inĩ cia nyũmba ya mũthamaki na agĩtũmĩra mũthamaki wa Ashuri ihaki.
9  Nake mũthamaki wa Ashuri agĩtĩkĩra ihoya rĩake, akĩambata agĩthiĩ Dameski na akĩmĩtaha nao andũ a kuo akĩmatwara ithamĩrio Kiri, na akĩũraga Rezini.
10  Thutha ũcio Mũthamaki Ahazu agĩthiĩ gũcemania na Mũthamaki Tigilathu-pileseru wa Ashuri kũu Dameski. Rĩrĩa Mũthamaki Ahazu oonire kĩgongona kĩrĩa kĩarĩ Dameski, agĩtũmĩra Urija mũthĩnjĩri-Ngai mũcoro wa kĩgongona kĩu, akĩonania mũhianĩre wakĩo na ũrĩa gĩathondeketwo.
11  Urija ũcio mũthĩnjĩri-Ngai agĩaka kĩgongona kũringana na mĩtaratara yothe ĩrĩa Mũthamaki Ahazu aatũmĩte kuuma Dameski. Urija ũcio mũthĩnjĩri-Ngai akĩrĩkia gwaka kĩgongona kĩu Mũthamaki Ahazu atacokete kuuma Dameski.
12  Rĩrĩa mũthamaki aacokire kuuma Dameski akĩona kĩgongona kĩu, agĩthiĩ harĩa kĩgongona kĩu kĩarĩ na akĩrutĩra magongona igũrũ rĩakĩo.
13  Na agĩthiĩ na mbere kũrutĩra ndogo ya magongona make ma njino na magongona make ma mũtu kĩgongona-inĩ kĩu; ningĩ agĩita magongona make ma ndibei na akĩminjaminjia thakame ya magongona make ma ũiguano igũrũ rĩakĩo.
14  Ningĩ agĩthamia kĩgongona gĩa gĩcango kĩrĩa kĩarĩ mbere ya Jehova kuuma handũ hakĩo mbere ya nyũmba ĩyo, kuuma gatagatĩ ga kĩgongona gĩake mwene na nyũmba ya Jehova, agĩkĩiga mwena wa rũgongo wa kĩgongona gĩake mwene.
15  Mũthamaki Ahazu agĩatha Urija ũcio mũthĩnjĩri-Ngai akĩmwĩra atĩrĩ: “Rutagĩra ndogo ya igongona rĩa njino rĩa rũcinĩ igũrũ rĩa kĩgongona kĩrĩa kĩnene, o hamwe na igongona rĩa mũtu rĩa hwaĩ-inĩ, igongona rĩa njino rĩa mũthamaki, na igongona rĩake rĩa mũtu, o na magongona ma njino, magongona ma mũtu, na magongona ma ndibei ma andũ othe. Wagĩrĩirũo gũkĩminjaminjĩria thakame yothe ya magongona ma njino, na thakame yothe ya magongona macio mangĩ. Ha ũhoro wa kĩgongona gĩa gĩcango, nĩ ngũtua ũrĩa ngwĩka nakĩo.”
16  Nake Urija ũcio mũthĩnjĩri-Ngai agĩka maũndũ mothe marĩa Mũthamaki Ahazu aamwathĩte.
17  Makĩria ma ũguo, Mũthamaki Ahazu agĩtinangia tũbaati twa mwena-inĩ twa tũkaari tũcunjĩ tũcunjĩ na akĩeheria iraĩ kuuma harĩ tuo, o na akĩeheria Karia kuuma igũrũ rĩa ndegwa cia gĩcango iria ciagatiirĩrĩire agĩkaiga gacĩra-inĩ ka mahiga.
18  Nakĩo gĩthaku gĩa Thabatũ kĩrĩa gĩakĩtwo nyũmba-inĩ ĩyo na itonyero rĩa na nja rĩa mũthamaki agĩcieheria kuuma nyũmba-inĩ ya Jehova; eekire ũguo nĩ ũndũ wa mũthamaki wa Ashuri.
19  Ha ũhoro wa maũndũ macio mangĩ megiĩ Ahazu, ũrĩa eekire, na githĩ ti maandĩke ibuku-inĩ rĩa maũndũ ma mahinda ma athamaki a Juda?
20  Thutha ũcio Ahazu akĩhurũkio hamwe na maithe make ma tene, na agĩthikwo hamwe na maithe make ma tene thĩinĩ wa Itũũra rĩa Daudi; na mũrũwe Hezekia agĩtuĩka mũthamaki ithenya rĩake.
18  Mwaka-inĩ wa gatatũ wa Hoshea mũrũ wa Ela mũthamaki wa Isiraeli, Hezekia mũrũ wa Mũthamaki Ahazu wa Juda nĩ aatuĩkire mũthamaki.
2  Aarĩ na mĩaka 25 rĩrĩa aatuĩkire mũthamaki, na agĩathana mĩaka 29 thĩinĩ wa Jerusalemu. Nyina eetagwo Abi, mwarĩ wa Zekaria.
3  Nake agĩthiĩ na mbere gwĩka maũndũ marĩa magĩrĩire maitho-inĩ ma Jehova, o ta ũrĩa Daudi ithe wao wa tene eekĩte.
4  Nĩwe weeheririe kũndũ kũrĩa gũtũũgĩru, akĩhehenja itugĩ cia kũhoywo, na agĩtema mũtĩ wa kũhoywo. Ningĩ akĩhehenja nyoka ya gĩcango ĩrĩa Musa aathondekete; nĩ gũkorũo nginya hĩndĩ ĩyo andũ a Isiraeli no maamĩrutagĩra ndogo ya magongona na yetagwo mũhianano wa nyoka ya gĩcango.
5  Nĩ eehokete Jehova Ngai wa Isiraeli; gũtirĩ ũngĩ wahaanaga take gatagatĩ-inĩ ka athamaki othe a Juda arĩa mookire thutha wake o na gatagatĩ-inĩ ka arĩa maarĩ mbere yake.
6  Eegwatanirie na Jehova biũ. Ndaagarũrũkire agĩtiga kũmũrũmĩrĩra; aathiire na mbere kũrũmĩrĩra maathani marĩa Jehova aaheete Musa.
7  Nake Jehova aarĩ hamwe nake. Kũrĩa guothe aathiaga, eekaga maũndũ na ũũgĩ. Nĩ aaremeire mũthamaki wa Ashuri na akĩrega kũmũtungatĩra.
8  Ningĩ nĩ aahootire Afilisti o nginya Gaza na icigo ciakuo, kuuma nyũmba-inĩ ndaya na igũrũ ya mũrangĩri o nginya itũũra-inĩ rĩrĩ na ũgitĩri.
9  Mwaka-inĩ wa kana wa Mũthamaki Hezekia, ũguo nĩ kuuga, mwaka-inĩ wa mũgwanja wa Hoshea mũrũ wa Ela mũthamaki wa Isiraeli, Mũthamaki Shalimanesa wa Ashuri nĩ aambatire gũũkĩrĩra Samaria na akĩambĩrĩria kũmĩrigicĩria.
10  Makĩmĩtaha mũthia-inĩ wa mĩaka ĩtatũ; mwaka-inĩ wa gatandatũ wa Hezekia, ũrĩa warĩ mwaka wa kenda wa mũthamaki Hoshea wa Isiraeli, Samaria ĩgĩtahwo.
11  Thutha ũcio mũthamaki wa Ashuri agĩtwara andũ a Isiraeli ithamĩrio Ashuri na akĩmaiga Hala na Haboru rũũĩ-inĩ rwa Gozani o na matũũra-inĩ ma Amedi maikarage kuo.
12  Ũndũ ũcio wekĩkire tondũ matiathikĩrĩirie mũgambo wa Jehova Ngai wao, ĩndĩ maathiire na mbere gũthũkia kĩrĩkanĩro gĩake, maũndũ marĩa mothe Musa ndungata ya Jehova aathanĩte. Matiathikĩrĩirie o na kana magĩathĩka.
13  Na rĩrĩ, mwaka wa 14 wa Mũthamaki Hezekia, Senakeribu mũthamaki wa Ashuri akĩambata gũũkĩrĩra matũũra mothe marĩa maarĩ na ũgitĩri ma Juda na akĩmataha.
14  Nĩ ũndũ ũcio, Mũthamaki Hezekia wa Juda agĩtũma ndũmĩrĩri kũrĩ mũthamaki wa Ashuri kũu Lakishi akĩmwĩra atĩrĩ: “Nĩ hĩtĩtie. Ehera ũtige kũnjũkĩrĩra, na niĩ nĩ ngũkũhe kĩrĩa gĩothe ũkũnjĩtia.” Mũthamaki wa Ashuri agĩgĩtia Mũthamaki Hezekia wa Juda taranda 300 cia betha na taranda 30 cia thahabu irĩ ndooco.
15  Nĩ ũndũ ũcio, Hezekia akĩneana betha yothe ĩrĩa yarĩ nyũmba-inĩ ya Jehova na igĩna-inĩ cia nyũmba ya mũthamaki.
16  Hĩndĩ ĩyo Hezekia akĩruta mĩrango ya hekarũ ya Jehova na itugĩ cia mĩrango iria Mũthamaki Hezekia wa Juda we mwene aahumbĩrĩte na thahabu, agĩcineana kũrĩ mũthamaki wa Ashuri.
17  Mũthamaki wa Ashuri agĩcoka agĩtũma Taritani, Rabisarisi, na Rabishake hamwe na mbũtũ nene kuuma Lakishi mathiĩ kũrĩ Mũthamaki Hezekia thĩinĩ wa Jerusalemu. Magĩkĩambata Jerusalemu na makĩrũgama mũtaro-inĩ wa maĩ wa karia ka mwena wa rũgongo, barabara-inĩ nene ya mũgũnda wa mũthambia wa nguo.
18  Rĩrĩa maatũmanĩire mũthamaki nĩguo oime, Eliakimu mũrũ wa Hilikia, ũrĩa warũgamĩrĩire maũndũ ma nyũmba, Shebina ũrĩa warĩ mwandĩki, na Joa mũrũ wa Asafu ũrĩa warĩ mũigi wa rekondi magĩthiĩ kũrĩ o.
19  Nake Rabishake akĩmeera ũũ: “Ĩrai Hezekia atĩrĩ, ‘Ũũ nĩguo mũthamaki ũrĩa mũnene, o we mũthamaki wa Ashuri oigĩte: “Ũrutĩte kũ ũmĩrĩru ũcio ũrĩ naguo?
20  Wee ũroiga atĩrĩ, ‘Nĩ ndĩbangĩte na ndĩ na hinya wa kũrũa mbaara,’ ĩndĩ icio no ciugo theri. Ũigĩte mwĩhoko waku harĩ ũ, nĩguo ũnemere?
21  Atĩrĩrĩ, wee wĩhokaga Misiri, ithanjĩ rĩrĩ riunĩku, o rĩo mũndũ angĩĩnyitĩrĩra rĩngĩtonya rũhĩ-inĩ na rĩmũthece. Ũguo nĩguo Firauni mũthamaki wa Misiri atariĩ harĩ arĩa othe mamwĩhokaga.
22  Na mũngĩnjĩra atĩrĩ, ‘Ithuĩ twĩhokete Jehova Ngai witũ,’ na githĩ ũcio tiwe Hezekia atharĩtie kũndũ gwake gũtũũgĩru na igongona ciake, na akera Juda na Jerusalemu ũũ, ‘Mwagĩrĩirũo kũinamĩrĩra mbere ya kĩgongona gĩkĩ kĩrĩ Jerusalemu’?”’
23  Nĩ ũndũ ũcio, ndagũthaitha mũgĩe kĩrĩko gĩkĩ na mwathi wakwa mũthamaki wa Ashuri: Nĩ ngũkũhe mbarathi 2,000 angĩkorũo no ũhote kuona andũ a gũcitwarithia.
24  Ũngĩkĩhota atĩa gũcokithia o na ngavana ũmwe ũrĩa mũnyinyi mũno harĩ ndungata cia mwathi wakwa, na ũigĩte mwĩhoko waku harĩ Misiri nĩ ũndũ wa ngaari cia mbarathi na atwarithia a mbarathi?
25  Rĩu-rĩ, hihi njũkĩte gũũkĩrĩra kũndũ gũkũ ndĩkwanange itarĩ na rũtha kuuma kũrĩ Jehova? Jehova we mwene nĩwe wanjĩrire atĩrĩ, ‘Thiĩ ũũkĩrĩre bũrũri ũcio na ũwanange.’”
26  Nao Eliakimu mũrũ wa Hilikia na Shebina na Joa makĩra Rabishake ũũ: “Twagũthaitha warĩrie ndungata ciaku na rũthiomi rwa Kĩaramu, nĩ gũkorũo nĩ tũtaũkagĩrũo nĩ rũthiomi rũu; ndũgatwarĩrie na rũthiomi rwa Ayahudi andũ aya marĩ rũthingo igũrũ makĩiguaga.”
27  No Rabishake akĩmeera atĩrĩ: “Kaĩ arĩ o kũrĩ mwathi wanyu na kũrĩ inyuĩ tu ndũmĩtwo nĩ mwathi wakwa njarie ciugo ici? Na githĩ ndandũmĩte nginya kũrĩ andũ aya maikarĩte thĩ rũthingo igũrũ, arĩa makaarĩa mai mao ene na manyue mathugumo mao ene o ta ũrĩa inyuĩ mũgeeka?”
28  Rabishake agĩcoka akĩrũgama na akĩanĩrĩra na mũgambo mũnene na rũthiomi rwa Ayahudi, akiuga atĩrĩ: “Thikĩrĩriai kiugo kĩa mũthamaki ũrĩa mũnene, o we mũthamaki wa Ashuri.
29  Ũũ nĩguo Mũthamaki oigĩte, ‘Mũtikareke Hezekia amũheenie, tondũ ndangĩhota kũmũhonokia kuuma guoko-inĩ gwakwa.
30  Na mũtikareke Hezekia atũme mwĩhoke Jehova akiuga ũũ: “Hatarĩ nganja Jehova nĩ egũtũhonokia, na itũũra rĩrĩ rĩtikũneanwo guoko-inĩ kwa mũthamaki wa Ashuri.”
31  Mũtigathikĩrĩrie Hezekia, nĩ gũkorũo mũthamaki wa Ashuri oigĩte ũũ: “Thondekai thayũ hamwe na niĩ na mwĩneane kũrĩ niĩ, na o ũmwe wanyu arĩrĩaga kuuma mũthabibũ-inĩ wake na kuuma mũtĩ-inĩ wake wa mũkũyũ na anyuage maĩ kuuma irima-inĩ rĩake mwene,
32  o nginya rĩrĩa ngooka na ndĩmũtware bũrũri ũtariĩ ta bũrũri wanyu, bũrũri ũrĩ ngano na ndibei njerũ, bũrũri ũrĩ irio na mĩgũnda ya mĩthabibũ, bũrũri ũrĩ mĩtĩ ya mĩtamaiyũ na ũũkĩ. Na inyuĩ nĩ mũgaatũũra muoyo na mũtigaakua. Mũtikareke Hezekia amũhĩtithie akiuga atĩrĩ, ‘Jehova nĩ egũtũhonokia.’
33  Hihi nĩ harĩ ngai o na ĩmwe ya ndũrĩrĩ ĩrĩ yahonokia bũrũri wayo kuuma guoko-inĩ kwa mũthamaki wa Ashuri?
34  Irĩ kũ ngai cia Hamathu na Aripadi? Irĩ kũ ngai cia Sefarivaimu, Hena, na Iva? Hihi nĩ ihotete kũhonokia Samaria kuuma guoko-inĩ gwakwa?
35  Nĩ ngai ĩrĩkũ harĩ ngai ciothe cia mabũrũri macio ĩhotete kũhonokia bũrũri wayo kuuma guoko-inĩ gwakwa, atĩ nĩguo Jehova ahote kũhonokia Jerusalemu kuuma guoko-inĩ gwakwa?”’”
36  Ĩndĩ andũ acio magĩkira ki na matiamũcokeirie kiugo o na kĩmwe, tondũ mũthamaki aathanĩte ũũ, “Mũtikamũcokerie ũndũ.”
37  No Eliakimu mũrũ wa Hilikia, ũrĩa warũgamĩrĩire maũndũ ma nyũmba, Shebina ũrĩa warĩ mwandĩki, na Joa mũrũ wa Asafu ũrĩa warĩ mũigi wa rekondi magĩthiĩ kũrĩ Hezekia matembũrĩte nguo ciao na makĩmũmenyithia ciugo cia Rabishake.
17  Mwaka-inĩ wa 12 wa Mũthamaki Ahazu wa Juda, Hoshea mũrũ wa Ela nĩ aatuĩkire mũthamaki wa Isiraeli thĩinĩ wa Samaria; aathanire mĩaka kenda.
2  Nake agĩthiĩ na mbere gwĩka maũndũ moru maitho-inĩ ma Jehova, no ti na gĩkĩro kĩa athamaki a Isiraeli arĩa maarĩ mbere yake.
3  Mũthamaki Shalimanesa wa Ashuri akĩambata nĩguo amũũkĩrĩre, na Hoshea agĩtuĩka ndungata yake na akĩambĩrĩria kũmũrĩha igooti.
4  No rĩrĩ, mũthamaki wa Ashuri akĩmenya atĩ Hoshea nĩ aanyitanĩire harĩ kũbanga njama, tondũ nĩ aatũmĩte atũmwo kũrĩ Mũthamaki So wa Misiri na ndaatwaraga igooti kũrĩ mũthamaki wa Ashuri ta mĩaka-inĩ ya hau kabere. Nĩ ũndũ ũcio, mũthamaki wa Ashuri akĩmũhingĩra na akĩmuoha njera.
5  Mũthamaki wa Ashuri agĩtharĩkĩra bũrũri ũcio wothe, na agĩkinya Samaria na akĩmĩrigicĩria ihinda rĩa mĩaka ĩtatũ.
6  Mwaka-inĩ wa kenda wa Hoshea, mũthamaki wa Ashuri agĩtaha Samaria. Agĩcoka agĩtwara andũ a Isiraeli ithamĩrio Ashuri na akĩmaiga Hala na Haboru rũũĩ-inĩ rwa Gozani o na matũũra-inĩ ma Amedi maikarage kuo.
7  Ũndũ ũcio wekĩkire tondũ andũ a Isiraeli nĩ meehĩirie Jehova Ngai wao, o ũcio wamarutĩte bũrũri wa Misiri akĩmaruta rungu rwa wathani wa Firauni mũthamaki wa Misiri. Nao magĩthathaiya ngai ingĩ,
8  makĩrũmĩrĩra mĩtugo ya ndũrĩrĩ iria Jehova aaingatĩte ciehere mbere ya Aisiraeli, na makĩrũmĩrĩra mĩtugo ĩrĩa yaambĩrĩirio nĩ athamaki a Isiraeli.
9  Aisiraeli maathingataga maũndũ marĩa mataagĩrĩire kũringana na Jehova Ngai wao. Magĩthiĩ na mbere gwaka kũndũ gũtũũgĩru matũũra-inĩ mao mothe, kuuma nyũmba-inĩ ndaya na igũrũ ya mũrangĩri o nginya itũũra-inĩ rĩrĩ na ũgitĩri.
10  Maathire na mbere kwĩhandĩra itugĩ cia kũhoywo na mĩtĩ ya kũhoywo igũrũ rĩa karĩma gothe gatũũgĩru na rungu rwa mũtĩ wothe mũruru;
11  ningĩ nĩ maarutaga ndogo ya magongona igũrũ rĩa kũndũ guothe gũtũũgĩru o ta ũrĩa ndũrĩrĩ iria Jehova aatwarĩte ithamĩrio ciehere mbere yao ciekaga. Magĩthiĩ na mbere gwĩka maũndũ ma waganu nĩguo marakarie Jehova.
12  Nao magĩthiĩ na mbere gũtungatĩra mĩhianano ĩrĩ magigi ĩrĩa Jehova aameerĩte ũhoro wayo atĩrĩ: “Mũtikaneke ũguo!”
13  Jehova aaheaga Isiraeli na Juda mũkaana kũgerera anabii ake othe na oni cioneki othe akoiga atĩrĩ: “Garũrũkai mũtigane na mĩthiĩre yanyu ya waganu! Rũmagĩrĩrai maathani makwa na mawatho makwa kũringana na watho wothe ũrĩa ndathire maithe manyu ma tene na ũrĩa ndamũtũmĩire kũgerera ndungata ciakwa anabii.”
14  No matiathikĩrĩirie, na maathiire na mbere kũrema o ta maithe mao ma tene arĩa matoonanĩtie wĩtĩkio harĩ Jehova Ngai wao.
15  Magĩgĩthiĩ na mbere kũrega mawatho make na kĩrĩkanĩro gĩake kĩrĩa aarĩkanĩire na maithe mao ma tene na iririkania ciake iria aaheanĩte nĩguo amahe mũkaana, na magĩthiĩ na mbere kũrũmĩrĩra mĩhianano ĩtarĩ kĩene na o ene magĩtuĩka kĩndũ gĩtarĩ kĩene, makĩĩgerekania na ndũrĩrĩ iria ciamathiũrũrũkĩirie kũndũ guothe, o icio Jehova aamaathĩte matikegerekanie nacio.
16  Maathiire na mbere gũtiganĩria maathani mothe ma Jehova Ngai wao, magĩthondeka mĩhianano ya cuma ya njaũ igĩrĩ na mũtĩ wa kũhoywo, na makĩinamĩrĩra mbũtũ yothe ya igũrũ o na magĩtungatĩra Baali.
17  Ningĩ nĩ maahĩtũkĩirie ariũ na aarĩ ao mwaki-inĩ, magĩka maũndũ ma ũragũri na magĩcaria imenyithia cia ũragũri, na magĩthiĩ na mbere kwĩneana harĩ gwĩka maũndũ moru maitho-inĩ ma Jehova nĩguo mamũrakarie.
18  Nĩ ũndũ ũcio Jehova akĩrakario mũno nĩ Isiraeli, nginya akĩmeheria maitho-inĩ make. Ndaarekire o na ũmwe wao atigare o tiga mũhĩrĩga wa Juda wiki.
19  O na andũ a Juda matiarũmĩrĩire maathani ma Jehova Ngai wao; o nao maarũmĩrĩire mĩtugo ĩrĩa Isiraeli maarũmĩrĩire.
20  Jehova agĩkĩrega njiarũa ciothe cia Isiraeli na akĩmaconorithia na akĩmaneana guoko-inĩ kwa atahani, nginya akĩmeheria mbere yake.
21  Agĩtembũra Isiraeli kuuma harĩ nyũmba ya Daudi, nao magĩtua Jeroboamu mũrũ wa Nebati mũthamaki. No Jeroboamu agĩtũma Isiraeli matige kũrũmĩrĩra Jehova, na agĩtũma mehie rĩhia inene.
22  Na andũ a Isiraeli magĩthiĩ na mbere kũrũmĩrĩra mehia mothe marĩa Jeroboamu eekĩte. Matiatiganire namo
23  nginya Jehova akĩeheria Isiraeli maitho-inĩ make, o ta ũrĩa ooigĩte kũgerera ndungata ciake ciothe anabii. Nĩ ũndũ ũcio Isiraeli magĩtwarũo ithamĩrio Ashuri makĩeherio bũrũri-inĩ wao, na kũu nĩkuo matũire nginya ũmũthĩ ũyũ.
24  Thutha ũcio mũthamaki wa Ashuri akĩrehe andũ kuuma Babuloni, Kuthi, Ava, Hamathu, na Sefarivaimu akĩmaiga matũũra-inĩ ma Samaria ithenya rĩa Aisiraeli; nao makĩĩgwatĩra Samaria na magĩtũũra matũũra-inĩ makuo.
25  Rĩrĩa maambĩrĩirie gũtũũra kuo, matietigĩrire Jehova. Nĩ ũndũ ũcio Jehova agĩtũma mĩrũthi gatagatĩ-inĩ kao na ĩkĩũraga andũ amwe.
26  Mũthamaki wa Ashuri agĩtwarĩrũo ũhoro akĩrũo atĩrĩ: “Ndũrĩrĩ iria watwarire ithamĩrio ũgĩciga matũũra-inĩ ma Samaria itiũĩ ndini ya Ngai wa bũrũri ũcio. Kwoguo aikaraga agĩtũmaga mĩrũthi gatagatĩ-inĩ kao, ĩrĩa ĩramoraga, tondũ gũtirĩ o na ũmwe wao ũĩ ndini ya Ngai wa bũrũri ũcio.”
27  Nake mũthamaki wa Ashuri agĩathana akiuga: “Reke mũthĩnjĩri-Ngai ũmwe wa arĩa mwarehire ithamĩrio kuuma kuo acoke nĩguo atũũre kuo na amarute ndini ya Ngai wa bũrũri ũcio.”
28  Nĩ ũndũ ũcio mũthĩnjĩri-Ngai ũmwe wa arĩa maatwarĩtwo ithamĩrio kuuma Samaria agĩcoka nĩguo atũũre Betheli, na akĩambĩrĩria kũmaruta ũrĩa magĩrĩirũo gwĩtigĩra Jehova.
29  O na kũrĩ ũguo, o rũrĩrĩ rũgĩĩthondekera ngai yaruo, ngai iria maaigire nyũmba-inĩ cia ũthathaiya kũndũ kũrĩa gũtũũgĩru gwathondeketwo nĩ Asamaria; o rũrĩrĩ rwekire ũguo matũũra-inĩ mao kũrĩa maaikaraga.
30  Kwoguo andũ a Babuloni magĩthondeka mũhianano wa Sukothu-benothu, andũ a Kuthi magĩthondeka Nerigali, andũ a Hamathu magĩthondeka Ashima,
31  nao andũ a Ava magĩthondeka Nibihazu na Tarataka. Andũ a Sefarivaimu maacinaga ariũ ao na mwaki makamarutĩra Adarameleku na Anameleku, ngai cia Sefarivaimu.
32  O na gũtuĩka nĩ meetigĩrĩte Jehova, nĩ maathuurire athĩnjĩri-ngai kuuma kũrĩ andũ arĩa angĩ nĩ ũndũ wa kũndũ kũrĩa gũtũũgĩru, na acio nĩo maatungataga nĩ ũndũ wao nyũmba-inĩ cia ũthathaiya kũndũ kũu gũtũũgĩru.
33  Kwoguo nĩ meetigĩrĩte Jehova, no maathathayagia ngai ciao ene kũringana na ndini ya ndũrĩrĩ iria mooimĩte.
34  Nginya ũmũthĩ ũyũ marũmagĩrĩra ndini ciao cia tene. Gũtirĩ o na ũmwe wao ũthathayagia Jehova, na gũtirĩ ũrũmagĩrĩra mawatho make, matuĩro make, Watho, na rĩathani rĩrĩa Jehova aaheire ariũ a Jakubu, o ũcio aagarũrire rĩĩtwa akĩmwĩta Isiraeli.
35  Rĩrĩa Jehova aarĩkanĩire kĩrĩkanĩro nao, aamaathire akĩmeera atĩrĩ: “Mũtikanetigĩre ngai ingĩ, na mũtikanacinamĩrĩre kana mũcitungatĩre kana mũcirutĩre magongona.
36  Ĩndĩ Jehova, o ũcio wamũrutire bũrũri wa Misiri kũgerera hinya mũnene na guoko gũtambũrũkie, Nĩwe mwagĩrĩirũo gwĩtigĩra, na nĩwe mwagĩrĩirũo kũinamĩrĩra, na nĩwe mwagĩrĩirũo kũrutĩra magongona.
37  Namo mawatho, matuĩro, Watho, na rĩathani, o icio aandĩkire nĩ ũndũ wanyu, mwagĩrĩirũo gũcirũmagĩrĩra na kinyi hĩndĩ ciothe, na mũtikanetigĩre ngai ingĩ.
38  Na mũtikanariganĩrũo nĩ kĩrĩkanĩro kĩrĩa ndarĩkanĩire na inyuĩ, na mũtikanetigĩre ngai ingĩ.
39  Ĩndĩ Jehova Ngai wanyu nĩwe mwagĩrĩirũo gwĩtigĩra, tondũ nĩwe ũrĩmũhonokagia kuuma guoko-inĩ gwa thũ cianyu ciothe.”
40  No matiathĩkire, na maarũmĩrĩire ndini yao ya tene.
41  Nĩ ũndũ ũcio ndũrĩrĩ icio igĩĩtigĩra Jehova, ĩndĩ no maatungatagĩra mĩhianano yao ene ya gwacũhio. Ariũ ao na ariũ a ariũ ao matũire mekaga o ta ũrĩa maithe mao ma tene meekaga, nginya ũmũthĩ ũyũ.
9  Na rĩrĩ, Elisha ũrĩa mũnabii agĩcoka agĩta ũmwe wa ariũ a anabii akĩmwĩra atĩrĩ: “Wĩyohe nguo ciaku njohero, na woe ndigithũ ĩno ya maguta na ihenya ũthiĩ Ramothu-gileadi.
2  Wakinya kuo, ũcarie Jehu mũrũ wa Jehoshafatu mũrũ wa Nimushi; ũtonye na ũmweherie harĩ ariũ a ithe ũmũtware rumu-inĩ ya thĩinĩ biũ.
3  Ũcoke woe ndigithũ ĩyo ya maguta ũmũitĩrĩrie mũtwe na uuge atĩrĩ, ‘Ũũ nĩguo Jehova ekuuga: “Nĩ ndagũitĩrĩria maguta ũtuĩke mũthamaki wa Isiraeli.”’ Thutha ũcio ũhingũre mũrango na ũũre ũtekũmaĩrĩria.”
4  Nĩ ũndũ ũcio, ndungata ĩyo ya mũnabii ĩkiumagara ĩthiĩ Ramothu-gileadi.
5  Rĩrĩa yakinyire, anene a mbũtũ maaikarĩte thĩ hau. Nayo ĩkiuga atĩrĩ: “Ndĩ na ndũmĩrĩri yaku, wee mũnene ũyũ.” Nake Jehu akĩũria: “Nĩ ndũmĩrĩri ya ũ gatagatĩ-inĩ gaitũ?” Nayo ĩkiuga: “Nĩ yaku wee mũnene ũyũ.”
6  Nake Jehu agĩũkĩra agĩtonya thĩinĩ wa nyũmba; ndungata ĩyo ĩkĩmũitĩrĩria maguta mũtwe na ĩkĩmwĩra atĩrĩ, “Ũũ nĩguo Jehova Ngai wa Isiraeli ekuuga: ‘Nĩ ndagũitĩrĩria maguta ũtuĩke mũthamaki wa andũ a Jehova, mũthamaki wa Isiraeli.
7  No mũhaka ũniine nyũmba ya Ahabu mwathi waku, na nĩ ngũrĩhĩria thakame ya ndungata ciakwa anabii, na ya ndungata ciothe cia Jehova iria ciakuire moko-inĩ ma Jezebeli.
8  Na nyũmba yothe ya Ahabu nĩ ĩgũthira; na nĩ ngũniina mũndũrũme o wothe wa nyũmba ya Ahabu, nginya arĩa matarĩ na ũteithio na matarĩ hinya thĩinĩ wa Isiraeli.
9  Na nĩ ngũtũma nyũmba ya Ahabu ĩhaane o ta nyũmba ya Jeroboamu mũrũ wa Nebati na o ta nyũmba ya Baasha mũrũ wa Ahija.
10  Ha ũhoro wĩgiĩ Jezebeli, ekũrĩo nĩ ngui mũgũnda-inĩ kũu Jezireeli, na gũtirĩ mũndũ ũkũmũthika.’” Ndungata ĩyo yarĩkia kuuga ũguo, ĩkĩhingũra mũrango na ĩkĩũra.
11  Rĩrĩa Jehu aacokire kũrĩ ndungata cia mwathi wake, makĩmũũria atĩrĩ: “Maũndũ mothe nĩ mega? Mũgũrũki ũcio egũũkĩte kũrĩ wee gwĩka atĩa?” Nake akĩmacokeria akĩmeera: “Nĩ mũĩ ũrĩa mũndũ ta ũcio atariĩ na ũrĩa ndeto ciake itariĩ.”
12  No o makĩmwĩra atĩrĩ: “Ũcio ti ũhoro wa ma! Twĩre ma.” Nake akiuga: “Ũũ nĩguo anjĩra, acoka ongerera atĩrĩ, ‘Ũũ nĩguo Jehova ekuuga: “Nĩ ndagũitĩrĩria maguta ũtuĩke mũthamaki wa Isiraeli.”’”
13  Maigua ũguo, o ũmwe wao akĩoya nguo yake na akĩmĩara ngathĩ-inĩ itaarĩ kĩndũ nĩguo arũgame ho, ningĩ makĩhuuha coro makiuga atĩrĩ: “Jehu nĩ atuĩka mũthamaki!”
14  Nake Jehu mũrũ wa Jehoshafatu mũrũ wa Nimushi akĩbanga njama ya gũũkĩrĩra Jehoramu. Jehoramu nĩ aathiĩte Ramothu-gileadi kũrangĩra, we hamwe na Isiraeli yothe, tondũ wa Hazaeli mũthamaki wa Siria.
15  Thutha ũcio Mũthamaki Jehoramu agĩcoka Jezireeli nĩguo akahonie nguraro iria aagurarĩtio nĩ Asiria rĩrĩa aarũire na Mũthamaki Hazaeli wa Siria. Nake Jehu akiuga atĩrĩ: “Angĩkorũo nĩ mũretĩkania na niĩ, mũtikareke mũndũ o na ũrĩkũ ethare kuuma itũũra-inĩ athiĩ akaheane ũhoro ũcio Jezireeli.”
16  Jehu agĩcoka akĩhaica ngaari yake ya mbarathi na agĩthiĩ Jezireeli, nĩ gũkorũo Jehoramu aakomete kũu arĩ na nguraro, na Mũthamaki Ahazia wa Juda nĩ aaikũrũkĩte agathiĩ kuona Jehoramu.
17  Hĩndĩ ĩrĩa mũrangĩri aarũgamĩte igũrũ rĩa nyũmba ndaya na igũrũ kũu Jezireeli, akĩona kĩrĩndĩ kĩa arũme a Jehu gĩgĩũka. O rĩmwe akiuga: “Ndĩrona kĩrĩndĩ kĩa arũme.” Jehoramu akiuga: “Oya mũtwarithia ũmwe wa mbarathi ũmũtũme agacemanie nao, amorie atĩrĩ, ‘Hihi mũroka na thayũ?’”
18  Nĩ ũndũ ũcio, mũtwarithia ũmwe wa mbarathi agĩthiĩ gũcemania nake na akiuga atĩrĩ: “Mũthamaki aroria atĩrĩ, ‘Hihi mũroka na thayũ?’” No Jehu akĩmwĩra: “Ũrĩ na ũhoro ũrĩkũ na ‘thayũ’? Thiĩ thutha wakwa!” Mũrangĩri ũcio agĩcoka akĩheana ũhoro akiuga: “Mũtũmwo nĩ akinyire harĩ o, no ndanacoka.”
19  Nĩ ũndũ ũcio, agĩtũma mũtwarithia wa mbarathi wa kerĩ na akinya harĩ o akĩmeera atĩrĩ: “Mũthamaki aroria atĩrĩ, ‘Hihi mũroka na thayũ?’” No Jehu akĩmwĩra: “Ũrĩ na ũhoro ũrĩkũ na ‘thayũ’? Thiĩ thutha wakwa!”
20  Mũrangĩri ũcio agĩcoka akĩheana ũhoro akiuga: “Nĩ akinyire harĩ o, no ndanacoka, na mũtwarithĩrie wa ngaari nĩ ta wa Jehu mũcũkũrũ wa Nimushi, nĩ gũkorũo atwarithagia ta mũgũrũki.”
21  Nake Jehoramu akiuga: “Haarĩriai ngaari!” Nĩ ũndũ ũcio ngaari yake ya mbaara ĩkĩhaarĩrio na Mũthamaki Jehoramu wa Isiraeli na Mũthamaki Ahazia wa Juda magĩthiĩ gũcemania na Jehu, o mũndũ arĩ ngaari-inĩ yake ya mbaara. Magĩcemania nake mũgũnda-inĩ wa Nabothu ũrĩa Mũjezireeli.
22  Rĩrĩa Jehoramu oonire Jehu, akiuga: “Hihi ũroka na thayũ Jehu?” No we akĩmũũria atĩrĩ: “Kũngĩkorũo na thayũ ũrĩkũ kũrĩ na ũmaraya wa maitũguo Jezebeli na ũrogi wake mũingĩ?”
23  O hĩndĩ ĩyo Jehoramu akĩgarũra ngaari yake ya mbarathi nĩguo ore, na akĩra Ahazia atĩrĩ: “Nĩ twaheenererio Ahazia!”
24  Jehu akĩnyita ũta wake na guoko na akĩratha Jehoramu gatagatĩ ga ciande ciake, naguo mũguĩ ũkiumĩrĩra ngoro-inĩ yake, na akĩgwa ngaari-inĩ yake ya mbaara.
25  Jehu agĩcoka akĩra Bidikari mũnene ũrĩa wamũteithagia atĩrĩ: “Muoe ũmũikie mũgũnda-inĩ wa Nabothu ũrĩa Mũjezireeli. Ririkana atĩ niĩ nawe twatwarithagia ngaari hamwe tũrĩ thutha wa ithe Ahabu rĩrĩa Jehova we mwene aamenyithanirie ũndũ ũyũ kũmwerekera:
26  ‘“Hatarĩ nganja, o ta ũrĩa ndĩronire thakame ya Nabothu na thakame ya ariũ ake ira,” ũguo nĩguo Jehova ekuuga, “Nĩ ngerĩhĩria harĩ wee mũgũnda-inĩ o ũyũ,” ũguo nĩguo Jehova ekuuga.’ Nĩ ũndũ ũcio, muoe ũmũikie mũgũnda-inĩ ũcio kũringana na kiugo kĩa Jehova.”
27  Rĩrĩa Mũthamaki Ahazia wa Juda oonire ũrĩa gwekĩkaga, akĩũra agereire njĩra ya nyũmba ya mũgũnda-inĩ. (Thutha ũcio Jehu akĩmũrũmĩrĩra na akiuga atĩrĩ: “Mũũragei o nake!” Nĩ ũndũ ũcio makĩmũguraria arĩ ngaari-inĩ yake ya mbarathi rĩrĩa aambataga erekeire Guri, ĩrĩa ĩrĩ Ibileamu. No we agĩthiĩ na mbere kũũra agĩkinya Megido na agĩkuĩra kuo.
28  Nacio ndungata ciake ikĩmũkuua na ngaari ya mbarathi ikĩmũtwara Jerusalemu, ikĩmũthika mbĩrĩra-inĩ yake hamwe na maithe make ma tene thĩinĩ wa Itũũra rĩa Daudi.
29  Ahazia aatuĩkĩte mũthamaki wa Juda mwaka-inĩ wa 11 wa Jehoramu mũrũ wa Ahabu.)
30  Rĩrĩa Jehu aathiire Jezireeli, Jezebeli nĩ aaiguire ũhoro ũcio. Kwoguo akĩĩhaka rangi mũirũ maitho na akĩĩgemia njuĩrĩ na akĩrora thĩ arĩ ndirica-inĩ.
31  Rĩrĩa Jehu aaingĩraga kĩhingo-inĩ, Jezebeli akĩmũũria atĩrĩ: “Hihi maũndũ nĩ maathiire wega harĩ Zimuri, ũrĩa woragire mwathi wake?”
32  Jehu akĩrora igũrũ ndirica-inĩ akiuga atĩrĩ: “Nũũ ũrĩ mwena wakwa? Nũũ?” O hĩndĩ ĩyo, anene erĩ kana atatũ a kwa mũthamaki makĩrora thĩ harĩ we.
33  Nake akiuga atĩrĩ: “Mũikiei thĩ!” Kwoguo makĩmũikia thĩ, na thakame ĩmwe yake ĩkĩminjũkĩra rũthingo na mbarathi, nake akĩmũrangĩrĩria thĩ.
34  Agĩcoka akĩingĩra thĩinĩ, akĩrĩa na akĩnyua. Agĩcoka akiuga ũũ: “Menyai ũhoro wa mũtumia ũyũ mũrume na mũmũthike. Tondũ o na kũrĩ o ũguo, nĩ mwarĩ wa mũthamaki.”
35  Rĩrĩa maathiire kũmũthika, matiakorire kĩndũ tiga o ihĩndĩ rĩa mũtwe wake na magũrũ make na hĩ cia moko make.
36  Rĩrĩa maacokire na makĩmũhe ũhoro ũcio, akiuga: “Ũndũ ũcio nĩ wahingia kiugo kĩa Jehova kĩrĩa aaririe kũgerera harĩ ndungata yake Elija ũrĩa Mũtishibi, akiuga atĩrĩ, ‘Ngui nĩ ikaarĩa nyama cia mwĩrĩ wa Jezebeli mũgũnda-inĩ ũrĩa ũrĩ Jezireeli.
37  Nakĩo kĩimba kĩa Jezebeli gĩgaatuĩka ta thumu igũrũ rĩa mũgũnda ũcio ũrĩ Jezireeli, nĩguo matikanoige atĩrĩ: “Ũyũ nĩ Jezebeli.”’”
7  Nake Elisha akiuga atĩrĩ, “Thikĩrĩriai kiugo kĩa Jehova. Ũũ nĩguo Jehova ekuuga: ‘Rũciũ ihinda o ta rĩrĩ kĩhingo-inĩ gĩa Samaria, gĩthimi kĩmwe gĩa sea kĩa mũtu mũhinyu gĩkeendagio cekeri ĩmwe, na ithimi igĩrĩ cia sea cia cairi ikeendagio cekeri ĩmwe.’”
2  Hĩndĩ ĩyo mũnene ũrĩa mũthamaki eehokete akĩra mũndũ wa Ngai ũrĩa wa ma atĩrĩ: “O na Jehova angĩhingũra ihingo cia mũiyũro wa igũrũ-rĩ, hihi ũndũ ũcio no ũhinge?” Nake akĩmwĩra: “Nĩ ũkeeyonera ũndũ ũcio na maitho maku mwene, ĩndĩ wee ndũkaarĩa indo icio.”
3  Kwarĩ na andũ ana maarĩ na mangũ itonyero-inĩ rĩa kĩhingo gĩa itũũra, na makĩĩrana atĩrĩ: “Nĩ kĩĩ gĩgũgĩtũma tũikare thĩ haha nginya tũkue?
4  Tũngiuga, ‘Nĩ tũthiĩi thĩinĩ wa itũũra,’ na kũrĩ na ng’aragu itũũra-inĩ, tũgũkuĩra kuo. Na tũngĩikara haha, no tũgũkua. Nĩ tũgĩthiĩi kambĩ-inĩ ya Asiria. Mangĩaga kũniina mĩoyo itũ, nĩ tũgũtũũra muoyo, no mangĩtũũraga, tũgĩkue.”
5  Nao magĩgĩũkĩra hwaĩ-inĩ kũrĩ na nduma na makĩingĩra kambĩ-inĩ ya Asiria. Rĩrĩa maakinyire nyumĩrĩra-inĩ ya kambĩ ĩyo ya Asiria, gũtiarĩ na mũndũ kuo.
6  Tondũ Jehova nĩ aatũmĩte kambĩ ya Asiria ĩigue mũgambo wa ngaari cia mbaara na mbarathi, mũgambo wa mbũtũ nene. Kwoguo makĩĩrana ũũ: “Atĩrĩrĩ, mũthamaki wa Isiraeli nĩ akomborete athamaki a Ahiti na athamaki a Misiri moke matũũkĩrĩre!”
7  Magĩũkĩra o hĩndĩ ĩyo makĩũra hwaĩ-inĩ kũrĩ na nduma, magĩtiga hema ciao, mbarathi, ndigiri, na kambĩ yothe o ũrĩa yarĩ, makĩũra nĩguo mahonokie mĩoyo yao.
8  Rĩrĩa andũ acio maarĩ na mangũ maakinyire nyumĩrĩra-inĩ ya kambĩ, magĩtonya hema-inĩ ĩmwe na makĩambĩrĩria kũrĩa na kũnyua. Magĩkuua betha, thahabu, na nguo kuuma kuo na magĩthiĩ magĩcihitha. Ningĩ magĩcoka na makĩingĩra hema ĩngĩ magĩkuua indo kuuma kuo na magĩthiĩ magĩcihitha.
9  Mũthia-inĩ makĩĩrana atĩrĩ: “Ũndũ ũyũ tũreka ti mwega. Mũthenya ũyũ nĩ mũthenya wa ũhoro mwega! Tũngĩikara tweterere nginya rũcinĩ, no mũhaka tũngĩherithio. Rekei rĩu tũthiĩ tũkaheane ũhoro ũcio nyũmba-inĩ ya mũthamaki.”
10  Nĩ ũndũ ũcio, magĩthiĩ na magĩta arangĩri a ihingo a itũũra makĩmeera atĩrĩ: “Tũthiire kambĩ-inĩ ya Asiria, no gũtirĩ mũndũ uuma kuo—gũtirĩ mũndũ tũiguire. No mbarathi ciuma kuo na ndigiri ciohetwo na hema igũtigĩtwo o ũrĩa irĩ.”
11  O rĩmwe arangĩri a ihingo makĩmenyithania ũhoro ũcio na ũgĩtwarũo thĩinĩ wa nyũmba ya mũthamaki.
12  Nake mũthamaki agĩũkĩra o hĩndĩ ĩyo ũtukũ akĩra ndungata ciake atĩrĩ: “Rekei ndĩmwĩre ũrĩa Asiria matwĩkĩte. Nĩ moĩ atĩ tũrĩ ahũtu, nĩ ũndũ ũcio makiuma kambĩ-inĩ magĩthiĩ kwĩhitha mũgũnda-inĩ, makiuga, ‘Mekuuma itũũra-inĩ, na ithuĩ tũmanyite marĩ muoyo na tũingĩre itũũra-inĩ.’”
13  Nayo ndungata ĩmwe yake ĩkiuga ũũ: “Reke andũ amwe moe mbarathi ithano harĩ iria itigarĩte thĩinĩ wa itũũra. Atĩrĩrĩ, mekũrigĩrĩria o ta kĩrĩndĩ gĩothe kĩa Isiraeli kĩrĩa gĩgũtigara gũkũ. Atĩrĩrĩ, mekũrigĩrĩria o ta kĩrĩndĩ gĩothe kĩa Isiraeli kĩrĩa gĩathirire. Rekei tũmatũme mathiĩ makone.”
14  Nĩ ũndũ ũcio makĩoya ngaari igĩrĩ irĩ na mbarathi, nake mũthamaki akĩmatũma kambĩ-inĩ ya Asiria akĩmeera: “Thiĩi mũkone.”
15  Nao makĩmarũmĩrĩra o nginya Jorodani, na njĩra ĩyo yothe yaiyũire nguo na indo iria Asiria maateaga makĩũra nĩ ũndũ wa guoya. Andũ acio maatũmĩtwo magĩcoka na makĩhe mũthamaki ũhoro ũcio.
16  Andũ magĩcoka magĩthiĩ na magĩtaha kambĩ ĩyo ya Asiria, nginya gĩthimi kĩmwe gĩa sea kĩa mũtu mũhinyu gĩkĩendio cekeri ĩmwe, na ithimi igĩrĩ cia sea cia cairi ikĩendio cekeri ĩmwe, kũringana na kiugo kĩa Jehova.
17  Mũthamaki nĩ aamũrĩte mũnene ũrĩa eehokete atuĩke mũrũgamĩrĩri kĩhingo-inĩ, no andũ makĩmũrangĩrĩria hau kĩhingo-inĩ nginya agĩkua, o ta ũrĩa mũndũ wa Ngai ũrĩa wa ma eerĩte mũthamaki rĩrĩa aaikũrũkĩte kũrĩ we.
18  Gwekĩkire o ta ũrĩa mũndũ wa Ngai ũrĩa wa ma eerĩte mũthamaki atĩrĩ: “Rũciũ ihinda o ta rĩrĩ kĩhingo-inĩ gĩa Samaria, ithimi igĩrĩ cia sea cia cairi ikeendagio cekeri ĩmwe, na gĩthimi kĩmwe gĩa sea kĩa mũtu mũhinyu gĩkeendagio cekeri ĩmwe.”
19  No mũnene ũcio nĩ eerĩte mũndũ wa Ngai ũrĩa wa ma atĩrĩ: “O na Jehova angĩhingũra ihingo cia mũiyũro wa igũrũ-rĩ, hihi ũndũ ta ũcio no ũhinge?” Nake Elisha akĩmwĩra: “Nĩ ũkeeyonera ũndũ ũcio na maitho maku mwene, ĩndĩ wee ndũkaarĩa indo icio.”
20  Ũguo noguo gwekĩkire harĩ we, tondũ andũ nĩ maamũrangĩrĩirie hau kĩhingo-inĩ nginya agĩkua.
23  Nĩ ũndũ ũcio mũthamaki agĩtũmana ndũmĩrĩri, nao magĩta athuri othe a Juda na Jerusalemu.
2  Thutha ũcio mũthamaki akĩambata agĩthiĩ nyũmba-inĩ ya Jehova arĩ hamwe na andũ othe a Juda, aikari othe a Jerusalemu, athĩnjĩri-Ngai, na anabii—andũ othe, kuuma ũrĩa mũnini nginya ũrĩa mũnene. Agĩthoma makĩĩiguagĩra ciugo ciothe cia ibuku rĩa kĩrĩkanĩro rĩrĩa rĩoonekete nyũmba-inĩ ya Jehova.
3  Mũthamaki akĩrũgama hakuhĩ na gĩtugĩ na agĩthondeka kĩrĩkanĩro mbere ya Jehova, atĩ nĩ arĩrũmagĩrĩra Jehova na athĩkagĩre maathani make, iririkania ciake, na mawatho make, ekage ũguo na ngoro yake yothe na muoyo wake wothe na njĩra ya kũhingia ciugo cia kĩrĩkanĩro kĩu iria ciaandĩkĩtwo ibuku-inĩ rĩu. Na andũ othe magĩĩtĩkania na kĩrĩkanĩro kĩu.
4  Mũthamaki agĩcoka agĩatha Hilikia mũthĩnjĩri-Ngai ũrĩa mũnene, athĩnjĩri-Ngai arĩa maarĩ anini ake, na aikaria a mĩrango marute kuuma hekarũ-inĩ ya Jehova indo ciothe iria ciathondeketwo nĩ ũndũ wa Baali, nĩ ũndũ wa mũtĩ wa kũhoywo, na nĩ ũndũ wa mbũtũ yothe ya igũrũ. Nake agĩcicinĩra nja ya Jerusalemu iharũrũka-inĩ cia Kidironi, na agĩtwara mũhu wacio Betheli.
5  Nĩ ũndũ ũcio akĩeheria athĩnjĩri-ngai a ngai ng’eni, arĩa maamũrĩtwo nĩ athamaki a Juda nĩguo marutagĩre ndogo ya magongona kũndũ kũrĩa gũtũũgĩru matũũra-inĩ ma Juda na kũndũ kũrĩa kwarigicĩirie Jerusalemu, o hamwe na arĩa maarutaga ndogo ya magongona kũrĩ Baali, riũa, mweri, ikundi cia njata cia zodiaki, na mbũtũ yothe ya igũrũ.
6  Akĩruta mũtĩ wa kũhoywo kuuma nyũmba-inĩ ya Jehova akĩũtwara nja ya Jerusalemu, Mũkuru-inĩ wa Kidironi, na akĩũcinĩra kũu Mũkuru-inĩ wa Kidironi na akĩũmumuthũra ũgĩtuĩka rũkũngũ na akĩhurunja rũkũngũ rũu rwaguo igũrũ rĩa mbĩrĩra cia andũ arĩa matarĩ igweta.
7  Ningĩ akĩmomora nyũmba cia arũme arĩa maahũũraga ũmaraya hekarũ-inĩ, iria ciarĩ nyũmba-inĩ ya Jehova na harĩa atumia maatumagĩra hema nĩ ũndũ wa nyũmba cia ũthathaiya cia mũtĩ wa kũhoywo.
8  Agĩcoka akĩruta athĩnjĩri-Ngai othe matũũra-inĩ ma Juda, nakuo kũndũ gũtũũgĩru kũrĩa athĩnjĩri-Ngai maarutagĩra ndogo ya magongona agĩtũma gũtuĩke kũndũ gũtagĩrĩire gũthathaĩrio, kuuma Geba nginya Biri-shiba. Ningĩ akĩmomora kũndũ kũrĩa gũtũũgĩru ihingo-inĩ, kũrĩa kwarĩ itonyero-inĩ rĩa kĩhingo kĩa Joshua mũnene wa itũũra, o kũu kwarĩ mwena wa ũmotho mũndũ akĩingĩra kĩhingo-inĩ gĩa itũũra.
9  Athĩnjĩri-ngai a kũndũ kũrĩa gũtũũgĩru matiatungataga kĩgongona-inĩ kĩa Jehova thĩinĩ wa Jerusalemu, no nĩ maarĩaga mĩgate ĩtarĩ mĩkĩre ndawa ya kũimbia hamwe na ariũ a ithe wao.
10  Ningĩ nĩ aatũmire Tofethi, ĩrĩa ĩrĩ Mũkuru-inĩ wa Ariũ a Hinomu ĩtuĩke kũndũ gũtagĩrĩire gũthathaĩrio, nĩguo gũtikagĩe mũndũ ũkũhĩtũkĩria mũriũ kana mwarĩ mwaki-inĩ nĩ ũndũ wa Moleku.
11  Nacio mbarathi iria athamaki a Juda maamũrĩire riũa, akĩgiria cingĩrage nyũmba ya Jehova kũgerera kanyũmba ka Nathani-meleku mũnene wa kwa mũthamaki, karĩa kaarĩ ithaku-inĩ; nacio ngaari cia mbarathi iria ciaamũrĩirũo riũa agĩcicina na mwaki.
12  Mũthamaki ningĩ nĩ aamomorire igongona iria athamaki a Juda maathondekete igũrũ rĩa kanyũmba ka igũrũ ka Ahazu, o hamwe na igongona iria Manase aathondekete thĩinĩ wa nja igĩrĩ cia nyũmba ya Jehova. Aacihehenjire na akĩhurunja rũkũngũ rwacio Mũkuru-inĩ wa Kidironi.
13  Na mũthamaki agĩtũma kũndũ gũtũũgĩru kũrĩa kwarĩ mbere ya Jerusalemu gũtuĩke kũndũ gũtagĩrĩire gũthathaĩrio, o kũu kwarĩ mwena wa mũhuro wa Kĩrĩma gĩa Kũniinanĩrũo, kũrĩa Suleimani mũthamaki wa Isiraeli aakĩire Ashitorethu ngai ya mũtumia ĩrĩ magigi ya Asidoni; na agĩakĩra Kemoshu ngai ĩrĩ magigi ya Moabi; na agĩakĩra Milikomu ngai ĩrĩ magigi ya Aamoni.
14  Ooinangire itugĩ cia kũhoywo tũcunjĩ tũcunjĩ na agĩtema mĩtĩ ya kũhoywo na kũrĩa ciarĩ agĩkũiyũria mahĩndĩ ma andũ.
15  Ningĩ akĩmomora kĩgongona kĩrĩa kĩarĩ Betheli, handũ hatũũgĩru harĩa Jeroboamu mũrũ wa Nebati aathondekete harĩa haatũmĩte Isiraeli ĩhie. Thutha wa kũmomora kĩgongona kĩu na handũ hau hatũũgĩru, agĩcina handũ hau hatũũgĩru, akĩhamumuthũra hagĩtuĩka rũkũngũ, na agĩcina mũtĩ wa kũhoywo.
16  Rĩrĩa Josia eehũgũrire akĩona mbĩrĩra igũrũ rĩa kĩrĩma, akiuga mahĩndĩ marutwo mbĩrĩra-inĩ icio na akĩmacinĩra igũrũ rĩa kĩgongona, agĩtũma gĩtuĩke handũ hatagĩrĩire gũthathaĩrio, kũringana na kiugo kĩa Jehova kĩrĩa kĩamenyithanĩtio nĩ mũndũ wa Ngai ũrĩa wa ma ũrĩa warathĩte atĩ maũndũ macio nĩ mangĩgekĩka.
17  Agĩcoka akĩũria atĩrĩ: “Ihiga rĩa mbĩrĩra rĩrĩa ndĩrona harĩa nĩ rĩa kĩĩ?” Nao andũ a itũũra rĩu makĩmwĩra: “Nĩ mbĩrĩra ya mũndũ wa Ngai ũrĩa wa ma kuuma Juda ũrĩa warathire maũndũ macio wĩkĩte kwerekera kĩgongona kĩa Betheli.”
18  Nĩ ũndũ ũcio akiuga: “Rekei ahurũke. Mũtikareke mũndũ o na ũrĩkũ athĩnie mahĩndĩ make.” Nao matiahutirie mahĩndĩ make, o hamwe na mahĩndĩ ma mũnabii ũrĩa woimĩte Samaria.
19  Josia ningĩ nĩ eeheririe nyũmba ciothe cia ũthathaiya iria ciarĩ igũrũ rĩa kũndũ gũtũũgĩru matũũra-inĩ ma Samaria, iria athamaki a Isiraeli maakĩte nĩguo marakarie Ngai, na agĩciĩka o ta ũrĩa eekĩte Betheli.
20  Nao athĩnjĩri-ngai othe a kũndũ kũrĩa gũtũũgĩru arĩa maarĩ kũu akĩmoragĩra igũrũ rĩa igongona icio, na agĩcinĩra mahĩndĩ ma andũ igũrũ rĩacio. Thutha ũcio agĩcoka Jerusalemu.
21  Mũthamaki agĩcoka agĩatha andũ othe akĩmeera atĩrĩ: “Kũngũĩrai Pasaka ya Jehova Ngai wanyu o ta ũrĩa kwandĩkĩtwo ibuku-inĩ rĩrĩ rĩa kĩrĩkanĩro.”
22  Gũtiarĩ Pasaka ĩngĩ ta ĩyo yakũngũĩirũo kuuma matukũ-inĩ marĩa atiirĩrĩri bũrũri maatiiragĩrĩra Isiraeli kana matukũ-inĩ mothe ma athamaki a Isiraeli na athamaki a Juda.
23  No mwaka-inĩ wa 18 wa Mũthamaki Josia, Pasaka ĩyo ya Jehova nĩ yakũngũĩirũo thĩinĩ wa Jerusalemu.
24  Ningĩ Josia nĩ eeheririe andũ arĩa maaragia na maroho, arĩa maarathaga mohoro, mĩhianano ya terafimu, mĩhianano ĩrĩa ĩrĩ magigi, na indo ciothe irĩ magigi iria cioonekete bũrũri-inĩ wa Juda na thĩinĩ wa Jerusalemu, nĩguo ahingie ciugo cia Watho iria ciaandĩkĩtwo ibuku-inĩ rĩrĩa Hilikia ũrĩa mũthĩnjĩri-Ngai oonete thĩinĩ wa nyũmba ya Jehova.
25  Gũtirĩ mũthamaki ũngĩ wahaanaga take mbere yake, wacokereire Jehova na ngoro yake yothe na muoyo wake wothe na hinya wake wothe, kũringana na Watho wa Musa wothe; o na gũtiarahũkire ũngĩ wahaanaga take thutha wake.
26  O na kũrĩ ũguo, Jehova ndaatiganire na marakara make mahiũ marĩa maakanĩte kwerekera Juda nĩ ũndũ wa maũndũ mothe moru marĩa Manase eekĩte nĩguo amũrakarie.
27  Jehova akiuga atĩrĩ: “Nĩ ngeeheria Juda o nayo maitho-inĩ makwa o ta ũrĩa ndeheririe Isiraeli; na nĩ ngaarega Jerusalemu, itũũra rĩu ndathuurire, na ndege nyũmba ĩrĩa ndoigire ũhoro wayo atĩrĩ, ‘Rĩĩtwa rĩakwa rĩgũtũũra kuo.’”
28  Ha ũhoro wa maũndũ macio mangĩ megiĩ Josia, ũrĩa wothe eekire, na githĩ ti maandĩke ibuku-inĩ rĩa maũndũ ma mahinda ma athamaki a Juda?
29  Matukũ-inĩ make, Firauni Neko mũthamaki wa Misiri nĩ ookire gũcemania na mũthamaki wa Ashuri Rũũĩ-inĩ rwa Farati, na Mũthamaki Josia agĩthiĩ kũng’ethanĩra nake; no rĩrĩa Neko aamuonire, akĩmũũragĩra Megido.
30  Nacio ndungata ciake igĩkuua kĩimba gĩake na ngaari ya mbarathi kuuma Megido ikĩmũtwara Jerusalemu na ikĩmũthika mbĩrĩra-inĩ yake. Thutha ũcio andũ a bũrũri makĩoya Jehoahazu mũrũ wa Josia na makĩmũitĩrĩria maguta makĩmũtua mũthamaki ithenya rĩa ithe.
31  Jehoahazu aarĩ na mĩaka 23 rĩrĩa aatuĩkire mũthamaki, na agĩathana mĩeri ĩtatũ thĩinĩ wa Jerusalemu. Nyina eetagwo Hamutali mwarĩ wa Jeremia kuuma Libina.
32  Nake akĩambĩrĩria gwĩka maũndũ moru maitho-inĩ ma Jehova, kũringana na maũndũ mothe marĩa maithe make ma tene meekĩte.
33  Firauni Neko akĩmuoha njera kũu Ribila bũrũri-inĩ wa Hamathu, nĩguo ndagathane kũu Jerusalemu, agĩcoka akĩrutithia bũrũri ũcio ndooco ya taranda 100 cia betha na taranda ĩmwe ya thahabu.
34  Ningĩ Firauni Neko agĩtua Eliakimu mũrũ wa Josia mũthamaki ithenya rĩa ithe Josia na akĩgarũra rĩĩtwa rĩake akĩmwĩta Jehoiakimu; no akĩoya Jehoahazu akĩmũtwara Misiri, kũrĩa aacokire gũkuĩra.
35  Jehoiakimu agĩkĩnengera Firauni betha na thahabu icio, ĩndĩ aabatarire gwĩtia bũrũri igooti nĩguo anengere Firauni betha ĩyo eetĩtie. Eetirie o mũndũ wa bũrũri ũcio betha na thahabu kũringana na mũigana ũrĩa aatuĩrĩirũo nĩgetha anengere Firauni Neko.
36  Jehoiakimu aarĩ na mĩaka 25 rĩrĩa aatuĩkire mũthamaki, na agĩathana mĩaka 11 thĩinĩ wa Jerusalemu. Nyina eetagwo Zebida mwarĩ wa Pedaia kuuma Ruma.
37  Nake agĩthiĩ na mbere gwĩka maũndũ moru maitho-inĩ ma Jehova, kũringana na maũndũ mothe marĩa maithe make ma tene meekĩte.
22  Josia aarĩ na mĩaka ĩnana rĩrĩa aatuĩkire mũthamaki, na agĩathana mĩaka 31 thĩinĩ wa Jerusalemu. Nyina eetagwo Jedida mwarĩ wa Adaia kuuma Bozikathu.
2  Nake agĩka maũndũ marĩa magĩrĩire maitho-inĩ ma Jehova, na akĩrũmĩrĩra njĩra ciothe cia Daudi ithe wao wa tene, na ndaigana kũũra njĩra agĩthiĩ mwena wa ũrĩo kana wa ũmotho.
3  Mwaka-inĩ wa 18 wa Mũthamaki Josia, mũthamaki nĩ aatũmire Shafani ũrĩa mwandĩki, o ũcio warĩ mũrũ wa Azalia mũrũ wa Meshulamu, athiĩ nyũmba-inĩ ya Jehova, akĩmwĩra atĩrĩ:
4  “Ambata ũthiĩ kũrĩ Hilikia mũthĩnjĩri-Ngai ũrĩa mũnene, ũmwĩre acokanĩrĩrie mbeca ciothe iria irehagwo nyũmba-inĩ ya Jehova, o icio aikaria a mĩrango monganĩtie kuuma kũrĩ andũ.
5  Nao macinengere andũ arĩa mamũrĩtwo marũgamĩrĩre wĩra nyũmba-inĩ ya Jehova, acio nao macinengere arĩa maarutaga wĩra nyũmba-inĩ ya Jehova, arĩa magĩrĩirũo gũthondeka kũrĩa gũthũkangĩte nyũmba-inĩ ĩyo,
6  ũguo nĩ kuuga, macinengere mabundi, aaki, na mabundi a mahiga; na magĩrĩirũo gũcihũthĩra kũgũra mbaũ na mahiga maicũhie ma gũthondeka nyũmba ĩyo.
7  No matiagĩrĩirũo gũtuĩrio ũrĩa marahũthĩra mbeca icio manengeretwo, tondũ nĩ ehokeku.”
8  Thutha ũcio Hilikia mũthĩnjĩri-Ngai ũrĩa mũnene akĩra Shafani ũcio mwandĩki atĩrĩ: “Nĩ ndona ibuku rĩa Watho thĩinĩ wa nyũmba ya Jehova.” Nĩ ũndũ ũcio Hilikia akĩnengera Shafani ibuku rĩu, nake akĩambĩrĩria kũrĩthoma.
9  Nake Shafani ũcio mwandĩki agĩgĩthiĩ kũrĩ mũthamaki akĩmwĩra atĩrĩ: “Ndungata ciaku nĩ cionoretie mbeca iria irarĩ thĩinĩ wa nyũmba ĩyo, na igacineana kũrĩ arĩa mamũrĩtwo kũrũgamĩrĩra wĩra nyũmba-inĩ ya Jehova.”
10  Ningĩ Shafani ũcio mwandĩki akĩra mũthamaki ũũ: “Harĩ ibuku nengeretwo nĩ Hilikia ũrĩa mũthĩnjĩri-Ngai.” Shafani agĩcoka akĩambĩrĩria kũrĩthoma arĩ mbere ya mũthamaki.
11  Rĩrĩa mũthamaki aaiguire ciugo cia ibuku rĩu rĩa Watho, o hĩndĩ ĩyo agĩtembũra nguo ciake.
12  Thutha ũcio mũthamaki agĩatha Hilikia ũrĩa mũthĩnjĩri-Ngai, Ahikamu mũrũ wa Shafani, Akibori mũrũ wa Mikaia, Shafani ũrĩa mwandĩki, na Asaia ndungata ya mũthamaki akĩmeera atĩrĩ:
13  “Thiĩi mũtuĩrie ũhoro harĩ Jehova nĩ ũndũ wakwa, nĩ ũndũ wa andũ, na nĩ ũndũ wa Juda yothe igũrũ rĩgiĩ ciugo cia ibuku rĩrĩ rĩonetwo; nĩ gũkorũo marakara ma Jehova marĩa marakana gũtwerekera nĩ manene, tondũ maithe maitũ ma tene matiathĩkĩire ciugo cia ibuku rĩrĩ na njĩra ya kũrũmĩrĩra maũndũ marĩa mothe mandĩkĩtwo matwĩgiĩ.”
14  Nĩ ũndũ ũcio Hilikia ũcio mũthĩnjĩri-Ngai, Ahikamu, Akibori, Shafani, na Asaia magĩthiĩ kũrĩ Hulida mũtumia ũrĩa mũnabii. Aarĩ mũtumia wa Shalumu mũrũ wa Tikiva mũrũ wa Harihasi, ũrĩa wamenyagĩrĩra harĩa haaigagwo nguo, na aaikaraga Gĩcigo-inĩ Kĩrĩa Kĩerũ kĩa Jerusalemu; na makĩaranĩria nake kuo.
15  Nake akĩmeera atĩrĩ: “Ũũ nĩguo Jehova Ngai wa Isiraeli ekuuga, ‘Ĩrai mũndũ ũcio ũmũtũmire kũrĩ niĩ atĩrĩ:
16  “Ũũ nĩguo Jehova ekuuga, ‘Nĩ ngaarehera kũndũ gũkũ thĩna o hamwe na aikari a kuo, hingie ciugo ciothe cia ibuku rĩu mũthamaki wa Juda athomete.
17  Tondũ nĩ mandiganĩirie na makarutĩra ngai ingĩ ndogo ya magongona nĩguo mandakarie na wĩra wothe wa moko mao, mang’ũrĩ makwa nĩ magaakana kwerekera kũndũ gũkũ na matikaahorio.’”
18  No mũthamaki ũcio wa Juda ũmũtũmĩte mũtuĩrie ũhoro kũrĩ Jehova, mwagĩrĩirũo kũmwĩra atĩrĩ, “Jehova Ngai wa Isiraeli ekuuga ũũ: ‘Ha ũhoro wa ciugo iria ũiguĩte,
19  tondũ ngoro yaku nĩ yororoire na wenyihia mbere ya Jehova thutha wa kũigua ũrĩa njugĩte kwerekera kũndũ gũkũ o hamwe na aikari a kuo—atĩ nĩ magaatuĩka kĩndũ gĩa kũguoyohia na matuĩke kĩrumi—nawe watembũra nguo ciaku na warĩra ũrĩ mbere yakwa, o na niĩ nĩ ndakũigua, ũguo nĩguo Jehova ekuuga.
20  Na nĩkĩo ngaagũturanĩra na maithe maku ma tene, na nĩ ũgaakomio mbĩrĩra-inĩ yaku na thayũ, na maitho maku matikona thĩna ũrĩa wothe ngaarehera kũndũ gũkũ.’”’” Nao magĩcoka magĩtwarĩra mũthamaki ũhoro ũcio.
6  Na rĩrĩ, ariũ a anabii makĩra Elisha ũũ: “Atĩrĩrĩ, handũ harĩa tũraikara hamwe nawe nĩ hanini mũno harĩ ithuĩ.
2  Twĩtĩkĩrie tũthiĩ Jorodani. Twathiĩ o mũndũ oe mũgogo kuuma kũu tũthondeke handũ kuo tũngĩikara.” Nake akiuga: “Thiĩi.”
3  Ũmwe wao akĩmũũria atĩrĩ: “Hihi nĩ ũgũthiĩ hamwe na ndungata ciaku?” Nake akiuga: “Ĩĩ nĩ ngũthiĩ.”
4  Nĩ ũndũ ũcio agĩthiĩ hamwe nao, na magĩkinya Jorodani makĩambĩrĩria gũtema mĩtĩ.
5  Na rĩrĩa ũmwe wao aatemaga mũtĩ, kĩongo gĩa ithanwa gĩkĩgwa maĩ-inĩ, na akĩanĩrĩra akiuga ũũ: “Wũi mwathi wakwa, riuma rĩa kũhoya!”
6  Mũndũ wa Ngai ũrĩa wa ma akĩũria atĩrĩ: “Kĩagwa ha?” Nake akĩmuonia handũ hau. Elisha agĩcoka agĩtinia gĩcunjĩ kĩa mũtĩ agĩgĩikia ho agĩtũma kĩongo kĩu gĩa ithanwa kĩrere.
7  Akĩmwĩra: “Kĩoe ũkĩrute maĩ-inĩ.” Nake agĩtambũrũkia guoko gwake agĩkĩoya.
8  Na rĩrĩ, mũthamaki wa Siria nĩ aathiire kũrũa na Isiraeli. Akĩaranĩria na ndungata ciake akiuga atĩrĩ: “Ngwamba hema handũ hana na hana hamwe na inyuĩ.”
9  Nake mũndũ wa Ngai ũrĩa wa ma agĩtũmana kũrĩ mũthamaki wa Isiraeli akiuga atĩrĩ: “Wĩmenyerere kũhĩtũkĩra handũ hana, tondũ hau nĩho Asiria maraikũrũkĩra.”
10  Nĩ ũndũ ũcio mũthamaki wa Isiraeli agĩtũmana handũ harĩa mũndũ ũcio wa Ngai ũrĩa wa ma aamũheete mũkaana ũhoro waho. Akĩmũhe mũkaana rĩngĩ na rĩngĩ, nake agĩĩthema handũ hau maita maigana ũna.
11  Ũndũ ũcio ũkĩrakaria mũthamaki wa Siria mũno, kwoguo agĩta ndungata ciake agĩciĩra atĩrĩ: “Ta njĩrai atĩrĩ, nũũ gatagatĩ-inĩ gaitũ ũrĩ mwena wa mũthamaki wa Isiraeli?”
12  Nayo ndungata ĩmwe yake ĩkiuga atĩrĩ: “Gũtirĩ o na ũmwe witũ, wee mwathi wakwa mũthamaki! Elisha ũrĩa mũnabii thĩinĩ wa Isiraeli nĩwe wĩraga mũthamaki wa Isiraeli maũndũ marĩa uugaga ũrĩ thĩinĩ wa rumu yaku ya toro.”
13  Nake akiuga: “Thiĩi mũgatuĩrie kũrĩa arĩ, nĩgetha ndũme andũ makamũnyite.” Thutha ũcio akĩreherũo ũhoro akĩrũo: “Arĩ Dothani.”
14  O hĩndĩ ĩyo agĩtũma mbarathi na ngaari cia mbaara kuo, o hamwe na mbũtũ nene; magĩthiĩ kuo ũtukũ na makĩrigicĩria itũũra rĩu.
15  Rĩrĩa ndungata ya mũndũ wa Ngai ũrĩa wa ma yokĩrire rũcinĩ tene na ĩkiuma nja, yoonire itũũra rĩrigicĩirio nĩ mbũtũ ĩrĩ na mbarathi na ngaari cia mbaara. O rĩmwe ndungata ĩyo ĩkĩmwĩra atĩrĩ: “Wũi mwathi wakwa, tũgwĩka atĩa?”
16  No Elisha akĩmĩra: “Ndũgetigĩre, tondũ arĩa marĩ hamwe na ithuĩ nĩ aingĩ gũkĩra arĩa marĩ hamwe nao.”
17  Elisha agĩcoka akĩambĩrĩria kũhoya akiuga: “Atĩrĩrĩ Jehova, ndagũthaitha ũmũhingũre maitho nĩguo one.” O hĩndĩ ĩyo Jehova akĩhingũra maitho ma ndungata ĩyo na ĩkĩona, na rĩrĩ, gĩcigo kĩrĩa kĩrĩ irĩma kĩaiyũrĩte mbarathi na ngaari cia mbaara cia mwaki ithiũrũrũkĩirie Elisha.
18  Rĩrĩa Asiria maaikũrũkire kũrĩ we, Elisha akĩhoya Jehova akiuga ũũ: “Ndagũthaitha ũhũũre rũrĩrĩ rũrũ na ũtumumu.” Nake akĩmahũũra na ũtumumu o ta ũrĩa Elisha aahoete.
19  Elisha agĩkĩmeera atĩrĩ: “Ĩno tiyo njĩra, na rĩrĩ tirĩo itũũra. Nũmĩrĩrai, mũreke ndĩmũtware kũrĩ mũndũ ũrĩa mũracaria.” No rĩrĩ, aamatwarire Samaria.
20  Rĩrĩa maakinyire Samaria, Elisha akiuga ũũ: “Atĩrĩrĩ Jehova, hingũra maitho mao nĩguo mone.” Jehova agĩkĩhingũra maitho mao na makĩona atĩ maarĩ Samaria gatagatĩ.
21  Rĩrĩa mũthamaki wa Isiraeli aamonire, akĩũria Elisha atĩrĩ: “Baba, ndĩmorage? Ndĩmorage?”
22  No we akiuga: “Ndũkamorage. Kaĩ ũũragaga andũ arĩa ũtahĩte na rũhiũ rwaku rwa njora na ũta? Mahe mũgate na maĩ nĩgetha marĩe na manyue na macoke kũrĩ mwathi wao.”
23  Nĩ ũndũ ũcio, akĩmathondekera iruga inene, nao makĩrĩa na makĩnyua, thutha ũcio akĩmarekereria macoke kũrĩ mwathi wao. Na ikundi cia atunyani cia Asiria itiacokire gũthiĩ bũrũri wa Isiraeli rĩngĩ o na rĩmwe.
24  Thutha ũcio, Beni-hadadi mũthamaki wa Siria agĩcokanĩrĩria mbũtũ yake yothe na makĩambata magĩthiũrũrũkĩria Samaria.
25  Nĩ ũndũ ũcio, gũkĩgĩa ng’aragu nene thĩinĩ wa Samaria, na maarĩthiũrũrũkĩirie nginya thogora wa mũtwe wa ndigiri ũgĩkinyia icunjĩ 80 cia betha, na gĩcunjĩ kĩmwe harĩ inya gĩa kabi ya mai ma ndutura gĩgĩkinyia icunjĩ 5 cia betha.
26  Rĩrĩa mũthamaki wa Isiraeli aahĩtũkagĩra rũthingo igũrũ, mũtumia ũmwe akĩanĩrĩra akĩmwĩra: “Tũteithie, wee mwathi wakwa mũthamaki!”
27  Nake akiuga atĩrĩ: “Angĩkorũo Jehova ndagũteithĩtie-rĩ, niĩ ingĩkũrutĩra ũteithio kũ? Hihi nĩ kuuma kĩhuuhĩro-inĩ? Kana hihi nĩ kuuma kĩhihĩro-inĩ kĩa ndibei kana kĩa maguta?”
28  Mũthamaki akĩmũũria atĩrĩ: “Ũrĩ na thĩna ũrĩkũ?” Nake akĩmũcokeria akĩmwĩra: “Mũtumia ũyũ aanjĩrire atĩrĩ, ‘Ruta mũrũguo tũmũrĩe ũmũthĩ, narĩo rũciũ tũkaarĩa mũrũ wakwa.’
29  Kwoguo tũgĩtherũkia mũrũ wakwa tũkĩmũrĩa. Mũthenya ũrĩa warũmĩrĩire ngĩmwĩra atĩrĩ, ‘Ruta mũrũguo nĩguo tũmũrĩe.’ No we akĩhitha mũrũwe.”
30  Mũthamaki aigua ciugo cia mũtumia ũcio, agĩtembũra nguo ciake. Rĩrĩa aahĩtũkĩire rũthingo igũrũ, andũ makĩona atĩ eehumbĩte nguo ya ikũnia thĩinĩ wa nguo ciake.
31  Agĩcoka akiuga atĩrĩ: “Ngai aroherithia na eke ũguo o na makĩria mũtwe wa Elisha mũrũ wa Shafati ũngĩikara mwĩrĩ-inĩ wake ũmũthĩ!”
32  Elisha aaikarĩte thĩ thĩinĩ wa nyũmba yake, na athuri maaikarĩte thĩ hamwe nake. Mũthamaki agĩtũma mũndũ athiage mbere yake, no mũtũmwo ũcio atanakinya, Elisha akĩra athuri acio atĩrĩ: “Hihi nĩ muona ũrĩa mũrũ ũyũ wa mũũragani atũmana nĩguo ndinio mũtwe? Atĩrĩrĩ, mũtũmwo ũcio akinya, mũhinge mũrango, na mũnyitĩrĩre mũrango mũmũhingĩrĩrie. Na githĩ mũgambo wa makinya ma mwathi wake ndũrĩ thutha wake?”
33  O hĩndĩ ĩyo aaragia nao, mũtũmwo ũcio agĩkinya harĩ we, nake mũthamaki akiuga atĩrĩ: “Thĩna ũyũ uumĩte kũrĩ Jehova. Ingĩgĩeterera Jehova rĩngĩ nĩkĩ?”
21  Manase aarĩ na mĩaka 12 rĩrĩa aatuĩkire mũthamaki, na agĩathana mĩaka 55 thĩinĩ wa Jerusalemu. Nyina eetagwo Hefiziba.
2  Nake agĩka maũndũ moru maitho-inĩ ma Jehova, akĩrũmĩrĩra mĩtugo ĩrĩ magigi ya ndũrĩrĩ iria Jehova aaingatĩte ciehere mbere ya andũ a Isiraeli.
3  Nĩ aakire rĩngĩ kũndũ gũtũũgĩru kũrĩa ithe Hezekia aanangĩte, na agĩakĩra Baali igongona na agĩthondeka mũtĩ wa kũhoywo, o ta ũrĩa Ahabu mũthamaki wa Isiraeli eekĩte. O na akĩinamĩrĩra mbũtũ yothe ya igũrũ na akĩmĩtungatĩra.
4  Ningĩ agĩaka igongona thĩinĩ wa nyũmba ya Jehova, ĩrĩa Jehova ooigĩte ũũ ũhoro-inĩ wayo: “Thĩinĩ wa Jerusalemu, nĩ ngaaiga rĩĩtwa rĩakwa.”
5  Ningĩ agĩakĩra mbũtũ yothe ya igũrũ igongona thĩinĩ wa nja igĩrĩ cia nyũmba ya Jehova.
6  Na akĩhĩtũkĩria mũrũ wake mwene mwaki-inĩ; agĩka maũndũ ma ũgo, agĩcaria imenyithia cia ũragũri, na akĩamũra andũ arĩa maragia na maroho na arĩa marathaga mohoro. Agĩka maũndũ moru maitho-inĩ ma Jehova na gĩkĩro kĩnene nĩguo amũrakarie.
7  Aaigire mũhianano ũcio wa gwacũhio aathondekire wa mũtĩ wa kũhoywo nyũmba-inĩ ĩrĩa Jehova eerĩte Daudi na akera mũrũ wake Suleimani atĩrĩ: “Thĩinĩ wa nyũmba ĩno na thĩinĩ wa Jerusalemu, o ĩyo thuurĩte kuuma harĩ mĩhĩrĩga yothe ya Isiraeli, nĩ ngaaiga rĩĩtwa rĩakwa rĩtũũre kuo.
8  Na gũtirĩ hĩndĩ ĩngĩ ngaatũma makinya ma Isiraeli morũre kuuma bũrũri-inĩ ũrĩa ndaheire maithe mao ma tene, angĩkorũo nĩ marĩrũmagĩrĩra biũ maũndũ mothe marĩa ndĩmaathĩte, marũmĩrĩre Watho wothe ũrĩa Musa ndungata yakwa aamaathire marũmagĩrĩre.”
9  No matiathĩkire, na Manase aathiire na mbere kũmahĩtithia, agĩtũma meke maũndũ moru mũno gũkĩra ndũrĩrĩ iria Jehova aaniinĩte nĩguo ciehere mbere ya Aisiraeli.
10  Nake Jehova agĩthiĩ na mbere kwaria akĩhũthĩra ndungata ciake anabii, akiuga atĩrĩ:
11  “Manase mũthamaki wa Juda nĩ ekĩte maũndũ macio mothe marĩ magigi; ekĩte maũndũ ma waganu gũkĩra Aamori othe arĩa maarĩ kuo mbere yake, na nĩ atũmĩte Juda ĩhie nĩ ũndũ wa mĩhianano yake ĩrĩ magigi.
12  Nĩ ũndũ ũcio, ũũ nĩguo Jehova Ngai wa Isiraeli ekuuga: ‘Nĩ ngũrehe thĩna mũnene thĩinĩ wa Jerusalemu na Juda, ũtũme matũ meerĩ ma mũndũ o wothe ũkũũigua mararakwo.
13  Na nĩ ngaatambũrũkĩria Jerusalemu rũrigi rwa gũthima rũrĩa rwahũthĩrirũo harĩ Samaria na hũthĩre kabirũ karĩa kaahũthĩrirũo harĩ nyũmba ya Ahabu, na nĩ ngaahuura Jerusalemu ĩthere, o ta ũrĩa mũndũ ahuuraga mbakũri ĩgathera, akamĩhuura na akamĩkurumania.
14  Nĩ ngaatiganĩria matigari ma igai rĩakwa na ndĩmaneane guoko-inĩ gwa thũ ciao, nao magaatuĩka kĩndũ gĩa gũtunywo na gĩa gũtahwo harĩ thũ ciao ciothe,
15  tondũ nĩ meekire maũndũ moru maitho-inĩ makwa na maathiire na mbere kũndakaria kuuma o mũthenya ũrĩa maithe mao ma tene mooimire Misiri nginya ũmũthĩ ũyũ.’”
16  Ningĩ Manase nĩ aaitire thakame nyingĩ mũno ĩtarĩ na mahĩtia nginya akĩmĩiyũria Jerusalemu kuuma mũico ũmwe nginya ũrĩa ũngĩ, o hamwe na mehia make ma gũtũma Juda ĩhie na njĩra ya gwĩka maũndũ moru maitho-inĩ ma Jehova.
17  Ha ũhoro wa maũndũ macio mangĩ megiĩ Manase na ũrĩa wothe eekire o na mehia marĩa eekire, na githĩ ti maandĩke ibuku-inĩ rĩa maũndũ ma mahinda ma athamaki a Juda?
18  Thutha ũcio Manase akĩhurũkio hamwe na maithe make ma tene na agĩthikwo mũgũnda-inĩ wa nyũmba yake, mũgũnda-inĩ wa Uza; na mũrũwe Amoni agĩtuĩka mũthamaki ithenya rĩake.
19  Amoni aarĩ na mĩaka 22 rĩrĩa aatuĩkire mũthamaki, na agĩathana mĩaka ĩĩrĩ thĩinĩ wa Jerusalemu. Nyina eetagwo Meshulemethu mwarĩ wa Haruzu kuuma Jotiba.
20  Nake agĩthiĩ na mbere gwĩka maũndũ moru maitho-inĩ ma Jehova, o ta ũrĩa ithe Manase eekĩte.
21  Agĩkĩrũmĩrĩra njĩra ciothe iria ithe aarũmĩrĩire, na agĩthiĩ na mbere gũtungatĩra na kũinamĩrĩra mĩhianano ĩrĩ magigi ĩrĩa ithe aatungatagĩra.
22  Kwoguo agĩtiganĩria Jehova Ngai wa maithe make ma tene, na ndaarũmĩrĩire njĩra ya Jehova.
23  Thutha-inĩ ndungata cia Amoni ikĩbanga njama ya kũmũũkĩrĩra na ikĩũragĩra mũthamaki ũcio thĩinĩ wa nyũmba yake mwene.
24  No andũ a bũrũri ũcio makĩũraga arĩa othe maabangĩte njama ya gũũkĩrĩra Mũthamaki Amoni, na magĩtua mũrũwe Josia mũthamaki ithenya rĩake.
25  Ha ũhoro wa maũndũ macio mangĩ megiĩ Amoni, ũrĩa eekire, na githĩ ti maandĩke ibuku-inĩ rĩa maũndũ ma mahinda ma athamaki a Juda?
26  Nĩ ũndũ ũcio, makĩmũthika thĩinĩ wa mbĩrĩra yake mũgũnda-inĩ wa Uza, na mũrũwe Josia agĩtuĩka mũthamaki ithenya rĩake.
25  Mwaka-inĩ wa kenda wa wathani wa Zedekia, mweri-inĩ wa ikũmi, mũthenya wa ikũmi wa mweri ũcio, Mũthamaki Nebukadineza wa Babuloni nĩ aathiire na mbũtũ yake yothe gũũkĩrĩra Jerusalemu. Akĩamba hema nĩguo atharĩkĩre itũũra rĩu na agĩaka rũthingo rwa kũrĩrigicĩria,
2  na itũũra rĩu rĩgĩikara rĩrĩ irigicĩrie nginya mwaka wa 11 wa Mũthamaki Zedekia.
3  Mũthenya wa kenda wa mweri wa kana, ng’aragu yarĩ nene mũno thĩinĩ wa itũũra, na gũtiarĩ na irio cia kũrĩo nĩ andũ a bũrũri.
4  Rũthingo rwa itũũra rĩu rũgĩtũrĩkio, na thigari ciothe ikĩũra ũtukũ igereire kĩhingo-inĩ kĩrĩa kĩarĩ gatagatĩ ga thingo iria igĩrĩ hakuhĩ na mũgũnda wa mũthamaki, hĩndĩ ĩyo Akalidei maarigicĩirie itũũra; nake mũthamaki agĩthiĩ erekeire njĩra-inĩ ya Araba.
5  No mbũtũ ya Akalidei ĩgĩteng’eria mũthamaki, na ĩkĩmũkinyĩra werũ-inĩ mwaraganu wa Jeriko, nacio thigari ciake ciothe ikĩhurunjũka kuuma harĩ we.
6  Mbũtũ ĩyo ĩkĩnyita mũthamaki na ĩkĩmũtwara kũrĩ mũthamaki wa Babuloni kũu Ribila, na makĩmũtuĩra.
7  Makĩũraga ariũ a Zedekia akĩĩyonagĩra na maitho make; Nebukadineza agĩcoka agĩtumumaria maitho ma Zedekia, akĩmuoha na bĩngũ cia gĩcango, na akĩmũtwara Babuloni.
8  Mweri-inĩ wa gatano, mũthenya wa mũgwanja wa mweri ũcio, ũguo nĩ kuuga, mwaka wa 19 wa Mũthamaki Nebukadineza mũthamaki wa Babuloni, Nebuzaradani ũrĩa warĩ mũnene wa arangĩri na ndungata ya mũthamaki wa Babuloni, agĩkinya Jerusalemu.
9  Agĩcina nyũmba ya Jehova, nyũmba ya mũthamaki, na nyũmba ciothe cia Jerusalemu; ningĩ agĩcina nyũmba ya mũndũ o wothe ũrĩ igweta.
10  Nacio thingo iria ciathiũrũrũkĩirie Jerusalemu ikĩmomorũo nĩ mbũtũ yothe ya Akalidei ĩrĩa yarĩ hamwe na mũnene wa arangĩri.
11  Nebuzaradani ũcio mũnene wa arangĩri akĩoya andũ acio angĩ maatigarĩte itũũra-inĩ, andũ arĩa maathiĩte makeneana kũrĩ mũthamaki wa Babuloni, na andũ acio angĩ akĩmatwara ithamĩrio.
12  No mũnene ũcio wa arangĩri nĩ aatigire andũ amwe arĩa maarĩ athĩni mũno thĩinĩ wa bũrũri nĩgetha marutage wĩra mĩgũnda-inĩ ya mĩthabibũ na marutithagio wĩra wa kũhinyĩrĩrio.
13  Nao Akalidei makiunanga itugĩ cia gĩcango cia nyũmba ya Jehova na tũkaari na Karia ga gĩcango, o icio ciarĩ thĩinĩ wa nyũmba ya Jehova, na magĩkuua gĩcango kĩu magĩgĩtwara Babuloni.
14  Ningĩ makĩoya ndoo, icakũri, magathĩ ma kũhoria ndambĩ, ikombe, na indo ciothe cia gĩcango iria ciahũthagĩrũo ũtungata-inĩ wa hekarũ.
15  Mũnene ũcio wa arangĩri akĩoya ngĩo cia mwaki na mbakũri iria ciarĩ cia thahabu na betha therie.
16  Ha ũhoro wa itugĩ iria igĩrĩ, Karia, na tũkaari tũrĩa Suleimani aathondekete nĩ ũndũ wa nyũmba ya Jehova, gĩcango kĩa indo icio ciothe kĩarĩ kĩingĩ ũndũ gĩtangĩathimĩkire.
17  O gĩtugĩ kĩarĩ kĩa mĩkono 18 kũraiha na igũrũ, na kĩongo kĩrĩa kĩarĩ igũrũ rĩakĩo kĩarĩ gĩa gĩcango; na ũraihu wa kĩongo kĩmwe warĩ mĩkono ĩtatũ, nayo neti hamwe na makomamanga marĩa maathiũrũrũkĩirie kĩongo kĩu, ciothe ciarĩ cia gĩcango. Gĩtugĩ gĩa kerĩ na neti yakĩo ciatariĩ o ta kĩu kĩngĩ.
18  Mũnene ũcio wa arangĩri ningĩ akĩoya Seraia mũnene wa athĩnjĩri-Ngai, Zefania mũthĩnjĩri-Ngai wa kerĩ, na aikaria atatũ a mĩrango.
19  Na akĩoya kuuma itũũra-inĩ mũnene ũmwe wa kwa mũthamaki ũrĩa warũgamĩrĩire thigari, arata atano a hakuhĩ a mũthamaki arĩa moonekire itũũra-inĩ, o hamwe na mwandĩki wa mũnene wa mbũtũ, ũrĩa wacokanagĩrĩria andũ a bũrũri nĩ ũndũ wa mbaara, na andũ 60 kuuma harĩ andũ arĩa mataarĩ igweta arĩa moonekire itũũra-inĩ.
20  Nebuzaradani mũnene wa arangĩri akĩmoya na akĩmatwara kũrĩ mũthamaki wa Babuloni kũu Ribila.
21  Nake mũthamaki wa Babuloni akĩmoragĩra kũu Ribila bũrũri-inĩ wa Hamathu. Andũ a Juda magĩgĩtwarũo ithamĩrio makĩehera bũrũri-inĩ wao.
22  Mũthamaki Nebukadineza wa Babuloni agĩthuura Gedalia mũrũ wa Ahikamu mũrũ wa Shafani arũgamĩrĩre andũ arĩa aatigĩte bũrũri-inĩ wa Juda.
23  Rĩrĩa anene othe a mbũtũ hamwe na andũ ao maaiguire atĩ mũthamaki wa Babuloni nĩ aathuurĩte Gedalia, o hĩndĩ ĩyo magĩthiĩ kũrĩ Gedalia kũu Mizipa. Nao maarĩ Ishumaeli mũrũ wa Nethania, Johanani mũrũ wa Karea, Seraia mũrũ wa Tanihumethu ũrĩa Mũnetofathi, na Jaazania mũrũ wa Mũmaakathi, hamwe na andũ ao.
24  Nake Gedalia akĩĩhĩta mwĩhĩtwa harĩ o na harĩ andũ acio ao akĩmeera atĩrĩ: “Mũtigetigĩre gũtuĩka ndungata cia Akalidei. Tũũrai thĩinĩ wa bũrũri na mũtungatĩre mũthamaki wa Babuloni, na maũndũ manyu nĩ megũthiĩ wega.”
25  Na rĩrĩ, mweri-inĩ wa mũgwanja, Ishumaeli mũrũ wa Nethania mũrũ wa Elishama, ũrĩa warĩ wa rũciaro rwa ũthamaki, agĩũka arĩ hamwe na arũme angĩ ikũmi, na magĩtharĩkĩra Gedalia makĩmũũraga, o hamwe na Ayahudi na Akalidei arĩa maarĩ hamwe nake kũu Mizipa.
26  Thutha ũcio andũ othe, kuuma ũrĩa mũnini nginya ũrĩa mũnene hamwe na anene a mbũtũ, magĩũkĩra magĩthiĩ Misiri, tondũ nĩ meetigagĩra Akalidei.
27  Na mwaka wa 37 kuuma rĩrĩa Mũthamaki Jehoiakini wa Juda aatwarirũo ithamĩrio, mweri wa 12, mũthenya wa 27 wa mweri ũcio, mwaka ũrĩa Mũthamaki Evili-merodaki wa Babuloni aatuĩkire mũthamaki, mũthamaki ũcio nĩ aarekereirie Mũthamaki Jehoiakini wa Juda akĩmũruta njera.
28  Akĩmwarĩria na njĩra ya ũtugi na akĩiga gĩtĩ gĩake kĩa ũnene igũrũ gũkĩra itĩ cia ũnene cia athamaki arĩa angĩ maarĩ hamwe nake kũu Babuloni.
29  Nĩ ũndũ ũcio Jehoiakini akĩruta nguo ciake cia njera, na aarĩaga kuuma metha-inĩ ya mũthamaki matukũ mothe ma ũtũũro wake.
30  Aaheagwo irio kuuma kũrĩ mũthamaki o mũthenya, matukũ mothe ma ũtũũro wake.
13  Mwaka-inĩ wa 23 wa Jehoashu mũrũ wa Ahazia mũthamaki wa Juda, Jehoahazu mũrũ wa Jehu nĩ aatuĩkire mũthamaki wa Isiraeli thĩinĩ wa Samaria, na agĩathana mĩaka 17.
2  Nake agĩthiĩ na mbere gwĩka maũndũ moru maitho-inĩ ma Jehova, na akĩrũmĩrĩra mehia marĩa Jeroboamu mũrũ wa Nebati aatũmĩte Isiraeli mehie. Ndaigana gũtigana namo.
3  Nĩ ũndũ ũcio marakara ma Jehova magĩakana kwerekera Isiraeli, na akĩmaneana guoko-inĩ kwa Mũthamaki Hazaeli wa Siria na guoko-inĩ kwa Beni-hadadi mũrũ wa Hazaeli matukũ-inĩ mao mothe.
4  Thutha wa ihinda Jehoahazu agĩthaithana etĩkĩrĩke nĩ Jehova, na Jehova akĩmũthikĩrĩria, nĩ gũkorũo nĩ oonete ũrĩa mũthamaki wa Siria aahinyĩrĩirie Isiraeli.
5  Nake Jehova akĩhe Isiraeli mũhonokia nĩguo amateithũre kuuma guoko-inĩ gwa Siria, nao Aisiraeli makĩhota gũtũũra mĩciĩ-inĩ yao o ta hau kabere.
6  (No rĩrĩ, matiatiganire na mehia ma nyũmba ya Jeroboamu marĩa aatũmĩte Isiraeli mehie. Maathiire o na mbere na mehia macio, na mũtĩ wa kũhoywo ũgĩthiĩ na mbere kũrũgama thĩinĩ wa Samaria.)
7  Jehoahazu aatigirũo na mbũtũ ya atwarithia a mbarathi 50 tu, ngaari 10 cia mbarathi, na thigari 10,000 cia gũthiĩ na magũrũ, tondũ mũthamaki wa Siria nĩ aamanangĩte, akamarangĩrĩria ta rũkũngũ hĩndĩ ya kũhuuha ngano.
8  Ha ũhoro wa maũndũ macio mangĩ megiĩ Jehoahazu, ũrĩa wothe eekire o na hinya wake, na githĩ ti maandĩke ibuku-inĩ rĩa maũndũ ma mahinda ma athamaki a Isiraeli?
9  Thutha ũcio Jehoahazu akĩhurũkio hamwe na maithe make ma tene na makĩmũthika Samaria; na mũrũwe Jehoashu agĩtuĩka mũthamaki ithenya rĩake.
10  Mwaka-inĩ wa 37 wa Mũthamaki Jehoashu wa Juda, Jehoashu mũrũ wa Jehoahazu nĩ aatuĩkire mũthamaki wa Isiraeli kũu Samaria, na agĩathana mĩaka 16.
11  Nake agĩthiĩ na mbere gwĩka maũndũ moru maitho-inĩ ma Jehova, akĩaga gũtigana na mehia marĩa mothe Jeroboamu mũrũ wa Nebati aatũmĩte Isiraeli mehie. Aathiire na mbere na mehia macio.
12  Ha ũhoro wa maũndũ macio mangĩ megiĩ Jehoashu, ũrĩa wothe eekire o na hinya wake na ũrĩa aarũire na Mũthamaki Amazia wa Juda, na githĩ ti maandĩke ibuku-inĩ rĩa maũndũ ma mahinda ma athamaki a Isiraeli?
13  Thutha ũcio Jehoashu akĩhurũkio hamwe na maithe make ma tene, na Jeroboamu agĩikarĩra gĩtĩ gĩake kĩa ũnene. Jehoashu agĩgĩthikwo Samaria hamwe na athamaki a Isiraeli.
14  Rĩrĩa Elisha aarwarire mũrimũ ũrĩa wacokire gũtũma akue, Jehoashu mũthamaki wa Isiraeli nĩ aaikũrũkire kũrĩ we na akĩmũrĩrĩra akiuga: “Wũi baba! Wũi baba! Ngaari ya mbarathi ya Isiraeli na atwarithia ake a mbarathi!”
15  Nake Elisha akĩmwĩra: “Oya ũta na mĩguĩ.” Nĩ ũndũ ũcio akĩoya ũta na mĩguĩ.
16  Agĩcoka akĩra mũthamaki ũcio wa Isiraeli atĩrĩ: “Nyita ũta na guoko gwaku.” Agĩkĩnyita ũta na guoko gwake, nake Elisha akĩigĩrĩra moko make igũrũ rĩa moko ma mũthamaki.
17  Agĩcoka akĩmwĩra atĩrĩ: “Hingũra ndirica ĩyo ĩrorete mwena wa irathĩro.” Nake akĩmĩhingũra. Elisha akiuga: “Ratha!” Nake akĩratha. Elisha agĩcoka akiuga atĩrĩ: “Mũguĩ wa Jehova wa ũhootani, mũguĩ wa ũhootani kwerekera Siria! Nĩ ũkaahũũra Siria kũu Afeku nginya ũmĩniine biũ.”
18  Ningĩ akĩmwĩra: “Oya mĩguĩ,” nake akĩmĩoya. Agĩcoka akĩra mũthamaki wa Isiraeli atĩrĩ: “Ratha thĩ.” Nake akĩratha thĩ maita matatũ agĩcoka agĩtiga.
19  Hĩndĩ ĩyo, mũndũ ũcio wa Ngai ũrĩa wa ma akĩrakara mũno nĩ ũndũ wake na akiuga atĩrĩ: “Ũkwagĩrĩirũo kũratha thĩ maita matano kana matandatũ! Ũngĩeka ũguo, nĩ ũngĩkaahũũra Siria nginya ũmĩniine biũ, no rĩu ũkaahũũra Siria o maita matatũ tu.”
20  Thutha ũcio Elisha agĩkua na agĩthikwo. Nĩ kwarĩ ikundi cia atunyani cia Amoabi ciokaga bũrũri-inĩ ũcio kĩambĩrĩria-inĩ kĩa mwaka.
21  Rĩrĩa andũ amwe maathikaga mũndũ, makĩona gĩkundi kĩa atunyani, nĩ ũndũ ũcio magĩikia mũndũ ũcio o rĩmwe harĩa Elisha aathikĩtwo na makĩũra. Rĩrĩa mũndũ ũcio aahutirie mahĩndĩ ma Elisha, agĩcoka muoyo na akĩrũgama na magũrũ make.
22  Na rĩrĩ, Mũthamaki Hazaeli wa Siria aahinyĩrĩirie Isiraeli matukũ mothe ma Jehoahazu.
23  No rĩrĩ, Jehova nĩ aarekire metĩkĩrĩke harĩ we na akĩmaiguĩra tha na akĩmarũmbũiya nĩ ũndũ wa kĩrĩkanĩro gĩake hamwe na Iburahimu, Isaaka, na Jakubu. Ndeendaga kũmaniina, na ndarĩ amaingata akameheria mbere yake nginya ũmũthĩ ũyũ.
24  Rĩrĩa Mũthamaki Hazaeli wa Siria aakuire, mũrũwe Beni-hadadi agĩtuĩka mũthamaki ithenya rĩake.
25  Jehoashu mũrũ wa Jehoahazu agĩtunya Beni-hadadi mũrũ wa Hazaeli matũũra marĩa Hazaeli ooete kuuma harĩ ithe Jehoahazu hĩndĩ ya mbaara. Jehoashu akĩmũhũũra maita matatũ, na akĩoya matũũra macio ma Isiraeli akĩmacokia.
14  Mwaka-inĩ wa kerĩ wa Jehoashu mũrũ wa Jehoahazu mũthamaki wa Isiraeli, Amazia mũrũ wa Mũthamaki Jehoashu wa Juda nĩ aatuĩkire mũthamaki.
2  Aarĩ na mĩaka 25 rĩrĩa aatuĩkire mũthamaki, na agĩathana mĩaka 29 thĩinĩ wa Jerusalemu. Nyina eetagwo Jehoadini wa kuuma Jerusalemu.
3  Nake agĩthiĩ na mbere gwĩka maũndũ marĩa magĩrĩire maitho-inĩ ma Jehova, no ti ta Daudi ithe wao wa tene. Eekire maũndũ mothe o ta ũrĩa ithe Jehoashu eekĩte.
4  No rĩrĩ, kũndũ kũrĩa gũtũũgĩru gũtieheririo, na andũ no maathiaga na mbere kũrutĩra magongona na ndogo ya magongona kũndũ kũu gũtũũgĩru.
5  Rĩrĩa ũthamaki warũmire moko-inĩ make, akĩũraga ndungata ciake iria cioragĩte ithe, o ũcio warĩ mũthamaki.
6  Ĩndĩ ndooragire ariũ a oragani acio, kũringana na rĩathani rĩrĩ rĩa Jehova rĩrĩa rĩandĩkĩtwo ibuku-inĩ rĩa Watho wa Musa: “Maithe matiagĩrĩire kũũragwo nĩ ũndũ wa ariũ ao, na ariũ matiagĩrĩire kũũragwo nĩ ũndũ wa maithe mao; no o mũndũ agĩrĩire kũũragwo nĩ ũndũ wa mehia make we mwene.”
7  Ooragire Aedomu Mũkuru-inĩ wa Cumbĩ, andũ 10,000, na agĩtaha itũũra rĩa Sela mbaara-inĩ, na rĩĩtwa rĩarĩo rĩgĩtuĩka Jokitheeli nginya ũmũthĩ ũyũ.
8  Amazia agĩcoka agĩtũma atũmwo kũrĩ Jehoashu mũrũ wa Jehoahazu mũrũ wa Jehu mũthamaki wa Isiraeli, akĩmwĩra atĩrĩ: “Ũka tũng’ethanĩre mbaara-inĩ.”
9  Nake Mũthamaki Jehoashu wa Isiraeli agĩtũmana ndũmĩrĩri ĩno kũrĩ Mũthamaki Amazia wa Juda: “Ria rĩrĩa rĩrĩ mĩigua kũu Lebanoni nĩ rĩatũmanire ndũmĩrĩri kũrĩ mũtarakwa kũu Lebanoni rĩkiuga, ‘Heana mwarĩ waku atuĩke mũtumia wa mũrũ wakwa.’ No rĩrĩ, nyamũ ya gĩthaka ya Lebanoni ĩkĩhĩtũkĩra hau na ĩkĩrangĩrĩria ria rĩu rĩarĩ na mĩigua.
10  Nĩ ma nĩ ũhũũrĩte Edomu, nĩkĩo ngoro yaku ĩgĩĩte na mwĩtĩo. Kenera riri waku, ĩndĩ ũikare nyũmba-inĩ yaku mwene. Nĩ kĩĩ gĩgũtũma wĩrehere thĩna ũcoke ũgwe, na ũtũme Juda ĩgwe hamwe nawe?”
11  No Amazia ndaigana gũthikĩrĩria. Nĩ ũndũ ũcio Mũthamaki Jehoashu wa Isiraeli akĩambata, na we hamwe na Mũthamaki Amazia wa Juda makĩng’ethanĩra mbaara-inĩ kũu Bethi-shemeshi ya Juda.
12  Juda ĩkĩhootwo nĩ Isiraeli, nĩ ũndũ ũcio o ũmwe wao akĩũra agĩthiĩ gwake mũciĩ.
13  Mũthamaki Jehoashu wa Isiraeli agĩkĩnyita Mũthamaki Amazia wa Juda, mũrũ wa Jehoashu mũrũ wa Ahazia, kũu Bethi-shemeshi. Magĩcoka magĩthiĩ Jerusalemu, na agĩthondeka mwanya rũthingo-inĩ rwa Jerusalemu kuuma Kĩhingo-inĩ kĩa Efiraimu nginya Kĩhingo-inĩ gĩa Kona, mĩkono 400.
14  Akĩoya thahabu yothe o na betha na indo ciothe iria ciarĩ nyũmba-inĩ ya Jehova na igĩna-inĩ cia nyũmba ya mũthamaki, na akĩnyita andũ mĩgwate. Thutha ũcio agĩcoka Samaria.
15  Ha ũhoro wa maũndũ macio mangĩ megiĩ Jehoashu, ũrĩa eekire o na hinya wake na ũrĩa aarũire na Mũthamaki Amazia wa Juda, na githĩ ti maandĩke ibuku-inĩ rĩa maũndũ ma mahinda ma athamaki a Isiraeli?
16  Thutha ũcio Jehoashu akĩhurũkio hamwe na maithe make ma tene na agĩthikwo thĩinĩ wa Samaria hamwe na athamaki a Isiraeli; na mũrũwe Jeroboamu agĩtuĩka mũthamaki ithenya rĩake.
17  Amazia mũrũ wa Jehoashu mũthamaki wa Juda agĩtũũra mĩaka 15 thutha wa gĩkuũ kĩa Jehoashu mũrũ wa Jehoahazu mũthamaki wa Isiraeli.
18  Ha ũhoro wa maũndũ macio mangĩ megiĩ Amazia, na githĩ ti maandĩke ibuku-inĩ rĩa maũndũ ma mahinda ma athamaki a Juda?
19  Thutha ũcio gũkĩbangwo njama ya kũmũũkĩrĩra kũu Jerusalemu, nake akĩũra agĩthiĩ Lakishi, no magĩtũma andũ mamũrũmĩrĩre nginya Lakishi na makĩmũũragĩra kuo.
20  Magĩkĩmũkuua na mbarathi makĩmũcokia, na agĩthikwo Jerusalemu hamwe na maithe make ma tene Itũũra-inĩ rĩa Daudi.
21  Nao andũ othe a Juda makĩoya Azaria, ũrĩa warĩ na mĩaka 16, makĩmũtua mũthamaki ithenya rĩa ithe Amazia.
22  Nĩ aakire itũũra rĩa Elathu rĩngĩ na akĩrĩcokia Juda thutha wa mũthamaki kũhurũkio hamwe na maithe make ma tene.
23  Mwaka-inĩ wa 15 wa Amazia mũrũ wa Jehoashu mũthamaki wa Juda, Jeroboamu mũrũ wa Mũthamaki Jehoashu wa Isiraeli nĩ aatuĩkire mũthamaki thĩinĩ wa Samaria, na agĩathana mĩaka 41.
24  Nake agĩthiĩ na mbere gwĩka maũndũ moru maitho-inĩ ma Jehova. Ndaatiganire na mehia mothe marĩa Jeroboamu mũrũ wa Nebati aatũmĩte Isiraeli mehie.
25  Nĩ aacokirie mũhaka wa Isiraeli kuuma Lebo-hamathu o nginya Iria rĩa Araba, kũringana na kiugo kĩrĩa Jehova Ngai wa Isiraeli ooigĩte kũgerera ndungata yake Jona mũrũ wa Amitai, mũnabii wa kuuma Gathu-heferi.
26  Tondũ Jehova nĩ oonete mĩnyamaro mĩnene ya Isiraeli. Gũtirĩ mũndũ watigarĩte ũngĩateithirie Isiraeli, o na arĩa matarĩ na ũteithio kana arĩa matarĩ hinya.
27  No Jehova nĩ eeranĩire atĩ ndangĩkaaniina rĩĩtwa rĩa Isiraeli mũhuro wa riũa. Kwoguo akĩmahonokia kũgerera guoko kwa Jeroboamu mũrũ wa Jehoashu.
28  Ha ũhoro wa maũndũ macio mangĩ megiĩ Jeroboamu, ũrĩa wothe eekire o na hinya wake, ũrĩa aarũire na ũrĩa aacokirie Dameski na Hamathu kũrĩ Juda thĩinĩ wa Isiraeli, na githĩ ti maandĩke ibuku-inĩ rĩa maũndũ ma mahinda ma athamaki a Isiraeli?
29  Thutha ũcio Jeroboamu akĩhurũkio hamwe na maithe make ma tene, hamwe na athamaki a Isiraeli; na mũrũwe Zekaria agĩtuĩka mũthamaki ithenya rĩake.
19  Rĩrĩa Mũthamaki Hezekia aaiguire ũhoro ũcio, agĩtembũra nguo ciake o hĩndĩ ĩyo na akĩĩhumba nguo ya ikũnia na agĩthiĩ akĩingĩra nyũmba-inĩ ya Jehova.
2  Agĩcoka agĩtũma Eliakimu, ũrĩa warũgamĩrĩire maũndũ ma nyũmba, Shebina ũrĩa warĩ mwandĩki, na athuri kuuma harĩ athĩnjĩri-Ngai, mehumbĩte nguo cia makũnia, akĩmatũma kũrĩ mũnabii Isaia, mũrũ wa Amozu.
3  Makĩmwĩra atĩrĩ: “Ũũ nĩguo Hezekia ekuuga, ‘Mũthenya ũyũ nĩ mũthenya wa mĩtangĩko, wa gũkũũmwo, na wa gĩconoko; nĩ gũkorũo twana nĩ tũkinyĩte ihinda rĩa gũciarũo, no hatirĩ na hinya wa gũciara.
4  No gũkorũo Jehova Ngai waku nĩ ekũigua ciugo ciothe cia Rabishake, ũrĩa ũtũmĩtwo nĩ mwathi wake mũthamaki wa Ashuri nĩguo anyũrũrie Ngai ũrĩa ũtũũraga muoyo, na nĩ ekũmũherithia nĩ ũndũ wa ciugo icio Jehova Ngai waku aiguĩte. Kwoguo hoya nĩ ũndũ wa andũ arĩa matigarĩte muoyo.’”
5  Nĩ ũndũ ũcio ndungata icio cia Mũthamaki Hezekia igĩthiĩ kũrĩ Isaia,
6  nake Isaia agĩciĩra atĩrĩ: “Ũũ nĩguo mũkwĩra mwathi wanyu, ‘Jehova oigĩte ũũ: “Ndũgetigĩre tondũ wa ciugo icio ũiguĩte, ciugo icio ndungata cia mũthamaki wa Ashuri cinumĩte nacio.
7  Nĩ ngwĩkĩra ũndũ mũna meciria-inĩ make, na nĩ ekũigua ũhoro mũna na acoke bũrũri wake; na nĩ ngaatũma oragwo na rũhiũ rwa njora arĩ bũrũri-inĩ wake mwene.”’”
8  Rĩrĩa Rabishake aaiguire atĩ mũthamaki wa Ashuri nĩ athiĩte akehera Lakishi, agĩcoka kũrĩ we na akĩmũkora akĩrũa na Libina.
9  Nake mũthamaki ũcio akĩigua gũkĩĩrũo ũũ ũhoro ũkoniĩ Mũthamaki Tirihaka wa Ethiopia: “Atĩrĩrĩ, nĩ okĩte kũrũa nawe.” Kwoguo agĩtũma atũmwo o rĩngĩ kũrĩ Hezekia, akiuga ũũ:
10  “Ũũ nĩguo mũkwĩra Mũthamaki Hezekia wa Juda, ‘Ndũkareke Ngai waku ũrĩa wĩhokete akũheenie agĩkwĩra ũũ: “Jerusalemu ndĩkũneanwo guoko-inĩ kwa mũthamaki wa Ashuri.”
11  Atĩrĩrĩ, wee nĩ ũiguĩte ũrĩa athamaki a Ashuri meekire mabũrũri mothe rĩrĩa maamanangire. Wee nowe wiki ũgũkĩhonokio?
12  Hihi ngai cia andũ a ndũrĩrĩ iria maithe maitũ ma tene maanangire nĩ ciamahonokirie? Gozani, Harani, na Rezefu ikĩrĩ kũ, o hamwe na andũ a Edeni arĩa maarĩ Teli-asaru?
13  Arĩ kũ mũthamaki wa Hamathu, mũthamaki wa Aripadi, na mũthamaki wa matũũra ma Sefarivaimu, na wa Hena na wa Iva?’”
14  Nake Hezekia akĩoya marũa macio kuuma guoko-inĩ kwa atũmwo na akĩmathoma. Hezekia agĩcoka akĩambata agĩthiĩ nyũmba-inĩ ya Jehova na akĩmatambũrũkia mbere ya Jehova.
15  Na Hezekia akĩambĩrĩria kũhoya arĩ mbere ya Jehova akiuga atĩrĩ: “Wee Jehova Ngai wa Isiraeli, o wee ũikarĩire gĩtĩ kĩa ũnene igũrũ rĩa akerubi, wee wiki nowe Ngai ũrĩa wa ma harĩ mothamaki mothe ma thĩ. Nĩwe wombire igũrũ na thĩ.
16  Tega gũtũ gwaku, wee Jehova ũigue! Hingũra maitho maku, wee Jehova wone! Thikĩrĩria ciugo iria Senakeribu atũmanĩte nĩguo anyũrũrie Ngai ũrĩa ũtũũraga muoyo.
17  Atĩrĩrĩ Jehova, ti itherũ athamaki a Ashuri nĩ manangĩte ndũrĩrĩ o hamwe na mabũrũri ma cio.
18  Na nĩ maikĩtie ngai ciao mwaki-inĩ, tondũ itiarĩ ngai no ciarĩ mbaũ na mahiga, wĩra wa moko ma andũ. Nĩkĩo maahotire gũciananga.
19  No rĩu, Jehova Ngai witũ, twagũthaitha ũtũhonokie kuuma guoko-inĩ gwake, nĩguo mothamaki mothe ma thĩ mamenye atĩ wee wiki nowe Ngai, Jehova.”
20  Nake Isaia mũrũ wa Amozu agĩtũma ndũmĩrĩri ĩno kũrĩ Hezekia: “Ũũ nĩguo Jehova Ngai wa Isiraeli oigĩte, ‘Nĩ njiguĩte ihoya rĩrĩa ũũhoete igũrũ rĩgiĩ Mũthamaki Senakeribu wa Ashuri.
21  Gĩkĩ nĩkĩo kiugo kĩrĩa Jehova oigĩte kũmwerekera: “Mũirĩtu gathirange wa Zayuni nĩ akũmenete, nĩ arakũnyũrũria. Mwarĩ wa Jerusalemu arainainia mũtwe nĩ ũndũ waku.
22  Ũcio wee ũnyũrũrĩtie na ũkaruma-rĩ, nũũ? Nũũ ũgũthũkĩire na mũgambo ũcio waku Na ũkambararĩria maitho macio maku marĩ na mwĩtĩo? Nĩ Ũrĩa Mũtheru wa Isiraeli!
23  Nĩ ũnyũrũrĩtie Jehova kũgerera atũmwo aku na ũkoiga atĩrĩ, ‘Ngĩhũthĩra ngaari ciakwa nyingĩ cia mbaara Nĩ ngwambata nginya tũcũmbĩrĩ twa irĩma, Kũrĩa kũraihu biũ thĩinĩ wa Lebanoni. Ngũtema mĩtarakwa yakuo ĩrĩa mĩraihu, na mĩthengera yakuo ĩrĩa mĩega biũ. Nyingĩre nginya thĩinĩ biũ, mĩtitũ-inĩ yakuo ĩrĩa mĩtumanu mũno.
24  Nĩ ngwenja ithima na nyue maĩ ma kũngĩ; Nĩ ngũhũithia tũrũũĩ tuothe twa Misiri na makinya ma magũrũ makwa.’
25  Kaĩ ũtarĩ waigua? Ũndũ ũcio nĩ watuĩtwo kuuma o tene. Kuuma o matukũ marĩa ma tene nĩ ndaũhaarĩrĩirie. Rĩu nĩ ngũhingia ũndũ ũcio. Matũũra marĩa marĩ na ũgitĩri ũkaamatua hĩba cia mwanangĩko.
26  Aikari a kuo matigaakorũo na wa kũmateithia; Nĩ makaamaka na maconorithio. Magaatuĩka o ta mĩmera ya mũgũnda na nyeki nduru, O ta nyeki ĩmerete nyũmba igũrũ ĩrĩa ĩhoohaga nĩ ũndũ wa rũhuho rwa mwena wa irathĩro.
27  No nĩ menyaga rĩrĩa waikara thĩ, rĩrĩa woimagara, na rĩrĩa wacoka, Na rĩrĩa ũndakarĩire,
28  Tondũ mang’ũrĩ maku kũnjerekera na mũraramo waku nĩ ikinyĩire matũ makwa. Nĩ ngeekĩra gĩcũhĩ gĩakwa iniũrũ-inĩ rĩaku na njĩkĩre mĩkwa yakwa gatagatĩ-inĩ ka mĩromo yaku, Na nĩ ngaatũma ũcokere njĩra ĩrĩa wokĩire.”
29  “‘Na gĩkĩ nĩkĩo kĩmenyithia kĩrĩa ngũkũhe: Mwaka ũyũ nĩ mũkũrĩa maitĩka; naguo mwaka wa kerĩ, mũkaarĩa ngano ĩrĩa ĩkaamera kuuma harĩ mo; no mwaka wa gatatũ nĩ mũkaahanda mbegũ na mũgethe, na nĩ mũkaahanda mĩthabibũ na mũrĩe maciaro mayo.
30  Andũ a nyũmba ya Juda arĩa mageethara, arĩa magaatigara, nĩ magaaikũrũkia mĩri na thĩ na marute maciaro na igũrũ.
31  Nĩ gũkorũo matigari ma andũ nĩ makooima Jerusalemu na arĩa makaahonoka moime Kĩrĩma gĩa Zayuni. Kĩyo kĩa Jehova mũnene wa ita nĩkĩo gĩgeeka ũguo.
32  “‘Nĩ ũndũ ũcio, ũũ nĩguo Jehova oigĩte igũrũ rĩgiĩ mũthamaki wa Ashuri: “Ndegũtonya itũũra-inĩ rĩrĩ Kana aikie mũguĩ kuo Kana arĩũkĩrĩre arĩ na ngo Kana athondeke hĩba ya kũrĩrigicĩria.
33  Njĩra ĩrĩa ookĩire noyo egũcokera; Ndegũtonya itũũra-inĩ rĩrĩ,” ũguo nĩguo Jehova ekuuga.
34  “Nĩ ngũgitĩra itũũra rĩrĩ na ndĩrĩhonokie nĩ ũndũ wakwa Na nĩ ũndũ wa Daudi ndungata yakwa.”’”
35  Ũtukũ o ro ũcio, mũraika wa Jehova agĩthiĩ na akĩũraga arũme 185,000 kambĩ-inĩ ya Aashuri. Rĩrĩa andũ mookĩrire rũcinĩ tene, makĩona mĩĩrĩ ya andũ acio othe maakuĩte.
36  Nĩ ũndũ ũcio Mũthamaki Senakeribu wa Ashuri akĩhũndũka agĩthiĩ Nineve na agĩikara kuo.
37  Na rĩrĩ, rĩrĩa aainamagĩrĩra arĩ nyũmba-inĩ ya ngai yake Nisiroku, ariũ ake Adarameleku na Sharezeru makĩmũũraga na rũhiũ rwa njora na makĩũra magĩthiĩ bũrũri wa Ararati. Nake mũrũwe Esari-hadoni agĩtuĩka mũthamaki ithenya rĩake.
24  Matukũ-inĩ ma Jehoiakimu, Mũthamaki Nebukadineza wa Babuloni nĩ ookire kũmũũkĩrĩra, na Jehoiakimu agĩtuĩka ndungata yake ihinda rĩa mĩaka ĩtatũ. No rĩrĩ, nĩ aamũgarũrũkire na akĩmũremera.
2  Nake Jehova akĩambĩrĩria gũtũma ikundi cia atunyani cia Akalidei, Asiria, Amoabi, na Aamoni nĩguo imũũkĩrĩre. Agĩthiĩ na mbere gũcitũma ciũkĩrĩre Juda nĩguo cimĩanange, kũringana na kiugo kĩa Jehova kĩrĩa aarĩtie kũgerera ndungata ciake anabii.
3  Hatarĩ nganja Jehova nĩwe waathanĩte ũndũ ũcio wĩkĩke harĩ Juda, nĩguo ameherie maitho-inĩ make tondũ wa mehia mothe marĩa Manase eekĩte,
4  ningĩ tondũ wa thakame ĩtarĩ na mahĩtia ĩrĩa aaitĩte, nĩ gũkorũo aaiyũrĩtie Jerusalemu thakame ĩtarĩ mahĩtia na Jehova ndeehaarĩirie kuohanĩra.
5  Ha ũhoro wa maũndũ macio mangĩ megiĩ Jehoiakimu, ũrĩa wothe eekire, na githĩ ti maandĩke ibuku-inĩ rĩa maũndũ ma mahinda ma athamaki a Juda?
6  Thutha ũcio Jehoiakimu akĩhurũkio hamwe na maithe make ma tene; na mũrũwe Jehoiakini agĩtuĩka mũthamaki ithenya rĩake.
7  Mũthamaki wa Misiri ndaacokire kuuma bũrũri-inĩ wake rĩngĩ, tondũ mũthamaki wa Babuloni nĩ ooete indo ciothe iria ciarĩ cia mũthamaki wa Misiri, kuuma Mũkuru-inĩ wa Misiri nginya Rũũĩ-inĩ rwa Farati.
8  Jehoiakini aarĩ na mĩaka 18 rĩrĩa aatuĩkire mũthamaki, na agĩathana mĩeri ĩtatũ thĩinĩ wa Jerusalemu. Nyina eetagwo Nehushita mwarĩ wa Elinathani wa Jerusalemu.
9  Nake agĩthiĩ na mbere gwĩka maũndũ moru maitho-inĩ ma Jehova, kũringana na maũndũ mothe marĩa ithe eekĩte.
10  Ihinda-inĩ rĩu, ndungata cia Mũthamaki Nebukadineza wa Babuloni nĩ ciokire gũũkĩrĩra Jerusalemu, na itũũra rĩu rĩkĩrigicĩrio.
11  Nake Mũthamaki Nebukadineza wa Babuloni agĩũka itũũra-inĩ rĩu hĩndĩ ĩyo ndungata ciake ciarĩrigicĩirie.
12  Mũthamaki Jehoiakini wa Juda akiuma agĩthiĩ kũrĩ mũthamaki wa Babuloni, arĩ hamwe na nyina, ndungata ciake, anene ake, na anene a nyũmba yake; nake mũthamaki wa Babuloni akĩmũnyita mĩgwate mwaka-inĩ wa kanana wa wathani wake.
13  Agĩcoka akĩoya kuuma kũu mĩthithũ yothe ya nyũmba ya Jehova na mĩthithũ ya nyũmba ya mũthamaki. Nacio indo ciothe cia thahabu iria Suleimani mũthamaki wa Isiraeli aathondekete hekarũ-inĩ ya Jehova agĩcitinangia tũcunjĩ tũcunjĩ. Ũndũ ũcio weekĩkire o ta ũrĩa Jehova aarathĩte.
14  Agĩtwara Jerusalemu yothe ithamĩrio, anene othe, njamba ciothe cia ita iria irĩ hinya, na bundi o wothe na mũturi wa cuma o wothe—agĩtwara andũ 10,000 ithamĩrio. Gũtirĩ mũndũ watigirũo tiga o andũ arĩa athĩni biũ a bũrũri ũcio.
15  Kwoguo agĩtwara Jehoiakini ithamĩrio Babuloni; ningĩ akĩoya nyina wa mũthamaki, atumia a mũthamaki, anene a nyũmba yake, na andũ arĩa marĩ igweta a bũrũri ũcio, akĩmaruta Jerusalemu akĩmatwara ithamĩrio Babuloni.
16  Ningĩ mũthamaki wa Babuloni agĩtwara ithamĩrio njamba ciothe cia ita, andũ 7,000, o hamwe na mabundi na aturi a cuma 1,000, othe arũme marĩ hinya na mamenyeretio ũhoro wa mbaara.
17  Mũthamaki wa Babuloni agĩtua Matania, mamawe wa Jehoiakini mũthamaki ithenya rĩake, na akĩgarũra rĩĩtwa rĩake akĩmwĩta Zedekia.
18  Zedekia aarĩ na mĩaka 21 rĩrĩa aatuĩkire mũthamaki, na agĩathana mĩaka 11 thĩinĩ wa Jerusalemu. Nyina eetagwo Hamutali mwarĩ wa Jeremia kuuma Libina.
19  Nake agĩthiĩ na mbere gwĩka maũndũ moru maitho-inĩ ma Jehova, kũringana na maũndũ mothe marĩa Jehoiakimu eekĩte.
20  Tondũ wa marakara ma Jehova, nĩkĩo maũndũ macio meekĩkire thĩinĩ wa Jerusalemu na thĩinĩ wa Juda, nginya akĩmaingata mehere maitho-inĩ make. Nake Zedekia akĩremera mũthamaki wa Babuloni.
5  Na rĩrĩ, Naamani ũrĩa warĩ mũnene wa mbũtũ ya mũthamaki wa Siria aarĩ mũndũ ũrĩ igweta na nĩ aatĩĩtwo nĩ mwathi wake tondũ kũgerera harĩ we Jehova nĩ aaheete Siria ũhootani. Aarĩ njamba ya ita ĩrĩ hinya, o na gũtuĩka aarĩ na mangũ.
2  Tharĩkĩro-inĩ ĩmwe yao, Asiria nĩ maatahĩte kairĩtu kanini kuuma bũrũri wa Isiraeli na gagĩtuĩka ngombo ya mũtumia wa Naamani.
3  Kairĩtu kau gakĩra mũtumia ũcio wagathaga atĩrĩ: “Na arĩ korũo mwathi wakwa no athiĩ kũrĩ mũnabii ũrĩa ũrĩ Samaria! No amũhonie mangũ make.”
4  Kwoguo agĩthiĩ na akĩra mwathi wake ũhoro ũcio, akĩmwĩra ũrĩa kairĩtu kau ga kuuma Isiraeli kooigĩte.
5  Nake mũthamaki wa Siria akĩmwĩra atĩrĩ: “Thiĩ o rĩu! Na nĩ ngũtũma marũa kũrĩ mũthamaki wa Isiraeli.” Nĩ ũndũ ũcio akiumagara, na agĩkuua taranda ikũmi cia betha, icunjĩ 6,000 cia thahabu, na nguo cia magarũrĩra ikũmi.
6  Agĩtwarĩra mũthamaki wa Isiraeli marũa macio, marĩa mooigĩte ũũ: “Hamwe na marũa maya moka kũrĩ wee, nĩ ndatũma Naamani ndungata yakwa nĩguo ũmũhonie mangũ.”
7  Rĩrĩa mũthamaki wa Isiraeli aathomire marũa macio, agĩtembũra nguo ciake akiuga atĩrĩ: “Kaĩ niĩ ndĩ Ngai, nĩgetha hote kũũraga na gũtũũria muoyo? Atĩ nĩkĩo atũmĩte mũndũ ũyũ kũrĩ niĩ, akanjĩra atĩ ndĩmũhonie mangũ! Inyuĩ nĩ mũreyonera atĩ nĩ gũcaria aracaria kũrũa na niĩ.”
8  No rĩrĩa Elisha mũndũ wa Ngai ũrĩa wa ma aaiguire atĩ mũthamaki wa Isiraeli nĩ aatembũrĩte nguo ciake, o rĩmwe agĩtũmana kiugo gĩkĩ kũrĩ mũthamaki: “Nĩ kĩĩ gĩtũmĩte ũtembũre nguo ciaku? Reke mũndũ ũcio oke kũrĩ niĩ nĩgetha amenye atĩ nĩ kũrĩ mũnabii thĩinĩ wa Isiraeli.”
9  Nĩ ũndũ ũcio Naamani agĩthiĩ na mbarathi ciake na ngaari ciake cia mbaara akĩrũgama mũromo-inĩ wa nyũmba ya Elisha.
10  No Elisha agĩtũma mũndũ akamwĩre atĩrĩ: “Thiĩ ũgethambe maita mũgwanja thĩinĩ wa Jorodani, na nĩ ũgũcokererũo nĩ nyama cia mwĩrĩ waku, na nĩ ũgũthera.”
11  Nake Naamani akĩrakara na akĩambĩrĩria gũthiĩ, akiugaga ũũ: “Ngwĩĩraga atĩrĩ, ‘Ekuuma oke kũrĩ niĩ na arũgame haha akaĩre rĩĩtwa rĩa Jehova Ngai wake, agĩcũgagia guoko gwake mbere na thutha igũrũ rĩa mangũ nĩguo amahonie.’
12  Githĩ Abana na Faripari, o cio njũũĩ cia Dameski, ti njega gũkĩra maĩ mothe ma Isiraeli? Githĩ to ndĩthambe thĩinĩ wacio na there?” Nĩ ũndũ ũcio akĩhũndũka na agĩthiĩ arĩ na mang’ũrĩ manene.
13  Ndungata ciake igĩthiĩ kũrĩ we ikĩmwĩra atĩrĩ: “Baba, korũo mũnabii egũkwĩrĩte wĩke ũndũ wa magegania-rĩ, githĩ ndũngĩawĩka? Na githĩ ndũkĩagĩrĩirũo o na makĩria gwĩka ũguo akwĩra tondũ oiga o ‘Wĩthambe na nĩ ũgũthera’?”
14  Agĩgĩikũrũka na agĩtoboka Jorodani maita mũgwanja, kũringana na kiugo kĩa mũndũ ũcio wa Ngai ũrĩa wa ma. Na agĩcokererũo nĩ nyama cia mwĩrĩ wake, o ta nyama cia mwĩrĩ wa kamwana kanini, na agĩthera.
15  Thutha ũcio agĩcoka kũrĩ mũndũ ũcio wa Ngai ũrĩa wa ma, we mwene na arĩa othe maarĩ hamwe nake, akĩrũgama mbere yake akĩmwĩra atĩrĩ: “Rĩu nĩ njũĩ atĩ gũtirĩ kũndũ kũngĩ thĩinĩ wa thĩ yothe kũrĩ Ngai tiga o Isiraeli. Ndagũthaitha wĩtĩkĩre kwamũkĩra kĩheo kuuma kũrĩ ndungata yaku.”
16  No rĩrĩ, Elisha akiuga ũũ: “O ta ũrĩa Jehova ũrĩa ndungatagĩra atũũraga muoyo, ndigũgĩtĩkĩra.” Akĩmũringĩrĩria etĩkĩre, no we akĩrega.
17  Mũthia-inĩ Naamani akĩmwĩra: “Angĩkorũo ndũgwĩtĩkĩra, ndagũthaitha ũreke ndungata yaku ĩheo mĩrigo ya tĩri ĩngĩkuuo nĩ nyũmbũ igĩrĩ kuuma bũrũri ũyũ, tondũ ndungata yaku ndĩgũcoka kũruta igongona rĩa njino kana igongona rĩngĩ kũrĩ ngai ingĩ tiga Jehova.
18  Ĩndĩ Jehova arorekagĩra ndungata yaku nĩ ũndũ wa ũndũ ũyũ ũmwe: Rĩrĩa mwathi wakwa athiĩ nyũmba-inĩ ya Rimoni kũinamĩrĩra kuo, enyitagĩrĩra guoko-inĩ gwakwa, kwoguo no nginya nyinamagĩrĩre kũu nyũmba-inĩ ya Rimoni. Rĩrĩa ndainamĩrĩra kũu nyũmba-inĩ ya Rimoni, Jehova arorekagĩra ndungata yaku nĩ ũndũ wa ũndũ ũcio.”
19  Nake akĩmwĩra: “Thiĩ na thayũ.” Rĩrĩa ooimire harĩ we na agĩkorũo athiĩte itĩna rĩigana ũna,
20  Gehazi ndungata ya Elisha mũndũ ũcio wa Ngai ũrĩa wa ma akĩĩra atĩrĩ: ‘Mwathi wakwa arekereria Mũsiria ũcio ũgwĩtwo Naamani athiĩ o ũguo, na njĩra ya kũrega gwĩtĩkĩra amũhe kĩrĩa egũkĩte nakĩo. O ta ũrĩa Jehova atũũraga muoyo, nĩ ngũteng’era ndĩmũkinyĩre na nyamũkĩre kĩndũ kuuma kũrĩ we.’
21  Kwoguo Gehazi akiuma Naamani thutha. Rĩrĩa Naamani oonire mũndũ ateng’erete thutha wake, akiuma ngaari-inĩ yake ya mbarathi nĩguo amũtũnge akĩmũũria: “Maũndũ mothe nĩ mega?”
22  Nake akĩmwĩra: “Maũndũ mothe nĩ mega. Ndatũmwo nĩ mwathi wakwa anjĩra ũũ, ‘Atĩrĩrĩ, nĩ harĩ anake erĩ kuuma gĩcigo-inĩ kĩrĩa kĩrĩ irĩma kĩa Efiraimu a ariũ a anabii moka kũrĩ niĩ o rĩu. Ndagũthaitha ũmahe taranda ĩmwe ya betha na nguo cia magarũrĩra merĩ.’”
23  Nake Naamani akĩmwĩra: “Oya taranda igĩrĩ.” Akĩmũringĩrĩria, nake akĩoha taranda igĩrĩ cia betha agĩciĩkĩra mĩhuko-inĩ ĩĩrĩ, hamwe na nguo cia magarũrĩra merĩ, na akĩnengera ndungata ciake igĩrĩ, nacio igĩthiĩ ikuuĩte irĩ mbere yake.
24  Rĩrĩa aakinyire Ofeli, agĩcioya kuuma guoko-inĩ kwao agĩciiga nyũmba na akĩra andũ acio mathiĩ. Rĩrĩa maathiire,
25  akĩingĩra na akĩrũgama hakuhĩ na mwathi wake. Elisha akĩmũũria atĩrĩ: “Uuma kũ Gehazi?” No we akĩmwĩra: “Gũtirĩ handũ ndungata yaku ĩgũthiĩte.”
26  Elisha akĩmwĩra atĩrĩ: “Githĩ ngoro yakwa ndiuma hamwe nawe rĩrĩa mũndũ ũcio oimire ngaari-inĩ yake ya mbarathi nĩguo agũtũnge? Hihi rĩrĩ nĩrĩo ihinda rĩa kwamũkĩra betha kana kwamũkĩra nguo kana mĩgũnda ya mĩtamaiyũ kana mĩgũnda ya mĩthabibũ kana ng’ondu kana ng’ombe kana ndungata cia arũme kana cia atumia?
27  Rĩu mangũ ma Naamani megũtũũra menyitĩrĩire harĩ wee na njiarũa ciaku tene na tene.” Nake akiuma mbere yake o hĩndĩ ĩyo arĩ na mangũ, erũhĩte ta mbarabu.
15  Na rĩrĩ, mwaka-inĩ wa 27 wa Mũthamaki Jeroboamu wa Isiraeli, Azaria mũrũ wa Mũthamaki Amazia wa Juda nĩ aatuĩkire mũthamaki.
2  Aarĩ na mĩaka 16 rĩrĩa aatuĩkire mũthamaki, na agĩathana mĩaka 52 thĩinĩ wa Jerusalemu. Nyina eetagwo Jekolia wa kuuma Jerusalemu.
3  Nake agĩthiĩ na mbere gwĩka maũndũ marĩa magĩrĩire maitho-inĩ ma Jehova, o ta ũrĩa ithe Amazia eekĩte.
4  No rĩrĩ, kũndũ kũrĩa gũtũũgĩru gũtieheririo, na andũ no maathiaga na mbere kũrutĩra magongona na ndogo ya magongona kũndũ kũu gũtũũgĩru.
5  Jehova akĩrehera mũthamaki ihũũra, nake agĩtũũra arĩ na mangũ nginya mũthenya ũrĩa aakuire; na aaikaraga thĩinĩ wa nyũmba yarĩ handũ mwanya, nake Jothamu mũrũ wa mũthamaki nĩwe warũgamagĩrĩra nyũmba, agatuĩra andũ a bũrũri ciira.
6  Ha ũhoro wa maũndũ macio mangĩ megiĩ Azaria, ũrĩa wothe eekire, na githĩ ti maandĩke ibuku-inĩ rĩa maũndũ ma mahinda ma athamaki a Juda?
7  Thutha ũcio Azaria akĩhurũkio hamwe na maithe make ma tene, na agĩthikwo hamwe na maithe make ma tene thĩinĩ wa Itũũra rĩa Daudi; na mũrũwe Jothamu agĩtuĩka mũthamaki ithenya rĩake.
8  Mwaka-inĩ wa 38 wa Mũthamaki Azaria wa Juda, Zekaria mũrũ wa Jeroboamu nĩ aatuĩkire mũthamaki wa Isiraeli thĩinĩ wa Samaria, na agĩathana mĩeri itandatũ.
9  Nake agĩka maũndũ moru maitho-inĩ ma Jehova, o ta ũrĩa maithe make ma tene meekĩte. Ndaatiganire na mehia marĩa Jeroboamu mũrũ wa Nebati aatũmĩte Isiraeli mehie.
10  Nake Shalumu mũrũ wa Jabeshi akĩbanga njama ya kũmũũkĩrĩra na akĩmũũragĩra Ibileamu. Thutha wa kũmũũraga, agĩtuĩka mũthamaki ithenya rĩake.
11  Ha ũhoro wa maũndũ macio mangĩ megiĩ Zekaria, nĩ maandĩke ibuku-inĩ rĩa maũndũ ma mahinda ma athamaki a Isiraeli.
12  Ũndũ ũcio nĩ wahingirie kiugo kĩa Jehova kĩrĩa eerĩte Jehu atĩrĩ: “Njiarũa inya cia ariũ aku nĩ igaaikarĩra gĩtĩ kĩa ũnene kĩa Isiraeli.” Na ũguo noguo gwekĩkire.
13  Shalumu mũrũ wa Jabeshi aatuĩkire mũthamaki mwaka-inĩ wa 39 wa Mũthamaki Uzia wa Juda, na agĩathana mweri mũgima thĩinĩ wa Samaria.
14  Nake Menahemu mũrũ wa Gadi akĩambata kuuma Tiriza agĩthiĩ Samaria na akĩũraga Shalumu mũrũ wa Jabeshi kũu Samaria. Thutha wa kũmũũraga, agĩtuĩka mũthamaki ithenya rĩake.
15  Ha ũhoro wa maũndũ macio mangĩ megiĩ Shalumu na njama ĩrĩa aabangire, nĩ maandĩke ibuku-inĩ rĩa maũndũ ma mahinda ma athamaki a Isiraeli.
16  Hĩndĩ ĩyo nĩrĩo Menahemu ookire kuuma Tiriza na akĩhũũra itũũra rĩa Tifisa o hamwe na andũ arĩa othe maarĩ thĩinĩ warĩo na gĩcigo-inĩ kĩarĩo, tondũ nĩ rĩaregire kũmũhingũrĩra ihingo. Akĩrĩhũũra na agĩtarũra nda cia atumia a kuo arĩa maarĩ na nda.
17  Mwaka-inĩ wa 39 wa Mũthamaki Azaria wa Juda, Menahemu mũrũ wa Gadi nĩ aatuĩkire mũthamaki wa Isiraeli, na agĩathana mĩaka ikũmi thĩinĩ wa Samaria.
18  Nake agĩthiĩ na mbere gwĩka maũndũ moru maitho-inĩ ma Jehova. Ndaatiganire na mehia mothe marĩa Jeroboamu mũrũ wa Nebati aatũmĩte Isiraeli mehie, matukũ-inĩ make mothe.
19  Mũthamaki Puli wa Ashuri agĩũka bũrũri-inĩ, na Menahemu akĩnengera Puli taranda 1,000 cia betha nĩguo amũteithie gwĩkĩra hinya wathani wake ũthamaki-inĩ ũcio.
20  Nĩ ũndũ ũcio, Menahemu agĩcokanĩrĩria betha icio kuuma harĩ Isiraeli na njĩra ya gũciĩtia kuuma kũrĩ andũ arĩa maarĩ igweta na itonga. Akĩnengera mũthamaki wa Ashuri cekeri 50 cia betha cia o mũndũ. Nake mũthamaki wa Ashuri akĩhũndũka na ndaaikarire bũrũri-inĩ.
21  Ha ũhoro wa maũndũ macio mangĩ megiĩ Menahemu, ũrĩa wothe eekire, na githĩ ti maandĩke ibuku-inĩ rĩa maũndũ ma mahinda ma athamaki a Isiraeli?
22  Thutha ũcio Menahemu akĩhurũkio hamwe na maithe make ma tene; na mũrũwe Pekahia agĩtuĩka mũthamaki ithenya rĩake.
23  Mwaka-inĩ wa 50 wa Mũthamaki Azaria wa Juda, Pekahia mũrũ wa Menahemu nĩ aatuĩkire mũthamaki wa Isiraeli thĩinĩ wa Samaria, na agĩathana mĩaka ĩĩrĩ.
24  Nake agĩthiĩ na mbere gwĩka maũndũ moru maitho-inĩ ma Jehova. Ndaatiganire na mehia marĩa Jeroboamu mũrũ wa Nebati aatũmĩte Isiraeli mehie.
25  Na rĩrĩ, mũnene ũrĩa wamũteithagĩrĩria, Peka mũrũ wa Remalia, akĩbanga njama ya kũmũũkĩrĩra na akĩmũũragĩra Samaria nyũmba-inĩ ĩrĩa ndaya na igũrũ ĩrĩ na ũgitĩri ya nyũmba ya mũthamaki hamwe na Arigobu na Ariehi. Aarĩ na arũme 50 a Gileadi; na thutha wa kũmũũraga, agĩtuĩka mũthamaki ithenya rĩake.
26  Ha ũhoro wa maũndũ macio mangĩ megiĩ Pekahia, ũrĩa wothe eekire, nĩ maandĩke ibuku-inĩ rĩa maũndũ ma mahinda ma athamaki a Isiraeli.
27  Mwaka-inĩ wa 52 wa Mũthamaki Azaria wa Juda, Peka mũrũ wa Remalia nĩ aatuĩkire mũthamaki wa Isiraeli thĩinĩ wa Samaria, na agĩathana mĩaka 20.
28  Nake agĩthiĩ na mbere gwĩka maũndũ moru maitho-inĩ ma Jehova na ndaatiganire na mehia marĩa Jeroboamu mũrũ wa Nebati aatũmĩte Isiraeli mehie.
29  Matukũ-inĩ ma Mũthamaki Peka wa Isiraeli, Mũthamaki Tigilathu-pileseru wa Ashuri nĩ aatharĩkĩire na agĩtaha Ijoni, Abeli-bethi-maaka, Janoa, Kedeshi, Hazoru, Gileadi, na Galili, bũrũri wothe wa Nafitali, na akĩoya aikari a kuo akĩmatwara ithamĩrio Ashuri.
30  Nake Hoshea mũrũ wa Ela akĩbanga njama ya gũũkĩrĩra Peka mũrũ wa Remalia, akĩmũtharĩkĩra na akĩmũũraga; na agĩtuĩka mũthamaki ithenya rĩake mwaka-inĩ wa 20 wa Jothamu mũrũ wa Uzia.
31  Ha ũhoro wa maũndũ macio mangĩ megiĩ Peka, ũrĩa wothe eekire, nĩ maandĩke ibuku-inĩ rĩa maũndũ ma mahinda ma athamaki a Isiraeli.
32  Mwaka-inĩ wa kerĩ wa Peka mũrũ wa Remalia mũthamaki wa Isiraeli, Jothamu mũrũ wa Mũthamaki Uzia wa Juda nĩ aatuĩkire mũthamaki.
33  Aarĩ na mĩaka 25 rĩrĩa aatuĩkire mũthamaki, na agĩathana mĩaka 16 thĩinĩ wa Jerusalemu. Nyina eetagwo Jerusha, mwarĩ wa Zadoku.
34  Nake agĩthiĩ na mbere gwĩka maũndũ marĩa magĩrĩire maitho-inĩ ma Jehova, o ta ũrĩa ithe Uzia eekĩte.
35  No rĩrĩ, kũndũ kũrĩa gũtũũgĩru gũtieheririo, na andũ no maathiaga na mbere kũrutĩra magongona na ndogo ya magongona kũndũ kũu gũtũũgĩru. Nĩwe waakire kĩhingo kĩa rũgongo kĩa nyũmba ya Jehova.
36  Ha ũhoro wa maũndũ macio mangĩ megiĩ Jothamu, ũrĩa eekire, na githĩ ti maandĩke ibuku-inĩ rĩa maũndũ ma mahinda ma athamaki a Juda?
37  Matukũ-inĩ macio, Jehova akĩambĩrĩria gũtũma Rezini mũthamaki wa Siria na Peka mũrũ wa Remalia mokĩrĩre Juda.
38  Thutha ũcio Jothamu akĩhurũkio hamwe na maithe make ma tene, na agĩthikwo hamwe na maithe make ma tene thĩinĩ wa Itũũra rĩa Daudi ithe wao wa tene. Na mũrũwe Ahazu agĩtuĩka mũthamaki ithenya rĩake.
20  Matukũ-inĩ macio Hezekia nĩ aarwarire na aarĩ hakuhĩ gũkua. Nake mũnabii Isaia mũrũ wa Amozu agĩũka kũrĩ we akĩmwĩra, “Ũũ nĩguo Jehova oigĩte: ‘Arĩria andũ a nyũmba yaku, tondũ nĩ ũgũkua; ndũkũhona.’”
2  Aigua ũguo, akĩhũgũra ũthiũ wake akĩrora rũthingo-inĩ na akĩambĩrĩria kũhoya Jehova akiuga ũũ:
3  “Jehova ndagũthaitha, ririkana ũrĩa ngoretwo ngĩtwarana nawe ndĩ mwĩhokeku na ngoro yakwa yothe, na ngeka maũndũ marĩa mega maitho-inĩ maku.” Hezekia akĩambĩrĩria kũrĩra na kĩrĩro kĩnene.
4  O na Isaia atakinyĩte nja ya gatagatĩ, kiugo kĩa Jehova gĩkĩmũkinyĩra akĩrũo atĩrĩ:
5  “Coka wĩre Hezekia ũcio mũtongoria wa andũ akwa atĩrĩ, ‘Ũũ nĩguo Jehova Ngai wa Daudi ithe wanyu wa tene oigĩte: “Nĩ njiguĩte mahoya maku. Nĩ nyonete maithori maku. Nĩ ngũkũhonia. Mũthenya wa gatatũ nĩ ũkaambata ũthiĩ nyũmba ya Jehova.
6  Nĩ nguongerera ũtũũro waku mĩaka 15 na nĩ ngũkũhonokia na honokie itũũra rĩrĩ kuuma guoko-inĩ kwa mũthamaki wa Ashuri, na ngitĩre itũũra rĩrĩ nĩ ũndũ wakwa na nĩ ũndũ wa Daudi ndungata yakwa.”’”
7  Isaia agĩcoka akiuga ũũ: “Rehei ngũmba ya ngũyũ iria hihe na nyũmithie.” Nao makĩmĩrehe na makĩmũhaka ihũha-inĩ, thutha ũcio akĩhona kahora kahora.
8  Hezekia oorĩtie Isaia atĩrĩ: “Kĩmenyithia kĩa atĩ Jehova nĩ ekũhonia na atĩ mũthenya wa gatatũ nĩ ngaambata thiĩ nyũmba ya Jehova nĩ kĩrĩkũ?”
9  Nake Isaia agĩcokia akiuga: “Gĩkĩ nĩkĩo kĩmenyithia kuuma kũrĩ Jehova gĩa gũkuonia atĩ Jehova nĩ ekũhingia kiugo kĩrĩa oigĩte: Hihi ũkwenda kĩĩruru kĩrĩa kĩrĩ ngathĩ-inĩ gĩthiĩ mbere makinya ikũmi kana gĩcoke na thutha makinya ikũmi?”
10  Hezekia akiuga atĩrĩ: “Nĩ ũndũ mũhũthũ kĩĩruru gũthiĩ mbere makinya ikũmi no ti gũcoka na thutha makinya ikũmi.”
11  Nĩ ũndũ ũcio Isaia ũcio mũnabii agĩkaĩra Jehova, nake agĩtũma kĩĩruru kĩrĩa kĩarĩ ngathĩ-inĩ ya Ahazu gĩcoke na thutha makinya ikũmi thutha wa gũkorũo gĩikũrũkĩte makinya macio.
12  Hĩndĩ ĩyo mũthamaki wa Babuloni, Berodaki-baladani mũrũ wa Baladani agĩtũma marũa na kĩheo kũrĩ Hezekia, tondũ nĩ aaiguĩte atĩ Hezekia aarĩ mũrwaru.
13  Hezekia akĩamũkĩra andũ acio maatũmĩtwo na akĩmonia nyũmba yake ya kũiga mũthithũ—betha, thahabu, maguta ma balisamu na maguta mangĩ ma goro, kũrĩa indo ciake cia mbaara ciaigagwo, na kĩrĩa gĩothe kĩarĩ igĩna-inĩ ciake. Gũtirĩ kĩndũ o na kĩmwe Hezekia ataamonirie thĩinĩ wa nyũmba yake na thĩinĩ wa wathani wake wothe.
14  Thutha ũcio mũnabii Isaia agĩũka kũrĩ Mũthamaki Hezekia akĩmũũria atĩrĩ: “Andũ acio moigire atĩa, na mekuumĩte kũ?” Nake Hezekia akĩmũcokeria ũũ: “Mekuumĩte bũrũri wa kũraya, bũrũri wa Babuloni.”
15  Agĩcoka akĩmũũria ũũ: “Nĩ kĩĩ monire thĩinĩ wa nyũmba yaku?” Hezekia akĩmũcokeria atĩrĩ: “Monire indo ciothe thĩinĩ wa nyũmba yakwa. Gũtirĩ kĩndũ o na kĩmwe itanamonia thĩinĩ wa igĩna ciakwa.”
16  Isaia agĩkĩra Hezekia ũũ: “Thikĩrĩria kiugo kĩa Jehova,
17  ‘Atĩrĩrĩ, matukũ nĩ maroka, rĩrĩa indo iria ciothe irĩ thĩinĩ wa nyũmba yaku, o hamwe na iria ciothe maithe maku ma tene matũũrĩte maigĩte nginya ũmũthĩ igaakuuo itwarũo Babuloni. Gũtirĩ kĩndũ o na kĩmwe gĩgaatigara,’ ũguo nĩguo Jehova ekuuga.
18  ‘Na ariũ amwe aku mwene arĩa ũgaaciara nĩ magaakuuo na nĩ magaatuĩka anene a kwa mũthamaki thĩinĩ wa nyũmba ya mũthamaki wa Babuloni.’”
19  Hĩndĩ ĩyo Hezekia akĩra Isaia atĩrĩ: “Kiugo kĩu kĩa Jehova waria nĩ kĩega.” Agĩcoka akiuga ũũ: “Nĩ wega angĩkorũo ũtũũro-inĩ wakwa gũgũkorũo kũrĩ na thayũ na kwĩhandĩte wega.”
20  Ha ũhoro wa maũndũ macio mangĩ megiĩ Hezekia, hinya wake wothe na ũrĩa aathondekire karia ka maĩ na mũtaro na agĩtwara maĩ itũũra-inĩ, na githĩ ti maandĩke ibuku-inĩ rĩa maũndũ ma mahinda ma athamaki a Juda?
21  Thutha ũcio Hezekia akĩhurũkio hamwe na maithe make ma tene; na mũrũwe Manase agĩtuĩka mũthamaki ithenya rĩake.
1  Na rĩrĩ, thutha wa gĩkuũ kĩa Ahabu, Moabi nĩ yaremeire Isiraeli.
2  Hĩndĩ ĩyo nĩrĩo Ahazia aagũire kũgerera mwanya warĩ kanyũmba-inĩ gake ka igũrũ kũu Samaria na akĩgurara. Kwoguo agĩtũma atũmwo na akĩmeera atĩrĩ: “Thiĩi mũtuĩrie ũhoro kũrĩ Baali-zebubu ngai ya Ekironi, nĩguo mũmenye kana nĩ ngũhona nguraro ĩno.”
3  No mũraika wa Jehova akĩra Elija ũrĩa Mũtishibi ũũ: “Ũkĩra ũthiĩ ũgatũnge atũmwo a mũthamaki wa Samaria ũmeere atĩrĩ, ‘Hihi nĩ Ngai gũtarĩ thĩinĩ wa Isiraeli atĩ nĩkĩo mũrathiĩ gũtuĩria ũhoro kũrĩ Baali-zebubu ngai ya Ekironi?
4  Nĩ ũndũ ũcio, Jehova oigĩte ũũ: “Ndũkuuma ũrĩrĩ-inĩ ũcio ũkomeire, tondũ hatarĩ nganja nĩ ũgũkua.”’” Nake Elija agĩĩthiĩra.
5  Rĩrĩa atũmwo acio maacokire kũrĩ we, o rĩmwe akĩmoria ũũ: “Nĩ kĩĩ gĩatũma mũcoke?”
6  Nao makĩmũcokeria makĩmwĩra atĩrĩ, “Nĩ harĩ mũndũ ũũkire gũtũtũnga atwĩra ũũ: ‘Thiĩi, mũcoke kũrĩ mũthamaki ũrĩa ũmũtũmire mũmwĩre atĩrĩ, “Ũũ nĩguo Jehova ekuuga: ‘Hihi nĩ Ngai gũtarĩ thĩinĩ wa Isiraeli atĩ nĩkĩo ũtũmĩte andũ magatuĩrie ũhoro kũrĩ Baali-zebubu ngai ya Ekironi? Nĩ ũndũ ũcio-rĩ, ndũkuuma ũrĩrĩ-inĩ ũcio ũkomeire, tondũ hatarĩ nganja nĩ ũgũkua.’”’”
7  Nake akĩmoria atĩrĩ: “Mũndũ ũcio ũũkire kũmũtũnga na amwĩra ciugo icio ekũhaanaga atĩa?”
8  Nao makĩmwĩra atĩrĩ: “Nĩ mũndũ ũkwĩhumbĩte nguo ya maguoya na akeyoha mũcibi wa ngothi njohero.” Nake akiuga o rĩmwe: “Ũcio nĩ Elija ũrĩa Mũtishibi.”
9  Mũthamaki agĩcoka akĩmũtũmĩra mũnene wa thigari 50 hamwe na arũme ake 50. Rĩrĩa mũnene ũcio aambatire kũrĩ we, Elija aaikarĩte thĩ igũrũ rĩa kĩrĩma. Agĩkĩmwĩra atĩrĩ: “Wee mũndũ wa Ngai ũrĩa wa ma, mũthamaki ekuuga atĩrĩ, ‘Ikũrũka.’”
10  No Elija agĩcokeria mũnene ũcio wa thigari 50 akĩmwĩra ũũ: “Angĩkorũo niĩ ndĩ mũndũ wa Ngai-rĩ, reke mwaki ũikũrũke kuuma igũrũ ũgũcine hamwe na arũme acio aku 50.” Naguo mwaki ũgĩikũrũka kuuma igũrũ ũkĩmũcina hamwe na arũme acio ake 50.
11  Nake mũthamaki akĩmũtũmĩra rĩngĩ mũnene ũngĩ wa thigari 50 hamwe na arũme ake 50. Nake agĩthiĩ akĩmwĩra atĩrĩ: “Wee mũndũ wa Ngai ũrĩa wa ma, mũthamaki ekuuga atĩrĩ, ‘Ikũrũka na ihenya.’”
12  No Elija akĩmacokeria akĩmeera ũũ: “Angĩkorũo niĩ ndĩ mũndũ wa Ngai ũrĩa wa ma-rĩ, reke mwaki ũikũrũke kuuma igũrũ ũgũcine hamwe na arũme acio aku 50.” Naguo mwaki wa Ngai ũgĩikũrũka kuuma igũrũ na ũkĩmũcina hamwe na arũme acio ake 50.
13  Mũthamaki agĩcoka agĩtũma o rĩngĩ mũnene wa gatatũ wa thigari 50 hamwe na arũme ake 50. No mũnene ũcio wa gatatũ wa thigari 50 akĩambata na akĩinamĩrĩra aturĩtie maru mbere ya Elija na akĩambĩrĩria kũmũthaitha etĩkĩrĩke nĩwe akĩmwĩra ũũ: “Wee mũndũ wa Ngai ũrĩa wa ma, ndagũthaitha ũreke muoyo wakwa na wa ndungata ici ciaku 50 ũkorũo ũrĩ wa bata maitho-inĩ maku.
14  Mwaki nĩ ũrĩkĩtie gũikũrũka kuuma igũrũ na ũgacina anene acio erĩ a mbere a thigari 50 hamwe na ikundi ciao cia arũme 50, ĩndĩ rĩu reke muoyo wakwa ũkorũo ũrĩ wa bata maitho-inĩ maku.”
15  Hĩndĩ ĩyo mũraika wa Jehova akĩra Elija atĩrĩ: “Ikũrũka hamwe nake. Ndũkamwĩtigĩre.” Nĩ ũndũ ũcio agĩũkĩra agĩikũrũka hamwe nake nginya kũrĩ mũthamaki.
16  Elija agĩkĩra mũthamaki atĩrĩ, “Jehova oigĩte ũũ: ‘Nĩ ũtũmĩte atũmwo magatuĩrie ũhoro kũrĩ Baali-zebubu ngai ya Ekironi. Hihi nĩ Ngai gũtarĩ thĩinĩ wa Isiraeli? Nĩ kĩĩ gĩtũmĩte wage gũtuĩria kiugo gĩake? Nĩ ũndũ ũcio-rĩ, ndũkuuma ũrĩrĩ-inĩ ũcio ũkomeire, tondũ hatarĩ nganja nĩ ũgũkua.’”
17  Nake agĩkua, kũringana na kiugo kĩa Jehova kĩrĩa Elija oigĩte; na tondũ ndaarĩ na mũriũ, Jehoramu agĩtuĩka mũthamaki ithenya rĩake, mwaka-inĩ wa kerĩ wa Jehoramu mũrũ wa Jehoshafatu mũthamaki wa Juda.
18  Ha ũhoro wa maũndũ macio mangĩ megiĩ Ahazia, ũrĩa eekire, na githĩ ti maandĩke ibuku-inĩ rĩa maũndũ ma mahinda ma athamaki a Isiraeli?
2  Rĩrĩa Jehova aarĩ hakuhĩ kuoya Elija amũtware igũrũ thĩinĩ wa kĩhuhũkanio, Elija na Elisha nĩ mooimire Giligali.
2  Elija akĩra Elisha atĩrĩ: “Ndagũthaitha ũikare gũkũ, tondũ Jehova nĩ andũmĩte thiĩ Betheli.” No Elisha akĩmwĩra: “O ta ũrĩa Jehova atũũraga muoyo na o ta ũrĩa wee ũtũũraga muoyo, ndigũgũtiga.” Nĩ ũndũ ũcio magĩikũrũka magĩthiĩ Betheli.
3  Nao ariũ a anabii kũu Betheli magĩthiĩ kũrĩ Elisha makĩmwĩra atĩrĩ: “Hihi nĩ ũĩ atĩ ũmũthĩ Jehova nĩ ekweheria mwathi waku atige gũtuĩka mũtongoria waku?” Nake akĩmeera ũũ: “Nĩ njũĩ ũguo. Mwĩkirĩrei.”
4  Nake Elija akĩmwĩra atĩrĩ: “Elisha, ndagũthaitha ũikare gũkũ, tondũ Jehova nĩ andũmĩte thiĩ Jeriko.” No we akĩmwĩra atĩrĩ: “O ta ũrĩa Jehova atũũraga muoyo na o ta ũrĩa wee ũtũũraga muoyo, ndigũgũtiga.” Kwoguo magĩthiĩ Jeriko.
5  Nao ariũ a anabii arĩa maarĩ kũu Jeriko magĩthiĩ kũrĩ Elisha makĩmwĩra atĩrĩ: “Hihi nĩ ũĩ atĩ ũmũthĩ Jehova nĩ ekweheria mwathi waku atige gũtuĩka mũtongoria waku?” Nake akĩmeera ũũ: “Nĩ njũĩ ũguo. Mwĩkirĩrei.”
6  Na rĩrĩ, Elija akĩmwĩra atĩrĩ: “Ndagũthaitha ũikare gũkũ, tondũ Jehova nĩ andũmĩte thiĩ Jorodani.” No we akĩmwĩra atĩrĩ: “O ta ũrĩa Jehova atũũraga muoyo na o ta ũrĩa wee ũtũũraga muoyo, ndigũgũtiga.” Nĩ ũndũ ũcio, eerĩ magĩthiĩ na mbere na rũgendo.
7  Na ariũ 50 a anabii o nao magĩthiĩ makĩrũgama o haraihu meroreire acio erĩ marũgamĩte hakuhĩ na Rũũĩ rwa Jorodani.
8  Nake Elija akĩoya nguo yake akĩmĩkũnja na akĩgũtha maĩ, namo makĩgayũkana mwena wa ũmotho na mwena wa ũrĩo, nao eerĩ makĩringa magereire thĩ nyũmũ.
9  Na rĩrĩ, marĩkia kũringa, Elija akĩra Elisha atĩrĩ: “Hoya ũndũ ũrĩa ũrenda ngwĩkĩre itaneherio harĩ wee.” Nake Elisha akĩmwĩra: “Hihi no nyamũkĩre icunjĩ igĩrĩ cia roho waku?”
10  Akĩmũcokeria akĩmwĩra: “Ũndũ ũcio wahoya nĩ mũritũ. Angĩkorũo nĩ ũkũnyona ngĩeherio kuuma harĩ wee, ũndũ ũcio wahoya nĩ ũgwĩkĩka; no angĩkorũo ndũkũnyona, ũndũ ũcio ndũgwĩkĩka.”
11  Na rĩrĩa maathiaga o makĩaragia, o rĩmwe ngaari ya mbarathi yatariĩ ta mwaki, na mbarathi ciatariĩ ta mwaki ikĩmatigithũkania eerĩ, na Elija akĩambata igũrũ thĩinĩ wa kĩhuhũkanio.
12  Hĩndĩ ĩyo Elisha eeroragĩra, aakayaga akoiga: “Wũi baba! Wũi baba! Ngaari ya mbarathi ya Isiraeli na atwarithia ake a mbarathi!” Rĩrĩa aatigire kũmuona, akĩnyita nguo ciake mwene agĩcitembũra icunjĩ igĩrĩ.
13  Thutha ũcio akĩoya nguo ya Elija ĩrĩa yagwĩte kuuma harĩ we na akĩhũndũka, akĩrũgama hũgũrũrũ-inĩ cia Rũũĩ rwa Jorodani.
14  Agĩcoka akĩoya nguo ya Elija ĩyo yagwĩte kuuma harĩ we akĩgũtha maĩ akiuga ũũ: “Jehova arĩ kũ, o ũcio Ngai wa Elija?” Rĩrĩa aagũthire maĩ macio, makĩgayũkana mwena wa ũmotho na mwena wa ũrĩo, na Elisha akĩringa.
15  Rĩrĩa ariũ a anabii kũu Jeriko maamuoneire o haraihu, makiuga atĩrĩ: “Roho wa Elija ũrĩ igũrũ rĩa Elisha.” Magĩgĩthiĩ kũmũtũnga na makĩinamĩrĩra thĩ mbere yake.
16  Makĩmwĩra atĩrĩ: “Nĩ harĩ andũ 50 marĩ na hinya gatagatĩ-inĩ ka ndungata ciaku. Twagũthaitha ũreke mathiĩ magacarie mwathi waku. No gũkorũo roho wa Jehova nĩ ũmuoete na igũrũ ũkamũikia kĩrĩma-inĩ kĩmwe kana mũkuru-inĩ ũmwe. No we akĩmeera: “Mũtikamatũme.”
17  No o magĩthiĩ na mbere kũmũringĩrĩria nginya agĩconoka, nĩ ũndũ ũcio akĩmeera: “Matũmei.” Nao magĩtũma andũ acio 50, magĩcaria ihinda rĩa thikũ ithatũ no matiamuonire.
18  Rĩrĩa maacokire kũrĩ we, aaikaraga Jeriko. Nake akĩmeera atĩrĩ: “Githĩ ndiamwĩrire mũtigathiĩ?”
19  Thutha wa ihinda andũ a itũũra rĩu makĩra Elisha ũũ: “Mwathi wakwa nĩ arona atĩ itũũra rĩrĩ rĩrĩ handũ hega; no maĩ ma rĩo nĩ moru, na bũrũri nĩ mũthaatu.”
20  Nake akiuga: “Ndeherai kabakũri kanini kerũ na mũgekĩre cumbĩ.” Nao makĩmũtwarĩra.
21  Agĩcoka agĩthiĩ harĩa maĩ macio mooimaga na agĩikia cumbĩ thĩinĩ wamo akiuga: “Jehova ekuuga atĩrĩ, ‘Nĩ ndahonia maĩ maya. Matigũcoka kũrehe gĩkuũ kana ũhoro wa gũthaata.’”
22  Na rĩrĩ, maĩ macio nĩ maahonirio nginya ũmũthĩ ũyũ, kũringana na kiugo kĩrĩa kĩaaririo nĩ Elisha.
23  Nake akĩambata kuuma kũu erekeire Betheli. Na rĩrĩa aathiaga njĩra-inĩ, tũmwana tũmwe tũkiuma itũũra-inĩ tũkĩambĩrĩria kũmũnyũrũria tũkiugaga atĩrĩ: “Ambata wee kĩhara gĩkĩ! Ambata wee kĩhara gĩkĩ!”
24  Thutha-inĩ akĩĩhũgũra akĩrora tũmwana tũu agĩtũruma na rĩĩtwa rĩa Jehova. Hĩndĩ ĩyo nduba igĩrĩ cia mũgoma ikiumĩra mũtitũ-inĩ na igĩtambura ciana 42 harĩ icio tũcunjĩ tũcunjĩ.
25  Agĩthiĩ na mbere na rũgendo kuuma kũu erekeire Kĩrĩma-inĩ gĩa Karimeli, na kuuma kũu agĩcoka Samaria.
3  Na rĩrĩ, Jehoramu mũrũ wa Ahabu aatuĩkire mũthamaki wa Isiraeli kũu Samaria mwaka-inĩ wa 18 wa Mũthamaki Jehoshafatu wa Juda, na agĩathana mĩaka 12.
2  Nake agĩthiĩ na mbere gwĩka maũndũ moru maitho-inĩ ma Jehova, no ti na gĩkĩro kĩrĩa ithe kana nyina meekĩte, nĩ gũkorũo nĩ eeheririe gĩtugĩ gĩa kũhoywo kĩa Baali kĩrĩa ithe aathondekete.
3  No rĩrĩ, nĩ aanyitĩrĩire mehia marĩa Jeroboamu mũrũ wa Nebati aatũmĩte Isiraeli mehie. Ndaatiganire namo.
4  Na rĩrĩ, Mesha Mũthamaki wa Moabi aarĩ mũrĩithi wa ng’ondu, na nĩ aarĩhaga igooti rĩa tũgondu 100,000 na ndũrũme 100,000 itarĩ nyenje guoya kũrĩ mũthamaki wa Isiraeli.
5  Rĩrĩa Ahabu aakuire, mũthamaki wa Moabi akĩremera mũthamaki wa Isiraeli.
6  Nĩ ũndũ ũcio, Mũthamaki Jehoramu akiumagara mũthenya ũcio kuuma Samaria na agĩcokanĩrĩria andũ a Isiraeli othe.
7  Ningĩ agĩtũmana ndũmĩrĩri kũrĩ Mũthamaki Jehoshafatu wa Juda, akiuga ũũ: “Mũthamaki wa Moabi nĩ anemeire. Hihi nĩ ũgũthiĩ na niĩ tũkarũe na Moabi?” Nake akiuga: “Ĩĩ nĩ ngũthiĩ. Niĩ nawe tũrĩ ũndũ ũmwe. Andũ akwa no ta andũ aku. Mbarathi ciakwa no ta mbarathi ciaku.”
8  Ningĩ akĩũria atĩrĩ: “Tũkwambata tũgereire njĩra ĩrĩkũ?” Nake akĩmũcokeria akĩmwĩra: “Tũkũgera njĩra ya werũ wa Edomu.”
9  Mũthamaki ũcio wa Isiraeli agĩcoka akiumagara hamwe na mũthamaki wa Juda na mũthamaki wa Edomu. Na thutha wa gũthiũrũrũka thikũ mũgwanja, gũtiarĩ na maĩ ma kũnyuo nĩ thigari na mahiũ marĩa maamoimĩte thutha.
10  Mũthamaki wa Isiraeli agĩkiuga atĩrĩ: “Kaĩ ũyũ nĩ ũndũ mũũru-ĩ! Jehova etĩte athamaki aya atatũ, nogetha amaneane guoko-inĩ kwa Moabi!”
11  Nake Jehoshafatu akiuga ũũ: “Kaĩ gũtarĩ mũnabii wa Jehova gũkũ ũngĩtũtuĩrĩria ũhoro kũrĩ Jehova?” Nayo ndungata ĩmwe ya mũthamaki wa Isiraeli ĩgĩcokia ĩkiuga: “Elisha mũrũ wa Shafati ũrĩa waitagĩrĩria Elija maĩ moko arĩ gũkũ.”
12  Jehoshafatu agĩcoka akiuga ũũ: “Kiugo kĩa Jehova kĩrĩ hamwe nake.” Nĩ ũndũ ũcio, mũthamaki wa Isiraeli na Jehoshafatu na mũthamaki wa Edomu magĩikũrũka kũrĩ we.
13  Nake Elisha akĩra mũthamaki wa Isiraeli atĩrĩ: “Ndĩ na ũhoro ũrĩkũ nawe? Thiĩ kũrĩ anabii a thoguo na kũrĩ anabii a nyũkwa.” No mũthamaki wa Isiraeli akĩmwĩra ũũ: “Aca, tondũ Jehova nĩwe wĩtĩte athamaki aya atatũ nĩguo amaneane guoko-inĩ kwa Moabi.”
14  Nake Elisha akiuga ũũ: “O ta ũrĩa Jehova mũnene wa ita, o ũcio ndungatagĩra atũũraga muoyo, tiga nĩ ũrĩa heete Jehoshafatu mũthamaki wa Juda gĩtĩo, ndingĩakũrora kana ndindanĩre nawe.
15  Rĩu-rĩ, ndeherai mũhũũri wa kĩnanda kĩa mũgeeto.” Rĩrĩa mũhũũri ũcio wa kĩnanda kĩa mũgeeto aambĩrĩirie gũkĩhũũra, guoko kwa Jehova gũgĩũka igũrũ rĩa Elisha.
16  Nake akiuga, “Ũũ nĩguo Jehova ekuuga: ‘Enjai mĩtaro ĩiyũre mũkuru-inĩ ũyũ,
17  nĩ gũkorũo Jehova ekuuga atĩrĩ: “Mũtikuona rũhuho na mũtikuona mbura; no mũkuru ũyũ nĩ ũkũiyũra maĩ, na nĩ mũkũmanyua, inyuĩ, mahiũ manyu, na nyamũ cianyu icio ingĩ.”’
18  No ũyũ nĩ ũndũ mũnini mũno maitho-inĩ ma Jehova, tondũ nĩ ekũneana nginya Moabi guoko-inĩ kwanyu.
19  No mũhaka mũmomore itũũra o rĩothe rĩrĩ na ũgitĩri na itũũra o rĩothe rĩega, mwagĩrĩirũo gũtema mũtĩ o wothe mwega, mũhingĩrĩrie ithima ciothe cia maĩ, na mũgũnda o wothe mwega mũũthũkangie na mahiga.”
20  Na rĩrĩ, rũcinĩ hĩndĩ ya igongona rĩa mũtu rĩa rũcinĩ, o rĩmwe maĩ makiuma mwena wa Edomu na bũrũri ũcio ũkĩiyũra maĩ.
21  Amoabi othe makĩigua atĩ athamaki acio nĩ maambatĩte kũrũa nao, nĩ ũndũ ũcio, magĩcokanĩrĩria arũme othe arĩa mangĩakuuire indo cia mbaara, na magĩikara mũhaka-inĩ.
22  Rĩrĩa mookĩrire rũcinĩ tene, maĩ nĩ maamũrĩkĩtwo nĩ riũa, na harĩ Amoabi arĩa maarĩ mwena ũcio ũngĩ, maĩ macio moonekaga marĩ matune ta thakame.
23  Nao makiuga: “Ĩno nĩ thakame! Hatarĩ nganja athamaki acio nĩ moraganĩte o ene na rũhiũ rwa njora. Nĩ tũgĩthiĩi tũgatahe indo, inyuĩ andũ a Moabi!”
24  Rĩrĩa maakinyire kambĩ-inĩ ya Isiraeli, Aisiraeli magĩũkĩra na makĩambĩrĩria kũũraga andũ acio a Moabi, nao makĩũra. Makĩmarũmĩrĩra makĩingĩra Moabi, makĩũragaga Amoabi o magĩthiaga.
25  Nao makĩmomora matũũra, na o mũndũ agĩikia ihiga mũgũnda-inĩ wothe mwega, makĩũiyũria mahiga; makĩhingĩrĩria ithima ciothe cia maĩ, na magĩtema mũtĩ wothe mwega. Thutha-inĩ thingo cia mahiga cia Kiri-haresethu nocio ciatigirũo irũgamĩte, na andũ arĩa maahũthagĩra kĩgũtha magĩthiũrũrũkĩria itũũra rĩu na makĩrĩmomora.
26  Hĩndĩ ĩrĩa mũthamaki wa Moabi oonire atĩ nĩ atoorio mbaara-inĩ, agĩthiĩ na arũme 700 marĩ na hiũ cia njora nĩguo matũrĩkanie mathiĩ kũrĩ mũthamaki wa Edomu; no matiahotire gwĩka ũguo.
27  Nĩ ũndũ ũcio, akĩoya mũrũ wake wa irigithathi ũrĩa warĩ athane ithenya rĩake na akĩmũruta arĩ igongona rĩa njino rũthingo-inĩ. Na gũkĩgĩa marakara manene kwerekera Isiraeli, kwoguo makĩmweherera magĩcoka bũrũri-inĩ wao.
12  Na rĩrĩ, mwaka-inĩ wa mũgwanja wa Jehu, Jehoashu agĩtuĩka mũthamaki na agĩathana mĩaka 40 thĩinĩ wa Jerusalemu. Nyina eetagwo Zibia wa kuuma Biri-shiba.
2  Jehoashu agĩthiĩ na mbere gwĩka maũndũ marĩa maagĩrĩire maitho-inĩ ma Jehova matukũ-inĩ marĩa mothe Jehoiada ũrĩa mũthĩnjĩri-Ngai aamũtaaraga.
3  No rĩrĩ, kũndũ kũrĩa gũtũũgĩru gũtieheririo, na andũ no maathiaga na mbere kũrutĩra magongona na ndogo ya magongona kũndũ kũu gũtũũgĩru.
4  Nake Jehoashu akĩra athĩnjĩri-Ngai atĩrĩ: “Oyai mbeca ciothe iria irehagwo nyũmba-inĩ ya Jehova nĩ ũndũ wa magongona marĩa matheru, mbeca iria o mũndũ agĩrĩirũo nĩ kũruta, mbeca iria irutagwo irĩ thogora ũrĩa ũtuĩtwo wa mũndũ, na mbeca iria ciothe o mũndũ atindĩkagwo nĩ ngoro yake kũrehe nyũmba-inĩ ya Jehova.
5  Athĩnjĩri-Ngai o ene nĩo marĩoyaga mbeca icio kuuma kũrĩ arĩa maciruta na magacihũthĩra gũthondeka nyũmba, harĩa hothe honeka harĩ hathũku.”
6  Gũkinyĩria mwaka wa 23 wa Mũthamaki Jehoashu, athĩnjĩri-Ngai matiathondekete kũrĩa gwathũkangĩte nyũmba-inĩ ĩyo.
7  Mũthamaki Jehoashu agĩgĩta Jehoiada ũcio mũthĩnjĩri-Ngai o hamwe na athĩnjĩri-Ngai acio angĩ akĩmeera atĩrĩ: “Nĩ kĩĩ kĩratũma mwage gũthondeka kũrĩa nyũmba ĩno ĩthũkangĩte? Nĩ ũndũ ũcio, mũtikoe mbeca ingĩ kuuma kũrĩ arĩa macirutaga o tiga akorirũo cikũhũthĩrũo gũthondeka nyũmba ĩno.”
8  Nao athĩnjĩri-Ngai magĩtĩkĩra atĩ matikuoya mbeca ingĩ kuuma kũrĩ andũ na atĩ tio mekwĩhokerũo wĩra wa gũthondeka nyũmba ĩyo.
9  Nake Jehoiada ũcio mũthĩnjĩri-Ngai akĩoya ithandũkũ na agĩtũra irima gĩkunĩko-inĩ kĩarĩo na akĩrĩiga hakuhĩ na kĩgongona mwena wa ũrĩo mũndũ agĩtonya nyũmba-inĩ ya Jehova. Hau nĩho athĩnjĩri-Ngai arĩa maarĩ aikaria a mĩrango maaikagia mbeca iria ciothe ciarehagwo thĩinĩ wa nyũmba ya Jehova.
10  Rĩrĩa rĩothe mona atĩ harĩ na mbeca nyingĩ ithandũkũ-inĩ, mwandĩki wa mũthamaki na mũthĩnjĩri-Ngai ũrĩa mũnene maathiaga magacokanĩrĩria na magatara mbeca icio ciarehetwo nyũmba-inĩ ya Jehova.
11  Maaneanaga mbeca iria ciatarũo kũrĩ arĩa maamũrĩtwo marũgamĩrĩre wĩra ũcio warutagwo nyũmba-inĩ ya Jehova. Nao magacoka makarĩha andũ arĩa maarutaga wĩra wa mbaũ na aaki arĩa maarutaga wĩra nyũmba-inĩ ya Jehova,
12  o hamwe na mabundi a mahiga na arĩa maaicũhagia mahiga. Ningĩ nĩ maagũrire mbaũ na mahiga maicũhie ma gũthondeka kũrĩa gwathũkangĩte nyũmba-inĩ ya Jehova na makĩhũthĩra mbeca icio kũrũgamĩrĩra mahũthĩro macio mangĩ mothe ma gũthondeka nyũmba ĩyo.
13  O na kũrĩ ũguo, mbeca-inĩ iria ciarehirũo nyũmba-inĩ ya Jehova, gũtirĩ ciahũthĩrirũo gũthondeka iraĩ cia betha, magathĩ ma kũhoria ndambĩ, mbakũri, tũrumbeta, kana kĩndũ kĩa mũthemba o wothe gĩa thahabu kana kĩa betha kĩa nyũmba ya Jehova.
14  Maacineaga o arĩa maarutaga wĩra ũcio, nao magacihũthĩra gũthondeka nyũmba ya Jehova.
15  Matiatuĩragia ũrĩa mbeca irahũthĩrũo kuuma kũrĩ andũ arĩa maanengeraga mbeca icio nĩguo ineo aruti wĩra, tondũ maarĩ ehokeku.
16  No rĩrĩ, mbeca cia magongona ma mahĩtia na mbeca cia magongona ma mehia itiarehagwo nyũmba-inĩ ya Jehova; icio ciarĩ cia athĩnjĩri-Ngai.
17  Hĩndĩ ĩyo nĩrĩo Hazaeli mũthamaki wa Siria aambatire nĩguo akarũe na itũũra rĩa Gathu, na akĩrĩtaha, thutha ũcio agĩtua itua rĩa gũtharĩkĩra Jerusalemu.
18  Nake Mũthamaki Jehoashu wa Juda akĩoya magongona mothe matheru marĩa maithe make ma tene Jehoshafatu, Jehoramu, na Ahazia, o acio maarĩ athamaki a Juda maamũrĩte, o hamwe na magongona make marĩa matheru na thahabu yothe ĩrĩa yarĩ igĩna-inĩ cia nyũmba ya Jehova na cia nyũmba ya mũthamaki, agĩcitũmanĩra Hazaeli mũthamaki wa Siria. Nake agĩtiga gũũkĩrĩra Jerusalemu.
19  Ha ũhoro wa maũndũ macio mangĩ megiĩ Jehoashu, ũrĩa wothe eekire, na githĩ ti maandĩke ibuku-inĩ rĩa maũndũ ma mahinda ma athamaki a Juda?
20  O na kũrĩ ũguo, ndungata ciake ikĩnyitanĩra harĩ njama ya kũmũũkĩrĩra na ikĩũragĩra Jehoashu nyũmba-inĩ ya Karĩma, njĩra-inĩ ĩrĩa ĩikũrũkĩte gũthiĩ Sila.
21  Ndungata ciake Jozakaru mũrũ wa Shimeathu na Jehozabadu mũrũ wa Shomeri nĩo maamũtharĩkĩire na makĩmũũraga. Makĩmũthika hamwe na maithe make ma tene thĩinĩ wa Itũũra rĩa Daudi, na mũrũwe Amazia agĩtuĩka mũthamaki ithenya rĩake.
