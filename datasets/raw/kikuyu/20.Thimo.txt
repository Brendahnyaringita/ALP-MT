10  Thimo cia Suleimani. Mwana mũũgĩ atũmaga ithe akeneNo mwana mũkĩgu atũmaga nyina agĩe na kĩeha.
2  Mĩthithũ yumanĩte na waganu ndĩkoragwo na ũguni,No ũthingu nĩguo ũhonokagia mũndũ kuuma gĩkuũ-inĩ.
3  Jehova ndagaatũma mũndũ mũthingu ahũte,No arĩa aganu nĩ arĩmaimaga kĩrĩa meriragĩria.
4  Moko magũtaru marehaga ũthĩni,No moko marĩ kĩyo marehaga ũtonga.
5  Mwana ũrĩa ũhũthagĩra ũtaũku acokanagĩrĩria irio hĩndĩ ya ũrugarĩ,No mwana ũrĩa wĩkaga maũndũ ma thoni akoragwo toro hĩndĩ ya magetha.
6  Irathimo ikoragwo mũtwe-inĩ wa mũndũ ũrĩa mũthingu,No kanua ka mũndũ ũrĩa mwaganu kahithaga maũndũ ma ũhinya.
7  Kĩririkano kĩa mũndũ ũrĩa mũthingu nĩ gĩkaarathimwo,No rĩĩtwa rĩa andũ arĩa aganu nĩ kũbutha rĩkaabutha.
8  Mũndũ ũkoragwo na ngoro ĩrĩ na ũũgĩ nĩ etĩkĩraga motaaro,No mũndũ ũrĩa waragia maũndũ ma ũrimũ nĩ akaarangĩrĩrio thĩ.
9  Mũndũ ũrĩa ũthiaga na wĩkindĩru arĩthiaga arĩ na thayũ,No ũrĩa wogomagia njĩra ciake nĩ akaamenyeka.
10  Mũndũ ũrĩa uunaga riitho rĩake na wara atũmaga kũgĩe na kĩeha,Na mũndũ ũrĩa waragia maũndũ ma ũrimũ nĩ akaarangĩrĩrio thĩ.
11  Kanua ka mũndũ ũrĩa mũthingu nĩ kĩhumo kĩa muoyo,No kanua ka mũndũ ũrĩa mwaganu kahithaga maũndũ ma ũhinya.
12  Rũmena nĩruo rũcogagĩra ngũĩ,No wendo nĩ ũhumbagĩra mehia mothe.
13  Ũũgĩ ũkoragwo mĩromo-inĩ ya mũndũ ũrĩa ũrĩ na ũtaũku,No rũthanju nĩ rwa mũgongo wa mũndũ ũrĩa ũtarĩ wĩcirio.
14  Andũ arĩa ogĩ nĩ meigagĩra ũmenyo ũrĩ ta mũthithũ,No kanua ga kĩrimũ kerehagĩra mwanangĩko.
15  Ũtonga wa mũndũ mũtongu nĩ itũũra rĩake rĩrĩ na ũgitĩri. Mwanangĩko wa andũ arĩa athĩni nĩ ũthĩni wao.
16  Mawĩra ma mũndũ ũrĩa mũthingu matongoragia muoyo-inĩ;No maciaro ma mũndũ ũrĩa mwaganu matongoragia mehia-inĩ.
17  Mũndũ ũrĩa wathĩkagĩra ũtaaro nĩ njĩra ya muoyo,No ũrĩa ũtetĩkagĩra kũrũngwo nĩ ahĩtithagia andũ arĩa angĩ.
18  Mũndũ ũrĩa ũhithaga rũmena rwake nĩ maheeni aragia,Na mũndũ ũrĩa ũtheremagia maũndũ ma njambanio nĩ mũkĩgu.
19  Hĩndĩ ĩrĩa ciugo ciaingĩha, mehia matingĩĩthemwo,No mũndũ ũrĩa ũgiragĩrĩria mĩromo yake akoragwo na ũũgĩ.
20  Rũrĩmĩ rwa mũndũ ũrĩa mũthingu rũtariĩ ta betha ĩrĩa njega biũ,No ngoro ya mũndũ ũrĩa mwaganu ndĩrĩ bata mũnene.
21  Mĩromo ya mũndũ ũrĩa mũthingu nĩ ĩhũnagia andũ aingĩ,No andũ arĩa akĩgu makuaga nĩ kwaga wĩcirio.
22  Kĩrathimo kĩa Jehova nĩkĩo gĩtongagia mũndũ,Na ndarĩ ruo onganagĩrĩria nakĩo.
23  Gwĩka maũndũ ma thoni nĩ ta mũthaako harĩ mũndũ ũrĩa mũkĩgu,No ũũgĩ nĩ wa mũndũ ũrĩa ũkoragwo na ũtaũku.
24  Mũndũ ũrĩa mwaganu nĩ agaakorũo nĩ ũndũ ũrĩa etigagĩra;No andũ arĩa athingu nĩ makaahingĩrio merirĩria mao.
25  Rĩrĩa kĩhuhũkanio kĩahĩtũka, mũndũ ũrĩa mwaganu ndakoragwo kuo rĩngĩ,No mũndũ ũrĩa mũthingu atũũraga atariĩ ta mũthingi tene na tene.
26  O ta thiki ĩrĩ magego-inĩ, na ndogo ĩrĩ maitho-inĩ,No taguo kĩgũũta gĩtariĩ harĩ mũndũ ũrĩa ũgĩtũmaga.
27  Gwĩtigĩra Jehova nĩ gũtũmaga matukũ ma ũtũũro wa mũndũ mongerereke,No mĩaka ya andũ arĩa aganu nĩ ĩkaanyihio.
28  Kĩĩrĩgĩrĩro kĩa andũ arĩa athingu kĩrehaga gĩkeno,No kĩĩrĩgĩrĩro kĩa andũ arĩa aganu nĩ gĩgaathira.
29  Njĩra ya Jehova nĩ mwĩgitio harĩ mũndũ ũrĩa ũtarĩ ũcuke,No nĩ mwanangĩko harĩ arĩa mekaga maũndũ moru.
30  Mũndũ ũrĩa mũthingu gũtirĩ hĩndĩ akaagwa,No andũ arĩa aganu matigaacoka gũtũũra thĩinĩ wa thĩ.
31  Kanua ka mũndũ ũrĩa mũthingu karagia ũũgĩ,No rũrĩmĩ rũrĩa rwaragia maũndũ moru nĩ rũkaaniinwo.
32  Mĩromo ya mũndũ ũrĩa mũthingu nĩ ĩmenyaga maũndũ marĩa mega,No kanua ka andũ arĩa aganu karagia maũndũ moru.
4  Ariũ akwa, thikĩrĩriai ũtaaro wa thoguo;Tegai matũ nĩguo mũgĩe na ũtaũku,
2  Nĩ gũkorũo nĩ ngũmũhe ũtaaro mwega;Mũtikanatiganĩrie ũrutani wakwa.
3  Ndarĩ mwana mwĩhokeku harĩ babaNa nĩ ndendetwo mũno nĩ maitũ.
4  Baba aandutire akĩnjĩra atĩrĩ: “Ngoro yaku ĩrorũmia ciugo ciakwa biũ. Rũmagĩrĩra maathani makwa nĩguo ũthiĩ na mbere gũtũũra muoyo.
5  Gĩa na ũũgĩ, gĩa na ũtaũku. Ndũkanariganĩrũo, na ndũkanagarũrũke ũtigane na uuge wakwa.
6  Ndũkanatigane naguo, na nĩ ũrĩkũgitagĩra. Wende, na nĩ ũrĩkũrangagĩra.
7  Ũũgĩ nĩguo ũndũ ũrĩa wa bata makĩria, nĩ ũndũ ũcio, gĩa na ũũgĩ,Na harĩ indo iria ciothe ũkũgĩa nacio, gĩa na ũtaũku.
8  Ũtĩage mũno, naguo nĩ ũrĩgũtũũgagĩria. Nĩ ũrĩkũheaga gĩtĩo tondũ nĩ ũũhĩmbagĩria.
9  Nĩ ũrĩkũhumbaga thũmbĩ ng’emu ya mahũa mũtwe;Nĩ ũrĩkũgemagia na thũmbĩ ya ũthaka.”
10  Mũrũ wakwa, thikĩrĩria na wĩtĩkĩre ciugo ciakwa,Na mĩaka ya ũtũũro waku nĩ ĩkũingĩha.
11  Nĩ ngũgũtaara nguonererie njĩra ya ũũgĩ;Nĩ ngũgũtongoria tũcĩra-inĩ twa ũrũngĩrĩru.
12  Rĩrĩa ũgũthiĩ, makinya maku matirĩhĩngĩcagwo;Na rĩrĩa wateng’era, ndũrĩhĩngagwo.
13  Rũmia ũtaaro; ndũkanareke ũkweherere. Ũgitĩre, nĩ gũkorũo nĩguo muoyo waku.
14  Ndũkanatonye gacĩra-inĩ ka andũ arĩa aganu,Na ndũkanagerere njĩra-inĩ ya andũ oru.
15  Mĩĩtheme, ndũkanamĩgerere;Mĩeherere, na ũmĩhĩtũke.
16  Nĩ gũkorũo matingĩhota gũkoma matekĩte ũndũ mũũru. Matingĩona toro matatũmĩte mũndũ agwe.
17  Marĩaga mũgate wa waganu,Na makanyua ndibei ya ũhinya.
18  No njĩra ya andũ arĩa athingu ĩhaana ta ũtheri wa rũcinĩŨrĩa ũthiaga ũkĩaraga o nginya mũthenya barigici.
19  Njĩra ya andũ arĩa aganu ĩtariĩ ta nduma;Matimenyaga kĩrĩa kĩmahĩngaga.
20  Mũrũ wakwa, tega matũ ũigue ciugo ciakwa;Thikĩrĩria na kinyi ciugo ciakwa.
21  Ndũkanareke ciehere maitho-inĩ maku;Ciige ngoro-inĩ yaku thĩinĩ biũ,
22  Nĩ gũkorũo icio nĩ muoyo harĩ arĩa magĩaga nacioNa nĩ ũgima mwega harĩ mwĩrĩ wao wothe.
23  Makĩria ma indo iria ciothe ũgitagĩra, gitagĩra ngoro yaku,Nĩ gũkorũo thĩinĩ wayo nĩkuo ihumo cia muoyo irĩ.
24  Eheria mĩario ĩtarĩ mĩrũngĩrĩru kuuma harĩ wee,Na ũige mĩario ya wara haraya nawe.
25  Maitho maku magĩrĩire kũrora mbere marũngĩrĩirie,Ũikare ũroretie maitho maku mbere yaku.
26  Aragania njĩra ya magũrũ maku,Na njĩra ciaku ciothe irĩkoragwo ciĩhandĩte wega.
27  Ndũkanehũgũre na mwena wa ũrĩo kana wa ũmotho. Eheragia magũrũ maku kuuma harĩ ũndũ ũrĩa mũũru.
26  O ta mbarabu hĩndĩ ya ũrugarĩ na mbura hĩndĩ ya magetha,No taguo gĩtĩo gĩtagĩrĩire mũndũ mũkĩgu.
2  O ta ũrĩa nyoni ĩkoragwo na gĩtũmi gĩa kũũra na thũngũrũrũ ĩgakorũo na gĩtũmi gĩa kũũmbũka,No taguo kĩrumi gĩtangĩũka hatarĩ na gĩtũmi kĩega.
3  Kĩboko nĩ kĩa mbarathi, matamu nĩ ma ndigiri,Naruo rũthanju nĩ rwa mũgongo wa andũ arĩa akĩgu.
4  Ndũgacokagĩrie mũndũ mũkĩgu kũringana na ũrimũ wake,Nĩgetha ndũkae kũhaana take.
5  Cokagĩria mũndũ mũkĩgu kũringana na ũrimũ wake,Nĩgetha ndagecirie atĩ nĩ mũũgĩ.
6  O ta mũndũ ũrĩa wonjagia kũgũrũ gwake mwene na akegera ngeroNo taguo mũndũ ũrĩa wĩhokagĩra mũndũ mũkĩgu maũndũ atariĩ.
7  O ta magũrũ marathua ma mũndũ muonju,No taguo thimo ĩtariĩ ĩrĩ kanua-inĩ ka andũ akĩgu.
8  O ta kuoherera ihiga kĩgũtha-inĩ,No taguo kũhe mũndũ mũkĩgu riri gũtariĩ.
9  O ta mũmera wa mĩigua ũrĩ guoko-inĩ kwa mũrĩĩu,No taguo thimo ĩtariĩ ĩrĩ kanua-inĩ ka andũakĩgu.
10  O ta mũikia wa mĩguĩ ũrĩa ũtihagia mũndũ o wothe,No taguo ũrĩa ũheanaga wĩra kũrĩ mũndũ mũkĩgu kana ehĩtũkĩri atariĩ.
11  O ta ngui ĩrĩa ĩcokagĩrĩra matahĩko mayo,Mũndũ ũrĩa mũkĩgu acokagĩra ũrimũ wake.
12  Hihi nĩ wonete mũndũ wĩciragia atĩ nĩ mũũgĩ? Kwĩ na kĩĩrĩgĩrĩro kĩnene harĩ mũndũ mũkĩgu gũkĩra mũndũ ũcio.
13  Kĩgũũta kiugaga atĩrĩ: “Barabara-inĩ kwĩ na mũrũthi,Kũrĩ na mũrũthi mwĩthĩ kĩhaaro-inĩ kĩa mũingĩ!”
14  Mũrango ũikaraga ũkĩgarũrũkaga ihocio-inĩ ciaguo,Nakĩo kĩgũũta ũrĩrĩ-inĩ wakĩo.
15  Kĩgũũta kĩrikagia guoko gwakĩo mbakũri-inĩ ya iruga,Ĩndĩ gĩkanoga mũno gũgũcokia kanua-inĩ.
16  Kĩgũũta gĩĩciragia atĩ nĩ kĩũgĩGũkĩra andũ mũgwanja arĩa maheanĩte macokio ma ũũgĩ.
17  O ta mũndũ ũnyitĩte ngui matũNo taguo mwĩhĩtũkĩri ũrĩa ũrakaragio nĩ ngũĩ itamũkoniĩ atariĩ.
18  O ta mũgũrũki ũrĩa ũikagia icinga cia mwaki, mĩguĩ, na gĩkuũ
19  No taguo mũndũ atariĩ ũrĩa ũheenagia mũndũ ũrĩa ũngĩ agacoka akoiga, “No itherũ nyuma narĩo!”
20  Harĩa hatarĩ na ngũ, mwaki nĩ kũhora ũhoraga,Na harĩa hatarĩ mũcambania, ngũĩ nĩ ithiraga.
21  O ta makara mekĩrĩtwo harĩ mangĩ marakana, na ngũ ciĩkĩrĩtwo mwaki-inĩ,No taguo mũndũ wa ngũĩ akagĩrĩria haaro.
22  Ciugo cia mũcambania itariĩ ta cienyũ cia irio irĩ na cama;Imeragio igaikũrũka o nginya nda thĩinĩ.
23  O ta betha ĩhakĩtwo igũrũ rĩa gĩcere kĩa nyũngũNo taguo ciugo cia wendo ciumĩte ngoro-inĩ njũru itariĩ.
24  Mũndũ ũrĩa ũthũire arĩa angĩ ahithaga ũndũ ũcio na mĩromo yake,No thĩinĩ wake akoragwo ahithĩte maheeni.
25  O na angĩaria ciugo cia ũtugi, ndũkamwĩtĩkie,Tondũ thĩinĩ wa ngoro yake kũrĩ na maũndũ mũgwanja marĩ magigi.
26  O na gũtuĩka rũmena rwake rũhithĩtwo nĩ maheeni,Ũũru wake nĩ ũkoimbũranio kĩũngano-inĩ.
27  Mũndũ ũrĩa wenjaga irima nĩwe ũkaagwa thĩinĩ warĩo,Na mũndũ wothe ũgaragaragia ihiga akarĩeheria, nĩwe rĩgaacokerera.
28  Rũrĩmĩ rũrĩa rũheenanagia nĩ rũthũire arĩa mahehenjagwo nĩruo,Nako kanua ga kĩgaathi karehaga mwanangĩko.
11  Ratiri itarĩ cia wĩhokeku nĩ kĩndũ kĩrĩ magigi harĩ Jehova,No nĩ akenagio nĩ gĩthimi kĩrĩa kĩagĩrĩru.
2  Rĩrĩa mwĩĩkĩrĩro woka, gĩconoko nĩ kĩrũmagĩrĩra,No ũũgĩ ũkoragwo na andũ arĩa enyihia.
3  Wĩkindĩru wa andũ arĩa arũngĩrĩru nĩguo ũmatongoragia,No ũhinga wa arĩa akunyanĩri nĩ ũkaamaniina.
4  Ũtonga ndũgaakorũo na ũguni mũthenya wa marakara,No ũthingu nĩguo ũkaahonokia mũndũ kuuma gĩkuũ-inĩ.
5  Ũthingu wa mũndũ ũrĩa ũtarĩ ũcuke ũtũmaga njĩra yake ĩrũngare,No mũndũ ũrĩa mwaganu akaagwa nĩ ũndũ wa waganu wake mwene.
6  Ũthingu wa andũ arĩa arũngĩrĩru nĩ ũkaamahonokia,No arĩa akunyanĩri makaanyitwo nĩ merirĩria mao ene.
7  Rĩrĩa mũndũ mwaganu akua, kĩĩrĩgĩrĩro gĩake nĩ gũthira gĩthiraga;Na maũndũ marĩa erĩgagĩrĩra kuuma kũrĩ ũhoti wake, o namo nĩ mathiraga.
8  Mũndũ ũrĩa mũthingu ahonokagio kuuma harĩ mĩtangĩko,Nake ũrĩa mwaganu agacoka ithenya rĩake.
9  Mũregenyũki arehagĩra mũndũ ũrĩa ũngĩ mwanangĩko na kanua gake,No andũ arĩa athingu mahonokagio nĩ ũndũ wa ũmenyo.
10  Wega wa mũndũ ũrĩa mũthingu nĩ ũtũmaga itũũra rĩkene,Na rĩrĩa andũ arĩa aganu mathira, andũ nĩ managĩrĩra nĩ gũkena.
11  Itũũra nĩ rĩtũũgagĩrio nĩ ũndũ wa kĩrathimo kĩa andũ arĩa arũngĩrĩru,No kanua ka arĩa aganu nĩ kũrĩananga karĩanangaga.
12  Ũrĩa wothe ũtakoragwo na wĩcirio nĩ anyararaga mũndũ ũrĩa ũngĩ,No mũndũ ũrĩa ũkoragwo na ũtaũku wa ma nĩ gwĩkirĩra ekiragĩra.
13  Mũcambania nĩ aguũragia ndeto cia hitho,No mũndũ mwĩhokeku nĩ aigaga hitho.
14  Hĩndĩ ĩrĩa gũtarĩ na ũtongoria wa ũũgĩ, andũ nĩ magũaga,No ataarani aingĩ nĩ matũmaga kũgĩe na ũgaacĩru.
15  Ũrĩa ũrũgamagĩrĩra thiirĩ wa mũgeni hatarĩ nganja nĩ akona ũũru,No ũrĩa wĩthemaga kũgeithania na guoko nĩguo arĩkanĩre ũndũ arĩkoragwo na thayũ.
16  Mũtumia mũtugi nĩ agĩaga na riri,No andũ arĩa matarĩ tha nĩ gwĩtahĩra metahagĩra ũtonga.
17  Mũndũ mũtugi egunaga we mwene,No mũndũ ũrĩa ũtarĩ tha erehagĩra thĩna we mwene.
18  Mũndũ ũrĩa mwaganu agĩaga mũcara wa maheeni,No mũndũ ũrĩa ũhandaga ũthingu amũkagĩra irĩhi rĩa ma.
19  Mũndũ ũrĩa ũrũgamaga ehandĩte nĩ ũndũ wa ũthingu nĩ akona muoyo,No ũrĩa ũteng’eranagia na maũndũ moru nĩ gũkua agaakua.
20  Andũ arĩa matarĩ arũngĩrĩru ngoro nĩ kĩndũ kĩrĩ magigi harĩ Jehova,No arĩa njĩra yao ĩtarĩ na ũcuke nĩ mamũkenagia.
21  Gĩa na ma na ũndũ ũyũ: Mũndũ ũrĩa mwaganu ndakaaga kũherithio,No ciana cia ũrĩa mũthingu nĩ ikaahonoka.
22  O ta gĩcũhĩ gĩa thahabu iniũrũ-inĩ rĩa ngũrũe,Nĩguo mũtumia mũthaka ũrĩa ũtarĩ wĩcirio ahaana.
23  Merirĩria ma arĩa athingu marehaga maũndũ mega,No kĩrĩa andũ arĩa aganu merĩgagĩrĩra kĩrehaga marakara.
24  Kũrĩ mũndũ ũheanaga na ũtaana nake akagĩa na indo nyingĩ makĩria;Ũngĩ nake aimanaga indo iria ciagĩrĩire kũheanwo, no agatuĩka mũthĩni.
25  Mũndũ ũrĩa mũtaana nĩ arĩgaacagĩra,Na ũrĩa ũheaga arĩa angĩ maĩ ma kũnyua o nake nĩ arĩheagwo maĩ ma kũnyua.
26  Andũ nĩ marĩrumaga mũndũ ũrĩa ũregaga kũmenderia ngano,No nĩ marĩrathimaga ũrĩa ũmendagĩria.
27  Ũrĩa ũcaragia na kĩyo gwĩka wega akoragwo agĩcaria gwĩtĩkĩrĩka,No ũrĩa ũcaragia gwĩka ũũru, hatarĩ nganja ũũru ũcio noguo ũrĩmũkoraga.
28  Ũrĩa wĩhokaga ũtonga wake nĩ kũgwa akaagwa,No arĩa athingu makaagaacĩra o ta mathangũ maruru.
29  Mũndũ wothe ũrehagĩra nyũmba yake thĩna akaagaya rũhuho,Nake mũndũ ũrĩa kĩrimũ agaatuĩka ndungata ya mũndũ ũrĩa ũrĩ na ũũgĩ wa ngoro.
30  Maciaro ma mũndũ ũrĩa mũthingu nĩ mũtĩ wa muoyo,Na ũrĩa ũhotaga kũgucĩrĩria andũ nĩ mũũgĩ.
31  Angĩkorũo mũndũ ũrĩa mũthingu thĩinĩ wa thĩ nĩ aheagwo marĩhi-rĩ,Na githĩ ũrĩa mwaganu na ũrĩa mwĩhia matingĩkĩrĩhwo o na makĩria!
8  Githĩ ũũgĩ ndũretana? Na githĩ ũtaũku ndũranĩrĩra na mũgambo waguo?
2  Ũrĩ kũndũ gũtũũgĩru njĩra-inĩ,Nĩ ũrũgamaga handũ haguo magomano-inĩ ma njĩra.
3  Hakuhĩ na ihingo cia kũingĩra itũũra,Itonyero-inĩ cia ihingo,Ũikaraga ũkĩanagĩrĩra na mũgambo mũnene ũkoiga:
4  “Inyuĩ andũ aya, nĩ inyuĩ ndĩreta;Ndĩranĩrĩra na mũgambo wakwa njerekeirie kũrĩ andũ othe.
5  Inyuĩ mũtarĩ na ũmenyeru, mwĩrutei ũtaũku;Inyuĩ irimũ ici, gĩai na ngoro ĩrĩ na ũtaũku.
6  Thikĩrĩriai tondũ ũndũ ũrĩa ndĩroiga nĩ wa bata,Mĩromo yakwa yaragia maũndũ marĩa magĩrĩire;
7  Nĩ gũkorũo kanua gakwa karagia ũhoro wa ma kahooreire,Na mĩromo yakwa nĩ ĩthũire maũndũ ma waganu.
8  Ciugo cia kanua gakwa ciothe nĩ cia ũthingu. Gũtirĩ o na kĩmwe kĩogomu kana gĩtarĩ kĩrũngĩrĩru.
9  Ciothe nĩ nũngĩrĩru harĩ arĩa makoragwo na ũtaũkuNa nĩ njagĩrĩru harĩ arĩa magĩĩte na ũmenyo.
10  Thuurai ũtaaro wakwa handũ ha betha,Na ũmenyo handũ ha thahabu ĩrĩa njega mũno,
11  Tondũ ũũgĩ nĩ mwega gũkĩra tũhiga twa goro twa iria-inĩ;Indo iria ingĩ ciothe cia kwĩrirĩrio itingĩringithanio naguo.
12  Niĩ, o niĩ ũũgĩ, njikaraga hamwe na ũtaũku;Nĩ ngĩĩte na ũmenyo na ũhoti wa gwĩciria.
13  Gwĩtigĩra Jehova nĩ gũthũũra maũndũ moru. Nĩ thũire mwĩtũũgĩrio, na mwĩtĩo, njĩra ya waganu, o na mĩario mĩũru.
14  Nĩ ngoragwo na ũtaaro mwega na ũũgĩ;Ũtaũku na hinya nĩ ciakwa.
15  Nĩ ũndũ wakwa-rĩ, athamaki nĩ mathiaga na mbere gwathana,Nao anene makaheana mawatho ma ũthingu.
16  Nĩ ũndũ wakwa-rĩ, anene nĩ mathiaga na mbere gwathana,Nao arĩa marĩ igweta magatuanĩra ciira na njĩra ya ũthingu.
17  Nĩ nyendete arĩa manyendete,Na arĩa manjaragia nĩ marĩnyonaga.
18  Ũtonga o na riri ikoragwo harĩ niĩ,Ũtonga wa gũtũũra o hamwe na ũthingu.
19  Maciaro makwa nĩ mega gũkĩra thahabu, o na thahabu ĩrĩa therie,Na uumithio wakwa nĩ mwega gũkĩra betha ĩrĩa njega mũno.
20  Ngeraga njĩra-inĩ ya ũthingu,Gatagatĩ ka njĩra cia kĩhooto;
21  Andũ arĩa manyendete ndĩmaheaga igai rĩa goro,Na ngaiyũria makũmbĩ mao.
22  Jehova aanyũmbire ndĩ kĩambĩrĩria kĩa njĩra yake,Ndĩ wa mbere biũ harĩ maũndũ ma tene mũno marĩa aahingirie.
23  Ndahandirũo kuuma mahinda ma tene,Kuuma o kĩambĩrĩria, kuuma mahinda ma mbere ya thĩ gũkorũo kuo.
24  Ndaciarirũo rĩrĩa gũtaarĩ maĩ marĩa mariku,Rĩrĩa gũtaarĩ ithima ciyũrĩrĩirũo nĩ maĩ.
25  Mbere ya irĩma kũhandwo harĩa irĩ,Mbere ya tũrĩma kũhandwo, nĩrĩo ndaciarirũo,
26  Rĩrĩa ataathondekete thĩ na mĩgũnda yayoKana ngũmba cia mbere cia tĩri wa thĩ.
27  Rĩrĩa aahaarĩirie igũrũ, niĩ ndarĩ kuo;Rĩrĩa aacorire mũhaka gatagatĩ ka matu na iria,
28  Hĩndĩ ĩrĩa aarũmirie matu marĩa marĩ igũrũ,Rĩrĩa aathondekire matherũkĩro ma kũndũ kũrĩa kũriku,
29  Rĩrĩa eekĩrĩire iria wathoAtĩ maĩ ma rĩo matikanakĩre harĩa athanĩte,Rĩrĩa aathondekire mĩthingi ya thĩ,
30  Hĩndĩ ĩyo niĩ ndarĩ hamwe nake ndĩ mũruti wĩra njorua. Nĩ niĩ aakenagĩra mũno mũthenya o mũthenya;Nĩ ndakenaga ndĩ mbere yake hĩndĩ ciothe;
31  Nĩ ndakenagio nĩ thĩ yake ya gũtũũrũo,Na kĩrĩa kĩangenagia mũno nĩ ariũ a andũ.
32  Na rĩu ariũ akwa-rĩ, thikĩrĩriai;Gũkena nĩ andũ arĩa marũmagĩrĩra njĩra ciakwa.
33  Thikĩrĩriai ũtaaro nĩguo mũũhĩge,Na mũtikanaũtiganĩrie.
34  Gũkena nĩ mũndũ ũrĩa ũũthikagĩrĩria Na njĩra ya gũkaga tene mĩrango-inĩ yakwa o mũthenya,Na gwetagĩrĩra hakuhĩ na itugĩ cia mũrango wakwa;
35  Tondũ mũndũ ũrĩa ũgĩĩte na niĩ nĩ akoona muoyo,Na nĩ etĩkĩrĩkaga nĩ Jehova.
36  No ũrĩa ũtatindanagĩra na niĩ nĩ ngero egeraga we mwene,Na arĩa mathũire nĩ gĩkuũ mendete.”
30  Ĩno nĩ ndũmĩrĩri ya bata ĩrĩa ĩrĩ ciugo-inĩ cia Aguri mũrũ wa Jake, ĩrĩa eerire Ithieli, akĩra Ithieli na Ukali.
2  Niĩ njagĩte ũmenyo gũkĩra mũndũ ũngĩ o wothe,Na ndirĩ na ũtaũku ũrĩa mũndũ agĩrĩirũo gũkorũo naguo.
3  Niĩ ndiĩrutĩte ũũgĩ,Na ndirĩ na ũmenyo wa Ũrĩa Mũtheru Mũno.
4  Nũũ ũrĩ wambata igũrũ agĩcoka agĩikũrũka? Nũũ wanacokanĩrĩria rũhuho hĩ-inĩ cia moko make meerĩ? Nũũ wanohania maĩ nguo-inĩ yake? Nũũ wathondekire ituri ciothe cia thĩ? Etagwo atĩa, nake mũrũwe etagwo atĩa—angĩkorũo nĩ ũĩ?
5  Uuge wothe wa Ngai nĩ mũtheru. We nĩ ngo harĩ arĩa moragĩra harĩ we.
6  Ndũkongerere ũndũ harĩ ciugo ciake,Ndakae gũkũrũnga,Nawe woneke atĩ ũrĩ mũheenania.
7  Nĩ harĩ maũndũ merĩ ndĩrakũhoya. Ndũkage kũhingĩria maũndũ macio itanakua.
8  Eheria ũhoro ũtarĩ wa ma o na maheeni haraihu na niĩ. Ndũkahe ũthĩni kana ũtonga. Reke ndĩage rwĩga rwakwa rwa irio,
9  Nĩgetha ndikahũne na niĩ ngũkaane njuge atĩrĩ, “Jehova nũũ?” Ningĩ ndũkareke nduĩke mũthĩni o nginya njiye, njonorithie rĩĩtwa rĩa Ngai wakwa.
10  Ndũkanacambie ndungata harĩ mwathi wayo,Ndĩkanae gũkũruma nawe woneke ũrĩ na mahĩtia.
11  Nĩ kũrĩ rũciaro rũrumaga itheNa rũtirathimaga nyina.
12  Nĩ kũrĩ rũciaro rũkoragwo rũrĩ rũtheru maitho-inĩ maruoNo rũtitheretio kuumana na gĩko kĩaruo.
13  Nĩ kũrĩ rũciaro rũkoragwo na maitho marĩ na mwĩtĩo mũnoNa maitho maruo maroraga marĩ na mwĩtũũgĩrio mũnene!
14  Nĩ kũrĩ rũciaro rũkoragwo na magego matariĩ ta hiũ cia njoraNa thĩa ciaruo itariĩ ta tũhiũ twa gũthĩnja;Rũtamburaga arĩa matarĩ na hinya thĩinĩ wa thĩHamwe na arĩa athĩni gatagatĩ-inĩ ka andũ.
15  Thambara ikoragwo na airĩtu erĩ managĩrĩra makoiga atĩrĩ, “Tũhei! Tũhei!” Nĩ kũrĩ indo ithatũ itaiganagia,O na nĩ inya iria itarĩ hĩndĩ ciugaga, “Nĩ ndaigania!”
16  —Mbĩrĩra na nda ĩrĩa thata,Bũrũri mũng’aru,Na mwaki ũrĩa gũtarĩ hĩndĩ uugaga, “Nĩ ndaigania!”
17  Riitho rĩrĩa rĩnyũrũragia ithe na rĩkanyarara wathĩki harĩ nyina—Mahuru ma mũkuru-inĩ nĩ makaarĩkũũra,Nacio ciana cia nderi nĩ ikaarĩrĩa.
18  Nĩ kũrĩ maũndũ matatũ ma magegania mũno harĩ niĩ,O na nĩ mana itataũkagĩrũo nĩmo:
19  Mũthiĩre wa nderi ĩrĩ igũrũ,Mũthiĩre wa nyoka ĩrĩ igũrũ rĩa rwaro rwa ihiga,Mũthiĩre wa meri iria-inĩ,Na mũthiĩre wa mũndũrũme rĩrĩa arĩ na mũirĩtu.
20  Ũũ nĩguo mũtumia mũtharia ekaga: Arĩaga na akehuura kanua;Agacoka akoiga atĩrĩ, “Gũtirĩ ũndũ mũũru njĩkĩte.”
21  Nĩ kũrĩ maũndũ matatũ matũmaga thĩ ĩthingitheO na nĩ mana marĩa ĩtangĩhota gwĩtiiria:
22  Rĩrĩa ngombo yatuĩka mũthamaki,Rĩrĩa kĩrimũ kĩagĩa na irio nyingĩ,
23  Rĩrĩa mũtumia ũrĩa ũthũirũo ahikio,Na rĩrĩa ndungata ya mũirĩtu yoya ithenya rĩa mũtumia ũrĩa ũmĩathaga.
24  Indo ici inya nĩ imwe cia iria nini mũno thĩinĩ wa thĩ,No nĩ njũgĩ mũno:
25  Thigiriri ti ciũmbe irĩ hinya,No nĩ ihaaragĩria irio ciacio hĩndĩ ya ũrugarĩ.
26  Ikami ti ciũmbe irĩ hinya,No nĩ ciakaga nyũmba ciacio mahiga-inĩ.
27  Ngigĩ itikoragwo na mũthamaki,No ciothe ithiaga ciĩbangĩte.
28  Njagathi ĩĩnyitagĩrĩra na magũrũ mayo,Na ĩgathiĩ thĩinĩ wa nyũmba ya mũthamaki.
29  Nĩ kũrĩ indo ithatũ ikoragwo na mũkinyĩre ũragucĩrĩria,O na nĩ inya igucagĩrĩria rĩrĩa irathiĩ:
30  Mũrũthi, nyamũ ĩrĩa ĩrĩ hinya mũno harĩ iriaingĩ,Na gũtirĩ mũndũ yeheragĩra;
31  Ngui ĩrĩa ĩhĩtaga; thenge;Na mũthamaki arĩ na mbũtũ yake.
32  Angĩkorũo nĩ wĩtũũgĩrĩtie na njĩra ya ũrimũKana angĩkorũo nĩ ũthugundĩte gwĩka ũguo,Humbĩra kanua gaku na guoko.
33  Nĩ gũkorũo o ta ũrĩa kũhũũra iria kũrutaga thiagĩNakuo kũhihinya iniũrũ gũkaruta thakame,No taguo gũthogotha marakara kũrehaga ngũĩ.
16  Mũndũ nĩwe ũhaaragĩria meciria ma ngoro yake,No macokio marĩa aheanaga moimaga kũrĩ Jehova.
2  Njĩra ciothe cia mũndũ cionekaga irĩ njagĩrĩru harĩ we,No Jehova nĩ athuthuragia mĩoroto.
3  Rekagĩrĩria Jehova ũndũ o wothe ũrĩkaga,Na mĩbango yaku nĩ ĩrĩgaacagĩra.
4  Jehova nĩ atũmaga indo ciothe ihingie muoroto wake,O na andũ arĩa aganu nĩ ũndũ wa mũthenya ũrĩa wa ũũru.
5  Mũndũ wothe ũrĩ ngoro ya mwĩtĩo nĩ kĩndũ kĩrĩ magigi harĩ Jehova. Gĩa na ma atĩ ndakaaga kũherithio.
6  Kũgerera wendo o na wĩhokeku, mahĩtia nĩ mahumbagĩrũo,Na nĩ ũndũ wa gwĩtigĩra Jehova, mũndũ nĩ agarũrũkaga agatigana na maũndũ moru.
7  Rĩrĩa Jehova akenio nĩ njĩra cia mũndũ,Nĩ atũmaga nginya thũ cia mũndũ ũcio ikorũo na thayũ hamwe nake.
8  Kaba gũkorũo na indo nini hamwe na ũthinguGũkĩra uumithio mũnene hatarĩ kĩhooto.
9  Mũndũ no athugunde njĩra yake ngoro-inĩ yake,No Jehova nĩwe ũtongoragia makinya make.
10  Matua matongoretio nĩ roho nĩmo magĩrĩire gũkorũo mĩromo-inĩ ya mũthamaki;Ndagĩrĩirũo kuogomia kĩhooto o na rĩ.
11  Ithimi na ratiri cia kĩhooto ciumaga kũrĩ Jehova;Ithimi ciothe iria irĩ thĩinĩ wa mũhuko nĩ wĩra wake.
12  Mĩtugo ya waganu nĩ kĩndũ kĩrĩ magigi harĩ mũthamaki,Nĩ gũkorũo gĩtĩ kĩa ũnene gĩikaraga kĩrũmĩte nĩ ũndũ wa ũthingu.
13  Mĩario ya ũthingu nĩ ĩkenagia athamaki. Nĩ mendete mũndũ ũrĩa waragia na wĩhokeku.
14  Mang’ũrĩ ma mũthamaki matariĩ ta mũtũmwo wa gĩkuũ,No mũndũ ũrĩa mũũgĩ nĩ amahooragĩria.
15  Ũtheri wa ũthiũ wa mũthamaki nĩ ũrehaga muoyo;Gwĩtĩkĩrĩka nĩwe nĩ ta itu rĩa mbura ĩrĩa ĩkũragia irio.
16  Kũgĩa na ũũgĩ nĩ kwega gũkĩra kũgĩa na thahabu! Kaba gũthuura kũgĩa na ũtaũku gũkĩra kũgĩa na betha.
17  Barabara ya andũ arĩa athingu nĩ ĩĩthemaga maũndũ marĩa moru. Mũndũ wothe ũmenyagĩrĩra njĩra yake nĩ muoyo wake agitagĩra.
18  Mwĩtĩo ũũkaga mbere ya kũgwa,Na roho wa mwĩtũũgĩrio ũgoka mbere ya kũhĩngwo.
19  Kaba gũkorũo ũrĩ mwĩnyihia gatagatĩ-inĩ ka andũ arĩa ahooreriGũkĩra kũgayana indo cia gũtahwo cia andũ arĩa etĩi.
20  Mũndũ ũrĩa wonanagia ũtaũku ũndũ-inĩ mũna nĩ arĩgaacagĩra,Na gũkena nĩ mũndũ ũrĩa wĩhokaga Jehova.
21  Mũndũ ũrĩa mũũgĩ ngoro-inĩ arĩĩragwo arĩ na ũtaũku,Na ũrĩa waragia mĩario ya ũtugi nĩ ahotaga kũgucĩrĩria.
22  Ũtaũku nĩ itherũkĩro rĩa muoyo harĩ arĩa makoragwo naguo,No irimũ iherithagio nĩ ũrimũ wacio.
23  Ngoro ya mũndũ mũũgĩ nĩ ĩheaga kanua gake ũtaũkuNa ĩgatũma mĩario yake ĩkorũo ĩrĩ ya kũgucĩrĩria.
24  Ciugo njega nĩ ta magua ma ũũkĩ,Irĩ cama harĩ muoyo na nĩ ihonagia mahĩndĩ.
25  Kũrĩ njĩra yonekaga ĩrĩ njagĩrĩru harĩ mũndũ,No marigĩrĩrio-inĩ ĩtongoragia gĩkuũ-inĩ.
26  Mĩĩto ya kũrĩa ya mũruti wĩra nĩ ĩtũmaga arute wĩra na kĩyoNĩ gũkorũo ng’aragu yake nĩ ĩmũtindĩkagĩrĩria gũthiĩ na mbere.
27  Mũndũ ũtarĩ kĩene enjagĩra ũndũ ũrĩa mũũru;Mĩario yake ĩkoragwo ĩtariĩ ta mwaki wa gũcina.
28  Mũndũ wa thogothogo nĩ atũmaga kũgĩe nyamũkano,Na mũcambania nĩ atigithũkanagia arata a hakuhĩ.
29  Mũndũ ũrĩa wĩkaga maũndũ ma ũhinya aheenagĩrĩria ũrĩa ũngĩNa akamũtongoria njĩra-inĩ ĩrĩa ĩtagĩrĩire.
30  Oinaga riitho akĩbanga maũndũ moru. Anyitithanagia mĩromo yake agĩka ũũru.
31  Mbuĩ nĩ thũmbĩ ya ũthakaRĩrĩa cioneka njĩra-inĩ ya ũthingu.
32  Nĩ kaba mũndũ ũrĩa ũtahiũhaga kũrakara gũkĩra mũndũ ũrĩ hinya,Na nĩ kaba mũndũ ũrĩa ũgiragĩrĩria marakara make gũkĩra mũndũ ũrĩa wĩgwatagĩra itũũra.
33  Mũtĩ ũcukagĩrũo kĩero-inĩ,No itua o rĩothe rĩaguo riumaga kũrĩ Jehova.
18  Mũndũ wothe wĩyamũranagia na arĩa angĩ athingataga merirĩria make ma mwĩyendo;Nĩ kũrega aregaga ũũgĩ wothe.
2  Mũndũ mũkĩgu ndakenagio nĩ ũtaũku;Endaga kũguũria kĩrĩa kĩrĩ ngoro-inĩ yake.
3  Rĩrĩa guoka mũndũ mwaganu, kĩnyũrũri o nakĩo nĩ gĩũkaga,Na ũhoro wa kwaga gĩtĩo ũũkaga hamwe na gĩconoko.
4  Ciugo cia kanua ka mũndũ nĩ ta maĩ mariku. Itherũkĩro rĩa ũũgĩ nĩ ta karũũĩ karatherera.
5  Ti wega gũkorũo na kĩmenyano kwerekera mũndũ ũrĩa mwaganuKana kũima mũndũ ũrĩa mũthingu kĩhooto.
6  Mĩario ya mũndũ mũkĩgu ĩrehaga ngũĩ,Na kanua gake kerehagĩra mbaara.
7  Kanua ka mũndũ mũkĩgu nĩko mwanangĩko wake,Na mĩromo yake nĩ mũtego harĩ muoyo wake.
8  Ciugo cia mũcambania itariĩ ta cienyũ cia irio irĩ na cama;Imeragio igaikũrũka o nginya nda thĩinĩ.
9  Mũndũ wothe kĩgũũta wĩra-inĩ wakeNĩ mũrũ wa nyina na ũrĩa ũrehaga mwanangĩko.
10  Rĩĩtwa rĩa Jehova nĩ nyũmba ndaya na igũrũ na nũmu. Mũndũ mũthingu ateng’eraga akaingĩra thĩinĩ wayo akona ũgitĩri.
11  Ũtonga wa mũndũ mũtongu nĩ itũũra rĩake rĩrĩ na ũgitĩri;Meciria-inĩ make onaga ũhaana ta rũthingo rwa kũmũgitĩra.
12  Mbere ya kũgwa, ngoro ya mũndũ nĩ ĩkoragwo na mwĩtĩo,Na mbere ya kũgĩa riri nĩ gũkoragwo na wĩnyihia.
13  Rĩrĩa mũndũ acokia ũndũ atambĩte kũigua ũhoro wothe,Ũcio nĩ ũrimũ na ũndũ wa gũconorithia.
14  Roho wa mũndũ no ũmũtiirĩrĩre rĩrĩa arĩ mũrwaru,No rĩrĩ, nũũ ũngĩhota gwĩtiiria roho mũthuthĩku?
15  Ngoro ya mũndũ ũrĩ na ũtaũku nĩ ĩgĩaga na ũmenyo,Na gũtũ kwa andũ ogĩ nĩ gũcaragia ũrĩa kũngĩgĩa na ũmenyo.
16  Kĩheo kĩa mũndũ nĩ kĩmũhingũragĩra njĩra;Nĩ kĩmũteithagia gũkinyĩra andũ arĩa marĩ igweta.
17  Mũndũ wa mbere kũrehe ciira wake onekaga ta araria ma,O nginya rĩrĩa ũcio ũngĩ arĩũka amũthuthurie.
18  Gũcuka mĩtĩ nĩ kũniinaga ngucanio,Na gũgatuithania andũ njamba mataraiguithania.
19  Mũndũ kũiguithia mũrũ wa ithe rĩrĩa arakarĩte nĩ ũndũ mũritũ gũkĩra kwĩgwatĩra itũũra rĩrĩ na ũgitĩri,Na nĩ kũrĩ ngucanio itariĩ ta mĩgamba ya handũ hairigĩre.
20  Nda ya mũndũ nĩ ĩrĩhũnagio nĩ maciaro ma kanua gake;Nĩ arĩhũnagio nĩ maciaro ma mĩromo yake.
21  Rũrĩmĩ nĩ rũrĩ ũhoti wa kũrehe gĩkuũ kana muoyo;Andũ arĩa mendete kũrũhũthĩra nĩ marĩrĩaga maciaro maruo.
22  Mũndũ ũrĩa ũgĩĩte na mũtumia mwega nĩ agĩĩte na kĩndũ kĩega,Na nĩ etĩkĩrĩkaga harĩ Jehova.
23  Mũndũ mũthĩni nĩ athaithanaga rĩrĩa araria,No mũndũ mũtongu acokagia arĩ na ũũru.
24  Nĩ kũrĩ arata makoragwo mehaarĩirie kũhehenjana,No nĩ kũrĩ mũrata ũnyitanaga na mũndũ gũkĩra mũrũ wa nyina.
17  Kaba kĩenyũ kĩa mũgate mũũmũ harĩa harĩ na thayũGũkĩra nyũmba ĩiyũire ndĩa hamwe na ngũĩ.
2  Ndungata ĩrĩ na ũtaũku nĩ ĩgaatha mũrũ wa mwathi wayo ũrĩa wĩkaga maũndũ ma thoni;Nĩ ĩkaamũkĩra igai o ta ĩrĩ ũmwe wa ariũ a mwathi wayo.
3  Nyũngũ nĩ ya gũtheria betha narĩo riiko nĩ rĩa gũtheria thahabu,No Jehova nĩwe mũthuthuria wa ngoro.
4  Mũndũ mwaganu ategaga gũtũ aigue mĩario ya gũtuurithia,Nake mũndũ wa maheeni athikagĩrĩria rũrĩmĩ rũrĩa rwaragia maũndũ moru.
5  Mũndũ o wothe ũnyũrũragia mũthĩni nĩ Mũũmbi wake arumaga,Na ũrĩa ũkenaga rĩrĩa mũndũ ũngĩ ona ũũru ndakaaga kũherithio.
6  Thũmbĩ ya andũ arĩa akũrũ nĩ ciana cia ciana ciao,Na aciari nĩo riri wa ciana ciao.
7  Mĩario mĩrũngĩrĩru ndĩagagĩrĩra kĩrimũ. Na githĩ ũrĩa ũrathana ndagaga kwagĩrĩrũo o na makĩria nĩ mĩario ya maheeni!
8  Kĩheo gĩtariĩ ta ihiga rĩa goro harĩ mwene;Harĩa hothe athiaga, nĩ gĩtũmaga agaacĩre.
9  Mũndũ wothe wohanagĩra mahĩtia nĩ wendo acaragia,No mũndũ ũrĩa ũikaraga agĩcokagĩra ũndũ nĩ atigithũkanagia arata a hakuhĩ.
10  Kũrũngwo nĩ gũkoragwo na ũguni mũnene harĩ mũndũ ũrĩa ũrĩ na ũtaũkuGũkĩra kũringa mũndũ mũkĩgu maita igana rĩmwe.
11  Mũndũ mũũru acaragia o ũrĩa angĩrema,No mũtũmwo ũtarĩ tha nĩwe ũgaatũmwo nĩguo amũherithie.
12  Kaba gũcemania na nduba ĩtunyĩtwo twana twayo,Gũkĩra gũcemania na mũndũ mũkĩgu na ũrimũ wake.
13  Mũndũ o wothe angĩrĩha wega na ũũru,Ũũru ndũkehera nyũmba-inĩ yake.
14  Kwambĩrĩria mbaara nĩ ta kũhingũrĩra maĩ ma mũiyũro;Haaro ĩtanatuthũka-rĩ, wĩyeherere.
15  Mũndũ ũrĩa weheragĩria mũndũ mwaganu mahĩtia na ũrĩa ũtuagĩra mũndũ mũthingu atĩ nĩ ahĩtĩtie—Eerĩ nĩ kĩndũ kĩrĩ magigi harĩ Jehova.
16  Harĩ na ũguni ũrĩkũ mũndũ ũrĩa mũkĩgu gũkorũo na ũhoti wa kũgĩa na ũũgĩNa ndarĩ na ngoro ya kwĩgĩra naguo?
17  Mũrata wa ma onanagia wendo hingo ciothe,Na aciarĩtwo atuĩke mũrũ wa nyina na mũndũ hĩndĩ ya mĩtangĩko.
18  Mũndũ ũtarĩ wĩcirio ageithanagia na guoko na agetĩkĩraKũruta kĩndũ gĩa kũrũgamĩrĩra thiirĩ mũndũ ũrĩa marigainie arĩ ho.
19  Ũrĩa wendete ngũĩ nĩ endete mehia. Mũndũ o wothe ũraihagia kĩhingo gĩake na igũrũ erehagĩra mwanangĩko.
20  Mũndũ ũrĩa ũtarĩ mũrũngĩrĩru ngoro ndagaacagĩra,Na ũrĩa waragia ndeto cia maheeni nĩ anangĩkaga.
21  Mũndũ ũrĩa ũtuĩkaga ithe wa mwana mũkĩgu nĩ arĩkoragwo na kĩeha;Na ithe wa mwana ũrĩa ũtarĩ wĩcirio ndakoragwo na gĩkeno.
22  Ngoro ĩrĩ na gĩkeno nĩ ndawa njega,No roho mũthuthĩku nĩ ũniinaga mũndũ hinya.
23  Mũndũ mwaganu nĩ amũkagĩra ihaki na hithoNĩguo ogomie njĩra ya kĩhooto.
24  Mũndũ ũrĩ na ũtaũku aikaraga arorete ũũgĩ,No maitho ma mũndũ ũrĩa mũkĩgu morũraga nginya ituri cia thĩ.
25  Mwana mũkĩgu arehagĩra ithe kĩehaNa akarehera ũrĩa wamũciarire ruo rwa ngoro.
26  Kũherithia mũndũ ũrĩa mũthingu ti ũndũ mwega,Na kũhũũra andũ arĩa atĩĩku iboko ti ũndũ mwagĩrĩru.
27  Mũndũ ũrĩ na ũmenyo nĩ agiragĩrĩria ciugo ciake,Na mũndũ ũrĩ na ũtaũku aikaraga ahooreire.
28  O na kĩrimũ kĩngĩikara gĩkirĩte kĩrĩonagwo kĩrĩ na ũũgĩ,Na mũndũ ũrĩa ũtumagia mĩromo yake arĩonagwo arĩ na ũtaũku.
9  Ũũgĩ wa ma nĩ wakĩte nyũmba yaguo;Nĩ wacũhĩtie itugĩ ciaguo mũgwanja.
2  Nĩ ũhaarĩirie nyama ciaguo biũ;Nĩ ũtukanĩtie ndibei yaguo;Ningĩ nĩ ũbangĩte metha yaguo.
3  Nĩ ũtũmĩte ndungata ciaguo cia airĩtuIgetane irĩ kũndũ gũtũũgĩru itũũra-inĩ ciuge:
4  “Mũndũ wothe ũtarĩ na ũmenyeru nĩ atonye gũkũ.” Eraga mũndũ ũrĩa ũtarĩ wĩcirio atĩrĩ:
5  “Ũkai mũrĩe mũgate wakwaNa mũnyue ndibei ĩrĩa ndukanĩtie.
6  Tiganai na ũhoro ũcio wanyu wa kwaga ũmenyeru nĩguo mũtũũre muoyo;Thiĩi mũrũngĩrĩirie njĩra-inĩ ya ũtaũku.”
7  Mũndũ ũrĩa ũtaaraga mũnyũrũrania egĩĩragĩra gĩconoko,Na ũrĩa wothe ũrũngaga mũndũ mwaganu nĩ arĩonaga ũũru.
8  Ndũkanarũnge mũnyũrũrania, tondũ nĩ egũgũthũũra. Rũnga mũndũ mũũgĩ, nake nĩ egũkwenda.
9  Taara mũndũ mũũgĩ, nake nĩ ekũũhĩga makĩria. Ruta mũndũ mũthingu, nake nĩ ekuongerera maũndũ marĩa erutĩte.
10  Gwĩtigĩra Jehova nĩkuo kĩambĩrĩria kĩa ũũgĩ,Na kũmenya Ũrĩa Mũtheru Mũno nĩ ũtaũku.
11  Nĩ gũkorũo matukũ maku nĩ makaaingĩha nĩ ũndũ wakwa,Na wongererũo mĩaka ũtũũro-inĩ waku.
12  Ũngĩtuĩka mũũgĩ, wee nĩwe ũkũgunĩka nĩ ũndũ wa ũũgĩ ũcio,No ũngĩkorũo ũrĩ mũnyũrũrania, nowe wiki ũgũcokererũo nĩ ũndũ ũcio.
13  Mũtumia mũkĩgu nĩ mũnegeni. Ndarĩ ũmenyo na gũtirĩ ũndũ oĩ.
14  Aikaraga thĩ mũromo-inĩ wa nyũmba yakeAgaikarĩra gĩtĩ kũndũ kũrĩa gũtũũgĩru itũũra-inĩ,
15  Agetaga arĩa marahĩtũka,Arĩa marathiĩ marorete mbere njĩra-inĩ akameera ũũ:
16  “Mũndũ wothe ũtarĩ na ũmenyeru nĩ atonye gũkũ.” Eraga mũndũ ũrĩa ũtarĩ wĩcirio atĩrĩ:
17  “Maĩ ma kũiya nĩ marĩ cama,Na irio cia kũrĩĩrũo hitho-inĩ nĩ njega.”
18  No mũndũ ũcio ndamenyaga atĩ arĩa magithĩtio hinya nĩ gĩkuũ marĩ kũu,Atĩ ageni a mũtumia ũcio marĩ kũndũ kũrĩa kũriku thĩinĩ wa Mbĩrĩra.
28  Andũ arĩa aganu moraga gũtarĩ mũndũ ũramathingata,No arĩa athingu makoragwo na ũmĩrĩru o ta mũrũthi.
2  Rĩrĩa kwagĩa na mehia thĩinĩ wa bũrũri, gũkoragwo na anene aingĩ, ũmwe thutha wa ũrĩa ũngĩ,No mũndũ ũrĩ na ũtaũku na ũmenyo nĩ ateithagĩrĩria mũnene gũikara ihinda iraya.
3  Mũndũ mũthĩni ũrĩa ũhinyagĩrĩria andũ arĩa matarĩ hinyaAtariĩ ta mbura ĩrĩa ĩhaataga irio ciothe ĩgaciniina.
4  Andũ arĩa matiganaga na watho magoocaga ũrĩa mwaganu,No arĩa marũmagĩrĩra watho nĩ marakaraga nĩ ũndũ wao.
5  Andũ aganu matingĩtaũkĩrũo nĩ kĩhooto,No andũ arĩa macaragia Jehova nĩ mataũkagĩrũo nĩ maũndũ mothe.
6  Nĩ kaba mũndũ mũthĩni ũthiaga na wĩkindĩruGũkĩra mũndũ mũtongu ũrĩ na mĩthiĩre mĩũru.
7  Mwana ũrĩ na ũtaũku nĩ arũmagĩrĩra watho,No ũrĩa ũthiaga thiritũ na andũ akoroku nĩ aconorithagia ithe.
8  Mũndũ ũrĩa wongagĩrĩra ũtonga wake na njĩra ya gũkombithia nĩguo one maciaro na uumithioAũcokanagĩrĩria nĩ ũndũ wa mũndũ ũrĩa ũiguagĩra athĩni tha.
9  Mũndũ ũrĩa ũregaga gũthikĩrĩria watho—O na mahoya make nĩ kĩndũ kĩrĩ magigi.
10  Mũndũ ũrĩa ũhĩtithagia andũ arĩa arũngĩrĩru agatũma marũmĩrĩre njĩra njũru akaagwa irima-inĩ rĩake we mwene,No andũ arĩa matarĩ ũcuke nĩ makaagaya maũndũ mega.
11  Mũndũ mũtongu akoragwo arĩ mũũgĩ maitho-inĩ make mwene,No mũndũ mũthĩni ũrĩ na ũtaũku nĩ amũmenyaga wega.
12  Hĩndĩ ĩrĩa andũ athingu mahootana, nĩ kũgĩaga na riri mũnene,No rĩrĩa andũ aganu magĩa na ũnene, andũ nĩ kwĩhitha mehithaga.
13  Mũndũ ũrĩa ũhumbagĩra mehia make ndagaacagĩra,No ũrĩa ũmoimbũraga na agatigana namo nĩ aiguagĩrũo tha.
14  Gũkena nĩ mũndũ ũrĩa wĩhũgaga hingo ciothe,No mũndũ ũrĩa ũmagia ngoro yake nĩ agũaga thĩna-inĩ.
15  O ta mũrũthi ũrararama na nduba ĩhaarĩirie gũtharĩkĩraNo taguo mũndũ mwaganu ũrĩa wathaga andũ matarĩ hinya atariĩ.
16  Mũtongoria ũtarĩ na ũtaũku nĩ ahũthagĩra hinya wake ũũru,No ũrĩa ũthũire uumithio ũtarĩ wa kĩhooto nĩ araihagia ũtũũro wake.
17  Mũndũ ũritũhĩirũo nĩ ihĩtia rĩa ũiti wa thakame nĩ ũndũ wa kũruta mũndũ muoyo atũũraga oraga o nginya agaathiĩ mbĩrĩra-inĩ. Gũtikanagĩe mũndũ ũkũmũteithia.
18  Mũndũ ũrĩa ũkoragwo na mĩthiĩre ĩtarĩ na ũcuke nĩ akaahonokio,No ũrĩa njĩra ciake irĩ njogomu akaagwa o rĩmwe.
19  Mũndũ ũrĩa ũrĩmaga mũgũnda wake arĩkoragwo na irio nyingĩ,No mũndũ ũrĩa ũthingataga maũndũ ma tũhũ arĩiyũragwo nĩ ũthĩni.
20  Mũndũ mwĩhokeku nĩ arĩamũkagĩra irathimo nyingĩ,No ũrĩa wendaga gũtonga na ihenya ndangĩtũũra atarĩ ũcuke.
21  Ti wega gũkorũo na kĩmenyano;Ĩndĩ mũndũ no eke ũndũ mũũru nĩ ũndũ wa kĩenyũ kĩa mũgate.
22  Mũndũ wa gũcumĩkĩra nĩ eriragĩria ũtonga,Atekũmenya atĩ ũthĩni nĩguo ũrĩmũkinyĩrĩra.
23  Mũndũ ũrĩa ũrũngaga mũndũ ũngĩ nĩ endagwo nĩwe thutha-inĩGũkĩra mũndũ ũrĩa ũmũgaathagĩrĩria na rũrĩmĩ rwake.
24  Mũndũ wothe ũtunyaga ithe na nyina agacoka akoiga ũũ, “Ũguo ti ũũru,”Nĩ wa thiritũ ĩmwe na mũndũ ũrĩa ũrehaga mwanangĩko.
25  Mũndũ mũkoroku atũmaga kũgĩe na nyamũkanoNo mũndũ ũrĩa wĩhokaga Jehova nĩ arĩgaacagĩra.
26  Mũndũ ũrĩa wĩhokaga ngoro yake mwene nĩ mũkĩgu,No mũndũ ũrĩa ũthiaga na njĩra ya ũũgĩ nĩ akaahonoka.
27  Mũndũ ũrĩa ũheaga athĩni gũtirĩ kĩndũ arĩagaga,No mũndũ ũrĩa ũmahingagĩra maitho nĩ arĩnyitagwo nĩ irumi nyingĩ.
28  Rĩrĩa andũ aganu magĩa na ũnene, mũndũ nĩ kwĩhitha ehithaga,No rĩrĩa mathira, andũ arĩa athingu nĩ mongererekaga.
27  Ndũkerahage nĩ ũndũ wa rũciũ,Tondũ ndũĩ kĩrĩa mũthenya ũngĩrehe.
2  Reke mũndũ ũngĩ akũgaathĩrĩrie, no ti kanua gaku mwene;Reke andũ angĩ makũgaathĩrĩrie, no ti mĩromo yaku mwene.
3  Ihiga nĩ iritũ na mũthanga o naguo nĩ mũritũ,No kũrakario nĩ kĩrimũ nĩ kũritũ gũkĩra icio cierĩ.
4  Mang’ũrĩ matirĩ tha na marakara matariĩ ta mũiyũro,No rĩrĩ, nũũ ũngĩhota gwĩtiiria ũiru?
5  Kũrũnga mũndũ ũtekũhithĩrĩra nĩ kwega gũkĩra wendo mũhithanie.
6  Nguraro cia gwĩkĩrũo nĩ mũrata nĩ cia wĩhokeku,No thũ ĩmumunyaga mũndũ maita maingĩ.
7  Mũndũ mũhũnu nĩ aregaga ũũkĩ wa magua-inĩ,No mũndũ mũhũtu, o na kĩndũ kĩrũrũ aiguaga kĩrĩ na cama.
8  O ta nyoni ĩrĩa ĩtiganagĩria gĩtara kĩayo,No taguo mũndũ ũrĩa ũtiganagĩria mũciĩ wake atariĩ.
9  Maguta na ũbumba nĩ itũmaga ngoro ĩkene;Na noguo ũrata mwega ũrĩa uumanĩte na ũtaaro wa kuuma ngoro wĩkaga.
10  Ndũkanatiganĩrie mũrata waku kana mũrata wa thoguo,Na ndũkanaingĩre kwa mũrũ wa nyũkwa mũthenya ũrĩa ũũru ũgaagũkora;Kaba mũndũ wa itũũra ũrĩa ũrĩ hakuhĩ gũkĩra mũrũ wa nyina na mũndũ ũrĩa ũrĩ kũraihu.
11  Mũrũ wakwa, tuĩka mũndũ mũũgĩ, ũkenagie ngoro yakwa,Nĩgetha hotage gũcokeria ũrĩa ũnyũrũragia.
12  Mũndũ mũũgĩ onaga ũgwati akehitha,No arĩa matarĩ na ũmenyeru mathiaga o na mbere magacemania na maũndũ moru.
13  Oya nguo ya mũndũ angĩkorũo arutĩte kĩndũ gĩa kũrũgamĩrĩra thiirĩ wa mũgeni;Oya kĩndũ gĩa kũrũgamĩrĩra thiirĩ kuuma kũrĩ we angĩkorũo arũgamĩrĩire thiirĩ wa mũtumia wa kũngĩ.
14  Mũndũ angĩrathima mũndũ ũrĩa ũngĩ na mũgambo mũnene rũcinĩ tene,Ũndũ ũcio ũrĩonagwo ũrĩ kĩrumi harĩ we.
15  Mũtumia wa ngũĩ atariĩ ta nyũmba ĩroira ĩtegũtigithĩria hĩndĩ ya mbura.
16  Mũndũ ũrĩa ũngĩhota kũmũgirĩrĩria no ahote kũgirĩrĩria rũhuhoNa no ahote gũkumbatĩria maguta na guoko gwake kwa ũrĩo.
17  O ta ũrĩa kĩgera kĩnooraga kĩgera,No taguo mũndũ anooraga mũratawe.
18  Mũndũ ũrĩa ũrũmbũyagia mũkũyũ nĩ akaarĩa maciaro maguo,Na ũrĩa ũrũmbũyagia mwathi wake nĩ agaatĩithio.
19  O ta ũrĩa mũndũ onaga ũthiũ wake maĩ-inĩ,No taguo ngoro ya mũndũ yonanagia ũrĩa ya mũndũ ũngĩ ĩhaana.
20  Mbĩrĩra na kũndũ kũrĩa kwa mwanangĩko itiiganagia,O na maitho ma mũndũ gũtirĩ hĩndĩ maiganagia.
21  O ta ũrĩa nyũngũ ĩrĩ ya gũtheria betha narĩo riiko nĩ rĩa gũtheria thahabu,No taguo mũndũ ageragio nĩ kũgaathĩrĩrio kũrĩa agaathagĩrĩrio nakuo.
22  O na ũngĩhũũra kĩrimũ na mũũthĩTa ngano ĩrahũũrĩrũo thĩinĩ wa ndĩrĩ,Gĩtingiumwo nĩ ũrimũ wakĩo.
23  Nĩ wagĩrĩirũo kũmenya wega ũrĩa rũũru rwaku rũhaana. Rũmbũyagia ng’ondu ciaku na njĩra njega,
24  Tondũ ũtonga ndũtũũraga tene na tene,O na thũmbĩ ndĩtũũraga njiarũa-inĩ ciothe.
25  Nyeki nduru ĩthiraga, gũkoimĩra nyeki ĩngĩ,Nayo mĩmera ya irĩma-inĩ ĩgacokanĩrĩrio.
26  Tũtũrũme nĩ tũkũheaga gĩa kwĩhumba,Nacio thenge igakũhe marĩhi ma mũgũnda.
27  Na nĩ kũrĩkoragwo na iria rĩiganu rĩa mbũri rĩa gũkũhe irio,Rĩa kũhe famĩlĩ yaku, ona gũtũũria ngombo ciaku cia airĩtu.
7  Mũrũ wakwa, rũmagĩrĩra ciugo ciakwa,Na ũige maathani makwa ta arĩ mũthithũ.
2  Rũmagĩrĩra maathani makwa nĩguo ũtũũre muoyo;Gitagĩra ũrutani wakwa o ta kĩũma kĩa riitho rĩaku.
3  Moherere ciara-inĩ ciaku;Maandĩke kĩhengere-inĩ kĩa ngoro yaku.
4  Ĩra ũũgĩ atĩrĩ, “Wee ũrĩ mwarĩ wa maitũ,”Na wĩte ũtaũku “mũndũ wa mbarĩ citũ,”
5  Nĩguo ikũgitagĩre kuuma harĩ mũtumia ũrĩa mũremi,Kuuma harĩ mũtumia ũrĩa mwaganu o na ciugo ciake nyoroku.
6  Ndĩ ndirica-inĩ ya nyũmba yakwa,Nĩ ndacũthĩrĩirie mĩanya-inĩ ya ndirica ngĩrora thĩ,
7  Na rĩrĩa nderoragĩra andũ arĩa mataarĩ na ũũgĩ,Nĩ ndonire mwanake ũmwe ũtaarĩ na wĩcirio gatagatĩ-inĩ ka andũ ethĩ.
8  Akĩgerera barabara-inĩ hakuhĩ na kona ya kwa mũtumia ũcio,Na agĩthiĩ erekeire nyũmba-inĩ yake
9  Hwaĩ-inĩ, gũkĩgĩa mairia,Kũrĩ hakuhĩ gũtuka na kũgĩa nduma.
10  Ngĩcoka ngĩona mũtumia agĩthiĩ kũmũtũnga,Ehumbĩte ta mũmaraya, arĩ na ngoro ya wara.
11  Nĩ mũtumia mũnegeni na mũng’athia. Gũtirĩ hĩndĩ akindagĩria mũciĩ.
12  Rĩmwe arĩ nja, rĩrĩa rĩngĩ arĩ ihaaro-inĩ cia mũingĩ,Ohagĩria andũ kona-inĩ ciothe.
13  Akĩnyita mwanake ũcio na akĩmũmumunya;Agĩcoka akĩmwĩra ũũ atekũigua thoni:
14  “No mũhaka ingĩrutire magongona ma ũiguano. Ũmũthĩ nĩ hingirie mĩĩhĩtwa yakwa.
15  Na nĩkĩo ndoka gũgũtũnga,Ndoka gũgũcaria, na nĩ ndakuona!
16  Nĩ njarĩte ũrĩrĩ wakwa macuka marĩa mega,Ma gatani ya marangi maingĩ kuuma Misiri.
17  Nĩ njitĩrĩirie ũrĩrĩ wakwa manemane, thubiri, o na mũndarathini.
18  Ũka twĩnyotore na wendo o nginya rũcinĩ;Nĩ twĩkenie na wendo mũnene,
19  Nĩ gũkorũo mũthuri wakwa ndarĩ mũciĩ;Nĩ athiĩte rũgendo kũndũ kũraya.
20  Arathiire akuuĩte mũhuko wa mbeca,Na agaacoka o mũthenya ũrĩa mweri ũgaakorũo ũrĩ mũgima.”
21  Akĩmũiguithia mũno nginya akĩmũhĩtithia. Akĩmũheenereria na mĩario mĩnyoroku.
22  Nake o hĩndĩ ĩyo akĩrũmĩrĩra mũtumia ũcio, o ta ndegwa ĩgĩthiĩ gũthĩnjwo,O ta kĩrimũ gĩgĩthiĩ kũherithio na ndungu,
23  O nginya agathecwo ini nĩ mũguĩ;O ta nyoni ĩgĩteng’era ĩtonye mũtego-inĩ, atekũmenya atĩ ũndũ ũcio nĩ ũgũtũma orũo nĩ muoyo wake.
24  Na rĩu ariũ akwa-rĩ, thikĩrĩriai;Tegai matũ mũigue ciugo ciakwa.
25  Ndũkanareke ngoro yaku ĩgarũrũke ĩrũmĩrĩre njĩra ciake. Ndũkanathiĩre njĩra-inĩ ciake,
26  Nĩ gũkorũo nĩ atũmĩte andũ aingĩ magwe magathira,Na andũ arĩa oragĩte nĩ aingĩ mũno.
27  Nyũmba yake yerekagĩria thĩinĩ wa Mbĩrĩra;Ĩthiaga o nginya tũnyũmba twa thĩinĩ twa gĩkuũ.
23  Rĩrĩa waikara thĩ kũrĩanĩra na mũthamaki,Wĩcũranagie mũno kĩrĩa kĩrĩ mbere yaku;
2  Igagĩrĩra kahiũ mũmero-inĩ wakuAngĩkorũo nĩ ũrĩ mĩĩto mĩnene ya kũrĩa.
3  Ndũkeriragĩrie irio ciake njega,Tondũ nĩ irio cia kũheenereria.
4  Ndũkenogagie ũgĩetha ũtonga. Tiga gwĩka ũguo na wonanie ũtaũku.
5  Waikia riitho rĩaku harĩ guo, ndũgũkorũo ho,Tondũ hatarĩ nganja nĩ ũkũmera mathagu o ta nderi na ũmbũke ũthiĩ rĩera-inĩ.
6  Ndũkarĩage irio cia mũndũ mũkarĩ;Ndũkeriragĩrie irio ciake njega,
7  Tondũ atariĩ ta mũndũ ũikaraga agĩtaraga. Akwĩraga ũũ: “Rĩa na ũnyue,” no ngoro yake ndĩkoragwo hamwe nawe.
8  Nĩ ũgaatahĩka kĩrĩa ũrĩteNa ndeto njega iria warĩtie ikorũo irĩ cia tũhũ.
9  Ndũkaragie na mũndũ mũkĩgu,Tondũ nĩ arĩnyararaga ũũgĩ wa ciugo ciaku.
10  Ndũkanathaamie mũtĩ wa tene wa mũhakaKana ũingĩrĩre mũgũnda wa ciana iria itarĩ maithe.
11  Tondũ Mũmagitĩri nĩ arĩ hinya;Nĩ egũgũũkĩrĩra nĩguo amatetere.
12  Ngoro yaku nĩ ĩthikagĩrĩrie ũtaaroNa gũtũ gwaku gũthikagĩrĩrie ciugo cia ũmenyo.
13  Ndũkanage kũrũnga mwana. Ũngĩmũhũũra na rũthanju, ndangĩkua.
14  Nĩ wagĩrĩirũo kũmũhũũra na rũthanju,Nĩgetha ũmũhonokie kuuma harĩ Mbĩrĩra.
15  Mũrũ wakwa, ngoro yaku ĩngĩgĩa na ũũgĩ,Hĩndĩ ĩyo ngoro yakwa no ĩkene.
16  Thĩinĩ wakwa nĩ ndĩiguaga ngeneteRĩrĩa mĩromo yaku yaria ũndũ ũrĩa mwagĩrĩru.
17  Ndũkanareke ngoro yaku ĩigue ũiru nĩ ũndũ wa andũ arĩa ehia,No wĩtigagĩre Jehova mũthenya wothe,
18  Tondũ weka ũguo, nĩ ũgaakorũo na ihinda rĩega rĩũkĩteNa kĩĩrĩgĩrĩro gĩaku gĩtigaathira.
19  Mũrũ wakwa, thikĩrĩria nĩguo ũũhĩge,Na werekerie ngoro yaku njĩra-inĩ ĩrĩa yagĩrĩire.
20  Ndũgakoragwo gatagatĩ-inĩ ka andũ arĩa manyuaga ndibei nyingĩ,Gatagatĩ-inĩ ka andũ arĩa makorokagĩra nyama,
21  Tondũ mũndũ ũrĩa mũrĩĩu na ũrĩa mũkoroku nĩ gũthĩna mathĩnagaNaguo toro nĩ ũhumbaga mũndũ matangari.
22  Thikagĩrĩria thoguo ũcio wagũciarire,Na ndũkananyarare maitũguo atĩ tondũ nĩ mũkũrũ.
23  Gũra ũhoro wa ma na ndũkanawendie,Ningĩ ũgũre ũũgĩ na ũtaaro na ũtaũku.
24  Ithe wa mũndũ mũthingu hatarĩ nganja nĩ arĩkenaga;Mũndũ o wothe ũtuĩkaga ithe wa mwana mũũgĩ nĩ arĩkenaga nĩ ũndũ wake.
25  Thoguo na maitũguo nĩ marĩkenaga,Na mũtumia ũrĩa wagũciarire nĩ arĩkoragwo na gĩkeno.
26  Mũrũ wakwa, nengera ngoro yaku,Na ũreke maitho maku makenagĩre njĩra ciakwa.
27  Tondũ mũmaraya nĩ irima iriku,Na mũtumia mwaganu nĩ gĩthima gĩkunderu.
28  Aikaraga ohetie o ta mũtunyani;Atũmaga mũigana wa arũme arĩa matarĩ ehokeku wongerereke.
29  Nũũ ũkoragwo na haaro? Nũũ ũkoragwo na mĩtangĩko? Nũũ ũkoragwo na ngũĩ? Nũũ ũkoragwo na mateta? Nũũ ũkoragwo na nguraro hatarĩ gĩtũmi? Nũũ ũkoragwo atunĩhĩte maitho?
30  Nĩ arĩa mahũthagĩra mahinda maingĩ makĩnyua ndibei;Arĩa macaragia ndibei ĩrĩa ĩtukanĩtio.
31  Ndũkarorage ũtune wa ndibeiRĩrĩa ĩrakenga ĩrĩ gĩkombe-inĩ na rĩrĩa ĩramerũka o kahora,
32  Tondũ marigĩrĩrio-inĩ ĩrũmaga o ta nyoka,Na ĩkaruta thumu o ta nyoka ĩrĩ thumu.
33  Maitho maku marĩonaga maũndũ mataramenyeka,Na ngoro yaku ĩkaria maũndũ moru.
34  Na ũrĩkoragwo ũtariĩ ta mũndũ ũkomete iria-inĩ gatagatĩ,O ta mũndũ ũkomete igũrũ rĩa gĩtugĩ kĩa meri.
35  Ũriugaga atĩrĩ: “Nĩ mangũtha, no ndinaigua ngĩgũthwo. Nĩ mahũũra, no ndinamenya ngĩhũũrũo. Hihi ndĩrĩũkĩra rĩ? Nĩ ngwenda kũnyua ndibei ĩngĩ.”
22  Kaba gũthuura rĩĩtwa rĩega handũ ha ũtonga mũnene;Kũheo gĩtĩo nĩ kwega gũkĩra betha na thahabu.
2  Gĩtonga na mũthĩni makoragwo na ũndũ ũyũ ũhaanaine: Jehova nĩwe wamombire eerĩ.
3  Mũndũ mũũgĩ onaga ũgwati akehitha,No arĩa matarĩ na ũmenyeru mathiaga o na mbere magacemania na maũndũ moru.
4  Moimĩrĩro ma wĩnyihia na gwĩtigĩra JehovaNĩ ũtonga na riri na muoyo.
5  Mĩigua na mĩtego ĩkoragwo njĩra-inĩ ya mũndũ ũrĩa ũtarĩ mũrũngĩrĩru,No ũrĩa wonaga muoyo wake wĩ wa bata aikaraga haraya nayo.
6  Menyeria mwana njĩra ĩrĩa agĩrĩirũo kũgera;O na rĩrĩa agaakũra ndakaamĩtiganĩria.
7  Gĩtonga gĩathaga mũthĩni,Na ũrĩa ũkombaga akoragwo arĩ ngombo ya ũrĩa ũmũkombeire.
8  Mũndũ wothe ũhandaga maũndũ matarĩ ma ũthingu agethaga mathĩna,Na rũthanju rwa marakara make nĩ rũgaakinya mũthia.
9  Mũndũ ũrĩa mũtaana nĩ arĩrathimagwo,Tondũ nĩ agayanaga irio ciake na ũrĩa mũthĩni.
10  Ingata mũndũ wa kĩnyũrũri,Na ngũĩ nĩ ikwehera;Ngucanio na irumi nĩ igũthira.
11  Mũndũ ũrĩa wendete ngoro theru na waragia mĩario ya ũtugiNĩ arĩtuĩkaga mũrata wa mũthamaki.
12  Maitho ma Jehova nĩ magitagĩra ũmenyo,No nĩ ang’aũranagia ciugo cia mũndũ ũrĩa mũkunyanĩri.
13  Kĩgũũta kiugaga atĩrĩ: “Nja kwĩ na mũrũthi! Nĩ ngũũragĩrũo kĩhaaro-inĩ kĩa mũingĩ gatagatĩ!”
14  Kanua ka atumia arĩa aremi nĩ irima iriku. Ũrĩa ũtuĩrĩirũo nĩ Jehova atĩ arĩ na mahĩtia agũaga thĩinĩ warĩo.
15  Ũrimũ ũkoragwo wohanĩtio ngoro-inĩ ya mwana,No rũthanju rwa kũrũnga nĩ rũrĩweheragia ũgakorũo haraya nake.
16  Ũrĩa ũtunyaga andũ arĩa athĩni nĩguo ongerere ũtonga wakeNa ũrĩa ũheaga andũ arĩa atongu iheoNĩ gũthĩna agaathĩna.
17  Tega gũtũ gwaku ũthikĩrĩrie ciugo cia andũ arĩa ogĩ,Nĩguo ngoro yaku ĩrũmagĩrĩre ũmenyo wakwa,
18  Tondũ nĩ ũndũ mwega ũcigage ngoro-inĩ yaku thĩinĩ,Nĩguo ciothe ikoragwo mĩromo-inĩ yaku hingo ciothe.
19  Nĩgetha mwĩhoko waku ũkoragwo harĩ Jehova-rĩ,Ndĩrakũhe ũmenyo ũmũthĩ.
20  Na githĩ ndikwandĩkĩire,Ngakũhe ũtaaro na ũmenyo,
21  Nĩguo ngũrute ciugo cia ma na cia kwĩhokeka,Nĩgetha ũcoke na ũhoro ũtarĩ na mahĩtia harĩ ũrĩa wagũtũmire?
22  Ndũkanatunye mũndũ mũthĩni atĩ tondũ nĩ mũthĩni,Na ndũkanahehenjere mũndũ ũrĩa ũtarĩ hinya kĩhingo-inĩ gĩa itũũra,
23  Nĩ gũkorũo Jehova we mwene nĩ arĩmatetagĩraNa nĩ akaaniina mĩoyo ya andũ arĩa mamatunyaga.
24  Ndũgathiage thiritũ na mũndũ ũrĩa ũrakaraga na ihenyaKana ũnyitanĩre na mũndũ wa mang’ũrĩ,
25  Nĩguo ndũkanerute njĩra ciakeWĩingĩrie mũtego-inĩ.
26  Ndũgakoragwo gatagatĩ-inĩ ka andũ arĩa mageithanagia na guoko makarĩkanĩra ũndũ,O acio marutaga kĩndũ gĩa kũrũgamĩrĩra mathiirĩ.
27  Angĩkorũo ndũrĩ na kĩndũ gĩa kũrĩha,Ũgaatunywo ũrĩrĩ waku o ũũkomeire!
28  Ndũkanathaamie mũtĩ wa tene wa mũhakaŨrĩa maithe manyu ma tene maahandire.
29  Hihi nĩ wonete mũndũ mũũgĩ wĩra-inĩ wake? Ũcio arĩrũgamaga mbere ya athamaki;Ndarĩrũgamaga mbere ya andũ matarĩ igweta.
6  Mũrũ wakwa, angĩkorũo nĩ ũneanĩte kĩndũ gĩa kũrũgamĩrĩra thiirĩ wa mũndũ ũngĩ,Angĩkorũo nĩ ũgeithĩtie mũgeni na guoko mũkarĩkanĩra ũndũ nake,
2  Angĩkorũo ũndũ ũrĩa wĩranĩire nĩ ũgũtegete,Ũkanyitwo nĩ ciugo cia kanua gaku,
3  Ĩka atĩrĩrĩ mũrũ wakwa, nĩguo wĩteithũre,Tondũ nĩ ũgwĩte guoko-inĩ kwa mũndũ ũcio: Thiĩ wĩnyihie na ũthaithe mũndũ ũcio na ihenya.
4  Ndũkareke maitho maku makome,Kana imone ciaku icũnge.
5  Wĩteithũre ta thiya kuuma guoko-inĩ kwa mũhĩti,Ta nyoni kuuma guoko-inĩ kwa mũtegi wa nyoni.
6  Thiĩ kũrĩ thigiriri, wee kĩgũũta gĩkĩ;Wĩrorere njĩra ciayo nĩguo ũũhĩge.
7  O na gũtuĩka ndĩkoragwo na mũtongoria, kana mũnene, kana mwathi,
8  Nĩ ĩhaaragĩria irio ciayo hĩndĩ ya ũrugarĩ,Na ĩgacokanĩrĩria irio ciayo hĩndĩ ya magetha.
9  Wee kĩgũũta gĩkĩ, ũgũkoma hau nginya rĩ? Ũrĩũkĩra rĩ ũtigane na toro ũcio waku?
10  Gũkomakoma hanini, gũcũnga hanini,Gũkũnja moko hanini nĩguo ũhurũke,
11  Gũgũtũma ũthĩni waku ũũke o ta mũtunyani,Na wagi waku ũũke ta mũndũ ũrĩ na matharaita.
12  Mũndũ wa tũhũ na mwaganu athiaga akĩaragia mĩario ĩtarĩ mĩrũngĩrĩru;
13  Oinagĩra andũ riitho, akonanĩrĩria na kũgũrũ, na akorota na ciara ciake.
14  Tondũ ngoro yake nĩ njũru,Hĩndĩ ciothe abangaga maũndũ moru na agatheremia ngũĩ.
15  Nĩ ũndũ ũcio, mwanangĩko wake ũgooka aterĩgĩrĩire;Akoinangwo o rĩmwe ũndũ atangĩhona.
16  Nĩ harĩ maũndũ matandatũ Jehova athũire;O na nĩ maũndũ mũgwanja onaga marĩ magigi:
17  Maitho ma mwĩtĩo, rũrĩmĩ rũrĩa rũheenanagia, na moko marĩa maitaga thakame ĩtarĩ na mahĩtia,
18  Ngoro ĩrĩa ĩbangaga njama cia waganu, na magũrũ marĩa mateng’eraga na ihenya ũũru-inĩ,
19  Mũira wa maheeni ũrĩa ũheenanagia hĩndĩ ciothe,Na mũndũ wothe ũhandaga ngũĩ gatagatĩ-inĩ ka andũ a ithe ũmwe.
20  Mũrũ wakwa, rũmagĩrĩra rĩathani rĩa thoguo,Na ndũkanatigane na ũrutani wa maitũguo.
21  Ohagĩrĩra maũndũ macio ngoro-inĩ yaku hĩndĩ ciothe;Mohagĩrĩre ngingo-inĩ yaku.
22  Rĩrĩa ũgũthiĩ, nĩ marĩgũtongoragia;Rĩrĩa wakoma, nĩ marĩkũrangagĩra;Na rĩrĩa wokĩra, nĩ marĩkwaragĩria.
23  Tondũ rĩathani nĩ tawa,Na watho nĩ ũtheri,Namo motaaro ma kũrũnga mũndũ nĩ njĩra ya muoyo.
24  Nĩ marĩkũgitagĩra kuuma harĩ mũtumia ũrĩa mũũru,Kuuma harĩ rũrĩmĩ rũnyoroku rwa mũtumia ũrĩa mwaganu.
25  Ndũkanerirĩrie ũthaka wake ngoro-inĩ yakuKana wĩtĩkĩre akũgucĩrĩrie na maitho make ma kũheenereria,
26  Nĩ gũkorũo mũmaraya atũmaga mũndũ atigwo na mũgate tu,No mũtumia wa mũndũ ũngĩ akoragwo akĩhĩta muoyo waku wa goro.
27  Hihi mũndũ no acokanĩrĩrie mwaki gĩthũri-inĩ gĩake na nguo ciake ciage kũhĩa?
28  Kana hihi mũndũ no agere igũrũ rĩa makara mahiũ na makinya make mage kũhĩa?
29  Ũguo noguo gũthiaga harĩ mũndũ wothe ũkomaga na mũtumia wa mũndũ ũngĩ;Gũtirĩ mũndũ ũhutagia mũtumia ũcio ũkaaga kũherithio.
30  Andũ matimenaga mũiciAngĩiya nĩguo arĩe ahũne rĩrĩa arĩ mũhũtu.
31  No rĩrĩa anyitwo, arĩhaga maita mũgwanja;Aneanaga indo ciothe cia goro cia nyũmba yake.
32  Mũndũ wothe ũtharagia na mũtumia ndakoragwo na wĩcirio;Mũndũ ũrĩa wĩkaga ũguo erehagĩra mwanangĩko we mwene.
33  Kĩrĩa akoona no nguraro na thoni,Na gĩconoko gĩake gĩtikeherio.
34  Nĩ gũkorũo ũiru nĩ ũtũmaga mũthuri arakare mũno;Ndagaakorũo na ũcayanĩri hĩndĩ ĩrĩa akerĩhĩria.
35  Gũtirĩ marĩhi agetĩkĩra;Ndakahoorerio, o na ũngĩkorũo na kĩheo kĩnene atĩa.
31  Ici nĩ ciugo cia Mũthamaki Lemueli, ndũmĩrĩri nditũ ĩrĩa nyina aamũheire nĩguo amũtaare:
2  Ngũkwĩra atĩa, wee mũrũ wakwa,Ngũkwĩra atĩa, wee mwana wa nda yakwa,Ningĩ ngũkwĩra atĩa, wee mwana wa mĩĩhĩtwa yakwa?
3  Ndũkahũthĩre hinya waku na atumia,O na ndũkarũmĩrĩre njĩra iria cianangaga athamaki.
4  Atĩrĩrĩ Lemueli, ti ũndũ mwagĩrĩru harĩ athamaki,Ti ũndũ mwagĩrĩru harĩ athamaki kũnyuaga ndibeiO na ti ũndũ mwagĩrĩru harĩ arĩa marathana kũũria atĩrĩ, “Ndibei yakwa ĩrĩ kũ?”
5  Nĩguo matikanyue mariganĩrũo nĩ ũrĩa watho uugĩteNa mogomie ihooto cia andũ arĩa matarĩ hinya.
6  Njohi mĩheagei andũ arĩa marathiraNayo ndibei mũmĩheage andũ arĩa marĩ na mĩtangĩko mĩnene.
7  Reke manyue mariganĩrũo nĩ ũthĩni wao;Na matige kũririkana mathĩna mao rĩngĩ.
8  Arĩrĩria arĩa matangĩhota kwĩyarĩrĩria;Tetera ihooto cia arĩa othe marathira.
9  Marĩrĩrie na ũtuanĩre ciira na ũthingu;Tetera ihooto cia andũ arĩa matarĩ hinya na arĩa athĩni.
10  Mũtumia ngatha-rĩ, nũũ ũngĩmuona? Thogora wake nĩ mũnene mũno gũkĩra wa tũhiga twa goro twa iria-inĩ.
11  Mũthuri wake amwĩhokete kuuma ngoro,Na gũtirĩ kĩndũ kĩa bata mũthuri ũcio agaga.
12  Ekagĩra mũthuri wake maũndũ mega, no ti moru,Matukũ-inĩ mothe ma ũtũũro wake.
13  Nĩ acaragia guoya wa ng’ondu na gatani;Nĩ akenagĩra kũruta wĩra na moko make.
14  Atariĩ ta meri cia mũhũũri biacara,Arehaga irio ciake kuuma kũndũ kũraya.
15  Ningĩ okagĩra kũrĩ o ũtukũ,Akahe andũ a nyũmba yake irioNa ndungata ciake cia airĩtu agacihe rwĩga rwacio.
16  Ecũranagia ũhoro wa mũgũnda na akaũgũra;Ahandaga mũgũnda wa mĩthabibũ kuumana na wĩra wake we mwene.
17  Nĩ ehaaragĩria nĩ ũndũ wa wĩra mũritũ,Na nĩ ekĩraga moko make hinya.
18  Nĩ onaga atĩ wĩra wake wa kuonjorithia nĩ ũrĩ uumithio;Tawa wake ndũhoraga ũtukũ.
19  Moko make manyitaga mũtĩ wa kuoherera rũrigi,Na makanyita mũtĩ wa kuogotha ndigi.
20  Nĩ atambũrũkagia rũhĩ rwake nĩ ũndũ wa mũndũ ũrĩa ũtarĩ hinya,Na nĩ akumbatũraga moko make nĩ ũndũ wa ũrĩa mũthĩni.
21  Ndatangĩkaga nĩ ũndũ wa andũ a nyũmba yake rĩrĩa kwagĩa mbarabu,Nĩ gũkorũo andũ othe a nyũmba yake nĩ mehumbĩte nguo cia ũrugarĩ.
22  Nĩwe wĩtumagĩra macuka ma ũrĩrĩ. Nguo ciake nĩ cia gatani na ndigi cia rangi wa papũ.
23  Mũthuri wake nĩ oĩkaine wega ihingo-inĩ cia itũũra,Kũrĩa aikaraga thĩ hamwe na athuri a bũrũri.
24  Nĩ athondekaga na akendia nguo cia gataniNa akenderia ahũũri biacara mĩcibi.
25  Ehumbĩte hinya na riri,Na etagĩrĩra ihinda rĩrĩa rĩũkĩte arĩ na ũmĩrĩru.
26  Atumũraga kanua gake na njĩra ya ũũgĩ;Watho wa ũtugi ũkoragwo rũrĩmĩ-inĩ rwake.
27  Nĩ aroraga mawĩra ma mũciĩ wake,Na ndarĩaga mũgate wa ũgũta.
28  Ciana ciake irũgamaga ikoiga nĩ mũrathime;Mũthuri wake arũgamaga akamũgaathĩrĩria.
29  Nĩ kũrĩ atumia aingĩ ngatha,No wee—wee nĩ ũmakĩrĩte othe.
30  Ũgemu no ũkorũo ũrĩ wa maheeni, naguo ũthaka ũkorũo ũrĩ wa kahinda kanini,No mũtumia ũrĩa wĩtigĩrĩte Jehova nĩ arĩgaathagĩrĩrio.
31  Mũheagei ngerenwa nĩ ũndũ wa maũndũ marĩa ekaga,Namo mawĩra make nĩ mamũgaathagĩrĩrie ihingo-inĩ cia itũũra.
21  Ngoro ya mũthamaki ĩtariĩ ta tũrũũĩ twa maĩ moko-inĩ ma Jehova. Amĩtongoragia o kũrĩa guothe ekwenda.
2  Njĩra ciothe cia mũndũ cionekaga irĩ njagĩrĩru harĩ we,No Jehova nĩ athuthuragia ngoro.
3  Gwĩka ũndũ ũrĩa wagĩrĩire na wa kĩhootoNĩ gũkenagia Jehova gũkĩra kũruta igongona.
4  Maitho ma mwĩtĩo na ngoro ĩrĩ na mwĩgaathoNĩcio tawa ũrĩa ũtongoragia andũ arĩa aganu, na nĩ mehia.
5  Mĩbango ya mũndũ ũrĩ kĩyo hatarĩ nganja nĩ ĩrehaga ũgaacĩru,No arĩa othe mahĩkĩkaga gwĩka maũndũ nĩ mathĩnaga.
6  Kũgĩa na mĩthithũ kũgerera rũrĩmĩ rwa maheeniNĩ ta kĩbii kĩrathira, nĩ mũtego wa gĩkuũ.
7  Ũhinya wa andũ arĩa aganu nĩ ũkaamahaata mehere,Tondũ nĩ maregaga gwĩka maũndũ na kĩhooto.
8  Njĩra ya mũndũ ũrĩ na mahĩtia nĩ njogomu,No ciĩko cia mũndũ ũrĩa ũtarĩ ũcuke nĩ nũngĩrĩru.
9  Nĩ kaba gũtũũra nyũmba igũrũ kona-inĩGũkĩra gũtũũra nyũmba ĩmwe na mũtumia wa ngũĩ.
10  Mũndũ ũrĩa mwaganu eriragĩria maũndũ moru;Ndaiguagĩra mũndũ ũrĩa ũngĩ tha.
11  Rĩrĩa mũndũ wa kĩnyũrũri aherithio, andũ arĩa matarĩ ũmenyeru nĩ magĩaga na ũũgĩ,Na hĩndĩ ĩrĩa mũndũ mũũgĩ amũkĩra ũtaũku, nĩ agĩaga na ũmenyo.
12  Ũrĩa Mũthingu nĩ eroragĩra nyũmba ya mũndũ ũrĩa mwaganu;Eheragia andũ arĩa aganu agatũma manangĩke.
13  Mũndũ wothe ũhingaga gũtũ gwake ndakaigue kĩrĩro kĩa mũndũ ũrĩa ũtarĩ hinyaWe mwene nĩ agaakaya no ndagetĩkwo.
14  Kĩheo kĩheanĩtwo na hitho nĩ kĩhooragĩria marakara,Na ihaki ihithe rĩkahooreria mang’ũrĩ manene.
15  Nĩ ũndũ wa gĩkeno harĩ mũndũ ũrĩa mũthingu gwĩka maũndũ na kĩhooto,No nĩ ũndũ mũũru mũno harĩ arĩa mekaga maũndũ moru.
16  Mũndũ ũrĩa weheraga njĩra-inĩ ya ũtaũkuAkaahurũka hamwe na arĩa magithĩtio hinya nĩ gĩkuũ.
17  Mũndũ ũrĩa wendete ikeno nĩ agaatuĩka mũthĩni;Mũndũ ũrĩa wendete ndibei na maguta ndagaatonga.
18  Mũndũ ũrĩa mwaganu atuĩkaga irĩhi rĩa gũkũũra mũndũ ũrĩa mũthingu,Na mũndũ ũrĩa ũkunyanagĩra nĩ agaatuĩka irĩhi rĩa gũkũũra mũndũ ũrĩa mũrũngĩrĩru.
19  Nĩ kaba gũtũũra werũ-inĩGũkĩra gũtũũra na mũtumia wa ngũĩ na wa kũrakara na ihenya.
20  Mũthithũ wa goro na maguta cionekaga thĩinĩ wa nyũmba cia andũ arĩa ogĩ,No mũndũ ũrĩa mũkĩgu nĩ gũitanga aitangaga kĩrĩa arĩ nakĩo.
21  Mũndũ wothe ũthingataga ũthingu na wendo mwĩhokekuNĩ akaagĩa na muoyo, ũthingu, na riri.
22  Mũndũ mũũgĩ no ahambe igũrũ rĩa itũũra rĩa andũ marĩ na hinyaNa anange hinya ũrĩa makoragwo mehokete.
23  Mũndũ ũrĩa ũmenyagĩrĩra kanua gake na rũrĩmĩ rwakeNĩ eyeheragia thĩna-inĩ.
24  Mũndũ wa kwĩĩkĩrĩra, mũndũ wa kwĩraha, icio nĩcio ciugo iria ihũthagĩrũo harĩMũndũ ũrĩa wĩkaga maũndũ na mwĩtĩo atekũmakio nĩ ũndũ.
25  Maũndũ marĩa mũndũ mũgũũta eriragĩria nĩ marĩtũma akue,Tondũ moko make nĩ maregaga kũruta wĩra.
26  Mũthenya wothe eriragĩria indo makĩria arĩ na mũkoroko,No mũndũ ũrĩa mũthingu nĩ aheanaga, atekũimana.
27  Igongona rĩa mũndũ ũrĩa mwaganu nĩ kĩndũ kĩrĩ magigi. Na githĩ rĩtikĩrĩ magigi o na makĩria hĩndĩ ĩrĩa arĩrutĩte arĩ na muoroto mũũru!
28  Mũira wa maheeni nĩ agaathira,No mũndũ ũrĩa ũthikagĩrĩria nĩ arutaga ũira na akagaacĩra.
29  Mũndũ ũrĩa mwaganu ndakoragwo na thoni ũthiũ-inĩ wake,No mũndũ ũrĩa mũrũngĩrĩru nĩwe ũkoragwo na njĩra nũmu.
30  Gũtirĩ ũũgĩ, kana ũtaũku, o na kana ũtaaro ũngĩhota kũregana na Jehova.
31  Mbarathi nĩ ĩhaaragĩrio nĩ ũndũ wa mũthenya wa mbaara,No ũhonokio nĩ wa Jehova.
25  Ici o nacio nĩ thimo cia Suleimani, iria ciakobirio na igĩcokanĩrĩrio nĩ andũ a Hezekia mũthamaki wa Juda:
2  Riri wa Ngai nĩ kũiga ũndũ ũrĩ hitho,Naguo riri wa athamaki nĩ gũtuĩria ũndũ biũ.
3  O ta ũrĩa igũrũ rĩraihĩte na igũrũ, nayo thĩ ĩkarika,No taguo ngoro ya athamaki ĩtangĩtuĩrĩka.
4  Eheria gĩko kuuma harĩ betha,Nayo ĩkuuma ĩrĩ theru biũ.
5  Eheria mũndũ ũrĩa mwaganu kuuma harĩ mũthamaki,Nakĩo gĩtĩ gĩake kĩa ũnene nĩ gĩkwĩhanda wega na njĩra ya ũthingu.
6  Ndũgetũũgĩrie mbere ya mũthamaki,Na ndũgaikare gatagatĩ-inĩ ka andũ arĩa marĩ igweta,
7  Tondũ nĩ kaba we akwĩre atĩrĩ, “Ũka haha,”Gũkĩra agũconorithie mbere ya mũndũ ũrĩ igweta.
8  Ndũkanahiũhe gũtwara ciira igooti-inĩ,Tondũ rĩrĩ, ũgeeka atĩa thutha-inĩ mũndũ ũcio ũngĩ angĩgũconorithia?
9  Ciirai hamwe na mũndũ ũcio ũngĩ,No ndũkaguũrie ũndũ ũrĩa werĩirũo hitho-inĩ,
10  Nĩguo mũndũ ũrĩa ũrathikĩrĩria ndagagũconorithieNa ũtheremie ũhoro mũũru ũtangĩcoka kweherio.
11  O ta matunda ma thahabu marĩ mbakũri-inĩ cia bethaNo taguo kiugo kĩrĩa kĩarĩtio hĩndĩ ĩrĩa yagĩrĩire gĩtariĩ.
12  O ta mindira ya thahabu na ithaga rĩa thahabu ĩrĩa njegaNo taguo mũtaarani mũũgĩ atariĩ harĩ gũtũ kũrĩa gwĩtĩkagĩra gũthikĩrĩria.
13  O ta ũhehu wa mbarabu mũthenya wa magetha No taguo mũtũmwo mwĩhokeku atariĩ harĩ arĩa mamũtũmĩte,Tondũ nĩ acanjamũraga mwathi wake.
14  O ta matu na rũhuho iria itarehaga mburaNo taguo mũndũ ũrĩa wĩrahaga igũrũ rĩgiĩ kĩheo gĩtarĩ kĩheane atariĩ.
15  Wetereri no ũgucĩrĩrie mũtongoria etĩkĩre ũndũ,Na rũrĩmĩ ruororo no ruune ihĩndĩ.
16  Ũngĩona ũũkĩ-rĩ, rĩa o ũrĩa ũrabatara,Nĩ gũkorũo ũngĩrĩa mũingĩ mũno, no ũũtahĩke.
17  Ndũgathiage kaingĩ mũciĩ kwa mũndũ ũrĩa ũngĩ,Nĩguo ndakanogio nĩwe na agũthũũre.
18  O ta njũgũma ya mbaara na rũhiũ rwa njora na mũguĩ mũũgĩNo taguo mũndũ ũrĩa ũrutaga ũira wa maheeni wĩgiĩ mũndũ ũngĩ atariĩ.
19  O ta igego riunĩku kana kũgũrũ kũrathuaNo taguo kwĩhoka mũndũ ũtarĩ wa kwĩhokeka hĩndĩ ya thĩna gũtariĩ.
20  O ta mũndũ ũrĩa ũrutaga nguo mũthenya wa hehoNa o ta thiki ĩitĩrĩirio igata-inĩNo taguo mũndũ ũrĩa ũinagĩra mũndũ ũrĩ na ngoro nditũ nyĩmbo atariĩ.
21  Thũ yaku ĩngĩkorũo ĩhũtiĩ, mĩhe mũgate ĩrĩe;Ĩngĩkorũo ĩnyotiĩ, mĩhe maĩ ĩnyue,
22  Tondũ ũgũkorũo ũkĩmĩigĩrĩra makara marakana mũtwe,Nake Jehova nĩ egũkũrathima.
23  Rũhuho rwa mwena wa rũgongo rũrehaga mbura,Naruo rũrĩmĩ rwa njukũ rũrehaga marakara ũthiũ-inĩ.
24  Nĩ kaba gũtũũra nyũmba igũrũ kona-inĩGũkĩra gũtũũra nyũmba ĩmwe na mũtumia wa ngũĩ.
25  O ta maĩ mahehu harĩ mũndũ mũnoguNo taguo riboti njega kuuma bũrũri wa kũraya ĩtariĩ.
26  O ta itherũkĩro rĩa maĩ rĩrĩ na ndoro na gĩthima gĩthũkangieNo taguo mũndũ mũthingu ũrĩa wĩrekagĩrĩria harĩ mũndũ mwaganu atariĩ.
27  Ti wega kũrĩa ũũkĩ mũingĩ mũno,O na ti ũndũ ũrĩ riri mũndũ gwĩcarĩria riri wake mwene.
28  O ta itũũra rĩanangĩku, rĩtarĩ na rũthingo,Noguo mũndũ ũrĩa ũtangĩhota kũgirĩrĩria marakara make atariĩ.
13  Mwana mũũgĩ nĩ etĩkĩraga ũtaaro wa ithe,No mũndũ wa kĩnyũrũri ndathikagĩrĩria akĩrũngwo.
2  Mũndũ nĩ arĩrĩaga kĩndũ kĩrĩa kĩega kiumanĩte na maciaro ma kanua gake,No andũ arĩa makunyanagĩra meriragĩria maũndũ ma ũhinya.
3  Mũndũ ũrĩa ũmenyagĩrĩra kanua gake nĩ muoyo wake agitagĩra,No mũndũ ũrĩa ũtumũraga mĩromo yake biũ nĩ akaanangĩka.
4  Kĩgũũta nĩ gĩkoragwo na merirĩria makĩo, no gĩtikoragwo na kĩndũ,No mũndũ ũrĩa ũrĩ kĩyo nĩ arĩhingagĩrio biũ maũndũ marĩa eriragĩria.
5  Mũndũ ũrĩa mũthingu nĩ athũire maheeni,No ciĩko cia andũ arĩa aganu irehaga thoni na gĩconoko.
6  Ũthingu nĩ ũgitagĩra mũndũ ũrĩa njĩra yake ĩtarĩ ũcuke,No waganu nĩ ũgũithagia mũndũ ũrĩa mwĩhia.
7  Nĩ kũrĩ mũndũ wĩtuaga gĩtonga, no ndakoragwo na kĩndũ;Nĩ kũrĩ ũngĩ wĩtuaga mũthĩni, no akoragwo na ũtonga mũingĩ.
8  Ũtonga nĩguo ũkũũri wa muoyo wa mũndũ,No andũ arĩa athĩni o na matiĩhĩtagĩrũo.
9  Ũtheri wa andũ arĩa athingu nĩ ũcangararaga mũno,No tawa wa andũ arĩa aganu nĩ ũkaahorio.
10  Mwĩĩkĩrĩro ũrehaga o ngũĩ,No ũũgĩ ũkoragwo na andũ arĩa macaragia ũtaaro.
11  Ũtonga ũrĩa wonekaga na ihenya nĩ ũkaanyiha,No ũtonga wa mũndũ ũrĩa ũcokanagĩrĩria tũnini tũnini nĩ ũkaaingĩha.
12  Ũndũ ũrĩa wĩrĩgĩrĩirũo ũngĩtĩrio nĩ ũtũmaga ngoro ĩrware,No ũndũ ũrĩa wĩrirĩirio ũngĩkinyanĩra nĩ mũtĩ wa muoyo.
13  Mũndũ o wothe ũnyararaga ũrutani ndagaakorũo na moimĩrĩro mega,No mũndũ ũrĩa ũtĩĩte rĩathani nĩ akaaheo kĩheo.
14  Ũrutani wa mũndũ ũrĩa mũũgĩ nĩ kĩhumo kĩa muoyo,Nĩ ũgarũraga mũndũ kuuma mĩtego-inĩ ya gĩkuũ.
15  Ũtaũku mũnene nĩ ũtũmaga mũndũ etĩkĩrĩke,No njĩra ya andũ arĩa makunyanagĩra ĩrĩ moritũ maingĩ.
16  Mũndũ ũrĩa mũũgĩ ekaga maũndũ na ũmenyo,No kĩrimũ nĩ kũguũria kĩguũragia ũrimũ wakĩo.
17  Mũtũmwo mwaganu aingĩraga thĩna-inĩ,No mũtũmwo mwĩhokeku arehaga kĩhonia.
18  Mũndũ o wothe ũtatindanagĩra na ũtaaro nĩ athĩnaga na akanyitwo nĩ gĩconoko,No mũndũ ũrĩa wĩtĩkagĩra kũrũngwo nĩ arĩtũũgagĩrio.
19  Ũndũ ũrĩa ũrerirĩrio wakinyanĩra nĩ ũkoragwo na cama harĩ mũndũ,No andũ arĩa akĩgu nĩ mathũire gũtigana na maũndũ moru.
20  Mũndũ ũrĩa ũtwaranaga na andũ arĩa ogĩ nĩ arĩũhĩgaga,No mũndũ ũrĩa ũthiaga thiritũ na irimũ nĩ arĩonaga ũũru.
21  Mathĩna mathingataga andũ arĩa ehia,No kũgaacĩra nĩ kũheaga arĩa athingu kĩheo.
22  Mũndũ ũrĩa mwega nĩ atigagĩra ciana cia ciana ciake igai,No ũtonga wa mũndũ ũrĩa mwĩhia ũigagĩrũo mũndũ ũrĩa mũthingu.
23  Mũgũnda ũrĩa mũrĩme wa mũthĩni nĩ ũrutaga irio nyingĩ,Ĩndĩ no ũhaatwo weherio nĩ wagi wa kĩhooto.
24  Ũrĩa wothe ũgiragĩrĩria rũthanju rwake nĩ athũire mũrũ wake,No ũrĩa ũmwendete nĩ amũrũngaga na kĩyo.
25  Mũndũ ũrĩa mũthingu arĩaga na akaniina mĩĩto yake ya kũrĩa,No nda ya mũndũ ũrĩa mwaganu ndĩkoragwo na kĩndũ.
14  Mũtumia ũrĩa mũũgĩ kũna nĩ gwaka akaga nyũmba yake,No ũrĩa mũkĩgu amĩmomoraga na moko make mwene.
2  Mũndũ ũrĩa ũthiaga na mĩthiĩre ya ũrũngĩrĩru nĩ etigĩrĩte Jehova,No ũrĩa ũthiaga na njĩra cia wara nĩ amũnyararĩte.
3  Rũthanju rwa mwĩtĩo rũkoragwo kanua-inĩ ga kĩrimũ,No mĩromo ya andũ arĩa ogĩ nĩ ĩrĩmagitagĩra.
4  Kũndũ kũrĩa gũtarĩ ng’ombe mũharatĩ ũkoragwo ũrĩ mũtheru,No hinya wa ndegwa nĩ ũrehaga magetha maingĩ.
5  Mũira mwĩhokeku ndaheenanagia,No mũira wa maheeni aheenanagia hĩndĩ ciothe.
6  Mũndũ wa kĩnyũrũri acaragia ũũgĩ no ndawonaga,No ũmenyo nĩ wonekaga na njĩra hũthũ harĩ mũndũ ũrĩa ũrĩ na ũtaũku.
7  Ikara haraya na kĩrimũ,Tondũ ndũkuona ũmenyo mĩromo-inĩ yakĩo.
8  Nĩ ũndũ wa ũũgĩ-rĩ, mũndũ mũũgĩ nĩ ataũkagĩrũo nĩ njĩra ĩrĩa aragerera,No andũ arĩa akĩgu maheenagio nĩ ũrimũ wao ene.
9  Irimũ cionaga gũkorũo ihĩtĩtie ta arĩ o ithaako,No harĩ andũ arĩa arũngĩrĩru, nĩ hakoragwo na wendi wa kũiguithania.
10  Ngoro nĩyo ĩmenyaga ruo rwayo,Na gũtirĩ mũndũ ũngĩ ũngĩnyitanĩra nayo gĩkeno-inĩ kĩayo.
11  Nyũmba ya andũ arĩa aganu nĩ ĩkaanangwo,No hema ya andũ arĩa arũngĩrĩru nĩ ĩkaagaacĩra.
12  Kũrĩ njĩra yonekaga ĩrĩ njagĩrĩru harĩ mũndũ,No marigĩrĩrio-inĩ ĩtongoragia gĩkuũ-inĩ.
13  O na hĩndĩ ya gũtheka, ngoro no ĩkorũo na ruo,Na gĩkeno no kĩrĩkĩrĩrie na kĩeha.
14  Mũndũ ũrĩa mũremi ngoro-inĩ nĩ arĩgethaga moimĩrĩro ma mĩthiĩre yake,No mũndũ ũrĩa mwega nĩ agĩaga na ngerenwa ya maũndũ marĩa ekaga.
15  Mũndũ ũrĩa ũtarĩ na ũũgĩ etĩkagia kiugo o gĩothe,No ũrĩa mũũgĩ nĩ ecũranagia ikinya o rĩothe.
16  Mũndũ mũũgĩ nĩ emenyagĩrĩra na agatigana na ũndũ mũũru,No ũrĩa mũkĩgu ndamakagio nĩ ũndũ na akoragwo eĩtĩkĩtie mũno.
17  Mũndũ ũrĩa ũrakaraga na ihenya ekaga maũndũ na ũrimũ,No mũndũ ũrĩa wĩcũranagia maũndũ nĩ athũirũo.
18  Andũ arĩa matarĩ ogĩ marĩgayaga o ũrimũ,No andũ arĩa ogĩ mahumbagwo thũmbĩ ya ũmenyo.
19  Andũ arĩa oru no mũhaka makaainamĩrĩra andũ arĩa ega,Nao arĩa aganu nĩ makaainamĩrĩra ihingo-inĩ cia andũ arĩa athingu.
20  Mũndũ mũthĩni amenagwo nginya nĩ andũ arĩa marigainie nake,No mũndũ ũrĩa mũtongu akoragwo na arata aingĩ.
21  Mũndũ ũrĩa ũnyararaga mũndũ ũrĩa ũngĩ nĩ kwĩhia ehagia,No ũrĩa ũcayagĩra arĩa matarĩ hinya nĩ akoragwo na gĩkeno.
22  Na githĩ andũ arĩa mabangaga maũndũ moru matirĩhĩtagia njĩra? No arĩa mendaga gwĩka wega nĩ marĩamũkagĩra wendo o na wĩhokeku.
23  Wĩra o wothe mũritũ nĩ ũkoragwo na ũguni,No mĩario mĩtheri ĩrehaga wagi.
24  Ũtonga wa andũ arĩa ogĩ nĩguo thũmbĩ yao;No ũrimũ wa andũ arĩa akĩgu no ũrimũ mũtheri.
25  Mũira wa ma nĩ ahonokagia mĩoyo,No mũira ũtarĩ wa ma aheenanagia hĩndĩ ciothe.
26  Gwĩtigĩra Jehova nĩ gũtũmaga mũndũ akorũo na mwĩhoko mũrũmu,Na nĩ gũgaatuĩka rĩũrĩro harĩ ciana ciake.
27  Gwĩtigĩra Jehova nĩ itherũkĩro rĩa muoyo,Nĩ kũgarũraga mũndũ kuuma mĩtego-inĩ ya gĩkuũ.
28  Kĩrĩndĩ kĩnene nĩkĩo riri wa mũthamaki,No mwathani ũtarĩ na andũ a gwatha nĩ mwanangĩku.
29  Mũndũ ũrĩa ũtahiũhaga kũrakara akoragwo na ũtaũku mũnene,No ũrĩa ũtarĩ ũkirĩrĩria onanagia ũrimũ wake.
30  Ngoro hooreru nĩ ĩheaga mwĩrĩ muoyo,No ũiru nĩ ũbuthagia mahĩndĩ.
31  Ũrĩa ũhinyagĩrĩria mũndũ ũtarĩ hinya nĩ Mũũmbi wake arumaga,No ũrĩa ũcayagĩra arĩa athĩni nĩ Mũũmbi wao agoocithagia.
32  Mũndũ ũrĩa mwaganu arĩgũithagio nĩ ũũru wake mwene,No ũrĩa mũthingu nĩ arĩonaga rĩũrĩro nĩ ũndũ wa wĩkindĩru wake.
33  Ũũgĩ ũikaraga ũhooreire ngoro-inĩ ya mũndũ ũrĩa ũkoragwo na ũtaũku,Ĩndĩ gatagatĩ-inĩ ka andũ arĩa akĩgu no nginya wĩmenyithanie.
34  Ũthingu nĩ ũtũũgagĩria rũrĩrĩ,No mehia nĩ gĩconoko harĩ kĩrĩndĩ kĩa andũ.
35  Mũthamaki nĩ akenagio nĩ ndungata ĩrĩa ĩkaga maũndũ na ũtaũku,No erekagĩria mang’ũrĩ make kũrĩ ndungata ĩrĩa ĩkaga maũndũ ma thoni.
29  Mũndũ ũrĩa ũmagia ngingo yake thutha wa kũrũngwo mũnoAkooinwo o rĩmwe ũndũ atangĩhona.
2  Rĩrĩa andũ athingu maingĩha, andũ nĩ gũkena makenaga,No rĩrĩa mũndũ mwaganu atuĩka mũtongoria, andũ nĩ gũcaya macayaga.
3  Mũndũ ũrĩa wendete ũũgĩ nĩ atũmaga ithe akene,No ũrĩa ũthiaga thiritũ na arĩa mahũũraga ũmaraya nĩ aitangaga ũtonga wake.
4  Mũthamaki ũrĩa ũhũthagĩra kĩhooto nĩ atũmaga bũrũri wĩhande,No mũndũ ũrĩa wendete mahaki atũmaga wanangĩke.
5  Mũndũ ũrĩa ũgaathagĩrĩria mũndũ ũngĩ gũkĩria njanoAkoragwo akĩambĩra magũrũ make neti.
6  Mũndũ mũũru ategagwo nĩ mehia make,No ũrĩa mũthingu anagĩrĩra akenete na agacanjamũka.
7  Mũndũ mũthingu nĩ arũmbũyagia ihooto cia arĩa athĩni,No mũndũ mwaganu ndatindanagĩra na ũndũ ta ũcio.
8  Andũ egani matũmaga taũni yakane mwaki,No arĩa ogĩ nĩ maniinaga marakara.
9  Mũndũ mũũgĩ angĩkararania na kĩrimũ,Gũkoragwo na inegene na kĩnyũrũri, no gũtirĩ moimĩrĩro mega monekaga.
10  Andũ arĩa mendete gũita thakame nĩ mathũire mũndũ wothe ũtarĩ ũcuke,Na nĩ macaragia ũrĩa mangĩruta andũ arĩa arũngĩrĩru muoyo.
11  Mũndũ mũkĩgu aitũrũraga marakara make mothe,No mũndũ ũrĩa mũũgĩ nĩ amagiragĩrĩria ahooreire.
12  Mũtongoria angĩthikĩrĩria maheeni,Ndungata ciake ciothe ituĩkaga andũ aganu.
13  Mũndũ mũthĩni na ũrĩa ũhinyanagĩrĩria makoragwo na ũndũ ũyũ ũhaanaine: Jehova nĩwe ũheaga maitho mao eerĩ ũtheri.
14  Mũthamaki angĩtuĩra arĩa athĩni ciira na kĩhooto,Gĩtĩ gĩake kĩa ũnene gĩikaraga kĩĩhandĩte hĩndĩ ciothe.
15  Rũthanju na kũrũngwo nĩ itũmaga mũndũ agĩe na ũũgĩ,No mwana wa kũrekererio nĩ aconorithagia nyina.
16  Rĩrĩa andũ aganu mongerereka, mehia nĩ mongererekaga,No arĩa athingu nĩ makerorera andũ acio makĩgwa.
17  Rũngaga mũrũguo, nake nĩ arĩtũmaga ũgĩe na ũhurũko;Na nĩ arĩtũmaga ũgĩe na gĩkeno kĩnene.
18  Kũndũ gũtakoragwo na kĩoneki, andũ mekaga maũndũ matekwĩgirĩrĩria,No gũkena nĩ arĩa marũmagĩrĩra watho.
19  Ndungata ndĩrekaga ciugo theri imĩrũnge,Nĩ gũkorũo o na gũtuĩka nĩ ĩtaũkagĩrũo, ndĩathĩkaga.
20  Hihi nĩ wonete mũndũ ũhiũhaga kwaria? Kwĩ na kĩĩrĩgĩrĩro kĩnene harĩ kĩrimũ gũkĩra mũndũ ũcio.
21  Ndungata ĩngĩtũnio kuuma ũnyinyi wayo,Thutha-inĩ ĩgaatuĩka mũndũ ũtarĩ ngatho.
22  Mũndũ ũhiũhaga kũrakara atũmaga kũgĩe na ngũĩ;Mũndũ wothe ũkoragwo na mwerekera wa kũrakara nĩ ehagia maita maingĩ.
23  Mwĩtĩo wa mũndũ nĩ ũrĩmũnyihagia,No mũndũ wothe mwĩnyihia roho-inĩ nĩ arĩamũkagĩra riri.
24  Mũrata wa mũici nĩ kwĩmena emenete. Ahota kũigua rĩĩtana rĩa kũruta ũira, no gũtirĩ ũndũ oigaga.
25  Gwĩtigĩra andũ nĩ mũtego,No mũndũ ũrĩa wĩhokaga Jehova nĩ arĩgitagĩrũo.
26  Andũ aingĩ nĩ mendaga gũthikĩrĩrio nĩ mũtongoria,No mũndũ onaga kĩhooto kuuma kũrĩ Jehova.
27  Mũndũ ũtahũthagĩra kĩhooto nĩ kĩndũ kĩrĩ magigi harĩ andũ arĩa athingu,No mũndũ ũrĩa njĩra yake ĩrĩ nũngĩrĩru nĩ kĩndũ kĩrĩ magigi harĩ mũndũ ũrĩa mwaganu.
19  Nĩ kaba ũkorũo ũrĩ mũthĩni na ũthiage na wĩkindĩruGũkĩra ũkorũo ũrĩ mũkĩgu na waragie maheeni.
2  Mũndũ ũtarĩ ũmenyo ti mwega,Na ũrĩa ũhĩkĩkaga gwĩka ũndũ nĩ kwĩhia ehagia.
3  Ũrimũ wa mũndũ nĩguo ũthũkagia njĩra yake,Nayo ngoro yake ĩkarakarĩra Jehova.
4  Ũtonga nĩ ũgucagĩrĩria arata aingĩ,No mũndũ ũrĩa mũthĩni atiganagĩrio nginya nĩ mũratawe.
5  Mũira wa maheeni ndakaaga kũherithio,Na mũndũ ũrĩa ũitũrũraga maheeni ndakaahonoka.
6  Andũ aingĩ nĩ macaragia ũrĩa mangĩtĩkĩrĩka harĩ mũndũ ũrĩ igweta,Na mũndũ wothe akoragwo arĩ mũrata wa mũndũ ũrĩa ũheanaga iheo.
7  Mũndũ mũthĩni athũirũo nĩ ariũ othe a nyina;Na githĩ ndagĩĩthemagwo o na makĩria nĩ arata ake! Amathingataga akĩenda kũmahoya ũndũ, no gũtirĩ o na ũmwe ũmũcokagĩria.
8  Mũndũ wothe ũgĩaga na wĩcirio nĩ endete muoyo wake. Mũndũ wothe wĩigagĩra ũtaũku ta arĩ mũthithũ nĩ agaacagĩra.
9  Mũira wa maheeni ndakaaga kũherithio,Na mũndũ ũrĩa ũitũrũraga maheeni nĩ agaathira.
10  Ti ũndũ mwagĩrĩru harĩ kĩrimũ gũtũũra mũtũũrĩre wa kwĩgangara;Na githĩ ti ũndũ ũtarĩ mwagĩrĩru o na makĩria ndungata gwathaga anene!
11  Ũtaũku wa mũndũ hatarĩ nganja nĩ ũhooragĩria marakara make,Na nĩ ũthaka harĩ we kwaga gũtindanĩra na mahĩtia.
12  Marakara ma mũthamaki matariĩ ta mũraramo wa mũrũthi,No gwĩtĩkĩrĩka harĩ we nĩ ta ime rĩrĩ nyeki-inĩ.
13  Mwana mũkĩgu nĩ arehagĩra ithe mathĩna,Na mũtumia wa ngũĩ atariĩ ta nyũmba ĩtatigaga kuura.
14  Nyũmba na ũtonga igayagwo kuuma kũrĩ maithe,No mũtumia mũũgĩ oimaga kũrĩ Jehova.
15  Ũgũũta ũrehaga toro mũnene,Na mũndũ wa gwĩkururia nĩ arĩhũtaga.
16  Mũndũ ũrĩa ũmenyagĩrĩra rĩathani nĩ muoyo wake amenyagĩrĩra;Na mũndũ ũrĩa ũtatindanagĩra na njĩra ciake nĩ agaakua.
17  Mũndũ ũrĩa ũiguagĩra mũndũ ũrĩa ũtarĩ hinya tha nĩ Jehova akombagĩra,Nake nĩ akaamũrĩha nĩ ũndũ wa maũndũ marĩa ekaga.
18  Rũngaga mũrũ waku hĩndĩ ĩrĩa kũrĩ na mwĩhoko,Na ndũgatuĩke atĩ wee nĩwe ũgũtũma akue.
19  Mũndũ ũrĩa ũrakaraga na ihenya nĩ aherithagio;Ũngĩgeria kũmũteithũra, ũrĩbataraga gwĩka ũguo maita maingĩ.
20  Thikagĩrĩria ũtaaro na wĩtĩkagĩre kũrũngwo,Nĩgetha ũgaatuĩka mũndũ mũũgĩ ũtũũro-inĩ waku wa thutha.
21  Ngoro ya mũndũ nĩ ĩkoragwo na mĩbango mĩingĩ,No muoroto wa Jehova nĩguo ũgũtooria.
22  Ũndũ ũrĩa wa kwĩrirĩrio harĩ mũndũ nĩ wendo wake mwĩhokeku;Na nĩ kaba gũkorũo ũrĩ mũthĩni gũkĩra gũkorũo ũrĩ mũndũ wa maheeni.
23  Gwĩtigĩra Jehova gũtongoragia muoyo-inĩ;Mũndũ ũrĩ na guoya ũcio arĩkoragwo na ũhurũko mwega, gũtarĩ ũũru ũngĩmũkora.
24  Kĩgũũta kĩrikagia guoko gwakĩo mbakũri-inĩ ya iruga,Ĩndĩ o na gĩtiĩringithagia gũgũcokia kanua-inĩ.
25  Ringa mũndũ wa kĩnyũrũri, nĩguo mũndũ ũtarĩ ũmenyeru agĩe na ũũgĩ,Na ũrũnge mũndũ ũrĩa ũkoragwo na ũtaũku, nĩguo ongerere ũmenyo wake.
26  Mũndũ ũrĩa wĩkaga ithe maũndũ moru na akaingata nyinaNĩ mwana wa kũrehe thoni na gĩconoko.
27  Mũrũ wakwa, ũngĩtiga gũthikagĩrĩria ũtaaro,Nĩ ũkũũra njĩra ũtigane na ciugo cia ũmenyo.
28  Mũira ũtarĩ kĩene nĩ anyũrũragia kĩhooto,Na kanua ka mũndũ ũrĩa mwaganu kameragia maũndũ moru.
29  Ituĩro nĩ rĩigĩirũo anyũrũrania,Na kũhũũrũo mũgongo gũkaigĩrũo andũ arĩa akĩgu.
24  Ndũkanaigue ũiru nĩ ũndũ wa andũ arĩa mekaga maũndũ moru,Na ndũkanerirĩrie thiritũ yao,
2  Tondũ ngoro yao ĩĩcũranagia maũndũ ma ũhinya,Na mĩromo yao ĩkaria ũhoro wa kũrehera andũ mathĩna.
3  Nyũmba yakagwo na ũũgĩ,Naguo ũtaũku nĩ ũtũmaga ĩĩhande.
4  Ũmenyo nĩ ũtũmaga rumu ciayo ciyũreMĩthemba yothe ya mĩthithũ ya goro na mĩega.
5  Mũndũ mũũgĩ nĩ akoragwo na hinya,Na ũmenyo nĩ ũteithagia mũndũ kuongerera hinya wake.
6  Ũtongoria wa ũũgĩ nĩ ũrĩgũteithagia kũrũa mbaara yaku,Na ataarani aingĩ nĩ matũmaga kũgĩe na ũhootani.
7  Kĩrimũ gĩtingĩhota kũgĩa na ũũgĩ wa ma;Gĩtikoragwo na ũndũ wa kuuga kĩhingo-inĩ gĩa itũũra.
8  Mũndũ wothe ũbangaga maũndũ moruArĩtagwo njorua ya gũthugunda maũndũ moru.
9  Njama cia ũrimũ nĩ irehaga mehia,Na andũ nĩ mathũire mũndũ wa kĩnyũrũri.
10  Ũngĩkua ngoro mũthenya wa mĩtangĩko,Hinya waku ũgũkorũo ũrĩ mũnini.
11  Honokia arĩa maratwarũo gĩkuũ-inĩ,Na ũgirĩrĩrie arĩa maratũgũga merekeire gĩthĩnjĩro.
12  Ũngiuga atĩrĩ, “Ithuĩ tũtiroĩ ũhoro ũcio,”Githĩ Ũrĩa ũthuthuragia ngoro ndekũmenya ũndũ ũcio? Ti itherũ, Ũrĩa ũkũroraga nĩ ekũmenyaNa nĩ akaarĩha o mũndũ kũringana na ciĩko ciake.
13  Mũrũ wakwa, rĩa ũũkĩ, tondũ nĩ mwega;Ũũkĩ uumĩte magua-inĩ nĩ ũrĩ mũrĩo ũkĩũcama.
14  Ũndũ ũmwe na ũguo, menya atĩ ũũgĩ nĩ mwega harĩ wee. Ũngĩwona, nĩ ũgaakorũo na ihinda rĩega rĩũkĩteNa kĩĩrĩgĩrĩro gĩaku gĩtigaathira.
15  Ndũkanaikare wohetie hakuhĩ na nyũmba ya mũndũ mũthingu ta mũndũ mwaganu;Na ndũkanathũkie handũ hake ha kũhurũka.
16  Nĩ gũkorũo mũndũ mũthingu no agwe maita mũgwanja, o agĩũkĩraga,No andũ arĩa aganu mahĩngagwo nĩ mathĩna magatoorio.
17  Rĩrĩa thũ yaku yagwa, ndũgakenage,Na rĩrĩa yahĩngwo-rĩ, ndũkarekage ngoro yaku ĩkene.
18  Tondũ Jehova nĩ ekuona na arakare,Na eherie marakara make kuuma harĩ thũ ĩyo.
19  Ndũgatangĩke nĩ ũndũ wa andũ arĩa mekaga maũndũ moru;Ndũkaigue ũiru nĩ ũndũ wa andũ arĩa aganu,
20  Tondũ mũndũ wothe wĩkaga maũndũ moru ndarĩ na mwĩhoko wa mahinda mokĩte;Tawa wa andũ arĩa aganu nĩ ũkaahorio.
21  Mũrũ wakwa, wĩtigĩre Jehova na mũthamaki. Na ndũkanyitanagĩre na aregani,
22  Nĩ gũkorũo ũũru ũkaamakora o rĩmwe. Nũũ ũĩ mwanangĩko ũrĩa acio eerĩ makaamarehera?
23  Ciugo ici o nacio nĩ cia andũ arĩa ogĩ: Gũkorũo na mũthutũkanio ciira-inĩ ti ũndũ mwega.
24  Mũndũ wothe wĩraga ũrĩa mwaganu atĩrĩ, “Wee ũrĩ mũthingu,”Nĩ arĩrumagwo nĩ ikundi cia andũ na agokĩrĩrũo nĩ ndũrĩrĩ.
25  No maũndũ nĩ marĩthiaga wega harĩ arĩa mamũrũngaga;Nĩ marĩgĩaga na irathimo cia maũndũ mega.
26  Andũ nĩ marĩmumunyaga mĩromo ya mũndũ ũrĩa ũcokagia ũhoro arĩ na wĩhokeku.
27  Haarĩria wĩra waku wa na kũu nja, na ũhaarĩrie maũndũ mothe mũgũnda-inĩ;Ũcoke wake nyũmba yaku.
28  Ndũkanarute ũira mũũru wĩgiĩ mũndũ ũrĩa ũngĩ hatarĩ gĩtũmi. Ndũkanahũthĩre mĩromo yaku kũheenia arĩa angĩ.
29  Ndũkanoige atĩrĩ: “Ngũmwĩka o ta ũrĩa anjĩkĩte;Ngũmũrĩha kũringana na ũrĩa ekĩte.”
30  Ndahĩtũkĩire mũgũnda-inĩ wa mũndũ kĩgũũta,Mũgũnda-inĩ wa mĩthabibũ wa mũndũ ũrĩa ũtarĩ wĩcirio.
31  Ngĩona atĩ waiyũrĩte ria;Tĩri wahumbĩrĩtwo nĩ thabai,Na rũthingo rwaguo rwa ihiga nĩ rwamomokete.
32  Ngĩĩrorera ũndũ ũcio na ngĩwĩcũrania ngoro-inĩ yakwa;Ngĩwona na ngĩĩruta ũndũ ũyũ:
33  Gũkomakoma hanini, gũcũnga hanini,Gũkũnja moko hanini nĩguo ũhurũke,
34  Gũgũtũma ũthĩni waku ũũke o ta mũtunyani,Na wagi waku ũũke ta mũndũ ũrĩ na matharaita.
5  Mũrũ wakwa, tega gũtũ ũigue ũũgĩ wakwa. Thikĩrĩria na kinyi ũigue ũtaũku wakwa,
2  Nĩgetha ũgitagĩre ũhoti waku wa gwĩciria Na mĩromo yaku ĩrangagĩre ũmenyo.
3  Tondũ mĩromo ya mũtumia mũremi ĩtaataga o ta magua ma ũũkĩ,Na kanua gake nĩ kanyoroku gũkĩra maguta.
4  No marigĩrĩrio-inĩ akoragwo arũrĩte o ta mũmera mũrũrũ Na akohĩga o ta rũhiũ rwa njora rũnooretwo mĩena yerĩ.
5  Magũrũ make maikũrũkaga gĩkuũ-inĩ. Makinya make matongoragia ĩmwe kwa ĩmwe nginya thĩinĩ wa Mbĩrĩra.
6  Ndeciragia ũhoro wa njĩra ya muoyo. Orũraga njĩra-inĩ ciake mwene, no ndamenyaga kũrĩa cierekeire.
7  Rĩu ariũ akwa-rĩ, thikĩrĩriai Na mũtigatiganĩrie maũndũ marĩa ndĩroiga.
8  Ikaraga haraya nake;Ndũgathiage hakuhĩ na mũromo wa nyũmba yake,
9  Nĩgetha ndũkaneane gĩtĩo gĩaku kũrĩ andũ angĩKana ũgethe maũndũ matarĩ ma tha mĩaka-inĩ yaku ĩrĩa ĩtigarĩte;
10  Nĩguo ageni matikaniine indo ciakuNa indo iria ũnogeire ithiĩ nyũmba-inĩ ya mũndũ wa kũngĩ.
11  Waga gwĩka ũguo, nĩ ũgaacaya mũthia-inĩ wa ũtũũro wakuRĩrĩa nyama cia mwĩrĩ waku ikahinyĩrĩrĩka o hamwe na mwĩrĩ waku wothe
12  Nawe uuge atĩrĩ: “Na nĩguo ndathũire ũtaaro! Na nĩguo ngoro yakwa yamenete kũrũngwo!
13  Ndiathikĩrĩirie mũgambo wa ataarani akwaKana ngĩtegera arutani akwa gũtũ.
14  Ndĩ hakuhĩ kwanangwo biũGatagatĩ-inĩ ga kĩũngano gĩothe.”
15  Nyuaga maĩ kuuma irima-inĩ rĩaku mweneNa ũnyuage maĩ marĩa mathereraga kuuma gĩthima-inĩ gĩaku mwene.
16  Ithima ciaku-rĩ, hihi nĩ ciagĩrĩire kũhurunjũka na kũu nja,Na tũrũũĩ twaku twa maĩ tũhurunjũke ihaaro-inĩ cia mũingĩ?
17  Reke ikoragwo irĩ ciaku wiki,No ti ciaku hamwe na ageni.
18  Itherũkĩro rĩaku mwene rĩrorathimwo,Na ũrokenaga hamwe na mũtumia wa wĩthĩ waku,
19  O ũcio ũhaana ta thwariga thaka ya mũgoma, na mbũri njega ya irĩma-inĩ. Reke nyondo ciake itũmage ũiganĩre mahinda-inĩ mothe. Ũrokenagio nĩ wendo wake hingo ciothe.
20  Mũrũ wakwa, nĩ kĩĩ kĩngĩgĩtũma ũkenio nĩ mũtumia mũremiKana ũhĩmbĩrie gĩthũri kĩa mũtumia mwaganu?
21  Nĩ gũkorũo njĩra cia mũndũ nĩ cionagwo nĩ maitho ma Jehova;Nĩ athuthuragia njĩra ciake ciothe.
22  Mũndũ ũrĩa mwaganu ategagwo nĩ mahĩtia make mwene,Na akaanyitwo nĩ mĩkwa ya mehia make mwene.
23  Agaakua tondũ ndeetĩkĩrire kũrũngwoNa ahĩtie njĩra tondũ wa ũrimũ wake mũingĩ.
15  Icokio ihooreru nĩ rĩeheragia mang’ũrĩ,No kiugo gĩa gũtuurithia nĩ kĩarahũraga marakara.
2  Rũrĩmĩ rwa andũ arĩa ogĩ rũhũthagĩra ũmenyo na njĩra njega,No kanua ka arĩa akĩgu gaitũrũraga ũrimũ.
3  Maitho ma Jehova makoragwo kũndũ guothe,Makaroraga andũ arĩa oru o na arĩa ega.
4  Rũrĩmĩ rũhooreru nĩ mũtĩ wa muoyo,No mĩario ĩtarĩ mĩrũngĩrĩru nĩ ĩrehaga kĩeha.
5  Kĩrimũ gĩtitĩaga ũtaaro wa ithe,No mũndũ mũũgĩ nĩ etĩkagĩra kũrũngwo.
6  Nyũmba ya mũndũ mũthingu ĩkoragwo na mũthithũ mũnene,No uumithio wa mũndũ mwaganu ũmũrehagĩra thĩna.
7  Mĩromo ya andũ arĩa ogĩ ĩtheremagia ũmenyo,No tiguo ngoro ya mũndũ mũkĩgu ĩkaga.
8  Igongona rĩa andũ arĩa aganu nĩ kĩndũ kĩrĩ magigi harĩ Jehova,No mahoya ma andũ arĩa arũngĩrĩru nĩ mamũkenagia.
9  Jehova nĩ athũire njĩra ya mũndũ mwaganu,No nĩ endete mũndũ ũrĩa ũthingataga ũthingu.
10  Ũtaaro wonekaga ũrĩ mũũru harĩ mũndũ ũrĩa ũrora njĩra,No mũndũ wothe ũthũire kũrũngwo nĩ agaakua.
11  Mbĩrĩra na kũndũ kũrĩa kwa mwanangĩko nĩ kuonagwo wega biũ nĩ Jehova. Githĩ ndakĩonaga o na makĩria ngoro cia andũ!
12  Mũndũ wa kĩnyũrũri ndendete mũndũ ũrĩa ũramũrũnga. Ndacaragia ũtaaro kũrĩ andũ arĩa ogĩ.
13  Ngoro ĩrĩ na gĩkeno nĩ ĩtũmaga gĩthiithi gĩcanjamũke,No ruo rwa ngoro nĩ rũhehenjaga roho.
14  Ngoro ĩrĩ na ũtaũku nĩ ĩcaragia ũmenyo,No kanua ka andũ arĩa akĩgu karĩaga ũrimũ.
15  Matukũ mothe ma mũndũ ũranyamarĩka nĩ moru,No mũndũ ũrĩ na ngoro njanjamũku akoragwo na ndĩa hĩndĩ ciothe.
16  Kaba kĩndũ kĩnini hamwe na gwĩtigĩra JehovaGũkĩra ũtonga mũnene hamwe na mĩtangĩko.
17  Kaba kũrĩa nyeni harĩa harĩ na wendoGũkĩra kũrĩa ndegwa norie harĩa harĩ na rũmena.
18  Mũndũ wa kũrakara na ihenya atũmaga kũgĩe na ngũĩ,No mũndũ ũtahiũhaga kũrakara nĩ ahooragĩria ngarari.
19  Njĩra ya kĩgũũta ĩtariĩ ta rũgiri rwa mĩigua,No njĩra ya andũ arĩa arũngĩrĩru nĩ ta barabara njaraganu.
20  Mwana mũũgĩ nĩ atũmaga ithe akene,No mũndũ mũkĩgu nĩ anyararaga nyina.
21  Ũrimũ nĩ gĩkeno harĩ mũndũ ũtarĩ wĩcirio,No mũndũ ũrĩ na ũtaũku athiaga na mbere arũngĩrĩirie.
22  Mĩbango nĩ ĩthararaga andũ mangĩaga kwaranĩria,No ataarani aingĩ nĩ matũmaga maũndũ magaacĩre.
23  Mũndũ nĩ akenaga rĩrĩa aheana macokio marĩa magĩrĩire,Na kiugo kĩarĩtio ihinda rĩrĩa rĩagĩrĩire-rĩ, kaĩ nĩ kĩega-ĩ!
24  Njĩra ya muoyo ĩthiaga yambatĩte harĩ mũndũ ũrĩa ũrĩ na ũtaũku,Nĩguo ĩmũgirĩrĩrie gũikũrũka Mbĩrĩra-inĩ.
25  Jehova nĩ amomoraga nyũmba ya andũ arĩa etĩi,No nĩ agitagĩra mũhaka wa mũtumia wa ndigwa.
26  Jehova nĩ athũire njama cia mũndũ mwaganu,No ciugo njega ikoragwo irĩ theru harĩ We.
27  Mũndũ ũrĩa wonaga uumithio ũtarĩ wa kĩhooto arehagĩra nyũmba yake thĩna,No mũndũ ũrĩa ũthũire mahaki nĩ egũthiĩ na mbere gũtũũra muoyo.
28  Ngoro ya mũndũ mũthingu nĩ ĩĩcũranagia ĩtanacokia,No kanua ka andũ arĩa aganu gaitũrũraga maũndũ moru.
29  Jehova akoragwo haraihu mũno na andũ arĩa aganu,No nĩ aiguaga mahoya ma andũ arĩa athingu.
30  Maitho makengu nĩ matũmaga ngoro ĩkene;Ũhoro mwega nĩ ũtũmaga mahĩndĩ magĩe hinya.
31  Mũndũ ũrĩa ũthikagĩrĩria ũtaaro ũrĩa ũrehaga muoyoAikaraga hamwe na andũ arĩa ogĩ.
32  Mũndũ wothe ũregaga ũtaaro nĩ athũire muoyo wake,No ũrĩa ũthikagĩrĩria akĩrũngwo nĩ agĩaga na ũtaũku.
33  Gwĩtigĩra Jehova nĩ kũrutaga mũndũ kũgĩa na ũũgĩ,Na mbere ya kũgĩa riri nĩ gũkoragwo na wĩnyihia.
20  Ndibei nĩ mũnyũrũrania, na njohi nĩ ĩrehaga ngũĩ;Mũndũ wothe ũhĩtithagio nĩcio ti mũũgĩ.
2  Guoya ũrĩa mũthamaki atũmaga andũ magĩe naguo ũtariĩ ta mũraramo wa mũrũthi;Mũndũ wothe warahũraga marakara ma mũthamaki aigaga muoyo wake ũgwati-inĩ.
3  Gwĩthema ngucanio nĩ gũtũmaga mũndũ aheo gĩtĩo,No mũndũ wothe kĩrimũ eingĩragia thĩinĩ wayo.
4  Mũndũ mũgũũta ndarĩmaga hĩndĩ ya heho,Nĩ ũndũ ũcio hĩndĩ ya magetha nĩ kũhoya arĩhoyaga irio tondũ ndarĩ na kĩndũ.
5  Methugunda ma ngoro ya mũndũ matariĩ ta maĩ marĩ irima iriku,No mũndũ ũrĩ na ũtaũku nĩ amatahaga.
6  Andũ aingĩ nĩ moigaga atĩ nĩ marĩ wendo mwĩhokeku,No rĩrĩ, nũũ ũngĩona mũndũ mwĩhokeku?
7  Mũndũ mũthingu athiaga na wĩkindĩru wake. Gũkena nĩ ciana ciake iria ciũkaga thutha wake.
8  Rĩrĩa mũthamaki aikarĩra gĩtĩ kĩa ũnene gũtuanĩra ciira,Eheragia maũndũ mothe moru na maitho make.
9  Nũũ ũngiuga atĩrĩ: “Nĩ theretie ngoro yakwa;Niĩ ndĩ mũtheru ndirĩ na mehia”?
10  Mahiga ma gũthima matarĩ ma wĩhokeku na ithimi cia maheeni—Cierĩ nĩ kĩndũ kĩrĩ magigi harĩ Jehova.
11  O na mwana nĩ amenyekaga kũgerera ciĩko ciake,Akamenyeka kana mĩtugo yake nĩ mĩtheru na kana nĩ mĩagĩrĩru.
12  Gũtũ kũrĩa kũiguaga na riitho rĩrĩa rĩonaga—Cierĩ nĩ Jehova waciũmbire.
13  Ndũkende toro, nĩgetha ndũgatuĩke mũthĩni. Ikaraga ũhingũrĩtie maitho, na nĩ ũrĩrĩaga mũgate ũkahũna.
14  Mũgũri oigaga atĩrĩ: “Kĩndũ gĩkĩ ti kĩega, kĩndũ gĩkĩ ti kĩega!” Agacoka agathiĩ kwĩraha.
15  Kũrĩ na thahabu, o na tũhiga tũingĩ twa goro twa iria-inĩ,No mĩromo ĩrĩa ĩrĩ na ũmenyo nĩ kĩndũ kĩa goro.
16  Oya nguo ya mũndũ angĩkorũo arutĩte kĩndũ gĩa kũrũgamĩrĩra thiirĩ wa mũgeni;Oya kĩndũ gĩa kũrũgamĩrĩra thiirĩ kuuma kũrĩ we angĩkorũo arũgamĩrĩire thiirĩ wa mũtumia wa kũngĩ.
17  Mũgate wonekete na njĩra ya maheeni nĩ ũrĩ cama harĩ mũndũ,No thutha-inĩ kanua gake kaiyũraga mũthanga.
18  Kwaranĩria nĩ gũtũmaga mĩbango ĩgaacĩre,Na ũhũthagĩre ũtongoria wa ũũgĩ kũrũa mbaara yaku.
19  Mũcambania nĩ aguũragia ndeto cia hitho;Ndũkanyitanagĩre na mũndũ wendete mũcene.
20  Mũndũ wothe ũrumaga ithe na nyina,Tawa wake nĩ ũkaahorio rĩrĩa gũkaagĩa nduma.
21  Igai rĩrĩa rĩonekete na ũkoroku kĩambĩrĩria-inĩMũthia-inĩ rĩtigaakorũo rĩrĩ kĩrathimo.
22  Ndũkanoige atĩrĩ: “Nĩ ngwĩrĩhĩria ũũru ũyũ!” Wĩrĩgagĩrĩre Jehova, nake nĩ egũkũhonokia.
23  Mahiga ma gũthima matarĩ ma wĩhokeku nĩ kĩndũ kĩrĩ magigi harĩ Jehova,Na ratiri ya maheeni ti njega.
24  Makinya ma mũndũ matongoragio nĩ Jehova;Mũndũ-rĩ, angĩhota atĩa gũtaũkĩrũo nĩ njĩra yake mwene?
25  Nĩ mũtego mũndũ kũhiũha kuuga atĩrĩ, “Kĩndũ gĩkĩ nĩ kĩamũre!” Agacoka gwĩcũrania thutha-inĩ igũrũ rĩgiĩ mwĩhĩtwa wake.
26  Mũthamaki mũũgĩ eheragia andũ arĩa aganuNa akagereria kĩgaragari gĩa kũhũũra ngano igũrũ rĩao.
27  Mĩhũmũ ya mũndũ nĩyo tawa wa Jehova,Ũthuthuragia ũmũndũ wake wa thĩinĩ biũ.
28  Wendo na wĩhokeku nĩ igitagĩra mũthamaki;Atũũragia gĩtĩ gĩake kĩa ũnene nĩ ũndũ wa wendo mwĩhokeku.
29  Riri wa andũ ethĩ nĩ hinya wao,Naguo ũthaka wa andũ akũrũ nĩ mbuĩ ciao.
30  Nguraro na ironda nĩ cieheragia maũndũ moru,Na kũhũũrũo nĩ gũtheragia mũndũ nginya thĩinĩ biũ.
1  Ici nĩ thimo cia Suleimani, mũrũ wa Daudi, mũthamaki wa Isiraeli:
2  Cia gũtũma mũndũ erute ũũgĩ o na ũtaaro;Cia gũtũma mũndũ ataũkĩrũo nĩ ciugo cia ũũgĩ;
3  Cia gũtũma mũndũ agĩe na ũtaaro ũrĩa ũheanaga ũtaũku,Ũthingu, ũhoti wa gũtua matua mega, na ũrũngĩrĩru;
4  Cia kũhe mũndũ ũrĩa ũtarĩ ũmenyeru ũũgĩ;Cia gũtũma mũndũ mwĩthĩ agĩe na ũmenyo na ũhoti wa gwĩciria.
5  Mũndũ mũũgĩ nĩ athikagĩrĩria na akeruta maũndũ maingĩ makĩria;Mũndũ ũrĩ na ũtaũku nĩ agĩaga na ũtongoria wa ũũgĩ
6  Nĩguo ataũkĩrũo nĩ thimo na ciugo iria nditũ,Ciugo cia andũ arĩa ogĩ o na ndaĩ ciao.
7  Gwĩtigĩra Jehova nĩkuo kĩambĩrĩria kĩa ũmenyo. Irimũ nocio ihũthagia ũũgĩ na ũtaaro.
8  Mũrũ wakwa, thikagĩrĩria ũtaaro wa thoguo,Na ndũkanatigane na ũrutani wa maitũguo.
9  Maũndũ macio nĩ thũmbĩ ng’emu ya mahũa ya mũtwe wakuNa ithaga rĩega rĩa ngingo yaku.
10  Mũrũ wakwa, ehia mangĩgeria gũkũheenereria, ndũgetĩkanie nao.
11  Mangĩkwĩra atĩrĩ: “Nĩ tũthiĩ nawe. Nĩ tuohie andũ nĩguo tũite thakame. Tũgũkomerera twĩhithĩte, tweterere andũ matarĩ na mahĩtia tũmatharĩkĩre hatarĩ gĩtũmi.
12  Tũkũmameria marĩ muoyo o ta ũrĩa Mbĩrĩra ĩkaga,Tũmamerie marĩ agima, o ta arĩa maikũrũkaga irima-inĩ.
13  Nĩ tuoei mĩthithũ yao yothe ya goro;Tũkũiyũria nyũmba citũ na indo cia gũtaha.
14  Nyitanĩra hamwe na ithuĩ,Na ithuothe nĩ tũkũgayana indo iria tũkũiya o ũndũ ũmwe.”
15  Mũrũ wakwa, ndũkamarũmĩrĩre. Ndũkareke magũrũ maku magere njĩra-inĩ yao,
16  Nĩ gũkorũo magũrũ mao mateng’eraga mageke ũũru;Mahiũhaga mathiĩ magaite thakame.
17  Hatarĩ nganja nĩ ũndũ wa tũhũ kwamba neti nyoni ĩkĩonaga.
18  Nĩkĩo acio maikaraga mohetie andũ nĩguo maite thakame;Makomagĩrĩra mehithĩte nĩguo marute andũ arĩa angĩ mĩoyo.
19  Icio nĩcio njĩra cia andũ arĩa macaragia uumithio ũtarĩ wa kĩhooto,Ũrĩa ũkaaniina muoyo wa andũ arĩa magĩaga naguo.
20  Ũũgĩ wa ma nĩ wanagĩrĩra barabara-inĩ. Ũikaraga ũkĩongagĩrĩra mũgambo waguo ihaaro-inĩ cia mũingĩ.
21  Nĩ wanagĩrĩra kona-inĩ cia barabara iria igeragĩrũo mũno. Uugaga ũũ mĩromo-inĩ ya ihingo cia itũũra:
22  “Inyuĩ andũ arĩa mũtarĩ ũmenyeru-rĩ, mũgũtũũra mwendete ũhoro ũcio wa kwaga ũmenyeru nginya rĩ? Inyuĩ anyũrũrania-rĩ, mũgũtũũra mwendete kũnyũrũrania nginya rĩ? Na inyuĩ irimũ-rĩ, mũgũtũũra mũthũire ũmenyo nginya rĩ?
23  Ĩtĩkĩrai kũrũngwo nĩ niĩ. Na niĩ nĩ ngũitũrũra roho wakwa nĩ ũndũ wanyu;Nĩ ngũmũmenyithia ciugo ciakwa.
24  Tondũ ndetanire, no mũkĩrega kũnjigua,Ngĩtambũrũkia guoko gwakwa, no gũtirĩ mũndũ warũmbũyagia,
25  Mwaikarire mũtegũtindanĩra na ũtaaro wakwa wothe Na mũkĩrega kũrũngwo nĩ niĩ,
26  O na niĩ nĩ ngaamũthekerera rĩrĩa mũkaanyitwo nĩ thĩna;Nĩ ngaamũnyũrũria rĩrĩa mũgaakorũo nĩ ũndũ ũrĩa mwĩtigagĩra,
27  Rĩrĩa ũndũ ũrĩa mwĩtigagĩra ũkaamũkora ta kĩhuhũkanio,Na mwanangĩko wanyu ũkinye ta rũhuho rũnene,Rĩrĩa mũkaanyitwo nĩ mĩtangĩko na thĩna.
28  Hĩndĩ ĩyo nĩ magaaikara makĩngayagĩra, no ndikaametĩka;Nĩ makaanjetha na kĩyo, no matikaanyona,
29  Tondũ nĩ maathũire ũmenyo,Na matiathuurire gwĩtigĩra Jehova.
30  Nĩ maaregire ũtaaro wakwa;Kũrũngana gwakwa guothe nĩ maakwagĩire gĩtĩo.
31  Nĩ ũndũ ũcio, nĩ makoona moimĩrĩro ma njĩra yao,Na maiyũrũo nĩ maũndũ marĩa o ene mathugundĩte.
32  Nĩ gũkorũo ũremi wa andũ arĩa matarĩ ũmenyeru nĩ ũkaamoraga,Na mũhũthia wa irimũ nĩ ũgaaciananga.
33  No mũndũ ũrĩa ũnjiguaga arĩikaraga arĩ na ũgitĩri Na ahooreire ategwĩtigĩra ũndũ mũũru.”
2  Mũrũ wakwa, ũngĩtĩkĩra uuge wakwaNa ũige maathani makwa ta arĩ mũthithũ,
2  Na njĩra ya gũtega gũtũ gwaku harĩ ũũgĩ Na werekerie ngoro yaku harĩ ũhoti wa gũkũũrana maũndũ;
3  Ningĩ-rĩ, ũngĩtana nĩguo ũheo ũtaũkuNa wanĩrĩre nĩguo ũheo ũhoti wa gũkũũrana maũndũ;
4  Wathiĩ na mbere kũũcaria ta ũrĩa betha ĩcaragio,Na ũikare ũkĩwethaga ta ũrĩa mĩthithũ mĩhithe yethagwo;
5  Hĩndĩ ĩyo nĩ ũgũtaũkĩrũo nĩ ũhoro wĩgiĩ gwĩtigĩra Jehova,Na ũgĩe na ũmenyo wĩgiĩ Ngai.
6  Tondũ Jehova we mwene nĩ aheanaga ũũgĩ;Kanua-inĩ gake kuumaga ũmenyo na ũtaũku.
7  Nĩ aigagĩra arĩa arũngĩrĩru mũthithũ wa ũũgĩ;We nĩ ngo ya arĩa mathiaga na wĩkindĩru.
8  Nĩ arangagĩra njĩra cia kĩhooto,Na nĩ arĩgitagĩra njĩra ya arĩa ake ehokeku.
9  Hĩndĩ ĩyo nĩ ũgũtaũkĩrũo nĩ ũndũ ũrĩa mũthingu na wa kĩhooto na mwagĩrĩru,Njĩra yothe ya maũndũ marĩa mega.
10  Hĩndĩ ĩrĩa ũũgĩ waingĩra ngoro-inĩ yaku Na muoyo waku wakenio nĩ ũmenyo,
11  Ũhoti wa gwĩciria nĩ ũrĩkũgitagĩra,Naguo ũtaũku ũgakũrangĩra,
12  Nĩguo ũkũhonokie kuuma njĩra-inĩ njũru,Kuuma harĩ mũndũ ũrĩa waragia maũndũ moru,
13  Kuuma harĩ andũ arĩa matiganaga na njĩra iria nũngĩrĩru Nĩguo mageragĩre njĩra-inĩ cia nduma,
14  Kuuma harĩ arĩa makenagĩra gwĩka maũndũ moru,Acio makenagio nĩ ũũru wa waganu,
15  Arĩa njĩra ciao ikoragwo irĩ njogomu O acio njĩra yao yothe ĩkoragwo ĩrĩ ya wara.
16  Nĩ ũrĩkũhonokagia kuuma harĩ mũtumia ũrĩa mũremi,Kuumana na ciugo njororo cia mũtumia ũrĩa mwaganu,
17  Ũrĩa ũtiganagĩria mũrata wa ũnyinyi wake Na akariganĩrũo nĩ kĩrĩkanĩro kĩa Ngai wake;
18  Nĩ gũkorũo nyũmba yake ĩrikagĩra gĩkuũ-inĩ,Na njĩra ciake ithiaga kũrĩ arĩa magithĩtio hinya nĩ gĩkuũ.
19  Arĩa mathiaga kũrĩ we gũtirĩ o na ũmwe ũgaacoka,Na matigaacoka kuona njĩra cia muoyo rĩngĩ.
20  Kwoguo rũmĩrĩra njĩra ya andũ arĩa ega Na ũikare njĩra-inĩ cia arĩa athingu,
21  Tondũ andũ arĩa arũngĩrĩru no o tu magaatũũra thĩinĩ wa thĩ,Na arĩa matarĩ ũcuke nĩo magaatigara kuo.
22  No andũ arĩa aganu, nĩ makaaninwo mehere thĩinĩ wa thĩ,Na arĩa akunyanĩri nĩ makaarutũrũrũo thĩinĩ wayo.
3  Mũrũ wakwa, ndũkanariganĩrũo nĩ ũrutani wakwa,Na ngoro yaku nĩ ĩrũmagĩrĩre maathani makwa,
2  Tondũ nĩ megũkuongerera matukũ maingĩHamwe na mĩaka ya gũtũũra muoyo na ũgĩe na thayũ.
3  Ndũkanareke wendo na wĩhokeku ikweherere. Cioherere ngingo-inĩ yaku;Ciandĩke kĩhengere-inĩ kĩa ngoro yaku;
4  Nawe nĩ ũrĩtĩkĩrĩkaga na ũgakorũo na ũtaũku mwegaMaitho-inĩ ma Ngai na ma andũ.
5  Wĩhokage Jehova na ngoro yaku yothe,Na ndũkehokage ũtaũku waku mwene.
6  Wĩciragie ũhoro wake njĩra-inĩ ciaku ciothe,Nake nĩ arĩkũrũngagĩra njĩra ciaku.
7  Ndũkanatuĩke mũũgĩ maitho-inĩ maku mwene. Wĩtigagĩre Jehova na wĩthemage maũndũ marĩa moru.
8  Ũndũ ũcio nĩ ũrĩhonagia mwĩrĩ waku Na ũgacanjamũra mahĩndĩ maku.
9  Tĩithagia Jehova na indo ciaku cia goro,Ũmũtĩage na maciaro ma mbere ma magetha maku mothe;
10  Namo makũmbĩ maku nĩ marĩiyũraga biũ,Na mĩtũngi yaku ikaiyũrĩrĩra ndibei njerũ.
11  Mũrũ wakwa, ndũkarege kũrũngwo nĩ Jehova,Na rĩrĩa warũngwo nĩwe, ndũkamene ũndũ ũcio,
12  Nĩ gũkorũo Jehova arũngaga andũ arĩa endete,O ta ũrĩa ithe wa mũndũ arũngaga mũriũ ũrĩa akenagio nĩwe.
13  Gũkena nĩ mũndũ ũrĩa ũgĩaga na ũũgĩNa mũndũ ũrĩa ũgĩaga na ũtaũku;
14  Kũgĩa naguo nĩ kwega gũkĩra kũgĩa na betha,Na gũkorũo na uumithio waguo nĩ kwega gũkĩra gũkorũo na thahabu.
15  Nĩ wa bata gũkĩra tũhiga twa goro twa iria-inĩ;Gũtirĩ kĩndũ ũngĩĩrirĩria kĩngĩringithanio naguo.
16  Ũtũũro mũraihu ũrĩ guoko-inĩ kwaguo kwa ũrĩo;Ũtonga na riri irĩ guoko-inĩ kwaguo kwa ũmotho.
17  Njĩra ciaguo nĩ cia gĩkeno,Na tũcĩra twaguo tuothe nĩ twa thayũ.
18  Nĩ mũtĩ wa muoyo harĩ arĩa mawĩgwatagĩra,Na arĩa maũrũmagia biũ marĩĩtagwo andũ akenu.
19  Jehova aathondekire thĩ na ũũgĩ. Aahandire igũrũ akĩrĩrũmia na ũtaũku.
20  Kũgerera ũmenyo wake maĩ ma kũrĩa kũriku nĩ maagayũkanire Namo matu nĩ maataatagia ime.
21  Mũrũ wakwa, ndũkanareke ciehere maitho-inĩ maku. Gitagĩra ũũgĩ na ũhoti wa gwĩciria;
22  Nĩ igaakũhe muoyoNa ituĩke ithaga rĩa kũgemia ngingo yaku;
23  Nawe ũrĩthiagĩra njĩra-inĩ yaku ũrĩ na thayũ,Na gũtirĩ hĩndĩ kũgũrũ gwaku gũkaahĩngwo.
24  Rĩrĩa wakoma, ndũrĩkoragwo na guoya;Ũrĩkomaga, na toro waku ũgakorũo ũrĩ mwega.
25  Ndũrĩĩtigagĩra kĩmakania o gĩothe kĩa hinahiKana kĩhuhũkanio kĩrĩa kĩrĩkora arĩa aganu.
26  Tondũ Jehova arĩkoragwo arĩ kĩhumo kĩa mwĩhoko waku;Nĩ arĩmenyagĩrĩra kũgũrũ gwaku gũtikanyitwo nĩ mũtego.
27  Ndũkanage gwĩka maũndũ mega harĩ andũ arĩa wagĩrĩirũo gwĩkĩra maũndũ megaAngĩkorũo ũrĩ na ũhoti wa gũteithia.
28  Ndũkanere mũndũ ũrĩa ũngĩ atĩrĩ, “Thiĩ, ũũke hĩndĩ ĩngĩ! Nĩ ngaakũhe kĩrĩa ũrenda rũciũ,”Angĩkorũo no ũhote kũmũhe ihinda-inĩ rĩu.
29  Ndũkanabange gwĩka mũndũ ũrĩa ũngĩ ũũruO ũcio ũiguaga arĩ na thayũ agĩikarania nawe.
30  Ndũkanatetanie na mũndũ hatarĩ gĩtũmiAngĩkorũo hatirĩ ũndũ mũũru agwĩkĩte.
31  Ndũkanaigue ũiru nĩ ũndũ wa mũndũ ũrĩa wĩkaga maũndũ ma ũhinya Kana ũthuure njĩra o na ĩmwe yake,
32  Tondũ Jehova nĩ athũire mũndũ ũrĩ wara,No nĩ agĩaga ũrata wa hakuhĩ na arĩa arũngĩrĩru.
33  Kĩrumi kĩa Jehova gĩkoragwo harĩ nyũmba ya mũndũ ũrĩa mwaganu,No nĩ arathimaga mũciĩ wa arĩa athingu.
34  Nĩ gũkorũo nĩ anyũrũragia arĩa manyũrũranagia,No arĩa ahooreri nĩ ametĩkĩraga.
35  Arĩa ogĩ nĩ makaagaya gĩtĩo,No arĩa akĩgu matũũgagĩria gĩconoko.
12  Mũndũ ũrĩa wendete ũtaaro nĩ endete ũmenyo,No mũndũ ũrĩa ũthũire kũrũngwo ndarĩ wĩcirio.
2  Mũndũ mwega nĩ etĩkĩrĩkaga nĩ Jehova,No mũndũ ũrĩa ũbangaga njama cia waganu We amũtuagĩra atĩ nĩ mwĩhia.
3  Gũtirĩ mũndũ ũkoragwo na ũgitĩri nĩ ũndũ wa gwĩka maũndũ ma waganu,No arĩa athingu gũtirĩ hĩndĩ makaamunywo.
4  Mũtumia ngatha nĩ thũmbĩ harĩ mũthuri wake,No mũtumia ũrĩa wĩkaga maũndũ ma thoni nĩ ta handũ habuthu mahĩndĩ-inĩ ma mũthuri wake.
5  Methugunda ma andũ arĩa athingu nĩ ma kĩhooto,No ũtongoria wa arĩa aganu nĩ wa maheeni.
6  Ciugo cia arĩa aganu itariĩ ta thũ yohetie nĩguo ĩtharĩkĩre na yũragane,No kanua ka arĩa arũngĩrĩru nĩ kamahonokagia.
7  Rĩrĩa andũ aganu meherio, matikoragwo ho rĩngĩ,No nyũmba ya arĩa athingu ĩrĩikaraga ĩrũgamĩte.
8  Mũndũ agaathagĩrĩrio nĩ ũndũ wa ũũgĩ wa kanua gake,No ũrĩa ũtarĩ mũrũngĩrĩru ngoro nĩ arĩnyararagwo.
9  Kaba gũtĩo hanini na ũkorũo na ndungataGũkĩra gwĩtũũgĩria na ndũrĩ na irio.
10  Mũndũ mũthingu nĩ arũmbũyagia nyamũ ciake cia mũciĩ,No andũ arĩa aganu-rĩ, o na ũcayanĩri wao nĩ ciĩko itarĩ cia tha.
11  Mũndũ ũrĩa ũrĩmaga mũgũnda wake nĩ arĩhũnaga irio,No ũrĩa ũthingataga maũndũ ma tũhũ ndakoragwo na wĩcirio.
12  Mũndũ mwaganu aiguaga ũiru nĩ ũndũ wa kĩrĩa andũ angĩ oru manyitĩte,No mũri wa andũ arĩa athingu nĩ ũrutaga maciaro.
13  Mũndũ ũrĩa wĩkaga maũndũ moru ategagwo nĩ mĩario yake mwene ya wĩhia,No ũrĩa mũthingu nĩ ahonokaga thĩna-inĩ.
14  Mũndũ nĩ ahũnagio nĩ maũndũ mega moimanĩte na maciaro ma kanua gake,Na wĩra wa moko make nĩ ũrĩmũrĩhaga.
15  Njĩra ya kĩrimũ ĩkoragwo ĩrĩ njagĩrĩru maitho-inĩ makĩo,No mũndũ mũũgĩ nĩ etĩkagĩra ũtaaro.
16  Kĩrimũ kĩonanagia marakara makĩo o hĩndĩ ĩyo,No mũndũ mũũgĩ ndatindanagĩra rĩrĩa arumwo.
17  Mũndũ ũrĩa ũrutaga ũira arĩ na wĩhokeku nĩ aragia ma,No mũira ũtarĩ wa ma aragia maheeni.
18  Ciugo itecirĩtio nĩ ta gũthecanga na rũhiũ rwa njora,No rũrĩmĩ rwa andũ arĩa ogĩ nĩ rũhonagia.
19  Mĩromo ĩrĩa yaragia ma ĩgũtũũra tene na tene,No rũrĩmĩ rũrĩa rũheenanagia rũikaraga o kahinda kanini.
20  Maheeni makoragwo ngoro-inĩ ya arĩa mabangaga maũndũ moru,No arĩa mataaranaga ũhoro wa thayũ nĩ makoragwo na gĩkeno.
21  Gũtirĩ ũũru ũgaakora mũndũ ũrĩa mũthingu,No arĩa aganu nĩ magaakorũo nĩ mathĩna maingĩ.
22  Mĩromo ĩrĩa ĩheenanagia nĩ kĩndũ kĩrĩ magigi harĩ Jehova,No andũ arĩa mekaga maũndũ na wĩhokeku nĩ mamũkenagia.
23  Mũndũ mũũgĩ nĩ ahithaga maũndũ marĩa oĩ,No ngoro ya kĩrimũ ĩitũrũraga ũrimũ wakĩo.
24  Guoko kwa andũ arĩa marĩ kĩyo nĩ kũrĩathanaga,No moko magũtaru marĩrutithagio wĩra wa ũkombo.
25  Mĩtangĩko ĩrĩ ngoro-inĩ ya mũndũ nĩ ĩtũmaga ngoro ĩritũhĩrũo,No kiugo kĩega nĩ gĩtũmaga ĩcanjamũke.
26  Mũndũ ũrĩa mũthingu nĩ athuthuragia kũndũ gwake gwa kũrĩithia,No njĩra ya andũ arĩa aganu nĩ ĩmahĩtithagia.
27  Kĩgũũta gĩtiteng’eragia nyamũ nĩguo kĩone irio,No kĩyo nĩ mũthithũ wa bata harĩ mũndũ.
28  Njĩra ya ũthingu ĩtongoragia muoyo-inĩ;Gacĩra-inĩ kayo gũtikoragwo na gĩkuũ.
