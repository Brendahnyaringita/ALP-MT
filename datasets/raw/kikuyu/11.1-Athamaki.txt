10  Na rĩrĩ, mũtumia mũthamaki wa Sheba akĩigua ũhoro wĩgiĩ Suleimani ũkonainie na rĩĩtwa rĩa Jehova, nĩ ũndũ ũcio agĩthiĩ kũmũgeria na ciũria nditũ.
2  Aakinyire Jerusalemu arũmĩrĩirũo nĩ ndungata nyingĩ mũno, na ngamĩra ikuuĩte maguta ma balisamu na thahabu nyingĩ mũno na mahiga ma goro. Agĩthiĩ agĩtonya harĩ Suleimani na akĩaria nake ũhoro wĩgiĩ maũndũ marĩa mothe maarĩ ngoro-inĩ yake.
3  Nake Suleimani akĩmũcokeria ciũria ciake ciothe. Gũtirĩ ũndũ o na ũmwe warĩ mũritũ mũno harĩ mũthamaki kũmũtaarĩria.
4  Rĩrĩa mũtumia mũthamaki wa Sheba oonire ũũgĩ wothe wa Suleimani, nyũmba ĩrĩa aakĩte,
5  irio iria ciaigagwo metha-inĩ yake, ũrĩa ndungata ciake ciaikaraga metha-inĩ, ũrĩa ndungata ciake ciatungataga metha-inĩ na nguo iria ciehumbaga, ndungata ciake iria ciamũrehagĩra gĩa kũnyua, na magongona make ma njino marĩa aarutaga hingo ciothe nyũmba-inĩ ya Jehova, akĩgega mũno.
6  Nĩ ũndũ ũcio akĩra mũthamaki ũũ: “Ũhoro ũrĩa ndaiguire bũrũri-inĩ wakwa wĩgiĩ maũndũ marĩa ũhingĩtie na wĩgiĩ ũũgĩ waku nĩ wa ma.
7  No ndietĩkirie ũhoro ũcio nginya rĩrĩa ndĩrokire ndĩreyonera na maitho makwa. Na atĩrĩrĩ, ndierĩtwo o na nuthu ya ũhoro ũcio. Ũũgĩ waku na ũgaacĩru waku nĩ ikĩrĩte na kũnene ũhoro ũrĩa ndaiguire.
8  Gũkena nĩ arũme aku, na gũkena nĩ ndungata ciaku iria irũgamaga mbere yaku hingo ciothe, ithikĩrĩirie ũũgĩ waku!
9  Jehova Ngai waku arogoocwo, o we ũcio ũkenetio nĩwe agagũikarĩria gĩtĩ-inĩ kĩa ũnene kĩa Isiraeli. Nĩ ũndũ wa ũrĩa Jehova endete Isiraeli na wendo wa tene na tene, nĩ aagũtuire mũthamaki wa gũtuanĩra ciira na kĩhooto na ũthingu.”
10  Agĩcoka akĩhe mũthamaki taranda 120 cia thahabu na maguta ma balisamu maingĩ mũno na mahiga ma goro. Gũtirĩ hĩndĩ ĩngĩ kwarehirũo mũigana ta ũcio wa maguta ma balisamu marĩa mũtumia mũthamaki wa Sheba aaheire Mũthamaki Suleimani.
11  Gĩkundi kĩa meri cia Hiramu kĩrĩa gĩakuuire thahabu kuuma Ofiri kĩarehire nginya mbaũ nyingĩ mũno cia mũthandari kuuma Ofiri na mahiga ma goro.
12  Mũthamaki akĩhũthĩra mbaũ icio cia mũthandari gũthondeka itugĩ cia gũtiirĩrĩra nyũmba ya Jehova o hamwe na cia nyũmba ya mũthamaki, na agĩcihũthĩra gũthondekera aini inanda cia mũgeeto na inanda cia ndigi. Mbaũ ta icio cia mũthandari itirĩ ciarehwo rĩngĩ kana ikoneka rĩngĩ nginyagia ũmũthĩ.
13  Ningĩ Mũthamaki Suleimani akĩhe mũtumia mũthamaki wa Sheba kĩrĩa gĩothe eerirĩirie na akĩhoya, hatatarĩtwo kĩrĩa aamũheire kuumana na ũtaana wake. Thutha ũcio mũtumia mũthamaki wa Sheba akiumagara agĩcoka bũrũri-inĩ wake, hamwe na ndungata ciake.
14  Na rĩrĩ, thahabu ĩrĩa Suleimani aarehagĩrũo ihinda-inĩ rĩa mwaka ũmwe yarĩ na ũritũ wa taranda 666 cia thahabu,
15  hatatarĩtwo ya kuuma kũrĩ ahũũri biacara na uumithio wa kuuma kũrĩ onjorithia na kuuma kũrĩ athamaki othe a Aarabu na mangavana a bũrũri.
16  Mũthamaki Suleimani agĩthondeka ngo 200 nene cia thahabu ndukanie na cuma ingĩ (o ngo yathondekirũo na cekeri 600 cia thahabu)
17  na ngo 300 nini cia thahabu ndukanie na cuma ingĩ (o ngo yathondekirũo na mina ithatũ cia thahabu). Thutha ũcio mũthamaki agĩciiga Nyũmba-inĩ ya Mũtitũ wa Lebanoni.
18  Ningĩ mũthamaki akĩhũthĩra mĩguongo gũthondeka gĩtĩ kĩnene mũno kĩa ũnene na agĩkĩhumbĩra na thahabu therie.
19  Haarĩ na ngathĩ ya makinya matandatũ yathiĩte nginya gĩtĩ-inĩ kĩu kĩa ũnene, na gĩtĩ kĩu kĩa ũnene kĩarĩ na rwembea rwa gĩthiũrũrĩ mwena wakĩo wa na thutha, na gĩtĩ kĩu kĩarĩ na moko mĩena yerĩ, na mĩrũthi ĩĩrĩ yarũgamĩte hakuhĩ na moko macio.
20  Na haarĩ na mĩrũthi 12 yarũgamĩte makinya-inĩ macio matandatũ ma ngathĩ ĩyo, o mũrũthi warĩ mũthia-inĩ ũmwe wa makinya macio matandatũ. Gũtirĩ ũthamaki ũngĩ wathondekete kĩndũ ta kĩu.
21  Indo iria ciothe Mũthamaki Suleimani aanyuagĩra ciarĩ cia thahabu, na indo iria ciothe ciahũthagĩrũo Nyũmba-inĩ ya Mũtitũ wa Lebanoni ciarĩ cia thahabu therie. Gũtirĩ kĩndũ gĩathondeketwo na betha, nĩ gũkorũo betha ndĩoonagwo ta arĩ kĩndũ matukũ-inĩ ma Suleimani.
22  Tondũ mũthamaki nĩ aarĩ na gĩkundi kĩa meri cia Tarishishi iria-inĩ hamwe na gĩkundi kĩa meri cia Hiramu. Riita rĩmwe harĩ mĩaka ĩtatũ, gĩkundi kĩu kĩa meri cia Tarishishi gĩokaga gĩkuuĩte thahabu na betha, mĩguongo, nũgũ, na tauthi.
23  Nĩ ũndũ ũcio Mũthamaki Suleimani nĩwe warĩ na ũtonga mũingĩ na ũũgĩ mũingĩ gũkĩra athamaki arĩa angĩ othe thĩinĩ wa thĩ.
24  Na andũ thĩinĩ wa thĩ yothe nĩ meethaga ũrĩa mangĩonanire na Suleimani nĩguo maigue ũũgĩ wake ũrĩa Ngai eekĩrĩte ngoro-inĩ yake.
25  O ũmwe wao aatwaraga kĩheo—indo cia betha, indo cia thahabu, nguo, indo cia mbaara, maguta ma balisamu, mbarathi, na nyũmbũ—na gwekagwo ũguo o mwaka o mwaka.
26  Na Suleimani agĩthiĩ na mbere kũingĩhia ngaari cia mbarathi na mbarathi; aarĩ na ngaari cia mbarathi 1,400, na mbarathi 12,000, na agĩciiga cikarage matũũra-inĩ ma ngaari cia mbarathi na hakuhĩ na mũthamaki kũu Jerusalemu.
27  Mũthamaki agĩtũma betha ĩingĩhe thĩinĩ wa Jerusalemu o ta mahiga, na mbaũ cia mũtarakwa ikĩingĩha o ta mĩtĩ ya mĩkũyũ ya Shefela.
28  Mbarathi cia Suleimani ciagũrĩtwo kuuma Misiri, na gĩkundi kĩa ahũũri biacara kĩa mũthamaki kĩagũraga mbarathi icio irĩ ndũũru na thogora ũmwe.
29  O ngaari ya mbarathi ĩrĩa yarutagwo Misiri yagũragwo icunjĩ 600 cia betha, nayo mbarathi yagũragwo icunjĩ 150 cia betha; magacoka magaciendia kũrĩ athamaki othe a Ahiti na athamaki a Siria.
4  Mũthamaki Suleimani agĩgĩthamaka Isiraeli guothe.
2  Aya nĩo anene arĩa maarĩ rungu rwake: Azaria mũrũ wa Zadoku nĩwe warĩ mũthĩnjĩri-Ngai;
3  Elihorefu na Ahija ariũ a Shisha maarĩ aandĩki; Jehoshafatu mũrũ wa Ahiludu nĩwe warĩ mũigi wa rekondi;
4  Benaia mũrũ wa Jehoiada aarĩ mũrũgamĩrĩri wa mbũtũ; Zadoku na Abiatharu maarĩ athĩnjĩri-Ngai;
5  Azaria mũrũ wa Nathani aarĩ mũrũgamĩrĩri wa anene; Zabudi mũrũ wa Nathani aarĩ mũthĩnjĩri-Ngai na mũrata wa mũthamaki;
6  Ahisharu aarũgamagĩrĩra nyũmba ya mũthamaki; nake Adoniramu mũrũ wa Abada aarũgamagĩrĩra arĩa maathĩtwo marutage wĩra mũritũ.
7  Suleimani aarĩ na anene 12 arĩa maarũgamagĩrĩra andũ othe a Isiraeli na nĩo maaheaga mũthamaki hamwe na andũ a nyũmba yake irio. O mũndũ aaheetwo wĩra wa kũheanaga irio mweri ũmwe harĩ mwaka.
8  Maya nĩmo maarĩ marĩĩtwa mao: Mũrũ wa Huri, gĩcigo kĩrĩa kĩrĩ irĩma kĩa Efiraimu;
9  mũrũ wa Dekeri, gĩcigo kĩa Makazu, Shaalibimu, Bethi-shemeshi, na Eloni-bethi-hanani;
10  mũrũ wa Hesedi, gĩcigo kĩa Arubothu (aarũgamagĩrĩra Soko na gĩcigo gĩothe kĩa Heferi);
11  mũrũ wa Abinadabu, iharũrũka ciothe cia Doru (akĩhikia Tafathu mwarĩ wa Suleimani);
12  Baana mũrũ wa Ahiludu, gĩcigo gĩa Taanaka, Megido, na Bethi-sheani guothe, kũrĩa kũrigainie na Zarethani mũhuro wa Jezireeli, kuuma Bethi-sheani gũthiĩ Abeli-mehola o nginya gĩcigo-inĩ kĩa Jokimeamu;
13  mũrũ wa Geberi, gĩcigo kĩa Ramothu-gileadi (aarũgamagĩrĩra icagi cia hema cia Jairu mũrũ wa Manase, iria irĩ Gileadi; ningĩ nĩ aarũgamagĩrĩra gĩcigo kĩa Arigobu, kĩrĩa kĩrĩ Bashani: matũũra 60 manene mairigĩre na thingo na mĩgamba ya gĩcango);
14  Ahinadabu mũrũ wa Ido, gĩcigo kĩa Mahanaimu;
15  Ahimaazu, gĩcigo kĩa Nafitali (agĩkĩoya Basemathu mwarĩ ũngĩ wa Suleimani, akĩmũhikia);
16  Baana mũrũ wa Hushai, gĩcigo kĩa Asheri na Bealothu;
17  Jehoshafatu mũrũ wa Parua, gĩcigo kĩa Isakaru;
18  Shimei mũrũ wa Ela, gĩcigo kĩa Benjamini;
19  Geberi mũrũ wa Uri, bũrũri wa Gileadi, bũrũri wa Sihoni mũthamaki wa Aamori na wa Ogu mũthamaki wa Bashani. Ningĩ nĩ kwarĩ na mũnene ũmwe ũrĩa warũgamagĩrĩra anene acio angĩ othe a bũrũri.
20  Juda na Isiraeli maarĩ aingĩ mũno o ta mũthanga ũrĩa ũkoragwo hakuhĩ na iria; maarĩaga na makanyua na magacanjamũka.
21  Suleimani aathamakagĩra mothamaki mothe kuuma Rũũĩ-inĩ gũthiĩ bũrũri-inĩ wa Afilisti na gũthiĩ nginya mũhaka-inĩ wa Misiri. Nĩ maarehaga irĩhi rĩa igooti na maatungatĩire Suleimani matukũ mothe ma ũtũũro wake.
22  Irio cia Suleimani cia o mũthenya ciarĩ mũtu mũhinyu ithimi 30 cia kori na mũtu ithimi 60 cia kori,
23  ng’ombe 10 norie, ng’ombe 20 cia kũrĩithio, na ng’ondu 100, o hamwe na thwariga, thiya, thuni, na nyoni norie.
24  Nĩ gũkorũo nĩwe wathamakagĩra indo ciothe mwena ũyũ wa Rũũĩ, kuuma Tifisa gũthiĩ nginya Gaza, o hamwe na athamaki othe a mwena ũyũ wa Rũũĩ; na aakenagĩra thayũ icigo-inĩ ciothe iria ciamũthiũrũrũkĩirie mĩena yothe.
25  Juda na Isiraeli maatũũraga marĩ na ũgitĩri, o mũndũ rungu rwa mũthabibũ wake na rungu rwa mũkũyũ wake, kuuma Dani nginya Biri-shiba, matukũ-inĩ mothe ma Suleimani.
26  Na Suleimani aarĩ na ciugũ 4,000 cia mbarathi nĩ ũndũ wa ngaari cia gũkururio na mbarathi 12,000.
27  Anene acio maaheaga Mũthamaki Suleimani irio o hamwe na arĩa othe maarĩagĩra metha-inĩ ya Mũthamaki Suleimani. O mũndũ aarutaga wĩra ũcio mweri wake na aatigagĩrĩra atĩ gũtirĩ kĩndũ kĩraga.
28  Maarehaga nginya cairi na nyeki kũrĩa guothe ciabataranagia nĩ ũndũ wa mbarathi na nĩ ũndũ wa ikundi cia mbarathi, o mũndũ kũringana na ũrĩa aathĩtwo.
29  Na Ngai agĩkĩhe Suleimani ũũgĩ na ũtaũku na gĩkĩro kĩnene mũno na wariĩ wa ngoro o ta mũthanga ũrĩa ũkoragwo hũgũrũrũ-inĩ cia iria.
30  Ũũgĩ wa Suleimani wakĩrĩte ũũgĩ wa andũ othe a mwena wa Irathĩro na ũũgĩ wothe wa Misiri.
31  Aarĩ mũũgĩ gũkĩra mũndũ ũngĩ o wothe, aarĩ mũũgĩ gũkĩra Ethani ũrĩa Mũezara na Hemani, Kalikoli, na Darida, ariũ a Maholu; ngumo yake yatheremire gatagatĩ-inĩ ka ndũrĩrĩ iria ciothe ciathiũrũrũkĩirie kũu.
32  Aatungire thimo 3,000 na nyĩmbo ciake ciarĩ 1,005.
33  Aaragĩrĩria ũhoro wĩgiĩ mĩtĩ, kuuma mĩtarakwa ya Lebanoni o nginya mũthobi ũrĩa ũkũraga rũthingo-inĩ; akarĩrĩria ũhoro wĩgiĩ nyamũ, nyoni, ciũmbe iria itambaga thĩ, na thamaki.
34  Andũ kuuma ndũrĩrĩ ciothe nĩ mookaga kũigua ũũgĩ wa Suleimani, nginya athamaki kuuma thĩ yothe arĩa maaiguĩte ũhoro wĩgiĩ ũũgĩ wake.
11  No Mũthamaki Suleimani nĩ eendire atumia a kũngĩ, thengia mwarĩ wa Firauni: atumia Amoabi, Aamoni, Aedomu, Asidoni, na Ahiti.
2  Maarĩ a ndũrĩrĩ iria Jehova eerĩte Aisiraeli ũũ ũhoro-inĩ wacio: “Mũtikanathiĩ gatagatĩ-inĩ kao, nao matikanoke gatagatĩ-inĩ kanyu, nĩ gũkorũo hatarĩ nganja nĩ makaagarũra ngoro cianyu irũmĩrĩre ngai ciao.” Ĩndĩ Suleimani eegwatanirie nao na akĩmenda.
3  Na aarĩ na atumia 700 arĩa maarĩ a rũciaro rwa ũthamaki na thuriya 300, na o kahora atumia acio ake makĩgarũra ngoro yake.
4  Ũkũrũ-inĩ wa Suleimani atumia ake nĩ maagarũrire ngoro yake ĩkĩrũmĩrĩra ngai ingĩ, na ngoro yake ndĩeheanĩte biũ harĩ Jehova Ngai wake ta ngoro ya ithe Daudi.
5  Na Suleimani akĩrũmĩrĩra Ashitorethu, ngai ya mũtumia ya Asidoni, na Milikomu, ngai ĩrĩ magigi ya Aamoni.
6  Na Suleimani agĩka maũndũ moru maitho-inĩ ma Jehova, na akĩaga kũrũmĩrĩra Jehova biũ ta ũrĩa ithe Daudi eekire.
7  Ihinda-inĩ rĩu nĩrĩo Suleimani aakĩire Kemoshu, ngai ĩrĩ magigi ya Moabi handũ hatũũgĩru, na Moleku, ngai ĩrĩ magigi ya Aamoni kĩrĩma-inĩ kĩrĩa kĩrĩ mwena wa mbere wa Jerusalemu.
8  Ũguo nĩguo eekĩire atumia acio ake othe a kũngĩ arĩa maarutagĩra ngai ciao ndogo ya magongona na magacirutĩra magongona.
9  Jehova akĩrakario nĩ Suleimani, nĩ gũkorũo ngoro yake nĩ yagarũrũkĩte ĩgatiga Jehova Ngai wa Isiraeli, o we wamuumĩrĩire maita merĩ
10  na nĩ aamũkaanĩtie ũndũ ũcio, atĩ ndagĩrĩirũo kũrũmĩrĩra ngai ingĩ. No ndaigana gwathĩkĩra ũrĩa Jehova aathanĩte.
11  Jehova agĩkĩra Suleimani ũũ: “Tondũ nĩ wĩkĩte ũndũ ũyũ na ũkaga kũrũmia kĩrĩkanĩro gĩakwa na mawatho makwa marĩa ngwathĩte, hatarĩ nganja nĩ ngũtembũra ũthamaki kuuma harĩ wee, na ndĩũheane kũrĩ ndungata ĩmwe yaku.
12  No rĩrĩ, nĩ ũndũ wa thoguo Daudi, ndigwĩka ũguo ihinda-inĩ rĩrĩa ũgũkorũo ũrĩ muoyo. Ngaaũtembũra kuuma guoko-inĩ kwa mũrũguo,
13  no ndigatembũra ũthamaki ũrĩ wothe. Nĩ ngaahe mũrũguo mũhĩrĩga ũmwe, nĩ ũndũ wa Daudi ndungata yakwa na nĩ ũndũ wa itũũra rĩa Jerusalemu rĩrĩa thuurĩte.”
14  Jehova agĩcoka akĩarahũra mũkararia wa gũũkĩrĩra Suleimani, nĩwe Hadadi Mũedomu, wa famĩlĩ ya ũthamaki ya Edomu.
15  Rĩrĩa Daudi aatooririe Edomu, Joabu mũnene wa mbũtũ aambatire agĩthiĩ gũthika andũ arĩa mooragĩtwo, na akĩgeria kũũraga arũme othe thĩinĩ wa Edomu.
16  (Nĩ gũkorũo Joabu na andũ othe a Isiraeli maaikarire kũu mĩeri ĩtandatũ nginya rĩrĩa aaniinire arũme othe thĩinĩ wa Edomu.)
17  No Hadadi akĩũra hamwe na Aedomu amwe arĩa maarĩ ndungata cia ithe, na magĩthiĩ Misiri; hĩndĩ ĩyo Hadadi aarĩ kamwana kanini.
18  Nĩ ũndũ ũcio makiuma Midiani na magĩkinya Parani. Makĩoya arũme kuuma Parani na magĩthiĩ magĩkinya Misiri, kũrĩ Firauni mũthamaki wa Misiri, ũrĩa wamũheire nyũmba, akiuga aheagwo irio, na akĩmũhe mũgũnda.
19  Hadadi agĩtĩkĩrĩka mũno maitho-inĩ ma Firauni, nginya akĩmũhe mwarĩ wa nyina na mũtumia wake, nĩwe mwarĩ wa nyina na Tahapenesi mũtumia wa mũthamaki, amũhikie.
20  Thutha wa ihinda mwarĩ wa nyina na Tahapenesi agĩciarĩra Hadadi mwana wa kahĩĩ wetagwo Genubathu, na Tahapenesi akĩmũrerera nyũmba-inĩ ya Firauni, na Genubathu agĩgĩikara nyũmba-inĩ ya Firauni gatagatĩ-inĩ ka ariũ a Firauni.
21  Hadadi arĩ Misiri akĩigua atĩ Daudi nĩ aahurũkĩtio hamwe na maithe make ma tene na atĩ Joabu mũnene wa mbũtũ nĩ aakuĩte. Nĩ ũndũ ũcio Hadadi akĩra Firauni ũũ: “Njĩtĩkĩria thiĩ, nĩgetha njoke bũrũri-inĩ witũ.”
22  No Firauni akĩmũũria atĩrĩ: “Nĩ kĩĩ wagĩte harĩ niĩ atĩ nĩguo wende gũcoka bũrũri-inĩ wanyu?” Nake akĩmwĩra ũũ: “Hatirĩ, no ndagũthaitha ũnjĩtĩkĩrie thiĩ.”
23  Ningĩ Ngai nĩ aarahũrire mũkararia ũngĩ wa gũũkĩrĩra Suleimani, nĩwe Rezoni mũrũ wa Eliada, ũrĩa worĩte kuuma kũrĩ mwathi wake, Hadadezeri mũthamaki wa Zoba.
24  Agĩcokanĩrĩria arũme harĩ we na agĩtuĩka mũnene wa gĩkundi kĩa atunyani rĩrĩa Daudi aamatooririe. Kwoguo magĩthiĩ Dameski na magĩikara kuo na makĩambĩrĩria gwathana Dameski.
25  Na agĩtuĩka mũkararia wa Isiraeli matukũ-inĩ mothe ma Suleimani, akĩongerera ũũru ũngĩ harĩ ũrĩa wekĩtwo nĩ Hadadi, na agĩthũũra Isiraeli hĩndĩ ĩyo aathanaga Siria.
26  Ningĩ nĩ kwarĩ Jeroboamu mũrũ wa Nebati Mũefiraimu wa kuuma Zeredi, ũrĩa warĩ ndungata ya Suleimani na nyina eetagwo Zeruia, na aarĩ mũtumia wa ndigwa. O nake akĩambĩrĩria kũregana na mũthamaki.
27  Ũndũ ũyũ nĩguo watũmire aregane na mũthamaki: Suleimani aakĩte Karĩma na agathinga mwanya wa Itũũra rĩa ithe Daudi.
28  Na rĩrĩ, Jeroboamu ũcio aarĩ mũndũ warĩ na ũhoti. Rĩrĩa Suleimani oonire atĩ mwanake ũcio nĩ aarutaga wĩra na kĩyo, akĩmũtua mũrori igũrũ rĩa arĩa othe maarutithagio wĩra kĩa hinya nyũmba-inĩ ya Jusufu.
29  Ihinda-inĩ o rĩu Jeroboamu akiuma Jerusalemu, nake mũnabii Ahija Mũshiloni akĩmũkora njĩra-inĩ. Ahija eehumbĩte nguo njerũ, na eerĩ maarĩ oiki mũgũnda-inĩ.
30  Ahija akĩnyita nguo ĩyo njerũ eehumbĩte na akĩmĩtembũranga icunjĩ 12.
31  Agĩcoka akĩra Jeroboamu atĩrĩ: “Wĩyoere icunjĩ ikũmi nĩ gũkorũo ũũ nĩguo Jehova Ngai wa Isiraeli oigĩte: ‘Nĩ ngũtembũra ũthamaki kuuma guoko-inĩ gwa Suleimani, na nĩ ngũkũhe mĩhĩrĩga ikũmi.
32  No mũhĩrĩga ũmwe ũgũtigara ũrĩ wake nĩ ũndũ wa ndungata yakwa Daudi na nĩ ũndũ wa Jerusalemu, itũũra rĩrĩa thuurĩte kuuma mĩhĩrĩga-inĩ yothe ya Isiraeli.
33  Ngwĩka ũguo tondũ nĩ mandirikĩte na marainamĩrĩra Ashitorethu ngai ya mũtumia ya Asidoni, Kemoshu ngai ya Moabi, na Milikomu ngai ya Aamoni, na matirarũmĩrĩra njĩra ciakwa harĩ gwĩka ũrĩa kwagĩrĩire maitho-inĩ makwa na kũrũmĩrĩra mawatho makwa na matuĩro makwa ta ũrĩa ithe Daudi eekire.
34  No ndikweheria ũthamaki wothe kuuma guoko-inĩ gwake, na nĩ ngũmũtũũria arĩ mũtongoria matukũ-inĩ mothe ma ũtũũro wake nĩ ũndũ wa Daudi ndungata yakwa ĩrĩa ndathuurire, nĩ gũkorũo nĩ aathĩkĩire maathani makwa na mawatho makwa.
35  Ĩndĩ ngweheria ũthamaki kuuma guoko-inĩ kwa mũrũwe na ndĩũheane kũrĩ wee, ũguo nĩ kuuga, mĩhĩrĩga ikũmi.
36  Ngũhe mũrũwe mũhĩrĩga ũmwe, nĩgetha Daudi ndungata yakwa atũũrie tawa mbere yakwa thĩinĩ wa Jerusalemu, itũũra rĩrĩa ndĩthuurĩire rĩrĩ handũ ha kũiga rĩĩtwa rĩakwa.
37  Nĩ ngũkuoya, na nĩ ũgwathana kũrĩa guothe wĩrirĩirie, na nĩ ũgũtuĩka mũthamaki wa Isiraeli.
38  Na angĩkorũo nĩ ũrĩathĩkagĩra ũrĩa wothe ndĩrĩgwathaga na ũthiagĩre njĩra-inĩ ciakwa na wĩkage ũrĩa kwagĩrĩire maitho-inĩ makwa na njĩra ya gwathĩkagĩra mawatho makwa na maathani makwa, ta ũrĩa Daudi ndungata yakwa eekire, niĩ na niĩ nĩ ndĩkoragwo hamwe nawe. Na nĩ ngũgwakĩra nyũmba ĩgũtũũra, ta ũrĩa ndakĩire Daudi, na nĩ ngũkũhe Isiraeli.
39  Na nĩ ngaaconorithia rũciaro rwa Daudi nĩ ũndũ wa ũguo, no ti hĩndĩ ciothe.’”
40  Nĩ ũndũ ũcio Suleimani akĩgeria kũũraga Jeroboamu, ĩndĩ Jeroboamu akĩũrĩra Misiri, kũrĩ Shishaka mũthamaki wa Misiri, na agĩikara Misiri nginya rĩrĩa Suleimani aakuire.
41  Ha ũhoro wa maũndũ macio mangĩ megiĩ Suleimani, ũrĩa wothe eekire o hamwe na ũũgĩ wake-rĩ, na githĩ ti mwandĩke ibuku-inĩ rĩa maũndũ ma Suleimani?
42  Ihinda rĩrĩa Suleimani aathamakĩire Isiraeli yothe arĩ Jerusalemu rĩarĩ mĩaka 40.
43  Thutha ũcio Suleimani akĩhurũkio hamwe na maithe make ma tene na agĩthikwo Itũũra-inĩ rĩa ithe Daudi; na mũrũwe Rehoboamu agĩtuĩka mũthamaki ithenya rĩake.
8  Hĩndĩ ĩyo Suleimani agĩcokanĩrĩria athuri a Isiraeli, atongoria othe a mĩhĩrĩga, atongoria a nyũmba cia maithe ma andũ a Isiraeli. Magĩgĩthiĩ kũrĩ Mũthamaki Suleimani kũu Jerusalemu nĩguo mambatie ithandũkũ rĩa kĩrĩkanĩro kĩa Jehova kuuma Itũũra rĩa Daudi, na norĩo Zayuni.
2  Arũme othe a Isiraeli makĩũngana mbere ya Mũthamaki Suleimani hĩndĩ ya gĩathĩ mweri-inĩ wa Ethanimu, na noguo mweri wa mũgwanja.
3  Nĩ ũndũ ũcio athuri othe a Isiraeli magĩũka, nao athĩnjĩri-Ngai makĩoya Ithandũkũ rĩu.
4  Makĩambatia Ithandũkũ rĩu rĩa Jehova, hema ya gũtũnganwo, na indo ciothe nyamũre iria ciarĩ hema-inĩ ĩyo. Athĩnjĩri-Ngai na Alawii magĩciambatia.
5  Mũthamaki Suleimani na kĩrĩndĩ gĩothe kĩa Isiraeli, kĩrĩa gĩetĩtwo nĩguo gĩcemanie nake, maarĩ mbere ya Ithandũkũ. Gũgĩkĩrutwo magongona ma ng’ondu na ng’ombe nyingĩ itangĩagerekire kana itarĩke.
6  Athĩnjĩri-Ngai magĩcoka makĩrehe ithandũkũ rĩa kĩrĩkanĩro kĩa Jehova makĩrĩiga handũ harĩo, thĩinĩ wa rumu ya thĩinĩ biũ ya nyũmba ĩyo, Harĩa Hatheru Mũno, rungu rwa mathagu ma akerubi.
7  Kwoguo mathagu ma akerubi maatambũrũkĩte igũrũ rĩa harĩa Ithandũkũ rĩu rĩarĩ, ũndũ akerubi acio maahumbĩrĩte Ithandũkũ rĩu o hamwe na mĩtĩ yarĩo.
8  Mĩtĩ ĩyo yarĩ mĩraihu mũno ũndũ mĩthia ya mĩtĩ ĩyo yoonekaga mũndũ arĩ Harĩa Hatheru mbere ya rumu ĩyo ya thĩinĩ biũ, no ndĩoonekaga mũndũ arĩ nja. Na hau nĩho ĩrĩ nginyagia ũmũthĩ.
9  Ithandũkũ rĩu rĩtiarĩ na kĩndũ tiga o ihengere igĩrĩ cia mahiga iria Musa aaigire ho arĩ Horebu, rĩrĩa Jehova aathondekire kĩrĩkanĩro hamwe na andũ a Isiraeli rĩrĩa mooimaga bũrũri wa Misiri.
10  Rĩrĩa athĩnjĩri-Ngai mooimire harĩa hatheru magĩthiĩ nja, itu rĩkĩiyũra nyũmba ĩyo ya Jehova.
11  Athĩnjĩri-Ngai matiahotire kũrũgama matungate nĩ ũndũ wa itu rĩu, nĩ gũkorũo riri wa Jehova waiyũrĩte nyũmba-inĩ ĩyo ya Jehova.
12  Hĩndĩ ĩyo Suleimani akiuga ũũ: “Jehova ooigire arĩikaraga thĩinĩ wa nduma ndumanu.
13  Nĩ ndĩkĩtie gũgwakĩra nyũmba ndũũgĩru, gĩikaro kĩĩhandĩte nĩguo ũtũũre ho tene na tene.”
14  Mũthamaki agĩcoka akĩhũgũka na akĩambĩrĩria kũrathima kĩũngano gĩothe kĩa Isiraeli kĩũngano kĩu gĩothe kĩa Isiraeli kĩrũgamĩte.
15  Akiuga ũũ: “Jehova Ngai wa Isiraeli arogoocwo, o we ũrĩa kũgerera kanua gake eerĩire baba Daudi kĩĩranĩro, na kũgerera guoko gwake mwene nĩ akĩhingĩtie, akoiga atĩrĩ,
16  ‘Kuuma mũthenya ũrĩa ndarutire andũ akwa Isiraeli kuuma Misiri, ndirĩ ndathuura itũũra kuuma harĩ mĩhĩrĩga yothe ya Isiraeli rĩa gwakwo nyũmba nĩguo rĩĩtwa rĩakwa rĩtũũre kuo, no nĩ thuurĩte Daudi athamakĩre andũ akwa Isiraeli.’
17  Ngoro ya baba Daudi nĩ yerirĩirie gwaka nyũmba nĩ ũndũ wa rĩĩtwa rĩa Jehova Ngai wa Isiraeli.
18  No Jehova akĩra baba Daudi atĩrĩ, ‘Ngoro yaku nĩ ĩrirĩirie gwaka nyũmba nĩ ũndũ wa rĩĩtwa rĩakwa, na nĩ wĩkĩte wega kwĩrirĩria ũndũ ũcio ngoro-inĩ yaku.
19  O na kũrĩ ũguo, wee tiwe ũgwaka nyũmba ĩyo, ĩndĩ mũrũ waku wee mwene ũrĩa ũgaaciarĩrũo nĩwe ũgaaka nyũmba ĩyo nĩ ũndũ wa rĩĩtwa rĩakwa.’
20  Jehova nĩ ahingĩtie kĩĩranĩro kĩrĩa eeranĩire, nĩ gũkorũo nĩ njokete ithenya rĩa baba Daudi na ngaikarĩra gĩtĩ kĩa ũnene kĩa Isiraeli, o ta ũrĩa Jehova eeranĩire. Ningĩ nĩ njakĩte nyũmba nĩ ũndũ wa rĩĩtwa rĩa Jehova Ngai wa Isiraeli
21  na ngathondeka handũ kuo nĩ ũndũ wa Ithandũkũ rĩrĩa rĩrĩ na kĩrĩkanĩro kĩrĩa Jehova aathondekire hamwe na maithe maitũ ma tene rĩrĩa aamarutaga bũrũri-inĩ wa Misiri.”
22  Suleimani agĩcoka akĩrũgama mbere ya kĩgongona kĩa Jehova arĩ mbere ya kĩũngano gĩothe kĩa Isiraeli, na agĩtambũrũkia moko make na igũrũ,
23  akiuga ũũ: “Wee Jehova Ngai wa Isiraeli, gũtirĩ Ngai ũngĩ ũhaana tawe kũu igũrũ kana gũkũ thĩ, ũhingagia kĩrĩkanĩro na ũkonania wendo mwĩhokeku harĩ ndungata ciaku iria ithiaga irĩ mbere yaku na ngoro yacio yothe.
24  Nĩ ũhingĩtie kĩĩranĩro kĩrĩa werĩire baba Daudi ndungata yaku. Weranĩire kĩĩranĩro kĩu na kanua gaku mwene, na ũmũthĩ ũyũ nĩ wakĩhingia na guoko gwaku mwene.
25  Na rĩu, wee Jehova Ngai wa Isiraeli, ũrohingia kĩĩranĩro kĩrĩa werĩire baba Daudi ndungata yaku rĩrĩa woigire ũũ: ‘Gũtirĩ hĩndĩ gũkaaga mũndũ wa kuuma rũciaro-inĩ rwaku mbere yakwa wa gũikarĩra gĩtĩ kĩa ũnene kĩa Isiraeli, angĩkorũo tu ariũ aku nĩ marĩmenyagĩrĩra mĩthiĩre yao na njĩra ya gũthiaga mbere yakwa, o ta ũrĩa wee ũthiaga mbere yakwa.’
26  Na rĩu, wee Ngai wa Isiraeli, ndagũthaitha, reke kĩĩranĩro kĩrĩa werĩire baba Daudi ndungata yaku gĩkorũo kĩrĩ gĩa kwĩhokeka.
27  “No rĩrĩ, hihi Ngai no aikare gũkũ thĩ? Atĩrĩrĩ, igũrũ, ĩni, igũrũ rĩrĩa rĩrĩ igũrũ mũno, rĩtingĩkũigana; na githĩ nyũmba ĩno njakĩte ndĩkĩrĩ nini o na makĩria!
28  Rĩu thikĩrĩria mahoya ma ndungata yaku na ihoya rĩayo rĩa kwenda gwĩtĩkĩrĩka, wee Jehova Ngai wakwa, na ũthikĩrĩrie kĩrĩro gĩa kũhoya ũteithio na mahoya ma ndungata yaku marĩa ĩrakũhoya ĩrĩ mbere yaku ũmũthĩ.
29  Maitho maku maroikaraga merekeire na kũrĩ nyũmba ĩno ũtukũ na mũthenya, kwerekera handũ harĩa woigire atĩrĩ ũhoro-inĩ waho, ‘Rĩĩtwa rĩakwa rĩrĩkoragwo hau,’ nĩguo ũgathikĩrĩria mahoya marĩa ndungata yaku ĩrahoya yerekeire handũ haha.
30  Na ũthikĩrĩrie ihoya rĩa gwĩtĩkĩrĩka rĩa ndungata yaku na ihoya rĩa andũ aku Isiraeli rĩrĩa marahoya merekeire handũ haha, ũroigua ũrĩ gĩikaro-inĩ gĩaku kũu igũrũ; ĩni, ũroigua na ũtuohere.
31  “Mũndũ angĩhĩtĩria mũndũ ũngĩ na ehĩtithio mwĩhĩtwa na amũige rungu rwa kũhingia mwĩhĩtwa ũcio, na hĩndĩ ĩyo arĩ rungu rwa mwĩhĩtwa ũcio oke mbere ya kĩgongona gĩaku nyũmba-inĩ ĩno,
32  ũroigua ũrĩ kũu igũrũ na woe ikinya na ũtuĩre ndungata ciaku na njĩra ya kuuga ũrĩa mwaganu nĩwe ũrĩ na mahĩtia na ũtũme ũndũ ũcio ekĩte ũmũcokerere mũtwe-inĩ wake mwene, na uuge atĩ ũrĩa mũthingu ndarĩ na mahĩtia na ũmũrĩhe kũringana na ũthingu wake mwene.
33  “Andũ aku Isiraeli mangĩkahootwo nĩ thũ nĩ ũndũ wa gũikara magĩkwĩhagĩria, na magũcokerere na magooce rĩĩtwa rĩaku na makũhoye magũthaithe ũmetĩkĩre nyũmba-inĩ ĩno,
34  ũroigua ũrĩ kũu igũrũ na wohere andũ aku Isiraeli mehia mao na ũmacokie bũrũri-inĩ ũrĩa waheire maithe mao ma tene.
35  “Igũrũ rĩngĩkahingwo na kwage mbura nĩ ũndũ wao gũikara magĩkwĩhagĩria, na mahoe merekeire handũ haha na magooce rĩĩtwa rĩaku na magarũrũke matige mehia mao nĩ ũndũ wa ũrĩa ũgaakorũo ũtũmĩte menyihie,
36  ũroigua ũrĩ kũu igũrũ na wohere ndungata ciaku, andũ aku Isiraeli mehia mao, nĩ gũkorũo nĩ ũkaamaruta ũhoro wĩgiĩ njĩra ĩrĩa njega magĩrĩirũo kũgerera; na uurie mbura bũrũri-inĩ waku ũrĩa waheire andũ aku ũrĩ igai.
37  “Kũngĩkagĩa ng’aragu bũrũri-inĩ, kana ihũũra rĩa mũrimũ mũũru, ũrugarĩ mũnene, mbuu, ngigĩ iria ithiaga irĩ gĩkundi, kana ngigĩ irĩ na mũkoroko; kana thũ yao ĩngĩkamarigicĩria itũũra-inĩ o rĩothe rĩa bũrũri ũyũ kana makorũo nĩ ihũũra rĩa mũthemba ũngĩ o wothe kana mũrimũ,
38  mahoya o mothe, ihoya o rĩothe rĩa gwĩtĩkĩrĩka rĩrĩa rĩngĩhoywo nĩ mũndũ o wothe kana andũ aku othe Isiraeli (nĩ gũkorũo o mũndũ nĩ oĩ ihũũra rĩa ngoro yake mwene) rĩrĩa maatambũrũkia moko mao merekeire na kũrĩ nyũmba ĩno,
39  ũroigua ũrĩ kũu igũrũ, gĩikaro-inĩ gĩaku, na ũromohera na woe ikinya; na ũrĩhe o mũndũ kũringana na mĩthiĩre yake yothe, nĩ gũkorũo nĩ ũĩ ngoro yake (wee nowe wiki ũĩ wega ngoro ya mũndũ wothe),
40  nĩguo magagwĩtigĩraga matukũ-inĩ mothe marĩa megũtũũra bũrũri-inĩ ũrĩa waheire maithe maitũ ma tene.
41  “O na ningĩ mũndũ wa kũngĩ ũtarĩ ũmwe wa andũ aku Isiraeli angĩgooka kuuma bũrũri wa kũraya nĩ ũndũ wa rĩĩtwa rĩaku
42  (nĩ gũkorũo nĩ mekũigua ũhoro wĩgiĩ rĩĩtwa rĩaku inene na guoko gwaku kũrĩ hinya na guoko gwaku gũtambũrũkie), na oke ahoe erekeire na kũrĩ nyũmba ĩno,
43  ũrothikĩrĩria ũrĩ kũu igũrũ, gĩikaro-inĩ gĩaku, na ũhingĩrie mũndũ ũcio wa kũngĩ maũndũ marĩa mothe akũhoete, nĩgetha andũ othe thĩinĩ wa thĩ mamenye rĩĩtwa rĩaku na magwĩtigĩre, o ta ũrĩa andũ aku Isiraeli mekaga, na mamenye atĩ nyũmba ĩno njakĩte nĩ ũndũ wa rĩĩtwa rĩaku.
44  “Andũ aku mangĩgathiĩ mbaara-inĩ kũrũa na thũ yao kũrĩa ũngĩmatũma, na mahoe Jehova marorete na kũrĩa itũũra rĩrĩa ũthuurĩte rĩrĩ na merekeire na kũrĩ nyũmba ĩno njakĩte nĩ ũndũ wa rĩĩtwa rĩaku,
45  ũroigua ũrĩ kũu igũrũ mahoya mao na ihoya rĩao rĩa gwĩtĩkĩrĩka na ũtue ciira nĩ ũndũ wao.
46  “Mangĩgakwĩhĩria (nĩ gũkorũo gũtirĩ mũndũ ũtehagia), na ũrakario nĩo na ũmatiganĩrie kũrĩ thũ yao, na anyitani mĩgwate mamanyite mĩgwate mamatware bũrũri wa thũ, kũndũ kũraya kana gũkuhĩ;
47  na macokererũo nĩ meciria mao marĩ bũrũri-inĩ ũrĩa maatwarirũo marĩ mĩgwate, na magũcokerere na magũthaithe marĩ bũrũri-inĩ ũcio wa arĩa maamanyitire mĩgwate, moige atĩrĩ, ‘Nĩ twĩhĩtie na tũgeka maũndũ moru; nĩ twĩkĩte maũndũ ma waganu,’
48  na magũcokerere na ngoro yao yothe na muoyo wao wothe marĩ bũrũri-inĩ wa thũ ciao iria ciamanyitire mĩgwate, na makũhoe marorete na kũrĩ bũrũri wao ũrĩa waheire maithe mao ma tene na marorete na kũrĩ itũũra rĩrĩa ũthuurĩte na kũrĩ nyũmba ĩno njakĩte nĩ ũndũ wa rĩĩtwa rĩaku,
49  ũroigua ũrĩ kũu igũrũ, gĩikaro-inĩ gĩaku, mahoya mao na ihoya rĩao rĩa gwĩtĩkĩrĩka na ũtue ciira nĩ ũndũ wao
50  na wohere andũ aku arĩa makwĩhĩirie, ũmohere mahĩtia mao mothe marĩa makũhĩtĩirie. Nĩ ũgaatũma matuĩke indo cia kũiguĩrũo tha nĩ andũ arĩa mamanyitĩte mĩgwate, nao nĩ makaamaiguĩra tha
51  (nĩ gũkorũo o nĩ andũ aku na igai rĩaku, arĩa warutire Misiri, kuuma mwaki-inĩ mũnene wa gũtwekia kĩgera).
52  Ũrohingũra maitho maku harĩ ihoya rĩa gwĩtĩkĩrĩka rĩa ndungata yaku na ihoya rĩa gwĩtĩkĩrĩka rĩa andũ aku Isiraeli na njĩra ya kũmathikagĩrĩria rĩrĩa rĩothe magũkaĩra.
53  Nĩ gũkorũo nĩ wamaamũrire matuĩke igai rĩaku kuuma harĩ ikundi ciothe cia andũ thĩinĩ wa thĩ, o ta ũrĩa woigire kũgerera Musa ndungata yaku rĩrĩa warutaga maithe maitũ ma tene kuuma Misiri, wee Jehova Mwathani Ũrĩa Mũnene.”
54  Na rĩrĩa Suleimani aarĩkirie kũhoya Jehova mahoya macio o hamwe na ihoya rĩa gwĩtĩkĩrĩka, agĩũkĩra kuuma hau mbere ya kĩgongona kĩa Jehova, harĩa aaturĩtie maru atambũrũkĩtie moko make na igũrũ.
55  Agĩcoka akĩrũgama na akĩrathima kĩũngano gĩothe kĩa Isiraeli na mũgambo mũnene akiuga ũũ:
56  “Jehova arogoocwo, o we ũrĩa ũheete andũ ake Isiraeli handũ ha kũhurũka, o ta ũrĩa eeranĩire. Gũtirĩ kiugo o na kĩmwe harĩ ciĩranĩro ciake ciothe njega iria eeranĩire kũgerera Musa ndungata yake kĩagĩte kũhinga.
57  Jehova Ngai witũ arokorũo hamwe na ithuĩ o ta ũrĩa aakoragwo hamwe na maithe maitũ ma tene. Aroaga gũtũtiganĩria o na kana gũtũtirika.
58  Arotũma ngoro citũ imũkuhĩrĩrie, nĩguo tũthiagĩre njĩra-inĩ ciake ciothe na tũrũmagĩrĩre maathani make, mawatho make, na matuĩro make, marĩa aathire maithe maitũ ma tene marũmagie.
59  Na ciugo ici ciakwa iria ndathaitha Jehova nacio atwĩtĩkĩre irokoragwo hakuhĩ na Jehova Ngai witũ mũthenya na ũtukũ, nĩguo atuage ciira nĩ ũndũ wa ndungata yake na nĩ ũndũ wa andũ ake Isiraeli kũringana na mabataro ma o mũthenya,
60  nĩgetha andũ othe thĩinĩ wa thĩ mamenye atĩ Jehova nĩwe Ngai ũrĩa wa ma. Gũtirĩ ũngĩ!
61  Nĩ ũndũ ũcio rekei ngoro cianyu ikorũo ciĩheanĩte biũ harĩ Jehova Ngai witũ na njĩra ya kũrũmagĩrĩra mawatho make na kũrũmagia maathani make o ta ũrĩa gũtariĩ ũmũthĩ.”
62  Na rĩrĩ, mũthamaki na andũ othe a Isiraeli arĩa maarĩ hamwe nake makĩruta igongona inene marĩ mbere ya Jehova.
63  Maya nĩmo magongona ma ũiguano marĩa Suleimani aarutĩire Jehova: Aarutire ng’ombe 22,000 na ng’ondu 120,000. Nĩ ũndũ ũcio mũthamaki na Aisiraeli othe makĩrugũria nyũmba ya Jehova.
64  Mũthenya ũcio mũthamaki aabatarire kwamũra gĩcigo gĩa gatagatĩ kĩa nja ĩrĩa ĩrĩ mbere ya nyũmba ya Jehova, nĩ gũkorũo hau nĩho aagĩrĩirũo kũrutĩra magongona ma njino, magongona ma mũtu, na icunjĩ cia maguta cia magongona ma ũiguano, tondũ kĩgongona gĩa gĩcango kĩrĩa kĩrĩ mbere ya Jehova kĩarĩ kĩnini mũno ũndũ gĩtangĩaiganĩire magongona ma njino, magongona ma mũtu, na icunjĩ cia maguta cia magongona ma ũiguano.
65  Hĩndĩ ĩyo Suleimani akĩgĩa na gĩathĩ hamwe na andũ othe a Isiraeli, kĩũngano kĩarĩ kĩnene mũno kuuma Lebo-hamathu gũikũrũka nginya Mũkuru wa Misiri, mbere ya Jehova Ngai witũ kwa ihinda rĩa thikũ 7 na thikũ ingĩ 7, thikũ 14 ituranĩirũo.
66  Mũthenya ũrĩa warũmĩrĩire, akĩreka andũ mathiĩ, nao makĩrathima mũthamaki na makĩinũka kwao mĩciĩ makenete na maiguĩte wega ngoro nĩ ũndũ wa wega ũrĩa wothe Jehova oonetie Daudi ndungata yake na andũ ake Isiraeli.
16  Thutha ũcio uuge wa Jehova kwerekera Baasha ũgĩũka kũrĩ Jehu mũrũ wa Hanani, akiuga atĩrĩ:
2  “Ndakwarahũrire kuuma rũkũngũ-inĩ na ngĩgũtua mũtongoria wa gũtongoragia andũ akwa Isiraeli, ĩndĩ ũgĩthiĩ na mbere kũrũmĩrĩra mĩthiĩre ya Jeroboamu na ũgĩtũma andũ akwa Isiraeli mehie nginya makĩndakaria nĩ ũndũ wa mehia mao.
3  Nĩ ũndũ ũcio nĩ ngaahaata Baasha na nyũmba yake biũ, na ngaatua nyũmba yake o ta nyũmba ya Jeroboamu mũrũ wa Nebati.
4  Mũndũ o wothe wa Baasha ũgaakuĩra itũũra-inĩ, akaarĩo nĩ ngui; na mũndũ o wothe wake ũgaakuĩra werũ-inĩ akaarĩo nĩ nyoni cia rĩera-inĩ.”
5  Ha ũhoro wa maũndũ macio mangĩ megiĩ Baasha, ũrĩa eekire o na hinya wake, na githĩ ti maandĩke ibuku-inĩ rĩa maũndũ ma mahinda ma athamaki a Isiraeli?
6  Thutha ũcio Baasha akĩhurũkio hamwe na maithe make ma tene na agĩthikwo Tiriza; na mũrũwe Ela agĩtuĩka mũthamaki ithenya rĩake.
7  Ningĩ uuge wa Jehova ũgĩũka kwerekera Baasha na nyũmba yake, kũgerera mũnabii Jehu mũrũ wa Hanani, nĩ tondũ wa maũndũ mothe moru marĩa eekire maitho-inĩ ma Jehova akĩmũrakaria kũgerera wĩra wa moko make, akĩhaana o ta nyũmba ya Jeroboamu, na ningĩ nĩ tondũ wa kũmũũraga.
8  Mwaka-inĩ wa 26 wa Mũthamaki Asa wa Juda, Ela mũrũ wa Baasha agĩtuĩka mũthamaki wa Isiraeli thĩinĩ wa Tiriza, na aathanire mĩaka ĩĩrĩ.
9  Zimuri ndungata yake, mũnene wa nuthu ya mbũtũ yake ya ngaari cia mbarathi, akĩbanga njama ya kũmũũkĩrĩra rĩrĩa aarĩ Tiriza akĩnyua na arĩ mũrĩĩu nyũmba-inĩ ya Ariza, ũrĩa warũgamagĩrĩra andũ a nyũmba yake kũu Tiriza.
10  Zimuri aatonyire akĩmũtharĩkĩra na akĩmũũraga mwaka-inĩ wa 27 wa Mũthamaki Asa wa Juda, na agĩtuĩka mũthamaki ithenya rĩake.
11  Hĩndĩ ĩrĩa aatuĩkire mũthamaki, rĩrĩa aaikarĩire gĩtĩ gĩake kĩa ũnene, o rĩo akĩniina nyũmba yothe ya Baasha. Ndaigana kũhonokia mũndũrũme o na ũmwe, harĩ andũ arĩa meetainwo nake kana harĩ arata ake.
12  Nĩ ũndũ ũcio Zimuri akĩniina nyũmba yothe ya Baasha, kũringana na uuge wa Jehova ũrĩa aarĩtie kwerekera Baasha kũgerera mũnabii Jehu.
13  Gwathiire ũguo nĩ ũndũ wa mehia marĩa mothe Baasha na mũrũwe Ela meekĩte, na mehia marĩa o maatũmire andũ a Isiraeli mehie na njĩra ya kũrakaria Jehova Ngai wa Isiraeli nĩ ũndũ wa mĩhianano yao ĩtarĩ kĩene.
14  Ha ũhoro wa maũndũ macio mangĩ megiĩ Ela, ũrĩa wothe eekire, na githĩ ti maandĩke ibuku-inĩ rĩa maũndũ ma mahinda ma athamaki a Isiraeli?
15  Mwaka-inĩ wa 27 wa Mũthamaki Asa wa Juda, Zimuri agĩtuĩka mũthamaki thikũ mũgwanja thĩinĩ wa Tiriza rĩrĩa thigari ciaambĩte hema nĩgetha ciũkĩrĩre itũũra rĩa Gibethoni rĩrĩa rĩarĩ rĩa Afilisti.
16  Thutha wa ihinda thigari icio ciaambĩte hema ikĩigua gũkĩrũo atĩrĩ: “Zimuri nĩ abangĩte njama na ningĩ nĩ oragĩte mũthamaki.” Nĩ ũndũ ũcio, mũthenya ũcio andũ othe a Isiraeli magĩtua Omuri, mũnene wa mbũtũ, mũthamaki wa Isiraeli marĩ kũu kambĩ-inĩ.
17  Omuri na andũ othe a Isiraeli arĩa maarĩ hamwe nake makĩambata kuuma Gibethoni magĩthiĩ makĩrigicĩria itũũra rĩa Tiriza.
18  Rĩrĩa Zimuri oonire atĩ itũũra rĩu nĩ rĩatunyanwo, agĩthiĩ agĩtonya nyũmba-inĩ ndaya na igũrũ ĩrĩ na ũgitĩri thĩinĩ wa nyũmba ya mũthamaki na akĩmĩcina arĩ kũu thĩinĩ, na agĩkua.
19  Gwathiire ũguo nĩ tondũ wa mehia make marĩa eekĩte na njĩra ya gwĩka maũndũ moru maitho-inĩ ma Jehova nĩ ũndũ wa kũrũmĩrĩra mĩthiĩre ya Jeroboamu na nĩ ũndũ wa mehia marĩa aatũmire andũ a Isiraeli mehie.
20  Ha ũhoro wa maũndũ macio mangĩ megiĩ Zimuri na njama yake, na githĩ ti maandĩke ibuku-inĩ rĩa maũndũ ma mahinda ma athamaki a Isiraeli?
21  Hĩndĩ ĩyo nĩrĩo andũ a Isiraeli maagayũkanire ikundi igĩrĩ. Gĩkundi kĩmwe kĩa andũ acio gĩgĩtuĩka arũmĩrĩri a Tibini mũrũ wa Ginathu, na meendaga kũmũtua mũthamaki, nakĩo gĩkundi kĩu kĩngĩ gĩkĩrũmĩrĩra Omuri.
22  No andũ arĩa maarũmagĩrĩra Omuri magĩtooria andũ arĩa maarũmagĩrĩra Tibini mũrũ wa Ginathu. Nĩ ũndũ ũcio Tibini agĩkua, nake Omuri agĩtuĩka mũthamaki.
23  Mwaka-inĩ wa 31 wa Mũthamaki Asa wa Juda, Omuri agĩtuĩka mũthamaki wa Isiraeli, na aathanire mĩaka 12. Thĩinĩ wa Tiriza aathanire mĩaka ĩtandatũ.
24  Akĩgũra kĩrĩma gĩa Samaria kuuma kũrĩ Shemeri na taranda igĩrĩ cia betha, na agĩaka itũũra kĩrĩma-inĩ kĩu. Na itũũra rĩu aakire akĩrĩĩta Samaria, akĩrĩĩtania na Shemeri mwene kĩrĩma kĩu.
25  Omuri agĩthiĩ na mbere gwĩka maũndũ moru maitho-inĩ ma Jehova, na aarĩ mũũru gũkĩra arĩa othe maarĩ mbere yake.
26  Akĩrũmĩrĩra mĩthiĩre yothe ya Jeroboamu mũrũ wa Nebati na mehia marĩa aatũmire andũ a Isiraeli mehie na njĩra ya kũrakaria Jehova Ngai wa Isiraeli nĩ ũndũ wa mĩhianano yao ĩtarĩ kĩene.
27  Ha ũhoro wa maũndũ macio mangĩ megiĩ Omuri, ũrĩa eekire o na ciĩko ciake irĩ hinya, na githĩ ti maandĩke ibuku-inĩ rĩa maũndũ ma mahinda ma athamaki a Isiraeli?
28  Thutha ũcio Omuri akĩhurũkio hamwe na maithe make ma tene na agĩthikwo Samaria; na mũrũwe Ahabu agĩtuĩka mũthamaki ithenya rĩake.
29  Ahabu mũrũ wa Omuri aatuĩkire mũthamaki wa Isiraeli mwaka-inĩ wa 38 wa Mũthamaki Asa wa Juda, na Ahabu mũrũ wa Omuri aathanire Isiraeli thĩinĩ wa Samaria mĩaka 22.
30  Ahabu mũrũ wa Omuri aarĩ mũũru maitho-inĩ ma Jehova gũkĩra arĩa othe maarĩ mbere yake.
31  Na nĩ ũndũ wa kuona ta arĩ ũndũ mũnini kũrũmĩrĩra mehia ma Jeroboamu mũrũ wa Nebati, ningĩ nĩ aahikirie Jezebeli mwarĩ wa Ethibaali, mũthamaki wa Asidoni, na akĩambĩrĩria gũtungatĩra Baali na kũmũinamĩrĩra.
32  Makĩria ma ũguo, agĩakĩra Baali kĩgongona nyũmba-inĩ ya Baali ĩrĩa aakĩte Samaria.
33  Ningĩ Ahabu agĩthondeka mũtĩ wa kũhoywo. Ahabu eekire maũndũ maingĩ ma kũrakaria Jehova Ngai wa Isiraeli gũkĩra athamaki othe a Isiraeli arĩa maarĩ mbere yake.
34  Matukũ-inĩ make, Hieli Mũbetheli nĩ aakire itũũra rĩa Jeriko rĩngĩ. Agĩkĩũrũo nĩ Abiramu irigithathi rĩake nĩ ũndũ wa gwaka mũthingi warĩo, na akĩũrũo nĩ Segubu kĩhinga nda gĩake nĩ ũndũ wa gwaka mĩrango yarĩo, kũringana na uuge wa Jehova kũgerera Joshua mũrũ wa Nuni.
18  Thutha wa ihinda rĩigana ũna, mwaka-inĩ wa gatatũ, kiugo kĩa Jehova gĩgĩkinyĩra Elija, akĩrũo ũũ: “Thiĩ wĩyonanie kũrĩ Ahabu, na nĩ ngũtũma mbura yure thĩinĩ wa thĩ.”
2  Nĩ ũndũ ũcio Elija agĩthiĩ kwĩyonania kũrĩ Ahabu, hĩndĩ ĩrĩa ng’aragu yarĩ nene mũno thĩinĩ wa Samaria.
3  Ihinda-inĩ o rĩu, Ahabu agĩta Obadia, ũrĩa warũgamagĩrĩra andũ a nyũmba yake. (Na rĩrĩ, Obadia nĩ eetigĩrĩte Jehova mũno,
4  na rĩrĩa Jezebeli ooragaga anabii a Jehova, Obadia ooire anabii 100 na akĩmahitha ngurunga-inĩ igĩrĩ, o ngurunga anabii 50, akamaheaga mĩgate na maĩ.)
5  Ahabu agĩcoka akĩra Obadia atĩrĩ: “Tuĩkania bũrũri ũthiĩ matherũkĩro-inĩ mothe ma maĩ na mĩkuru-inĩ yothe. Hihi twahota kuona nyeki ya kũigana nĩgetha mbarathi na nyũmbũ itũũre muoyo nĩguo nyamũ citũ ciothe itigakue.”
6  Nĩ ũndũ ũcio makĩgayana gĩcigo kĩrĩa megũtuĩkania. Ahabu agĩthiĩ arĩ wiki na njĩra ĩmwe, nake Obadia agĩthiĩ arĩ wiki na njĩra ĩngĩ.
7  Na Obadia arĩ njĩra-inĩ agĩthiĩ, Elija agĩũka nĩguo acemanie nake. O rĩo Obadia akĩmũmenya na akĩĩgũithia agĩturumithia ũthiũ wake thĩ, akĩũria atĩrĩ: “Mwathi wakwa Elija, nĩwe?”
8  Akĩmũcokeria ũũ: “Ĩĩ nĩ niĩ. Thiĩ wĩre mwathi waku atĩrĩ: ‘Elija arĩ gũkũ.’”
9  No we akĩmwĩra ũũ: “Nĩ mehia marĩkũ njĩkĩte nĩgetha ũneane ndungata yaku guoko-inĩ kwa Ahabu nĩguo anjũrage?
10  O ta ũrĩa Jehova Ngai waku atũũraga muoyo, gũtirĩ rũrĩrĩ o na kana ũthamaki mwathi wakwa atarĩ aratũmana ũgacario. Thutha wao kuuga atĩrĩ, ‘Ndarĩ gũkũ,’ agatũma ũthamaki ũcio na rũrĩrĩ rũu ciĩhĩte atĩ itikuonete.
11  Na rĩu ũroiga ũũ, ‘Thiĩ wĩre mwathi waku atĩrĩ: “Elija arĩ gũkũ.”’
12  Ndoimagara ngũtige, roho wa Jehova ũgũkuoya ũgũtware kũndũ itekũmenya nĩ kũ, na ndera Ahabu ũhoro ũcio acoke age gũkuona, hatarĩ nganja no ekũnjũraga. Na ndungata yaku ĩtũire ĩĩtigĩrĩte Jehova kuuma ũnyinyi-inĩ wayo.
13  Kaĩ mwathi wakwa atarĩ erũo ũrĩa ndekire rĩrĩa Jezebeli ooragaga anabii a Jehova, ũrĩa ndahithire anabii 100 a Jehova marĩ ikundi igĩrĩ, o gĩkundi kĩa anabii 50 ngurunga-inĩ ĩmwe na ngĩikara ngĩmaheaga mĩgate na maĩ?
14  No rĩu ũroiga ũũ, ‘Thiĩ wĩre mwathi waku atĩrĩ: “Elija arĩ gũkũ.”’ Hatarĩ nganja no ekũnjũraga.”
15  Ĩndĩ Elija akĩmwĩra atĩrĩ: “O ta ũrĩa Jehova mũnene wa ita ũrĩa ndungatagĩra atũũraga muoyo, ũmũthĩ nĩ ngwĩyonania kũrĩ we.”
16  Nĩ ũndũ ũcio Obadia agĩthiĩ gũcemania na Ahabu na akĩmwĩra ũhoro ũcio, nake Ahabu agĩthiĩ gũcemania na Elija.
17  Rĩrĩa Ahabu oonire Elija, akĩmũũria atĩrĩ: “Nĩwe wee, o wee ũrĩa ũrehete thĩna mũnene thĩinĩ wa Isiraeli?”
18  Nĩ ũndũ ũcio akĩmwĩra ũũ: “Niĩ ti niĩ ndehete thĩna thĩinĩ wa Isiraeli, ĩndĩ nĩwe na nyũmba ya thoguo, nĩ ũndũ wa gũtiganĩria maathani ma Jehova na nĩ ũndũ wa kũrũmĩrĩra ngai cia Baali.
19  Na rĩu njĩtĩra andũ a Isiraeli othe moke Kĩrĩma-inĩ gĩa Karimeli, o hamwe na anabii 450 a Baali na anabii 400 a mũtĩ wa kũhoywo, arĩa marĩagĩra metha-inĩ ya Jezebeli.”
20  Nĩ ũndũ ũcio Ahabu agĩtũma ndũmĩrĩri gatagatĩ-inĩ ka andũ othe a Isiraeli na agĩcokanĩrĩria anabii hamwe Kĩrĩma-inĩ gĩa Karimeli.
21  Nake Elija agĩkuhĩrĩria andũ acio othe akĩmeera atĩrĩ: “Nĩ nginya rĩ mũgũtũũra mũthanganĩirie gatagatĩ ka mawoni merĩ ngũrani? Angĩkorũo Jehova nĩwe Ngai ũrĩa wa ma, mũrũmĩrĩrei; no angĩkorũo nĩ Baali, mũrũmĩrĩrei!” No andũ matiigana kũmũcokeria ũndũ o na ũmwe.
22  Elija agĩcoka akĩra andũ acio ũũ: “Niĩ no niĩ mũnabii ũrĩa ũtigarĩte wa Jehova, no anabii a Baali nĩ arũme 450.
23  Nĩ matũnengere tũtegwa twĩrĩ, nao mathuure gategwa kamwe na magatinangie icunjĩ macigĩrĩre ngũ igũrũ, no matigakie mwaki. Na niĩ haarĩrie gategwa kau kangĩ na ndĩkaigĩrĩre ngũ igũrũ, no ndigwakia mwaki.
24  Mũcoke mũkaĩre rĩĩtwa rĩa ngai wanyu, na niĩ ngaĩre rĩĩtwa rĩa Jehova. Ngai ũrĩa ũgũcokia mahoya kũgerera mwaki nĩ ekuonania atĩ nĩwe Ngai ũrĩa wa ma.” Nĩ ũndũ ũcio andũ othe makiuga ũũ: “Ũguo woiga nĩ wega.”
25  Elija agĩkĩra anabii a Baali atĩrĩ: “Ambĩrĩrai gũthuura gategwa kamwe na mũkahaarĩrie, tondũ nĩ inyuĩ aingĩ. Mũcoke mũkaĩre rĩĩtwa rĩa ngai wanyu, no mũtigakie mwaki.”
26  Nĩ ũndũ ũcio makĩoya gategwa karĩa maanengerirũo, magĩkahaarĩria, na magĩikara magĩkayagĩra rĩĩtwa rĩa Baali kuuma rũcinĩ nginya ithaa rĩa mĩaraho, makiugaga ũũ: “Wee Baali, tũigue!” No gũtiarĩ na mũgambo maaiguire na gũtiarĩ na wa kũmacokeria. Magĩikara makĩrũgarũgaga magĩthiũrũrũkaga kĩgongona kĩrĩa maakĩte.
27  Kĩndũ ta ithaa-inĩ rĩa mĩaraho Elija akĩambĩrĩria kũmanyũrũria akĩmeeraga ũũ: “Anĩrĩrai na mũgambo wanyu wothe! Na githĩ Baali ti ngai! No gũkorũo arĩ na maũndũ areciria kana akorũo hihi athiĩte gwĩteithia. Kana hihi akorũo arĩ toro na nĩ kũrabatarania mũndũ wa kũmũũkĩria!”
28  Maanagĩrĩra na mũgambo wao wothe magĩĩtemangaga na tũhiũ na matimũ, kũringana na mũtugo wao, nginya makiura thakame ĩkĩiyũra mĩĩrĩ-inĩ yao.
29  O na thutha wa mĩaraho magĩthiĩ o na mbere kũhũhũtĩka nginya ihinda rĩrĩa igongona rĩa mũtu rĩa hwaĩ-inĩ rĩrutagwo, no gũtirĩ mũgambo maaiguire na gũtiarĩ na wa kũmacokeria; gũtiarĩ na wa kũmathikĩrĩria.
30  Thutha wa ihinda Elija akĩra andũ othe atĩrĩ: “Nguhĩrĩriai.” Kwoguo andũ acio othe makĩmũkuhĩrĩria. Agĩcoka agĩthondeka kĩgongona kĩa Jehova rĩngĩ kĩrĩa kĩamomoretwo.
31  Elija agĩcoka akĩoya mahiga 12, kũringana na mũigana wa mĩhĩrĩga ya ariũ a Jakubu, o we ũrĩa kiugo kĩa Jehova kĩamwĩrire atĩrĩ: “Rĩu ũrĩtagwo Isiraeli.”
32  Akĩhũthĩra mahiga macio gwaka kĩgongona na rĩĩtwa rĩa Jehova. Agĩcoka agĩthondeka mũtaro ũthiũrũrũkĩirie kĩgongona kĩu gĩothe, gĩcigo kĩarĩ kĩnene ũndũ kĩngĩahandirũo mbegũ ithimi igĩrĩ cia sea.
33  Thutha ũcio akĩbanga ngũ, agĩtinangia gategwa kau icunjĩ, na agĩkaigĩrĩra ngũ igũrũ. Agĩcoka akiuga atĩrĩ: “Iyũriai ndigithũ inya nene maĩ na mũmaitĩrĩrie igũrũ rĩa igongona rĩa njino na igũrũ rĩa ngũ.”
34  Agĩcoka akiuga ũũ: “Ĩkai ũguo rĩngĩ.” Magĩgĩka ũguo rĩngĩ. O rĩngĩ akĩmeera atĩrĩ: “Ĩkai ũguo riita rĩa gatatũ.” Magĩgĩka ũguo riita rĩa gatatũ.
35  Namo maĩ macio magĩtherera gũthiũrũrũkĩria kĩgongona kĩu gĩothe, o na ningĩ akĩiyũria maĩ mũtaro-inĩ ũcio.
36  Ihinda-inĩ rĩrĩa igongona rĩa mũtu rĩa hwaĩ-inĩ rĩrutagwo, mũnabii Elija agĩkuhĩrĩria hau mbere na akiuga ũũ: “Wee Jehova, Ngai wa Iburahimu, Isaaka, na Isiraeli, reke ũmũthĩ kũmenyeke atĩ wee nĩwe Ngai thĩinĩ wa Isiraeli na atĩ niĩ ndĩ ndungata yaku na atĩ njĩkĩte maũndũ maya mothe kũgerera kiugo gĩaku.
37  Njigua, wee Jehova! Njigua nĩgetha andũ aya mamenye atĩ wee, Jehova, nĩwe Ngai ũrĩa wa ma na atĩ nĩ ũragarũra ngoro ciao nĩguo igũcokerere.”
38  Nĩ ũndũ ũcio mwaki wa Jehova ũgĩikũrũka kuuma igũrũ na ũgĩcina igongona rĩu rĩa njino, ngũ icio, mahiga macio, tĩri ũcio, na ũkĩniaria maĩ macio maarĩ mũtaro-inĩ.
39  Rĩrĩa andũ acio othe moonire ũguo, o rĩo makĩĩgũithia magĩturumithia mothiũ mao thĩ na makiuga ũũ: “Jehova nĩwe Ngai ũrĩa wa ma! Jehova nĩwe Ngai ũrĩa wa ma!”
40  Elija agĩcoka akĩmeera atĩrĩ: “Nyitai anabii acio a Baali! Mũtikareke o na ũmwe wao ethare!” O rĩo makĩmanyita, na Elija akĩmaikũrũkia karũũĩ-inĩ ga Kishoni na akĩmoragĩra kuo.
41  Elija agĩcoka akĩra Ahabu atĩrĩ: “Ambata ũthiĩ ũkarĩe na ũkanyue, nĩ gũkorũo kũrĩ na mũgambo wa mbura nene.”
42  Nĩ ũndũ ũcio Ahabu akĩambata nĩguo akarĩe na akanyue, nake Elija akĩambata agĩthiĩ gacũmbĩrĩ-inĩ ga kĩrĩma gĩa Karimeli na agĩkumĩrĩra thĩ, aigĩte ũthiũ wake gatagatĩ ka maru make.
43  Agĩcoka akĩra ndungata yake atĩrĩ: “Ndagũthaitha wambate ũthiĩ ũrore mwena wa iria-inĩ.” Nĩ ũndũ ũcio akĩambata na akĩrora, akiuga ũũ: “Gũtirĩ kĩndũ o na kĩ.” Elija aamwĩrire ũũ rĩngĩ na rĩngĩ maita mũgwanja, “Coka ho.”
44  Riita rĩa mũgwanja ndungata ĩyo yake ĩkĩmwĩra ũũ: “Atĩrĩrĩ, harĩ na gatu kanini kaigana rũhĩ rwa mũndũ karambata kuuma iria-inĩ.” Nĩ ũndũ ũcio Elija akiuga ũũ: “Thiĩ wĩre Ahabu atĩrĩ, ‘Oherera mbarathi ngaari-inĩ! Ikũrũka nĩgetha ndũkahingĩrĩrio nĩ mbura!’”
45  Ihinda-inĩ o rĩu, igũrũ rĩkĩiyũra matu mairũ, rũhuho rũkĩhurutana, na gũkiura mbura nene; nake Ahabu agĩthiĩ na mbere na rũgendo akuuĩtwo nĩ ngaari yake ya mbarathi erekeire Jezireeli.
46  Ĩndĩ guoko kwa Jehova gũgĩũka igũrũ rĩa Elija, na akĩĩhotora nguo yake njohero-inĩ na agĩteng’era akĩhĩtũka Ahabu agĩthiĩ nginya Jezireeli.
17  Na rĩrĩ, Elija Mũtishibi, mũikari wa Gileadi akĩra Ahabu ũũ: “O ta ũrĩa Jehova Ngai wa Isiraeli o we ũrĩa ndungatagĩra atũũraga muoyo-rĩ, mĩaka-inĩ ĩno gũtigũkorũo na ime kana mbura o tiga kũgerera kiugo gĩakwa!”
2  Kiugo kĩa Jehova gĩkĩmũkinyĩra, akĩrũo ũũ:
3  “Uma gũkũ, werekere mwena wa irathĩro na wĩhithe Mũkuru-inĩ wa Kerithu, mwena wa irathĩro wa Jorodani.
4  Ũrĩnyuaga maĩ kuuma karũũĩ-inĩ, na nĩ ngwatha mahuru makũrehagĩre irio kũu.”
5  Agĩthiĩ o rĩo na agĩka kũringana na uuge wa Jehova; agĩthiĩ na agĩikara Mũkuru-inĩ wa Kerithu, mwena wa irathĩro wa Jorodani.
6  Na mahuru maamũrehagĩra mũgate na nyama rũcinĩ na mũgate na nyama hwaĩ-inĩ, na aanyuaga maĩ ma karũũĩ kau.
7  No thutha wa matukũ maigana ũna, karũũĩ kau gakĩhũa, tondũ gũtiarĩ na mbura bũrũri-inĩ.
8  Kiugo kĩa Jehova gĩkĩmũkinyĩra:
9  “Ũkĩra ũthiĩ Zarefathu ĩrĩa ya Sidoni, na ũikare kũu. Atĩrĩrĩ, nĩ ngwatha mũtumia wa ndigwa kuo akũheage irio.”
10  Nĩ ũndũ ũcio agĩũkĩra na agĩthiĩ Zarefathu. Rĩrĩa aakinyire itonyero-inĩ rĩa itũũra, akĩona mũtumia wa ndigwa akĩũngania tũkũ. Kwoguo akĩmwĩta na akĩmwĩra ũũ: “Ndagũthaitha ndehera tũmaĩ na gĩkombe nyue.”
11  Na rĩrĩa aathiaga kũmũrehera maĩ, Elija akĩmwĩta akĩmwĩra ũũ: “Ndagũthaitha ndehera kĩenyũ kĩa mũgate ũnyitĩte na guoko.”
12  Nake akĩmũcokeria ũũ: “O ta ũrĩa Jehova Ngai waku atũũraga muoyo, ndirĩ na mũgate, no ngundi ya mũtu ĩrĩ ndigithũ-inĩ nene na tũguta tũnini tũrĩ ndigithũ-inĩ nini. Rĩu ndĩracokanĩrĩria tũkũ tũnini, njoke thiĩ ngaruge kĩndũ nĩ ũndũ wakwa na mũrũ wakwa. Na twarĩa, thutha ũcio no gũkua tũgũkua.”
13  Elija akĩmwĩra atĩrĩ: “Ndũgetigĩre. Thiĩ mũciĩ wĩke o ta ũguo woiga. No wambe ũndugĩre kamũgate kanini ga gĩthiũrũrĩ kuumana na kĩrĩa kĩ ho, ũcoke ũndehere. Thutha ũcio no ũruge kĩndũ nĩ ũndũ waku na mũrũguo.
14  Nĩ gũkorũo ũũ nĩguo Jehova Ngai wa Isiraeli oigĩte: ‘Ndigithũ ĩyo nene ya mũtu ndĩrĩ hĩndĩ ĩgaathira mũtu, nayo ndigithũ ĩyo nini ya maguta ndĩrĩ hĩndĩ ĩkaaniara maguta o nginya mũthenya ũrĩa Jehova akoiria mbura gũkũ thĩ.’”
15  Mũtumia ũcio agĩgĩthiĩ na agĩka o ta ũrĩa Elija aamwĩrire, na we hamwe na Elija na andũ a nyũmba yake magĩkorũo marĩ na irio cia kũrĩa matukũ maingĩ.
16  Ndigithũ ĩyo nene ya mũtu ndĩigana gũthira mũtu, nayo ndigithũ ĩyo nini ya maguta ndĩigana kũniara maguta, kũringana na uuge wa Jehova ũrĩa aarĩtie kũgerera Elija.
17  Thutha wa maũndũ macio, mũrũ wa mũtumia ũcio mwene mũciĩ akĩrwara, na mũrimũ ũcio wake ũkĩĩha mũno nginya agĩtiga kũhuhia.
18  Mũtumia ũcio akĩũria Elija ũũ: “Nĩ ũndũ ũrĩkũ ũrĩ naguo na niĩ, wee mũndũ ũyũ wa Ngai ũrĩa wa ma? Kaĩ ũũkĩte kũndirikania mahĩtia makwa na kũũraga mũrũ wakwa?”
19  No Elija akĩmwĩra atĩrĩ: “Nengera mũrũguo.” Na akĩmuoya kuuma moko-inĩ ma nyina na akĩmũkuua akĩambata nake kanyũmba-inĩ ka igũrũ, kũrĩa aaikaraga, na akĩmũkomia ũrĩrĩ-inĩ wake mwene.
20  Agĩkaĩra Jehova akiuga ũũ: “Wee Jehova Ngai wakwa, kaĩ nginya mũtumia ũyũ wa ndigwa ndĩraikara nake o nake ũramũrehera ũũru na njĩra ya kũũraga mũrũwe?”
21  Agĩcoka agĩĩtambũrũkia igũrũ rĩa mwana ũcio maita matatũ na agĩkaĩra Jehova akiuga ũũ: “Wee Jehova Ngai wakwa, ndagũthaitha reke muoyo wa mwana ũyũ ũmũcokerere.”
22  Jehova agĩgĩthikĩrĩria ihoya rĩa Elija, na muoyo wa mwana ũcio ũkĩmũcokerera, na akĩarahũka.
23  Elija akĩoya mwana ũcio na akĩmũikũrũkia kuuma kanyũmba-inĩ ka igũrũ akĩmũtwara nyũmba na akĩmũnengera nyina; na Elija akiuga ũũ: “Ta rora, mũrũguo arĩ muoyo.”
24  Nĩ ũndũ ũcio mũtumia ũcio akĩra Elija atĩrĩ: “Rĩu nĩ ndamenya atĩ kũna wee ũrĩ mũndũ wa Ngai na kiugo kĩa Jehova kĩrĩa kĩrĩ kanua-inĩ gaku nĩ kĩa ma.”
9  Na rĩrĩ, rĩrĩa Suleimani aarĩkirie gwaka nyũmba ya Jehova, nyũmba ya mũthamaki, na kĩrĩa gĩothe Suleimani eerirĩirie gwaka,
2  Jehova akiumĩrĩra Suleimani riita rĩa kerĩ, o ta ũrĩa aamumĩrĩire arĩ Gibeoni.
3  Jehova akĩmwĩra atĩrĩ: “Nĩ njiguĩte mahoya maku na ihoya rĩaku rĩa gwĩtĩkĩrĩka rĩrĩa ũhoete ũrĩ mbere yakwa. Nĩ nyamũrĩte nyũmba ĩno wakĩte na njĩra ya kũiga rĩĩtwa rĩakwa rĩtũũre kuo, namo maitho makwa na ngoro yakwa irĩkoragwo kuo hingo ciothe.
4  Nawe-rĩ, angĩkorũo nĩ ũrĩthiaga mbere yakwa ta ũrĩa thoguo Daudi aathiaga, ũrĩ na wĩkindĩru wa ngoro na ũrũngĩrĩru, na njĩra ya gwĩka ũrĩa wothe ngwathĩte, na wathĩkagĩre mawatho makwa na matuĩro makwa,
5  nĩ ngũhanda gĩtĩ kĩa ũnene kĩa ũthamaki waku igũrũ rĩa Isiraeli tene na tene, o ta ũrĩa nderĩire thoguo Daudi ngiuga ũũ, ‘Gũtirĩ hĩndĩ gũkaaga mũndũ wa kuuma rũciaro-inĩ rwaku ũikarĩire gĩtĩ kĩa ũnene kĩa Isiraeli.’
6  No wee na ariũ aku mũngĩgarũrũka mũtige kũnũmagĩrĩra na mwage kũrũmagia maathani makwa na mawatho makwa marĩa njigĩte mbere yanyu, na mũthiĩ mũtungatĩre ngai ingĩ na mũcinamĩrĩre,
7  nĩ ngeeheria Isiraeli kuuma bũrũri ũrĩa ndĩmaheete, nayo nyũmba ĩno nyamũrĩte nĩ ũndũ wa rĩĩtwa rĩakwa ndĩmĩeherie mbere ya maitho makwa, na andũ a Isiraeli magaatuĩka kĩndũ gĩa kũnyararũo na manyũrũrio gatagatĩ-inĩ ka ikundi ciothe cia andũ.
8  Na nyũmba ĩno ĩgaatuĩka hĩba cia mwanangĩko. Mũndũ wothe ũkaahĩtũkagĩra hakuhĩ nayo akaamĩroraga agegete na akahuuha mĩrũri akoiga atĩrĩ, ‘Nĩ kĩĩ gĩatũmire Jehova eke bũrũri ũyũ na nyũmba ĩno ũũ?’
9  Ningĩ macoke moige ũũ, ‘Nĩ tondũ nĩ maatiganĩirie Jehova Ngai wao, ũrĩa warutire maithe mao ma tene bũrũri-inĩ wa Misiri, na makĩhĩmbĩria ngai ingĩ na magĩcinamĩrĩra na magĩcitungatĩra. Nĩkĩo Jehova aamareheire mwanangĩko ũyũ wothe.’”
10  Gũkinyĩria mũthia-inĩ wa mĩaka 20, ihinda-inĩ rĩrĩa Suleimani aakire nyũmba icio cierĩ, nyũmba ya Jehova na nyũmba ya mũthamaki,
11  Hiramu mũthamaki wa Turo nĩ aaheete Suleimani mbaũ cia mũtarakwa na mbaũ cia mũthengera hamwe na thahabu nyingĩ mũno o ta ũrĩa eerirĩirie, nake Mũthamaki Suleimani akĩhe Hiramu matũũra 20 gĩcigo-inĩ kĩa Galili.
12  Nĩ ũndũ ũcio Hiramu akiuma Turo nĩgetha akone matũũra marĩa Suleimani aamũhete, no ndaakenirio nĩmo.
13  Akĩũria ũũ: “Nĩ matũũra ma mũthemba ũrĩkũ maya wahe, mũrũ wa ithe witũ?” Nĩ ũndũ ũcio matũũra macio magĩtwo Bũrũri wa Kabuli nginyagia ũmũthĩ.
14  Ihinda-inĩ o rĩu, Hiramu agĩtũmĩra mũthamaki taranda 120 cia thahabu.
15  Ũyũ nĩguo ũhoro wĩgiĩ andũ arĩa Mũthamaki Suleimani aathire marute wĩra mũritũ ũkonainie na gwaka nyũmba ya Jehova, nyũmba yake mwene, Karĩma, rũthingo rwa Jerusalemu, Hazoru, Megido, na Gezeri.
16  (Firauni mũthamaki wa Misiri nĩ aambatĩte na agatunyana itũũra rĩa Gezeri na akarĩcina na mwaki, na ningĩ nĩ ooragĩte Akanaani arĩa maaikaraga itũũra-inĩ rĩu. Nĩ ũndũ ũcio akĩrĩheana kũrĩ mwarĩ, mũtumia wa Suleimani, rĩrĩ kĩheo gĩa gũtigana.)
17  Suleimani agĩaka Gezeri, Bethi-horoni ya Kĩanda,
18  Baalathu, na Tamaru werũ-inĩ, o kũu bũrũri-inĩ,
19  o hamwe na matũũra mothe marĩa Suleimani aaigaga indo, matũũra ma ngaari cia mbarathi, matũũra ma atwarithia a mbarathi, na kĩrĩa gĩothe Suleimani eerirĩirie gwaka Jerusalemu, Lebanoni, na bũrũri-inĩ wothe kũrĩa aathanaga.
20  Nao andũ othe arĩa maatigarire kuuma harĩ Aamori, Ahiti, Aperizi, Ahivi, na Ajebusi, arĩa mataarĩ Aisiraeli,
21  njiarũa ciao iria ciatigarire bũrũri-inĩ—iria Aisiraeli mataahotire kũniina—ciaathirũo nĩ Suleimani irutage wĩra mũritũ irĩ ngombo nginyagia ũmũthĩ.
22  Ĩndĩ Suleimani ndaigana gũtua Mũisiraeli o na ũmwe ngombo, nĩ gũkorũo nĩo maarĩ njamba ciake cia ita, ndungata ciake, anene ake, atongoria ake a mbũtũ, na anene a atwarithia ake a ngaari cia mbarathi na atwarithia a mbarathi.
23  Kwarĩ na anene 550 a atongoria arĩa maarũgamagĩrĩra wĩra wa Suleimani, anyabara a kũrũgamĩrĩra andũ arĩa maarutaga wĩra.
24  Nake mwarĩ wa Firauni akĩambata kuuma Itũũra-inĩ rĩa Daudi agĩthiĩ nyũmba-inĩ yake mwene ĩrĩa Suleimani aamwakĩire; Suleimani agĩcoka agĩaka Karĩma.
25  Suleimani aarutaga magongona ma njino na magongona ma ũiguano maita matatũ o mwaka kĩgongona-inĩ kĩrĩa aakĩire Jehova, ningĩ nĩ aarutagĩra ndogo ya magongona kĩgongona-inĩ kĩrĩa kĩarĩ mbere ya Jehova, Suleimani agĩkĩrĩkia nyũmba ĩyo.
26  Ningĩ Mũthamaki Suleimani agĩthondeka gĩkundi kĩa meri kũu Ezioni-geberi, ĩrĩa ĩrĩ hakuhĩ na Elothu, rũteere-inĩ rwa Iria Itune bũrũri-inĩ wa Edomu.
27  Hiramu agĩtũma ndungata ciake mwene na gĩkundi kĩu kĩa meri, o hamwe na aruti wĩra a meri arĩa maarĩ na ũmenyeru, magatungate hamwe na ndungata cia Suleimani.
28  Magĩthiĩ Ofiri na makĩruta kuo taranda 420 cia thahabu na magĩtwarĩra Mũthamaki Suleimani.
7  Suleimani aahũthĩrire mĩaka 13 gwaka nyũmba yake mwene, nginya nyũmba yake yothe ĩkĩrĩka.
2  Na agĩaka Nyũmba ya Mũtitũ wa Lebanoni ya ũraihu wa mĩkono 100, wariĩ wa mĩkono 50, na ũraihu wa na igũrũ wa mĩkono 30 igũrũ rĩa mĩhari ĩna ya itugĩ cia mũtarakwa; na haarĩ na mĩgamba ya mũtarakwa igũrũ rĩa itugĩ icio.
3  Yahumbĩrĩtwo igũrũ na mbaũ cia mũtarakwa mĩaro-inĩ ĩrĩa yaigĩrĩirũo itugĩ-inĩ icio; mĩaro ĩyo yarĩ 45, o mũhari mĩaro 15.
4  Haarĩ na ndirica mĩhari ĩtatũ ciarĩ na buremu, na o ndirica yang’etheire ndirica ĩrĩa ĩngĩ ngoroba-inĩ ithatũ.
5  Mĩromo yothe na itugĩ cia mĩrango yarĩ na buremu ciaiganaine mĩena yothe ĩna, o ta ũrĩa ndirica icio ciang’ethanĩire ciatariĩ mwena wa mbere ngoroba-inĩ ithatũ.
6  Na agĩaka Nyũmba ya Itugĩ ya ũraihu wa mĩkono 50 na wariĩ wa mĩkono 30, na haarĩ na gĩthaku mwena wayo wa mbere, kĩarĩ na itugĩ na rwembea.
7  Ningĩ agĩaka Nyũmba ya Gĩtĩ kĩa Ũnene, kũrĩa aaciirithanagĩria—Nyũmba ya Gũciirithanĩria—na makĩmĩhumbĩra na mbaũ cia mũtarakwa kuuma thĩ nginya mĩitĩrĩro-inĩ.
8  Nayo nyũmba yake ya gũikara, ĩrĩa yarĩ thĩinĩ wa nja ĩyo ĩngĩ, yaakirũo mwena wa na thutha haraihu kuuma Nyũmba-inĩ ĩyo, na mwakĩre wayo watariĩ o ta wa ĩyo. Ningĩ agĩakĩra mwarĩ wa Firauni ũrĩa Suleimani aahikĩtie nyũmba yatariĩ o ta Nyũmba ĩyo.
9  Mĩako ĩyo yothe yaakĩtwo na mahiga ma goro maaicũhĩtio kũringana na ũrĩa maathimĩtwo, marengereirũo mwena wa thĩinĩ na wa nja na thoo cia kũrenga mahiga, kuuma mũthingi-inĩ wayo nginya igũrũ, na nja gũthiĩ nginya nja ĩrĩa nene.
10  Naguo mũthingi waakĩtwo na mahiga manene mũno ma goro; mahiga mamwe maarĩ ma mĩkono ikũmi, namo mahiga mangĩ maarĩ ma mĩkono ĩnana.
11  Na igũrũ rĩamo haarĩ na mahiga ma goro, maaicũhĩtio kũringana na ũrĩa maathimĩtwo, o hamwe na mbaũ cia mũtarakwa.
12  Nayo nja ĩrĩa nene yathiũrũrũkĩirio na mĩhari ĩtatũ ya mahiga ma gwacũhio na mũhari ũmwe wa mĩgamba ya mũtarakwa, o ta ũrĩa nja ĩrĩa nini ya nyũmba ya Jehova yatariĩ hamwe na gĩthaku kĩa nyũmba ĩyo.
13  Mũthamaki Suleimani agĩtũmanĩra Hiramu na akĩmũrehe kuuma Turo.
14  Aarĩ mũrũ wa mũtumia wa ndigwa wa kuuma mũhĩrĩga-inĩ wa Nafitali, nake ithe aarĩ Mũturo na aarĩ mũturi wa indo cia gĩcango; na aarĩ na ũũgĩ mũingĩ mũno, ũtaũku, na ũmenyeru wa wĩra wa mĩthemba yothe wĩgiĩ gĩcango. Nĩ ũndũ ũcio agĩthiĩ kũrĩ Mũthamaki Suleimani na akĩruta wĩra wake wothe.
15  Agĩthondeka itugĩ igĩrĩ cia gĩcango gĩtwekie; o gĩtugĩ kĩarĩ na ũraihu wa mĩkono 18, na rũrigi rwa gũthima rũrĩa rũngĩathiũrũrũkĩirie o gĩtugĩ harĩ itugĩ icio cierĩ rwarĩ rwa ũraihu wa mĩkono 12.
16  Na agĩtwekia gĩcango agĩthondeka ciongo igĩrĩ cia gwĩkĩrũo igũrũ rĩa itugĩ icio. Kĩongo kĩmwe kĩarĩ na ũraihu wa na igũrũ wa mĩkono ĩtano, nakĩo kĩongo kĩu kĩngĩ kĩarĩ na ũraihu wa na igũrũ wa mĩkono ĩtano.
17  O kĩongo igũrũ rĩa gĩtugĩ kĩarĩ na neti yagathĩkanĩtio na tũmĩnyororo tuogothe; neti mũgwanja kĩongo-inĩ kĩmwe na neti mũgwanja kĩongo-inĩ kĩu kĩngĩ.
18  Na agĩthondeka makomamanga mĩhari ĩĩrĩ mathiũrũrũkĩirie neti ĩmwe ma kũhumbĩra ciongo icio ciarĩ igũrũ rĩa itugĩ icio; agĩka ũguo harĩ ciongo icio cierĩ.
19  Ciongo icio ciarĩ igũrũ rĩa itugĩ icio gĩthaku-inĩ, ciahaanaga ihũa rĩa itoka gĩcunjĩ gĩacio kĩa ũraihu wa na igũrũ wa mĩkono ĩna.
20  Ciongo icio ciarĩ igũrũ rĩa itugĩ icio igĩrĩ, igũrũ rĩa gĩcunjĩ gĩa gĩthiũrũrĩ kĩrĩa kĩanyitaine na neti; na o kĩongo kĩarĩ na makomamanga 200 maarĩtwo mĩhari magĩthiũrũrũkĩirie.
21  Agĩkĩhanda itugĩ icio cia gĩthaku kĩa hekarũ. Akĩhanda gĩtugĩ gĩa guoko kwa ũrĩo na agĩgĩta Jakini, agĩcoka akĩhanda gĩtugĩ gĩa guoko kwa ũmotho na agĩgĩta Boazu.
22  Na itugĩ icio igũrũ ciahaanaga ihũa rĩa itoka. Nĩ ũndũ ũcio wĩra wa gũthondeka itugĩ icio ũkĩrĩka.
23  Agĩcoka agĩthondeka Karia akĩhũthĩra cuma ndwekie. Kaarĩ ga gĩthiũrũrĩ, na kaarĩ ka mĩkono 10 kuuma mwena ũmwe wa mũromo nginya mwena ũrĩa ũngĩ na ũraihu wa na igũrũ wa mĩkono 5, na rũrigi rwa gũthima rũrĩa rũngĩagathiũrũrũkĩirie rwarĩ rwa ũraihu wa mĩkono 30.
24  Na thĩ wa mũromo wako haagemetio na mĩũngũ, ĩgathiũrũrũkĩirie guothe, mĩũngũ ikũmi harĩ o mũkono gũthiũrũrũkĩria Karia kau gothe, kaarĩ na mĩhari ĩĩrĩ ya mĩũngũ ĩtwekanĩirio hamwe nako ĩgatuĩka kĩndũ kĩmwe.
25  Kaaigĩrĩirũo igũrũ rĩa ndegwa 12, 3 ciarorete mwena wa rũgongo, 3 ikarora mwena wa ithũĩro, 3 ikarora mwena wa mũhuro, na 3 ikarora mwena wa irathĩro; Karia kau kaaigĩrĩirũo igũrũ rĩacio, nacio ciĩga ciothe ciacio cia na thutha ciarorete gatagatĩ.
26  Naguo ũtungu wako waiganaine na wariĩ wa rũhĩ rũmwe; na mũromo wako wathondeketwo o ta mũromo wa gĩkombe, watariĩ o ta ihũa icanũku rĩa itoka. Kaaiganagĩra maĩ ithimi 2,000 cia mbathi.
27  Agĩcoka agĩthondeka tũkaari ikũmi twa gĩcango. O gakaari kaarĩ na ũraihu wa mĩkono ĩna, wariĩ wa mĩkono ĩna, na ũraihu wa na igũrũ wa mĩkono ĩtatũ.
28  Na ũũ nĩguo tũkaari tũu twathondeketwo: Twarĩ na tũbaati mĩena-inĩ, na tũbaati tũu twa mĩena-inĩ twarĩ gatagatĩ ka mĩgamba ya gũkĩrania.
29  Na tũbaati-inĩ tũu twa mĩena gatagatĩ ka mĩgamba ya gũkĩrania haarĩ na mĩrũthi, ndegwa, na akerubi, na magemio macio nomo meekĩrĩtwo mĩgamba-inĩ ĩyo ya gũkĩrania. Mwena wa igũrũ na wa thĩ wa mĩrũthi ĩyo na ndegwa icio haarĩ na mahũa maathondeketwo tũthiũrũrĩ.
30  Na o gakaari kaarĩ na magũrũ mana ma gĩcango na cuma iria inyitithanagia magũrũ cia gĩcango, na cuma ciako inya cia kona-inĩ nĩcio ciacinyitĩrĩire. Rungu rwa kĩraĩ haarĩ na cuma cia gũkĩnyitĩrĩra, na ciathondekanĩirio na mahũa maathondeketwo tũthiũrũrĩ mwena-inĩ wa o cuma.
31  Mũromo wa kĩraĩ kĩu warĩ thĩinĩ wa hau igũrũ, gĩgacomoka na igũrũ mũkono ũmwe, na mũromo wa gakaari kau warĩ wa gĩthiũrũrĩ, gĩgakorũo na ũraihu wa mũkono ũmwe na nuthu, na mũromo-inĩ wako kaarĩ na mĩcongo. Na tũbaati twa mwena-inĩ twa tũkaari tũu twarĩ na mĩena ĩna, tũtiarĩ twa gĩthiũrũrĩ.
32  Magũrũ mako mana maarĩ thĩ wa tũbaati tũu twa mĩena-inĩ, nacio cuma cia kũnyitĩrĩra magũrũ macio cianyitithanĩtio na gakaari kau, na o kũgũrũ kwarĩ na ũraihu wa mũkono ũmwe na nuthu.
33  Na magũrũ mako maathondeketwo ta magũrũ ma ngaari ya mbarathi. Cuma cia kũmanyitĩrĩra, mĩbara, mĩrĩnga, tũcuma tũrĩa tũkoragwo magũrũ-inĩ gatagatĩ, ciothe ciathondeketwo na cuma ndwekie.
34  Kona ciothe inya cia o gakaari ciarĩ na cuma inya cia gũkanyitĩrĩra; cuma icio cia gũkanyitĩrĩra ciathondekanĩirio hamwe na gakaari kau irĩ gĩcunjĩ gĩako.
35  Igũrũ rĩa gakaari kau haarĩ na mũcibi wagathiũrũrũkĩirie warĩ na ũraihu wa na igũrũ wa nuthu mũkono, na igũrũ rĩa gakaari kau, tũcuma tũrĩa twathondekete tũburemu o hamwe na tũbaati twa mĩena-inĩ, ciathondekanĩirio hamwe irĩ gĩcunjĩ gĩako.
36  Na tũcuma-inĩ tũu twathondekete tũburemu o hamwe na tũbaati twa mĩena-inĩ, agĩconga akerubi, mĩrũthi, na mĩtĩ ya mĩkĩndũ kũringana na ũrĩa o handũ haaiganaga, o hamwe na mahũa maathondeketwo tũthiũrũrĩ mathiũrũrũkĩirie.
37  Ũguo nĩguo aathondekire tũkaari tũu ikũmi; tuothe twathondekirũo ũndũ ũmwe, tũrĩ na ithimi ciganaine na nĩ twahaanaine.
38  Agĩthondeka iraĩ ikũmi cia gĩcango; o kĩraĩ kĩaiganagĩra maĩ ithimi 40 cia mbathi. O kĩraĩ kĩarĩ na gĩthimi kĩa mĩkono ĩna. O kĩraĩ kĩarĩ gĩa gakaari kamwe harĩ tũkaari tũu ikũmi.
39  Agĩcoka akĩiga tũkaari tũtano mwena wa ũrĩo wa nyũmba ĩyo na tũkaari tũtano mwena wa ũmotho wa nyũmba ĩyo, nako Karia agĩkaiga mwena wa ũrĩo wa nyũmba ĩyo, kwerekera mũhuro wa mwena wa irathĩro.
40  Ningĩ Hiramu agĩthondeka iraĩ, icakũri, na mbakũri. Nĩ ũndũ ũcio Hiramu akĩrĩkia wĩra wothe ũrĩa aarutagĩra Mũthamaki Suleimani wĩgiĩ nyũmba ya Jehova:
41  itugĩ igĩrĩ na ciongo ihaana mbakũri, iria ciarĩ igũrũ rĩa itugĩ icio igĩrĩ; neti igĩrĩ cia kũhumbĩra ciongo icio igĩrĩ ciahaanaga mbakũri, icio ciarĩ igũrũ rĩa itugĩ icio;
42  makomamanga 400 ma neti icio igĩrĩ, mĩhari ĩĩrĩ ya makomamanga harĩ o neti, nĩ ũndũ wa kũhumbĩra ciongo icio igĩrĩ ciahaanaga mbakũri, icio ciarĩ igũrũ rĩa itugĩ icio igĩrĩ;
43  tũkaari ikũmi hamwe na iraĩ ikũmi iria ciarĩ tũkaari-inĩ tũu;
44  Karia na ndegwa 12 iria ciarĩ rungu rwa Karia kau;
45  na ndoo, icakũri, mbakũri, na indo ciothe, iria Hiramu aathondekeire Mũthamaki Suleimani akĩhũthĩra gĩcango gĩkumuthe irĩ cia nyũmba ya Jehova.
46  Mũthamaki aacitwekirie agĩcithondekera rĩũmba-inĩ gĩcigo-inĩ kĩa Jorodani, gatagatĩ ga Sukothu na Zarethani.
47  Suleimani ndaathimire ũritũ wa indo icio ciothe tondũ ciarĩ nyingĩ mũno. Ũritũ wa gĩcango kĩu ndwamenyekire ũrĩa waiganaga.
48  Suleimani agĩgĩthondeka indo ciothe cia nyũmba ya Jehova: kĩgongona gĩa thahabu; metha ya thahabu ya kũigĩrĩrũo mĩgate ya magongona;
49  mĩtĩ ya kũigĩrĩrũo matawa ya thahabu therie, ĩtano mwena wa ũrĩo na ĩtano mwena wa ũmotho mbere ya rumu ya thĩinĩ biũ; na mahũa, matawa, magathĩ ma kũnyita ndambĩ, agĩcithondeka na thahabu;
50  iraĩ, magathĩ ma kũhoria ndambĩ, mbakũri, ikombe, ngĩo cia mwaki, cia thahabu therie; na icũhĩ cia mĩrango ya nyũmba ya thĩinĩ, na noho Harĩa Hatheru Mũno, na cia mĩrango ya nyũmba ya hekarũ, agĩcithondeka na thahabu.
51  Nĩ ũndũ ũcio Mũthamaki Suleimani akĩrĩkia wĩra wothe ũrĩa aagĩrĩirũo kũruta wa nyũmba ya Jehova. Suleimani agĩcoka akĩingĩria indo iria ithe Daudi aamũrĩte, na akĩiga betha, thahabu, na indo icio ingĩ igĩna-inĩ cia nyũmba ya Jehova.
22  Na rĩrĩ, kwa ihinda rĩa mĩaka ĩtatũ, gũtiarĩ na mbaara gatagatĩ-inĩ ga Siria na Isiraeli.
2  Mwaka-inĩ wa gatatũ, Mũthamaki Jehoshafatu wa Juda agĩikũrũka agĩthiĩ kũrĩ mũthamaki wa Isiraeli.
3  Nake mũthamaki wa Isiraeli akĩra ndungata ciake atĩrĩ: “Hihi nĩ mũĩ atĩ itũũra rĩa Ramothu-gileadi nĩ ritũ? Na no kũmaĩrĩria tũramaĩrĩria kũrĩoya kuuma kũrĩ mũthamaki wa Siria.”
4  Agĩcoka akĩũria Jehoshafatu ũũ: “Hihi nĩ ũgũthiĩ na niĩ tũkarũe kũu Ramothu-gileadi?” Jehoshafatu agĩcokeria mũthamaki wa Isiraeli atĩrĩ: “Niĩ nawe tũrĩ ũndũ ũmwe. Andũ akwa no ta andũ aku. Mbarathi ciakwa no ta mbarathi ciaku.”
5  No Jehoshafatu akĩra mũthamaki wa Isiraeli ũũ: “Ndagũthaitha, amba ũtuĩrie kiugo kĩa Jehova.”
6  Mũthamaki wa Isiraeli agĩgĩcokanĩrĩria anabii hamwe, arũme ta 400, akĩmoria ũũ: “Thiĩ ngarũe na itũũra rĩa Ramothu-gileadi kana ndige?” Makiuga atĩrĩ: “Ambata, na Jehova nĩ ekũrĩneana guoko-inĩ kwa mũthamaki.”
7  Jehoshafatu agĩcoka akiuga: “Kaĩ gũkũ gũtarĩ mũnabii wa Jehova? Rekei tũtuĩrie ũhoro kũgerera kũrĩ we o nake.”
8  Nĩ ũndũ ũcio mũthamaki wa Isiraeli akĩra Jehoshafatu atĩrĩ: “Harĩ na mũndũ ũngĩ ũmwe tũngĩhũthĩra gũtuĩria ũhoro harĩ Jehova; no nĩ ndĩmũthũire tondũ ndarĩ hĩndĩ arathaga maũndũ mega manjĩgiĩ, arathaga o maũndũ moru. Nĩ Mikaia mũrũ wa Imula.” No Jehoshafatu akiuga ũũ: “Mũthamaki ndagĩrĩirũo kuuga ũndũ ta ũcio.”
9  Nĩ ũndũ ũcio mũthamaki wa Isiraeli agĩta mũnene ũmwe wa kwa mũthamaki akĩmwĩra atĩrĩ: “Thiĩ ũrehe Mikaia mũrũ wa Imula narua.”
10  Na rĩrĩ, mũthamaki wa Isiraeli na Jehoshafatu mũthamaki wa Juda maaikarĩte o mũndũ gĩtĩ-inĩ gĩake kĩa ũnene, mehumbĩte nguo cia ũnene, kĩhuuhĩro-inĩ mũromo-inĩ wa kĩhingo gĩa Samaria, nao anabii othe maarathaga marĩ mbere yao.
11  Nake Zedekia mũrũ wa Kenaana agĩĩthondekera hĩa cia kĩgera na akiuga atĩrĩ: “Ũũ nĩguo Jehova oigĩte, ‘Ici nĩcio ũgũtheca Asiria nacio nginya ũmaniine biũ.’”
12  Anabii acio angĩ othe maarathaga na njĩra o ta ĩyo, makoiga: “Ambata itũũra-inĩ rĩa Ramothu-gileadi na nĩ ũgũtooria; Jehova nĩ ekũrĩneana guoko-inĩ kwa mũthamaki.”
13  Kwoguo mũtũmwo ũrĩa wathiĩte gwĩta Mikaia akĩmwĩra ũũ: “Atĩrĩrĩ, uuge wa anabii othe ũrĩ na ndũmĩrĩri njega harĩ mũthamaki. Ndagũthaitha ũreke kiugo gĩaku gĩkorũo gĩtariĩ o ta ciugo ciao, na warie maũndũ mega.”
14  No Mikaia akiuga atĩrĩ: “O ta ũrĩa Jehova atũũraga muoyo, ũndũ ũrĩa wothe Jehova ekũnjĩra noguo nguuga.”
15  Agĩcoka agĩtonya harĩ mũthamaki, nake mũthamaki akĩmũũria atĩrĩ: “Mikaia, tũthiĩ tũkarũe na itũũra rĩa Ramothu-gileadi kana tũtige?” O rĩo akĩmũcokeria ũũ: “Ambata na nĩ ũgũtooria; Jehova nĩ ekũrĩneana guoko-inĩ kwa mũthamaki.”
16  Nĩ ũndũ ũcio mũthamaki akĩmwĩra ũũ: “Ngũkwĩhĩtithia maita maigana, atĩ ndũkanjĩre ũndũ ũngĩ tiga ũhoro wa ma rĩĩtwa-inĩ rĩa Jehova?”
17  Agĩkiuga atĩrĩ: “Ndĩrona Aisiraeli othe mahurunjũkĩte irĩma-inĩ, ta ng’ondu itarĩ na mũrĩithi. Jehova oigĩte ũũ: ‘Aya matirĩ na mwathi. O mũndũ nĩ acoke gwake mũciĩ na thayũ.’”
18  Nake mũthamaki wa Isiraeli akĩra Jehoshafatu ũũ: “Na githĩ ndikwĩrire atĩrĩ, ‘Ndekũratha maũndũ mega manjĩgiĩ, ekũratha o maũndũ moru’?”
19  Mikaia agĩkiuga atĩrĩ: “Gĩthikĩrĩrie kiugo kĩa Jehova: Nyonire Jehova aikarĩire gĩtĩ gĩake kĩa ũnene na mbũtũ yothe ya igũrũ ĩrũgamĩte hakuhĩ nake, mwena wake wa ũrĩo na mwena wake wa ũmotho.
20  Jehova acoka oiga atĩrĩ, ‘Nũũ ũkũheenereria Ahabu nĩguo ambate Ramothu-gileadi agakuĩre kuo?’ Na ũmwe ekuugaga ũndũ ũmwe, ũngĩ nake akoiga ũndũ ũngĩ.
21  Naguo roho woimĩra woka mbere ya Jehova woiga atĩrĩ, ‘Nĩ ngũmũheenereria.’ Jehova aũũria ũũ, ‘Ũgwĩka ũguo atĩa?’
22  Roho ũcio wamũcokeria atĩrĩ, ‘Nguumagara thiĩ nduĩke roho wa maheeni kanua-inĩ ka anabii ake othe.’ Nĩ ũndũ ũcio oiga atĩrĩ, ‘Nĩ ũkũmũheenereria, na makĩria ma ũguo, nĩ ũkũgaacĩra. Umagara ũgeke ũguo.’
23  Na rĩu Jehova nĩ ekĩrĩte roho wa maheeni kanua-inĩ ka anabii aya aku othe, no Jehova atuĩte gũkũrehera mwanangĩko.”
24  Hĩndĩ ĩyo Zedekia mũrũ wa Kenaana agĩkuhĩrĩria na akĩgũtha Mikaia ikai akĩmũũria ũũ: “Roho wa Jehova ũgereire njĩra ĩrĩkũ kuuma harĩ niĩ woka kwaria nawe?”
25  Mikaia akĩmũcokeria ũũ: “Atĩrĩrĩ, nĩ ũkoona nĩ njĩra ĩrĩkũ mũthenya ũrĩa ũgaatonya rumu-inĩ ya thĩinĩ biũ kwĩhitha.”
26  Mũthamaki wa Isiraeli agĩcoka akiuga atĩrĩ: “Oya Mikaia ũmũneane kũrĩ Amoni mũnene wa itũũra na Joashu mũrũ wa mũthamaki.
27  Meere atĩrĩ, ‘Ũũ nĩguo mũthamaki oigĩte: “Ikiai mũndũ ũyũ njera na mũmũheage mũigana mũnini wa mũgate na maĩ nginya rĩrĩa ngaacoka na thayũ.”’”
28  No Mikaia akiuga ũũ: “Ũngĩgaacoka na thayũ, Jehova ndarĩtie na niĩ.” Agĩcoka akiuga atĩrĩ: “Ririkanai ũguo ndoiga, inyuĩ ikundi ciothe cia andũ.”
29  Kwoguo mũthamaki wa Isiraeli na Jehoshafatu mũthamaki wa Juda makĩambata magĩthiĩ Ramothu-gileadi.
30  Mũthamaki wa Isiraeli akĩra Jehoshafatu ũũ: “Ngwĩgarũra nĩguo ndikamenyeke na thiĩ mbaara-inĩ, no wee wĩhumbe nguo yaku ya ũnene.” Nĩ ũndũ ũcio mũthamaki wa Isiraeli akĩĩgarũra nĩguo ndakamenyeke na akĩingĩra mbaara-inĩ.
31  Na rĩrĩ, mũthamaki wa Siria nĩ aathĩte anene ake 32 a ngaari cia mbarathi akameera ũũ: “Mũtikarũe na mũndũ o na ũrĩkũ, mũnini kana mũnene, o tiga mũthamaki wa Isiraeli.”
32  Na rĩrĩa anene a ngaari cia mbarathi moonire Jehoshafatu, makĩĩrana atĩrĩ: “Hatarĩ nganja ũyũ nĩwe mũthamaki wa Isiraeli.” Nĩ ũndũ ũcio makĩmũhũgũkĩra nĩguo marũe nake; nake Jehoshafatu akĩambĩrĩria gũkaya nĩguo ateithio.
33  Rĩrĩa anene a ngaari cia mbarathi moonire atĩ ti mũthamaki wa Isiraeli, o rĩo makĩhũgũka magĩtiga kũmũrũmĩrĩra.
34  No mũndũ ũmwe agĩikia mũguĩ o ro ũguo, na akĩratha mũthamaki wa Isiraeli gatagatĩ ka ngathĩko cia kagooti gake ga cuma. Nĩ ũndũ ũcio mũthamaki akĩra mũtwarithia wa ngaari yake ya mbarathi atĩrĩ: “Garũrũka ũnjeherie mbaara-inĩ, nĩ gũkorũo nĩ ndagurario ũũru.”
35  Mbaara ĩyo ĩgĩcaca mũthenya ũcio wothe, na mũthamaki agĩikara atiirĩrĩirũo arĩ ngaari-inĩ ya mbarathi, ang’etheire Asiria. Kĩronda kĩu gĩkiura thakame ĩgĩitĩka kũu thĩinĩ wa ngaari ĩyo ya mbaara, na hwaĩ-inĩ ũcio agĩkua.
36  Rĩrĩa riũa rĩathũaga, gũkĩanĩrĩrũo ũũ kambĩ-inĩ guothe: “O mũndũ nĩ athiĩ itũũra-inĩ rĩake! O mũndũ nĩ athiĩ mũgũnda-inĩ wake!”
37  Mũthamaki agĩgĩkua, na makĩmũtwara Samaria; magĩthika mũthamaki kũu Samaria.
38  Rĩrĩa maathambĩirie ngaari ĩyo ya mbaara mwena-inĩ wa karia ga Samaria, ngui igĩcũna thakame yake na maraya magĩĩthambĩra ho, kũringana na kiugo kĩrĩa Jehova aarĩtie.
39  Ha ũhoro wa maũndũ macio mangĩ megiĩ Ahabu, ũrĩa wothe eekire o hamwe na nyũmba ya mĩguongo ĩrĩa aakire na matũũra marĩa mothe aakire, na githĩ ti maandĩke ibuku-inĩ rĩa maũndũ ma mahinda ma athamaki a Isiraeli?
40  Thutha ũcio Ahabu akĩhurũkio hamwe na maithe make ma tene; na mũrũwe Ahazia agĩtuĩka mũthamaki ithenya rĩake.
41  Jehoshafatu mũrũ wa Asa aatuĩkire mũthamaki wa Juda mwaka-inĩ wa kana wa Mũthamaki Ahabu wa Isiraeli.
42  Jehoshafatu aarĩ na mĩaka 35 rĩrĩa aatuĩkire mũthamaki, na aathanire mĩaka 25 thĩinĩ wa Jerusalemu. Nyina eetagwo Azuba mwarĩ wa Shilihi.
43  Aathiire na mbere kũrũmĩrĩra mĩthiĩre yothe ya ithe Asa. Ndaamĩtiganĩirie, na eekire maũndũ marĩa magĩrĩire maitho-inĩ ma Jehova. O na kũrĩ ũguo, kũndũ kũrĩa gũtũũgĩru gũtieheririo, na andũ no maathiaga na mbere kũrutĩra magongona na ndogo ya magongona kũndũ kũu gũtũũgĩru.
44  Jehoshafatu nĩ aatũũririe thayũ hamwe na mũthamaki wa Isiraeli.
45  Ha ũhoro wa maũndũ macio mangĩ megiĩ Jehoshafatu, ciĩko ciake irĩ hinya na ũrĩa aarũire mbaara, na githĩ ti maandĩke ibuku-inĩ rĩa maũndũ ma mahinda ma athamaki a Juda?
46  Ningĩ nĩ eeheririe arũme acio angĩ arĩa maahũũraga ũmaraya hekarũ-inĩ thĩinĩ wa bũrũri, arĩa maatigarĩte matukũ-inĩ ma ithe Asa.
47  Hĩndĩ ĩyo gũtiarĩ na mũthamaki thĩinĩ wa Edomu; mũnene ũmwe nĩwe waathanaga ta mũthamaki.
48  Jehoshafatu ningĩ nĩ aathondekete meri cia Tarishishi cia gũthiĩ Ofiri kũgĩĩra thahabu, no itiathiire tondũ meri icio nĩ ciathũkĩire Ezioni-geberi.
49  Hĩndĩ ĩyo nĩrĩo Ahazia mũrũ wa Ahabu eerire Jehoshafatu ũũ: “Ĩtĩkĩria ndungata ciakwa ithiĩ hamwe na ndungata ciaku meri-inĩ,” ĩndĩ Jehoshafatu ndaigana gwĩtĩkĩra.
50  Thutha ũcio Jehoshafatu akĩhurũkio hamwe na maithe make ma tene na agĩthikwo hamwe na maithe make ma tene thĩinĩ wa Itũũra rĩa Daudi ithe wao wa tene; na mũrũwe Jehoramu agĩtuĩka mũthamaki ithenya rĩake.
51  Ahazia mũrũ wa Ahabu aatuĩkire mũthamaki wa Isiraeli thĩinĩ wa Samaria mwaka-inĩ wa 17 wa Mũthamaki Jehoshafatu wa Juda, na aathanire Isiraeli mĩaka ĩĩrĩ.
52  Na agĩthiĩ na mbere gwĩka maũndũ moru maitho-inĩ ma Jehova na akĩrũmĩrĩra mĩthiĩre ya ithe na nyina na mĩthiĩre ya Jeroboamu mũrũ wa Nebati, ũrĩa watũmire andũ a Isiraeli mehie.
53  Aathiire na mbere gũtungatĩra Baali na kũmũinamĩrĩra na agĩthiĩ na mbere kũrakaria Jehova Ngai wa Isiraeli, o ta ũrĩa ithe eekĩte.
6  Mwaka-inĩ wa 480 thutha wa Aisiraeli kuuma bũrũri wa Misiri, mwaka-inĩ wa kana kuuma Suleimani atuĩka mũthamaki wa Isiraeli, mweri-inĩ wa Zivu (na noguo mweri wa kerĩ), Suleimani akĩambĩrĩria gwaka nyũmba ya Jehova.
2  Nyũmba ĩyo Mũthamaki Suleimani aakĩire Jehova yarĩ na ũraihu wa mĩkono 60, wariĩ wa mĩkono 20, na ũraihu wa na igũrũ wa mĩkono 30.
3  Gĩthaku kĩrĩa kĩarĩ mwena wa mbere wa hekarũ kĩarĩ na ũraihu wa mĩkono 20, ũiganaine na wariĩ wa nyũmba ĩyo. Na gĩgacomoka mĩkono ikũmi kuuma mwena wa mbere wa nyũmba ĩyo.
4  Agĩthondekera nyũmba ĩyo ndirica ciarĩ na buremu ciathiĩte icekehete.
5  Ningĩ agĩaka nyũmba mwena-inĩ wa rũthingo rwa nyũmba ĩyo; yaakĩtwo ĩthiũrũrũkĩirie thingo cia nyũmba ĩyo, cia hekarũ na  rumu ya thĩinĩ biũ, na agĩthondeka tũnyũmba twa mĩena-inĩ tũthiũrũrũkĩirie mĩena yothe.
6  Ngoroba ya thĩ ya tũnyũmba tũu twa mwena-inĩ yarĩ na wariĩ wa mĩkono ĩtano, ngoroba ya gatagatĩ yarĩ na wariĩ wa mĩkono ĩtandatũ, na ngoroba ya gatatũ yarĩ na wariĩ wa mĩkono mũgwanja, nĩ gũkorũo nĩ aathondekire tũrũthingo tuoimĩrĩte na nja tũgathiũrũrũkĩria nyũmba ĩyo yothe, ũũ atĩ gũtirĩ kĩndũ kĩohereirũo thingo-inĩ cia nyũmba ĩyo.
7  Nyũmba ĩyo yaakirũo na mahiga ma kware marĩa maaicũhĩtio, ũũ atĩ gũtirĩ nyundo kana mathanwa kana indo cia kĩgera ciaiguĩkaga nyũmba-inĩ ĩyo rĩrĩa yaakagwo.
8  Mũromo wa kanyũmba ka mwena-inĩ ka ngoroba ya thĩ warĩ mwena wa mũhuro wa nyũmba ĩyo, na ngathĩ yathiĩte ĩnyogondete nginya ngoroba ya gatagatĩ, na kuuma ngoroba-inĩ ya gatagatĩ nginya ngoroba-inĩ ya gatatũ.
9  Agĩthiĩ na mbere gwaka nyũmba ĩyo na akĩmĩrĩkia na akĩgita nyũmba ĩyo na mĩgamba ya mũtarakwa na akĩara mĩhari ya mbaũ cia mũtarakwa.
10  Agĩaka tũnyũmba twa mĩena-inĩ tũthiũrũrũkĩirie nyũmba ĩyo, o kanyũmba kaarĩ na ũraihu wa mĩkono ĩtano, na twanyitithanĩtio nyũmba-inĩ ĩyo na mbaũ cia mũtarakwa.
11  Ihinda-inĩ o rĩu, ndũmĩrĩri ya Jehova ĩgĩkinyĩra Suleimani, akĩmwĩra ũũ:
12  “Ũhoro-inĩ wĩgiĩ nyũmba ĩno ũraka-rĩ, angĩkorũo nĩ ũrĩrũmagĩrĩra mawatho makwa na ũhingagie matuĩro makwa na ũrũmagie maathani makwa mothe na njĩra ya kũmarũmagĩrĩra, o na niĩ nĩ ngũkũhingĩria kĩrĩkanĩro gĩakwa kĩrĩa ndarĩkanĩire na thoguo Daudi,
13  na ndĩikaraga gatagatĩ-inĩ ka Aisiraeli, na ndigatiganĩria andũ akwa Isiraeli.”
14  Suleimani agĩgĩthiĩ na mbere gwaka nyũmba ĩyo nĩguo amĩrĩkie.
15  Agĩaka thingo cia thĩinĩ cia nyũmba ĩyo na mbaũ cia mũtarakwa. Akĩgemia thingo icio cia thĩinĩ na mbaũ, kuuma thĩ nginya mĩitĩrĩro-inĩ ya mambarita, na akĩhumbĩra kũu thĩ ya nyũmba ĩyo na mbaũ cia mũthengera.
16  Na agĩaka gĩcunjĩ kĩa mĩkono 20 kĩa mwena wa na thutha wa nyũmba ĩyo na mbaũ cia mũtarakwa, kuuma thĩ nginya mĩitĩrĩro-inĩ, na thĩinĩ wayo agĩaka rumu ya thĩinĩ biũ, nĩho Harĩa Hatheru Mũno.
17  Nayo hekarũ—gĩcunjĩ kĩa nyũmba ĩyo kĩrĩa kĩarĩ mbere ya rumu ĩyo—yarĩ ya mĩkono 40.
18  Mũtarakwa ũrĩa warĩ thĩinĩ wa nyũmba ĩyo wacongetwo mĩhiano ya mĩũngũ na mahũa macanũku. Guothe kwahumbĩrĩtwo na mũtarakwa; gũtirĩ ihiga o na rĩmwe rĩoonekaga.
19  Na akĩhaarĩria rumu ya thĩinĩ biũ thĩinĩ wa nyũmba ĩyo nĩgetha aige ithandũkũ rĩa kĩrĩkanĩro kĩa Jehova kuo.
20  Rumu ya thĩinĩ biũ yarĩ na ũraihu wa mĩkono 20, wariĩ wa mĩkono 20, na ũraihu wa na igũrũ wa mĩkono 20; na akĩmĩhumbĩra na thahabu therie; akĩhumbĩra kĩgongona na mbaũ cia mũtarakwa.
21  Suleimani aahumbĩrire nyũmba ĩyo thĩinĩ na thahabu therie, na agĩkĩrania nyororo cia thahabu mwena wa mbere wa rumu ĩyo ya thĩinĩ biũ, ĩrĩa yahumbĩrĩtwo na thahabu.
22  Aahumbĩrire nyũmba ĩyo yothe na thahabu nginya nyũmba ĩyo yothe ĩkĩrĩka; ningĩ akĩhumbĩra kĩgongona gĩothe na thahabu kĩrĩa kĩarĩ hakuhĩ na rumu ĩyo ya thĩinĩ biũ.
23  Thĩinĩ wa rumu ya thĩinĩ biũ agĩthondeka akerubi erĩ na mbaũ cia mũcinda-nũgũ, o kerubi aarĩ na ũraihu wa na igũrũ wa mĩkono ikũmi.
24  Ithagu rĩmwe rĩa kerubi rĩarĩ mĩkono ĩtano narĩo ithagu rĩu rĩngĩ rĩarĩ mĩkono ĩtano. Kuuma mũthia-inĩ wa ithagu rĩmwe nginya mũthia-inĩ wa ithagu rĩu rĩngĩ yarĩ mĩkono ikũmi.
25  Kerubi wa kerĩ o nake aarĩ na ũraihu wa mĩkono ikũmi. Akerubi acio eerĩ nĩ maaiganaine na makahaanana.
26  Ũraihu wa kerubi ũmwe warĩ mĩkono ikũmi, o ta wa kerubi ũcio ũngĩ.
27  Agĩcoka akĩiga akerubi acio nyũmba-inĩ ya thĩinĩ. Mathagu ma kerubi ũmwe maatambũrũkĩte ũũ atĩ ithagu rĩmwe rĩakinyĩte rũthingo-inĩ rũmwe narĩo ithagu rĩa kerubi ũcio ũngĩ rĩgakinya rũthingo-inĩ rũu rũngĩ, namo mathagu macio mangĩ maatambũrũkĩte kwerekera gatagatĩ ka nyũmba ĩyo, ũndũ mathagu macio maahutanĩtie.
28  Na akĩhumbĩra akerubi acio na thahabu.
29  Na thingo-inĩ ciothe cia nyũmba ĩyo gũthiũrũrũkĩria rumu ya thĩinĩ na ya nja, agĩconga mĩhiano ya akerubi, mĩtĩ ya mĩkĩndũ, na mahũa macanũku.
30  Akĩhumbĩra kũu thĩ ya nyũmba ĩyo na thahabu thĩinĩ wa rumu ya thĩinĩ na ya nja.
31  Naguo mũromo wa rumu ya thĩinĩ biũ akĩũthondekera mĩrango ya mbaũ cia mũcinda-nũgũ, itugĩ cia mĩena, na itugĩ cia mĩrango, irĩ gĩcunjĩ gĩa gatano.
32  Mĩrango yerĩ yarĩ ya mbaũ cia mũcinda-nũgũ, na mĩrango-inĩ ĩyo agĩconga mĩhiano ya akerubi, mĩtĩ ya mĩkĩndũ, na mahũa macanũku, na akĩmĩhumbĩra na thahabu; na akĩhũũrĩrĩra thahabu igũrũ rĩa akerubi acio na nyundo o na mĩtĩ-inĩ ĩyo ya mĩkĩndũ.
33  Ũguo noguo aathondekeire mũromo wa hekarũ itugĩ cia mũrango na mbaũ cia mũcinda-nũgũ, cia gĩcunjĩ gĩa kana.
34  Na agĩthondeka mĩrango ĩĩrĩ ya mbaũ cia mũthengera. Mũrango ũmwe warĩ na icunjĩ igĩrĩ ciekũnjaga gĩtugĩ-inĩ, naguo mũrango ũcio ũngĩ warĩ na icunjĩ igĩrĩ ciekũnjaga gĩtugĩ-inĩ.
35  Agĩconga mĩhiano ya akerubi, mĩtĩ ya mĩkĩndũ, na mahũa macanũku, na akĩhumbĩra mĩcongo ĩyo na thahabu.
36  Agĩthondeka nja ĩrĩa nini na mĩhari ĩtatũ ya mahiga maicũhie na mũhari ũmwe wa mĩgamba ya mũtarakwa.
37  Mwaka-inĩ wa 4 mweri-inĩ wa Zivu, nĩrĩo mũthingi wa nyũmba ya Jehova waakirũo;
38  na mwaka-inĩ wa 11, mweri wa Bulu (na noguo mweri wa kanana), nyũmba ĩyo ĩkĩrĩka hamwe na maũndũ mayo mothe na kũringana na mũtaratara wa mwako wayo. Kwoguo aahũthĩrire mĩaka mũgwanja kũmĩaka.
21  Thutha wa maũndũ macio, gũgĩkĩka ũndũ wakonainie na mũgũnda wa mĩthabibũ ũrĩa warĩ wa Nabothu Mũjezireeli; mũgũnda ũcio warĩ Jezireeli, ũrigainie na nyũmba ya Ahabu mũthamaki wa Samaria.
2  Ahabu akĩra Nabothu atĩrĩ: “Nengera mũgũnda waku wa mĩthabibũ nĩgetha ndĩũtue mũgũnda wa kũhandaga nyeni, tondũ ũrĩ hakuhĩ na nyũmba yakwa. Na niĩ njoke ngũnengere mũgũnda ũngĩ wa mĩthabibũ mwega makĩria wa gũcenjania na ũcio. Kana ũngĩona arĩ wega, no ngũnengere mbeca ciganaine na thogora waguo.”
3  No Nabothu akĩra Ahabu ũũ: “Nĩ ũndũ ũtangĩtĩkĩrĩka maitho-inĩ ma Jehova harĩ niĩ gũkũnengera igai rĩa maithe maitũ ma tene.”
4  Nĩ ũndũ ũcio agĩthiĩ gwake mũciĩ, ang’athĩtie na arĩ na kĩeha nĩ ũndũ wa ũrĩa Nabothu Mũjezireeli aamũcokeirie rĩrĩa aamwĩrire atĩrĩ: “Ndigũkũnengera igai rĩa maithe maitũ ma tene.” Agĩcoka agĩkoma ũrĩrĩ-inĩ wake, na agĩikara ahũgũrĩte ũthiũ wake na kũngĩ, na akĩrega kũrĩa.
5  Mũtumia wake Jezebeli agĩtonya kũrĩ we akĩmũũria ũũ: “Nĩ kĩĩ gĩtũmĩte ũkorũo na kĩeha ũguo nginya ũkarega kũrĩa?”
6  Ahabu akĩmũcokeria: “Nĩ tondũ njĩrire Nabothu Mũjezireeli atĩrĩ, ‘Nyenderia mũgũnda waku wa mĩthabibũ. Kana ũngĩona arĩ wega, ũreke ngũnengere mũgũnda ũngĩ wa mĩthabibũ wa gũcenjania na ũcio.’ Ĩndĩ oiga ũũ, ‘Ndigũkũnengera mũgũnda wakwa wa mĩthabibũ.’”
7  Mũtumia wake Jezebeli akĩmwĩra atĩrĩ: “Na githĩ tiwe ũrathana ũrĩ mũthamaki wa Isiraeli? Ũkĩra ũrĩe kĩndũ na ũreke ngoro yaku ĩcanjamũke. Nĩ ngũkũnengera mũgũnda wa mĩthabibũ wa Nabothu Mũjezireeli.”
8  Nĩ ũndũ ũcio Jezebeli akĩandĩka marũa na rĩĩtwa rĩa Ahabu na akĩmahũũra mũhũũri na mũhũũri wa Ahabu na agĩtũma marũa macio kũrĩ athuri na andũ arĩa marĩ igweta arĩa maaikaraga itũũra rĩa Nabothu.
9  Ũũ nĩguo aandĩkire marũa-inĩ macio: “Anĩrĩrai atĩ andũ mehinge kũrĩa, na mwĩre Nabothu aikare thĩ mbere ya andũ.
10  Na mwĩre arũme erĩ matarĩ kĩene maikare thĩ mbere yake na marute ũira wa kũmũthitanga moige atĩrĩ, ‘Nĩ ũrumĩte Ngai o hamwe na mũthamaki!’ Mũcoke mũmũrute nja mũmũhũũre na mahiga nginya akue.”
11  Nĩ ũndũ ũcio arũme a itũũra rĩake, athuri na andũ arĩa marĩ igweta arĩa maaikaraga itũũra-inĩ rĩake, magĩka o ta ũrĩa kwaandĩkĩtwo marũa-inĩ macio Jezebeli aamatũmĩire.
12  Makĩanĩrĩra atĩ andũ mehinge kũrĩa, na makĩra Nabothu aikare thĩ mbere ya andũ.
13  Nao arũme erĩ matarĩ kĩene makĩingĩra na magĩikara thĩ mbere yake na makĩambĩrĩria kũruta ũira wa gũthitanga Nabothu marĩ mbere ya andũ acio, makiuga atĩrĩ: “Nabothu nĩ arumĩte Ngai o hamwe na mũthamaki!” Thutha ũcio makĩmũruta nja ya itũũra makĩmũhũũra na mahiga nginya agĩkua.
14  Magĩcoka magĩtũma ndũmĩrĩri kũrĩ Jezebeli, makĩmwĩra ũũ: “Nabothu nĩ ahũũrũo na mahiga akua.”
15  Rĩrĩa Jezebeli aaiguire atĩ Nabothu nĩ ahũũrũo na mahiga akua, o rĩo akĩra Ahabu: “Ũkĩra wĩgwatĩre mũgũnda wa mĩthabibũ wa Nabothu Mũjezireeli, ũrĩa araregire gũkwenderia, nĩ gũkorũo Nabothu ndarĩ muoyo. Nĩ mũkuũ.”
16  Rĩrĩa Ahabu aaiguire atĩ Nabothu nĩ akuĩte, o rĩo Ahabu agĩũkĩra nĩguo aikũrũke mũgũnda-inĩ wa mĩthabibũ wa Nabothu Mũjezireeli nĩgetha akawĩgwatĩre.
17  No kiugo kĩa Jehova gĩgĩkinyĩra Elija Mũtishibi, akĩrũo ũũ:
18  “Ũkĩra ũikũrũke ũgacemanie na Ahabu mũthamaki wa Isiraeli, ũrĩa ũrĩ Samaria. Arĩ mũgũnda-inĩ wa mĩthabibũ wa Nabothu, kũrĩa athiĩte nĩgetha akawĩgwatĩre.
19  Wagĩrĩirũo kũmwĩra atĩrĩ, ‘Ũũ nĩguo Jehova oigĩte: “Hihi nĩ kũũraga woraga mũndũ na wacoka woya indo ciake?”’ Ũcoke ũmwĩre atĩrĩ, ‘Ũũ nĩguo Jehova oigĩte: “Harĩa ngui icũnĩire thakame ya Nabothu, noho ngui igaacũnĩra thakame yaku mwene.”’”
20  Ahabu akĩra Elija ũũ: “Kwoguo nĩ wangora, wee thũ yakwa!” Nake akĩmũcokeria atĩrĩ: “Ĩĩ nĩ ndagũkora. ‘Tondũ nĩ wĩhotorete gwĩka maũndũ moru maitho-inĩ ma Jehova,
21  nĩ ngũkũrehera mwanangĩko, na thutha waku haate biũ na niine mũndũrũme o wothe wa Ahabu, nginya arĩa matarĩ na ũteithio na arĩa matarĩ hinya thĩinĩ wa Isiraeli.
22  Na ngaatũma nyũmba yaku ĩhaane o ta nyũmba ya Jeroboamu mũrũ wa Nebati na o ta nyũmba ya Baasha mũrũ wa Ahija, nĩ gũkorũo nĩ ũndakarĩtie na ũgatũma andũ a Isiraeli mehie.’
23  Naho ha ũhoro wĩgiĩ Jezebeli, Jehova oigĩte ũũ: ‘Ngui ikaarĩĩra Jezebeli mũgũnda-inĩ wa itũũra rĩa Jezireeli.
24  Mũndũ o wothe wa Ahabu ũgaakuĩra itũũra-inĩ akaarĩo nĩ ngui, na mũndũ o wothe ũgaakuĩra werũ-inĩ, akaarĩo nĩ nyoni cia rĩera-inĩ.
25  Na rĩrĩ, gũtirĩ kwagĩa mũndũ ũngĩ ũhaana Ahabu, ũrĩa wehotorete biũ gwĩka maũndũ moru maitho-inĩ ma Jehova, agĩcogerũo nĩ mũtumia wake Jezebeli.
26  Eekire maũndũ marĩa marĩ magigi biũ na njĩra ya kũrũmĩrĩra mĩhianano ĩrĩ magigi, o ta ũrĩa Aamori othe meekaga, arĩa Jehova aaingatire mehere mbere ya Aisiraeli.’”
27  Rĩrĩa Ahabu aaiguire ciugo icio, o rĩo agĩtembũra nguo ciake na akĩĩhumba nguo ya ikũnia; na akĩĩhinga kũrĩa na agĩikara akomete ehumbĩte nguo ya ikũnia na aathiaga ethikĩire.
28  Thutha ũcio kiugo kĩa Jehova gĩgĩkinyĩra Elija Mũtishibi akĩrũo ũũ:
29  “Hihi nĩ wonete ũrĩa Ahabu enyihĩtie nĩ ũndũ wakwa? Tondũ nĩ enyihĩtie mbere yakwa, ndikũrehe mwanangĩko ũcio matukũ-inĩ make. Ngaarehera nyũmba yake mwanangĩko ũcio matukũ-inĩ ma mũrũwe.”
13  Mũndũ ũmwe wa Ngai nĩ ooimire Juda, kũgerera uuge wa Jehova, agĩthiĩ Betheli na hĩndĩ ĩyo Jeroboamu aarũgamĩte hakuhĩ na kĩgongona akĩruta ndogo ya igongona.
2  Agĩcoka akĩanĩrĩra na mũgambo mũnene kwerekera kĩgongona kĩu kũgerera uuge wa Jehova akiuga ũũ: “Wee kĩgongona gĩkĩ, kĩgongona gĩkĩ! Jehova oigĩte ũũ: ‘Atĩrĩrĩ, nyũmba-inĩ ya Daudi nĩ gũgaaciarũo mwana wa kahĩĩ ũgeetwo Josia! Nĩ akaarutĩra athĩnjĩri-ngai a kũndũ kũrĩa gũtũũgĩru igũrũ rĩaku marĩ igongona, acio marutaga ndogo ya igongona igũrũ rĩaku, na acinĩre mahĩndĩ ma andũ igũrũ rĩaku.’”
3  Akĩheana kĩmenyithia mũthenya ũcio akiuga ũũ: “Gĩkĩ nĩkĩo kĩmenyithia kĩrĩa Jehova aheanĩte: Atĩrĩrĩ, kĩgongona gĩkĩ nĩ gĩgwatũkana, naguo mũhu ũrĩa ũrĩ igũrũ wakĩo ũitĩke.”
4  Na rĩrĩa mũthamaki aaiguire ciugo iria mũndũ ũcio wa Ngai ũrĩa wa ma ooigire kwerekera kĩgongona kũu Betheli, Jeroboamu agĩtambũrũkia guoko gwake kuuma kĩgongona-inĩ kĩu akiuga atĩrĩ: “Mũnyitei!” O rĩo, guoko kũrĩa aatambũrũkĩtie kũmwerekera gũkĩũmagara, na akĩremwo nĩ gũgũcokia.
5  Nakĩo kĩgongona gĩgĩatũkana, na mũhu ũgĩitĩka kuuma kĩgongona-inĩ kĩu kũringana na kĩmenyithia kĩrĩa mũndũ ũcio wa Ngai ũrĩa wa ma aaheanire kũgerera uuge wa Jehova.
6  Mũthamaki agĩkĩra mũndũ ũcio wa Ngai ũrĩa wa ma atĩrĩ: “Ndagũthaitha ũũthaithanĩrĩre njĩtĩkĩrĩke nĩ Jehova Ngai waku, na ũũhoere nĩguo honio guoko gwakwa.” Nĩ ũndũ ũcio mũndũ ũcio wa Ngai ũrĩa wa ma akĩmũthaithanĩrĩra etĩkĩrĩke nĩ Jehova, na guoko kwa mũthamaki gũkĩhonio gũgĩcoka ũrĩa kwarĩ.
7  Mũthamaki agĩcoka akĩra mũndũ ũcio wa Ngai ũrĩa wa ma ũũ: “Ũka tũthiĩ nawe mũciĩ ũrĩe irio, na ũreke ngũhe kĩheo.”
8  No mũndũ ũcio wa Ngai ũrĩa wa ma akĩra mũthamaki atĩrĩ: “O na ũngĩĩhe nuthu ya nyũmba yaku, tũtingĩthiĩ nawe na ndingĩrĩa mũgate kana nyue maĩ gũkũ.
9  Nĩ gũkorũo ũũ nĩguo njathĩtwo kũgerera uuge wa Jehova: ‘Ndwagĩrĩirũo kũrĩa mũgate kana kũnyua maĩ, na ndwagĩrĩirũo gũcoka ũgereire njĩra ĩrĩa ũũkĩire.’”
10  Nĩ ũndũ ũcio akiumagara agereire njĩra ĩngĩ, na ndaacokeire njĩra ĩrĩa aagereire agĩũka Betheli.
11  Na rĩrĩ, nĩ kwarĩ na mũnabii ũmwe mũkũrũ waikaraga Betheli, na ariũ ake makĩinũka mũciĩ na makĩmwĩra maũndũ mothe marĩa mũndũ ũcio wa Ngai ũrĩa wa ma eekĩte mũthenya ũcio kũu Betheli o hamwe na ciugo iria eerire mũthamaki. Marĩkia kwĩra ithe maũndũ macio,
12  ithe akĩmoria atĩrĩ: “Agereire njĩra ĩrĩkũ?” Ariũ ake magĩkĩmuonia njĩra ĩrĩa mũndũ ũcio wa Ngai ũrĩa wa ma wa kuuma Juda aagereire.
13  Akĩra ariũ ake ũũ: “Njarĩrai matandĩko ndigiri igũrũ.” Magĩkĩmwarĩra matandĩko ndigiri igũrũ, nake akĩmĩikarĩra.
14  Akĩrũmĩrĩra mũndũ ũcio wa Ngai ũrĩa wa ma na akĩmũkora aikarĩte thĩ rungu rwa mũtĩ mũnene. Akĩmũũria atĩrĩ: “Wee nĩwe mũndũ wa Ngai ũrĩa wa ma ũgũũkĩte kuuma Juda?” Nake akĩmũcokeria ũũ: “Ĩĩ nĩ niĩ.”
15  Akĩmwĩra ũũ: “Ũka tũthiĩ nawe mũciĩ ũkarĩe mũgate.”
16  No we akiuga atĩrĩ: “Ndingĩcoka nawe kana njĩtĩkĩre kũnyitwo ũgeni nĩwe, o na kana ndĩe mũgate kana nyue maĩ hamwe nawe gũkũ.
17  Nĩ gũkorũo njĩrĩtwo atĩrĩ kũgerera uuge wa Jehova, ‘Ndwagĩrĩirũo kũrĩa mũgate kana kũnyua maĩ kũu. Ndwagĩrĩirũo gũcoka ũgereire njĩra ĩrĩa ũũkĩire.’”
18  Aigua ũguo akĩmwĩra ũũ: “O na niĩ ndĩ mũnabii tawe, na mũraika anjĩrire atĩrĩ kũgerera uuge wa Jehova, ‘Mwĩre ahũndũke mũthiĩ nake gwaku mũciĩ nĩguo arĩe mũgate na anyue maĩ.’” (No nĩ kũmũheenia aamũheenirie.)
19  Nĩ ũndũ ũcio akĩhũndũka magĩthiĩ hamwe na mũnabii ũcio akarĩe mũgate na anyue maĩ gwake mũciĩ.
20  Na rĩrĩa maaikarĩte thĩ metha-inĩ, uuge wa Jehova ũgĩkinyĩra mũnabii ũcio wamũhũndũrĩte,
21  na akĩanĩrĩra na mũgambo mũnene akĩra mũndũ ũcio wa Ngai ũrĩa wa ma wa kuuma Juda atĩrĩ, “Jehova oigĩte ũũ: ‘Tondũ nĩ waremera watho wa Jehova waga kũrũmia rĩathani rĩrĩa Jehova Ngai waku akũheete,
22  no wacoka ũkarĩe mũgate na ũkanyue maĩ kũndũ kũrĩa wĩrĩtwo ũũ ũhoro-inĩ wakuo, “Ndwagĩrĩirũo kũrĩa mũgate kana kũnyua maĩ,” kĩimba gĩaku gĩtigũthikwo mbĩrĩra-inĩ ya maithe manyu ma tene.’”
23  Mũndũ ũcio wa Ngai ũrĩa wa ma arĩkia kũrĩa mũgate na kũnyua, mũnabii ũcio mũkũrũ akĩigĩrĩra ndigiri matandĩko nĩ ũndũ wa mũnabii ũcio aahũndũrĩte.
24  Nake agĩĩthiĩra, ĩndĩ mũrũthi ũgĩcemania nake barabara-inĩ na ũkĩmũũraga. Kĩimba gĩake gĩaikĩtio barabara-inĩ, nayo ndigiri yarũgamĩte hakuhĩ nakĩo; o naguo mũrũthi ũcio warũgamĩte hakuhĩ na kĩimba kĩu.
25  Nĩ haarĩ na andũ maahĩtũkĩire hau na makĩona kĩimba kĩu gĩaikĩtio barabara-inĩ na mũrũthi ũcio ũrũgamĩte hakuhĩ na kĩimba kĩu. Magĩthiĩ makĩheana ũhoro ũcio itũũra-inĩ rĩrĩa mũnabii ũcio mũkũrũ aaikaraga.
26  Rĩrĩa mũnabii ũrĩa wamũhũndũrĩte kuuma barabara-inĩ aaiguire ũhoro ũcio, o rĩo akiuga ũũ: “Ũcio nĩ mũndũ wa Ngai ũrĩa wa ma ũrĩa ũremeire watho wa Jehova; nĩ ũndũ ũcio Jehova amũneana kũrĩ mũrũthi, nĩguo ũmũtharĩkĩre na ũmũũrage, kũringana na uuge wa Jehova ũrĩa aramwĩrĩte.”
27  Agĩcoka akĩra ariũ ake ũũ: “Njarĩrai matandĩko ndigiri igũrũ.” Magĩkĩigĩrĩra ndigiri ĩyo matandĩko.
28  Nake akiumagara agĩthiĩ na agĩkora kĩimba kĩu gĩaikĩtio barabara-inĩ na ndigiri na mũrũthi irũgamĩte hakuhĩ nakĩo. Mũrũthi ũcio ndwarĩte kĩimba kĩu o na kana ũgatharĩkĩra ndigiri ĩyo.
29  Mũnabii ũcio akĩoya kĩimba kĩu kĩa mũndũ wa Ngai ũrĩa wa ma agĩkĩigĩrĩra ndigiri igũrũ, na agĩcoka nakĩo itũũra-inĩ rĩake nĩgetha amũcakaĩre na amũthike.
30  Agĩkĩhurũkia kĩimba kĩu mbĩrĩra-inĩ yake mwene, na magĩikara makĩmũrĩragĩra makiugaga ũũ: “Kaĩ nĩ ũũru-ĩ, mũrũ wa ithe witũ!”
31  Thutha wa kũmũthika, akĩra ariũ ake ũũ: “Rĩrĩa ngaakua, mwagĩrĩirũo gũgaathika harĩa mũndũ wa Ngai ũrĩa wa ma athikĩtwo. Mũkaaiga mahĩndĩ makwa hakuhĩ na mahĩndĩ make.
32  Ũhoro ũrĩa ooigire kũgerera uuge wa Jehova kwerekera kĩgongona thĩinĩ wa Betheli na kwerekera nyũmba ciothe cia gũthathaĩria iria irĩ kũndũ kũrĩa gũtũũgĩru matũũra-inĩ ma Samaria no mũhaka ũkaahinga.”
33  O na thutha wa maũndũ macio gwĩkĩka, Jeroboamu ndaigana kũgarũrũka atigane na mĩthiĩre yake mĩũru, no aathiire o na mbere gũthuura athĩnjĩri-ngai a gũtungataga kũndũ kũrĩa gũtũũgĩru kuuma kũrĩ andũ arĩa angĩ. Aathuuraga mũndũ o wothe ũngĩendire, akamũtua mũthĩnjĩri-ngai, akoiga ũũ: “Nĩ atuĩke ũmwe wa athĩnjĩri-ngai a gũtungataga kũndũ kũrĩa gũtũũgĩru.”
34  Mehia macio ma andũ a nyũmba ya Jeroboamu maatũmire maanangwo na maniinwo thĩinĩ wa thĩ.
14  Ihinda-inĩ rĩu, Abija mũrũ wa Jeroboamu akĩrwara.
2  Nĩ ũndũ ũcio Jeroboamu akĩra mũtumia wake ũũ: “Ndagũthaitha, ũkĩra ũthiĩ Shilo na wĩtue nĩgetha matikamenye atĩ wĩ mũtumia wa Jeroboamu. Na atĩrĩrĩ, mũnabii Ahija arĩ kũu. Nĩwe waaririe ũhoro wakwa akiuga atĩ nĩ ngũtuĩka mũthamaki wa andũ aya.
3  Kuua mĩgate ikũmi, keki njitĩrĩrie kĩndũ, na ndigithũ ya ũũkĩ, ũthiĩ kũrĩ we. Nake nĩ egũkwĩra ũrĩa gũgũthiĩ harĩ kamwana gaka.”
4  Mũtumia wa Jeroboamu agĩgĩka o ta ũrĩa Jeroboamu aamwĩrire. Agĩũkĩra agĩthiĩ Shilo na agĩkinya nyũmba-inĩ ya Ahija. Maitho ma Ahija maaikaraga o marorete mbere, na ndaahotaga kuona nĩ gũkũra.
5  No Jehova nĩ eerĩte Ahija atĩrĩ: “Mũtumia wa Jeroboamu nĩ gũka aroka gũtuĩria ũhoro harĩ we wĩgiĩ mũrũwe, nĩ gũkorũo nĩ mũrwaru. Nĩ ngũkwĩra ũrĩa ũkũmwĩra. Na rĩrĩa arĩkinya, nĩ egwĩtua nĩgetha ndakamenyeke.”
6  Rĩrĩa Ahija aaiguire mũkubio wa mũtumia ũcio akĩingĩra mũromo-inĩ, akiuga ũũ: “Tonya mũtumia wa Jeroboamu. Nĩ kĩĩ kĩratũma wĩtue nĩgetha ndũkamenyeke? Njĩrĩtwo ngũhe ndũmĩrĩri nditũ.
7  Thiĩ wĩre Jeroboamu atĩrĩ, ‘Ũũ nĩguo Jehova Ngai wa Isiraeli oigĩte: “Ndakwarahũrire kuuma gatagatĩ-inĩ ka andũ anyu nĩgetha ngũtue mũtongoria wa gũtongoragia andũ akwa Isiraeli.
8  Ngĩcoka ngĩtembũra ũthamaki kuuma nyũmba-inĩ ya Daudi na ngĩũheana kũrĩ wee. No ndũigana gũtuĩka ta ndungata yakwa Daudi, o we ũrĩa warũmagia maathani makwa na akanũmĩrĩra na ngoro yake yothe, agekaga o maũndũ marĩa magĩrĩru maitho-inĩ makwa.
9  Ĩndĩ wĩkĩte ũũru gũkĩra arĩa othe maarĩ mbere yaku, na ũgĩĩthondekera ngai ĩngĩ na mĩhianano ya cuma nĩguo ũndakarie, na nĩ niĩ ũhutatĩire.
10  Nĩ ũndũ ũcio nĩ ngũrehera nyũmba ya Jeroboamu mwanangĩko, na niine arũme othe a Jeroboamu, nginya arĩa matarĩ na ũteithio na arĩa matarĩ hinya thĩinĩ wa Isiraeli, na nĩ ngaahaata nyũmba ya Jeroboamu biũ, o ta ũrĩa mũndũ eheragia mai nginya magathira mothe!
11  Mũndũ o wothe wa Jeroboamu ũgaakuĩra itũũra-inĩ, akaarĩo nĩ ngui; na mũndũ o wothe ũgaakuĩra werũ-inĩ, akaarĩo nĩ nyoni cia rĩera-inĩ, nĩ gũkorũo Jehova nĩwe uugĩte ũguo.”’
12  “Rĩu ũkĩra ũthiĩ gwaku mũciĩ. Na hĩndĩ ĩrĩa ũgũkinyithia kũgũrũ gwaku itũũra-inĩ, mwana ũcio no gũkua egũkua.
13  Andũ othe a Isiraeli nĩ mekũmũcakaĩra na mamũthike, nĩ gũkorũo nowe wiki thĩinĩ wa famĩlĩ ya Jeroboamu ũgũthikwo mbĩrĩra-inĩ, tondũ nowe tu wa nyũmba ya Jeroboamu Jehova Ngai wa Isiraeli onete kaũndũ kega thĩinĩ wake.
14  Jehova nĩ akeeyarahũrĩra mũthamaki wa Isiraeli ũrĩa ũkaaniina nyũmba ya Jeroboamu kuuma mũthenya ũcio gũthiĩ na mbere, ĩni, o na nginya rĩu.
15  Jehova agaatharĩkĩra Isiraeli o ta ũrĩa ithanjĩ rĩcũgaga maĩ-inĩ, na akaamunya Isiraeli biũ kuuma bũrũri ũyũ mwega ũrĩa aaheire maithe mao ma tene, na amahurunje mũrĩmo wa Rũũĩ, tondũ nĩ maathondekire mĩtĩ yao ya kũhoywo, makĩrakaria Jehova.
16  Na nĩ agaatiganĩria andũ a Isiraeli tondũ wa mehia marĩa Jeroboamu ekĩte na agatũma andũ a Isiraeli mehie.”
17  Nĩ ũndũ ũcio mũtumia wa Jeroboamu agĩũkĩra na agĩĩthiĩra na agĩkinya Tiriza. Na rĩrĩa aakuhĩrĩirie itonyero-inĩ rĩa nyũmba, kamwana kau gagĩkua.
18  Kwoguo magĩgathika, na andũ othe a Isiraeli magĩgacakaĩra, o ta ũrĩa Jehova ooigĩte kũgerera ndungata yake mũnabii Ahija.
19  Namo maũndũ macio mangĩ megiĩ Jeroboamu, ũrĩa aarũire mbaara na ũrĩa aathamakire, mandĩkĩtwo ibuku-inĩ rĩa maũndũ ma mahinda ma athamaki a Isiraeli.
20  Na ihinda rĩrĩa Jeroboamu aathanire rĩarĩ mĩaka 22, thutha ũcio akĩhurũkio hamwe na maithe make ma tene; na mũrũwe Nadabu agĩtuĩka mũthamaki ithenya rĩake.
21  Ihinda-inĩ o rĩu, Rehoboamu mũrũ wa Suleimani nĩ aatuĩkĩte mũthamaki wa Juda. Rehoboamu aarĩ na mĩaka 41 rĩrĩa aatuĩkire mũthamaki, na agĩthamaka mĩaka 17 thĩinĩ wa Jerusalemu, itũũra rĩrĩa Jehova aathuurĩte kuuma mĩhĩrĩga-inĩ yothe ya Isiraeli rĩtuĩke handũ ha kũiga rĩĩtwa rĩake. Nyina wa Rehoboamu eetagwo Naama ũrĩa Mũamoni.
22  Na andũ a Juda nĩ meekaga maũndũ moru maitho-inĩ ma Jehova, na nĩ ũndũ wa mehia marĩa meekire makĩmũrakaria o na gũkĩra ũrĩa maithe mao ma tene maamũrakaririe.
23  O nao maaikarire o makĩĩyakagĩra kũndũ gũtũũgĩru, itugĩ cia kũhoywo, mĩtĩ ya kũhoywo karĩma-inĩ o gothe karaihu na rungu rwa mũtĩ o wothe mũruru.
24  Ningĩ nĩ kwarĩ na arũme arĩa maahũũraga ũmaraya hekarũ-inĩ thĩinĩ wa bũrũri ũcio. Meekire maũndũ marĩa mothe marĩ magigi ma ndũrĩrĩ iria Jehova aaingatire ciehere mbere ya Aisiraeli.
25  Mwaka-inĩ wa gatano wa Mũthamaki Rehoboamu, Mũthamaki Shishaka wa Misiri akĩambata gũũkĩrĩra Jerusalemu.
26  Akĩoya mĩthithũ ya nyũmba ya Jehova na mĩthithũ ya nyũmba ya mũthamaki. Akĩoya indo ciothe, nginya ngo ciothe cia thahabu iria Suleimani aathondekete.
27  Nĩ ũndũ ũcio Mũthamaki Rehoboamu agĩthondeka ngo cia gĩcango nĩgetha icoke ithenya rĩa icio, na agĩciĩhokera anene a arangĩri, arĩa maarangagĩra mũromo wa nyũmba ya mũthamaki.
28  Rĩrĩa rĩothe mũthamaki aathiaga nyũmba-inĩ ya Jehova, arangĩri acio maathiaga magacikuua, thutha ũcio magacicokia kanyũmba-inĩ ka arangĩri.
29  Namo maũndũ macio mangĩ megiĩ Rehoboamu, ũrĩa wothe eekire, na githĩ ti maandĩke ibuku-inĩ rĩa maũndũ ma mahinda ma athamaki a Juda?
30  Na gwatũire mbaara gatagatĩ-inĩ ka Rehoboamu na Jeroboamu.
31  Thutha ũcio Rehoboamu akĩhurũkio hamwe na maithe make ma tene na agĩthikwo hamwe na maithe make ma tene Itũũra-inĩ rĩa Daudi. Nyina eetagwo Naama ũrĩa Mũamoni. Na mũrũwe Abijamu agĩtuĩka mũthamaki ithenya rĩake.
19  Thutha ũcio Ahabu akĩra Jezebeli maũndũ mothe marĩa Elija eekĩte na ũrĩa ooragĩte anabii othe na rũhiũ rwa njora.
2  Kwoguo Jezebeli agĩtũma mũtũmwo kũrĩ Elija akamwĩre atĩrĩ: “Nĩ ũndũ wa ũguo-rĩ, ngai irondũithia na ciĩke ũguo o na makĩria angĩkorũo gũkinyĩria rũciũ ihinda-inĩ ta rĩrĩ ndigaakorũo ngũtuĩte ta o ũmwe wao!”
3  Aigua ũguo agĩĩtigĩra, agĩũkĩra na akĩũra nĩguo athare muoyo wake. Agĩthiĩ Biri-shiba ĩrĩa ya Juda, na agĩtiga ndungata yake kuo.
4  Agĩthiĩ rũgendo rwa mũthenya ũmwe nginya werũ-inĩ na akinya agĩikara thĩ rungu rwa mũtĩ wa mwethia, na akĩhoya akue. Akiuga ũũ: “Nĩ ũguo rĩu! Wee Jehova, rĩu nduta muoyo, nĩ gũkorũo ndirĩ mwega gũkĩra maithe maitũ ma tene.”
5  Agĩcoka agĩkoma thĩ na akĩnyitwo nĩ toro hau rungu rwa mũtĩ ũcio wa mwethia. No o rĩmwe mũraika akĩmũhutia akĩmwĩra atĩrĩ: “Ũkĩra ũrĩe.”
6  Rĩrĩa aarorire, akĩona hau hakuhĩ na mũtwe wake harĩ na mũgate wa gĩthiũrũrĩ ũrĩ igũrũ rĩa mahiga mahiũ na njagi ya maĩ. Akĩrĩa na akĩnyua na agĩkoma o rĩngĩ.
7  Thutha-inĩ mũraika wa Jehova agĩcoka riita rĩa kerĩ na akĩmũhutia akĩmwĩra ũũ: “Ũkĩra ũrĩe, nĩ gũkorũo rũgendo nĩ rũgũkũritũhĩra mũno.”
8  Nĩ ũndũ ũcio agĩũkĩra na akĩrĩa na akĩnyua, na arĩ na hinya ũrĩa aagĩire arĩa irio icio, agĩthiĩ rũgendo rwa thikũ 40 ũtukũ na mũthenya nginya agĩkinya Horebu, kĩrĩma kĩa Ngai ũrĩa wa ma.
9  Na arĩ kũu akĩingĩra ngurunga-inĩ na akĩraara kuo; na atĩrĩrĩ, kiugo kĩa Jehova gĩkĩmũkinyĩra akĩũrio atĩrĩ: “Elija, nĩ kĩĩ ũreka gũkũ?”
10  Nĩ ũndũ ũcio akiuga ũũ: “Ngoretwo na kĩyo biũ nĩ ũndũ wa Jehova Ngai mũnene wa ita; nĩ gũkorũo andũ a Isiraeli nĩ matiganĩirie kĩrĩkanĩro gĩaku, makamomora igongona ciaku, na makoraga anabii aku na rũhiũ rwa njora, na no niĩ tu ndigarĩte. Rĩu maracaria ũrĩa mekũnduta muoyo.”
11  No Akiuga atĩrĩ: “Uma ũthiĩ ũrũgame kĩrĩma-inĩ mbere ya Jehova.” Na atĩrĩrĩ, Jehova nĩ kũhĩtũka aahĩtũkaga, na rũhuho rũnene rũrĩ na hinya rwamethũrangaga irĩma na rũgaatũranga ndũmba cia mahiga mbere ya Jehova, no Jehova ndaarĩ rũhuho-inĩ rũu. Thutha wa rũhuho gũkĩgĩa gĩthingithia, no Jehova ndaarĩ gĩthingithia-inĩ kĩu.
12  Thutha wa gĩthingithia kĩu gũkĩgĩa mwaki, no Jehova ndaarĩ mwaki-inĩ ũcio. Thutha wa mwaki ũcio, gũkĩiguĩka mũgambo mũnini mũhooreru.
13  Rĩrĩa Elija aaiguire mũgambo ũcio, o rĩo akĩĩhumbĩra ũthiũ na nguo yake, akiuma nja na akĩrũgama mũromo-inĩ wa ngurunga ĩyo. Naguo mũgambo ũkĩmũũria atĩrĩ: “Elija, nĩ kĩĩ ũreka gũkũ?”
14  Nĩ ũndũ ũcio akiuga ũũ: “Ngoretwo na kĩyo biũ nĩ ũndũ wa Jehova Ngai mũnene wa ita; nĩ gũkorũo andũ a Isiraeli nĩ matiganĩirie kĩrĩkanĩro gĩaku, makamomora igongona ciaku, na makoraga anabii aku na rũhiũ rwa njora, na no niĩ tu ndigarĩte. Rĩu maracaria ũrĩa mekũnduta muoyo.”
15  Jehova akĩmwĩra atĩrĩ: “Coka, ũthiĩ werũ-inĩ wa Dameski. Wakinya kuo, ũitĩrĩrie Hazaeli maguta atuĩke mũthamaki wa Siria.
16  Na ũitĩrĩrie Jehu mũcũkũrũ wa Nimushi maguta atuĩke mũthamaki wa Isiraeli, na ũitĩrĩrie Elisha mũrũ wa Shafati wa kuuma Abeli-mehola maguta nĩgetha atuĩke mũnabii ithenya rĩaku.
17  Mũndũ o wothe ũgeethara kuuma harĩ rũhiũ rwa njora rwa Hazaeli, Jehu nĩ akaamũũraga; na mũndũ o wothe ũgeethara kuuma harĩ rũhiũ rwa njora rwa Jehu, Elisha nĩ akaamũũraga.
18  Na no ndigairie andũ 7,000 thĩinĩ wa Isiraeli, arĩa mataturĩirie Baali maru na matamũmumunyĩte na tũnua twao.”
19  Agĩkiuma kũu agĩthiĩ na agĩkora Elisha mũrũ wa Shafati akĩrĩma na ikundi 12 cia ndegwa igĩrĩ igĩrĩ irĩ mbere yake, na we aarĩ na gĩkundi gĩa 12. Kwoguo Elija agĩthiĩ harĩ we na akĩmũikĩria nguo yake.
20  Nĩ ũndũ ũcio agĩtiga ndegwa icio agĩteng’era harĩ Elija akĩmwĩra atĩrĩ: “Ndagũthaitha ũreke ngamumunye baba na maitũ. Thutha ũcio nĩ ngũkũrũmĩrĩra.” Nake akĩmũcokeria ũũ: “Thiĩ, coka, nĩ ũndũ-rĩ, nĩ atĩa njĩkĩte wa gũkũgiria?”
21  Agĩgĩcoka na akĩoya ndegwa igĩrĩ na agĩciruta igongona, na akĩhũthĩra mũraũ gũtherũkia nyama ya ndegwa icio na akĩhe andũ makĩrĩa. Thutha ũcio agĩũkĩra na akĩrũmĩrĩra Elija na akĩambĩrĩria kũmũtungatĩra.
5  Rĩrĩa Hiramu mũthamaki wa Turo aaiguire atĩ Suleimani nĩ aaitĩrĩirio maguta agatuĩka mũthamaki ithenya rĩa ithe, agĩtũma ndungata ciake kũrĩ Suleimani, tondũ Hiramu aatũire arĩ mũrata wa Daudi.
2  Nake Suleimani agĩtũma ndũmĩrĩri kũrĩ Hiramu akĩmwĩra atĩrĩ:
3  “Nĩ ũĩ wega atĩ baba Daudi ndaahotire gwaka nyũmba nĩ ũndũ wa rĩĩtwa rĩa Jehova Ngai wake tondũ wa mbaara iria ookĩrĩirũo nacio kuuma mĩena yothe o nginya rĩrĩa Jehova aaigire thũ ciake rungu rwa makinya ma magũrũ make.
4  No rĩu Jehova Ngai wakwa nĩ aheete ũhurũko na mĩena yothe. Gũtirĩ mũndũ o na ũmwe ũraregana na niĩ na gũtirĩ ũndũ mũũru ũrekĩka.
5  Nĩ ũndũ ũcio, ndĩrenda gwaka nyũmba nĩ ũndũ wa rĩĩtwa rĩa Jehova Ngai wakwa, o ta ũrĩa Jehova eerĩire baba Daudi akĩmwĩra ũũ: ‘Mũrũguo ũrĩa ngaaiga gĩtĩ-inĩ kĩa ũnene ithenya rĩaku, nĩwe ũgaaka nyũmba ĩyo nĩ ũndũ wa rĩĩtwa rĩakwa.’
6  Rĩu atha andũ aku mandemere mĩtarakwa ya Lebanoni. Ndungata ciakwa nĩ ikũrutithania wĩra na ndungata ciaku, na nĩ ngũrĩha ndungata ciaku mũcara kũringana na mũigana ũrĩa ũkuuga, nĩ gũkorũo nĩ ũĩ atĩ gũtirĩ o na ũmwe witũ ũĩ gũtema mĩtĩ ta Asidoni.”
7  Rĩrĩa Hiramu aaiguire ciugo cia Suleimani, agĩkena mũno na akiuga ũũ: “Jehova arogoocwo ũmũthĩ, nĩ gũkorũo nĩ aheete Daudi mũriũ mũũgĩ athamakĩre andũ aya aingĩ ũguo!”
8  Nĩ ũndũ ũcio Hiramu agĩtũmĩra Suleimani ndũmĩrĩri ĩno: “Nĩ ndaigua ndũmĩrĩri ĩyo ũndũmĩire. Nĩ ngwĩka ũrĩa wothe ũrenda, ngũhe mbaũ cia mũtarakwa na cia mũthengera.
9  Ndungata ciakwa nĩ igũcikũrũkia kuuma Lebanoni icirehe iria-inĩ, na ndĩciohe irĩ mĩgogo nĩguo ĩgerere iria-inĩ o nginya harĩa ũkũnjĩra. Njoke ndĩmĩohorithĩrie hau, na ũmĩkuue kuuma hau. Nawe ũũhe irio iria ngũgwĩtia cia andũ a nyũmba yakwa.”
10  Kwoguo Hiramu akĩheana mbaũ cia mũtarakwa na cia mũthengera iria ciothe Suleimani eendaga.
11  Nake Suleimani akĩhe Hiramu ngano ithimi 20,000 cia kori ĩrĩ irio cia andũ a nyũmba yake o hamwe na maguta mega biũ ma ndamaiyũ ithimi 20 cia kori. Icio nĩcio indo iria Suleimani aaheaga Hiramu mwaka o mwaka.
12  Na Jehova akĩhe Suleimani ũũgĩ o ta ũrĩa Aamwĩrĩire. Na kwarĩ na thayũ gatagatĩ-inĩ ka Hiramu na Suleimani, na eerĩ magĩthondeka ũiguano.
13  Mũthamaki Suleimani agĩatha arũme kuuma Isiraeli guothe a kũruta wĩra mũritũ; agĩatha arũme 30,000.
14  Aatũmaga gĩkundi kĩa arũme 10,000 mathiĩ Lebanoni, o mweri gĩkundi kĩmwe. Maaikaraga mweri ũmwe Lebanoni na mĩeri ĩĩrĩ kwao mĩciĩ; na Adoniramu nĩwe warũgamagĩrĩra andũ acio maathĩtwo marutage wĩra mũritũ.
15  Suleimani aarĩ na andũ a moko 70,000 na andũ 80,000 a gwacũhia mahiga irĩma-inĩ,
16  o hamwe na anene 3,300 a Suleimani arĩa maarĩ anyabara a kũrũgamĩrĩra andũ acio a wĩra.
17  Mũthamaki agĩathana, nao makĩenja mahiga manene, mahiga ma goro, nĩguo mũthingi wa nyũmba ĩyo wakwo na mahiga maicũhie.
18  Nĩ ũndũ ũcio aaki a Suleimani na aaki a Hiramu na Agebali magĩicũhia mahiga, na makĩhaarĩria mbaũ na mahiga nĩ ũndũ wa gwaka nyũmba ĩyo.
15  Na rĩrĩ, mwaka-inĩ wa 18 wa Mũthamaki Jeroboamu mũrũ wa Nebati, Abijamu agĩtuĩka mũthamaki wa Juda.
2  Aathanire mĩaka ĩtatũ thĩinĩ wa Jerusalemu. Nyina eetagwo Maaka mũcũkũrũ wa Abishalomu.
3  Agĩthiĩ na mbere gwĩka mehia mothe marĩa ithe eekire mbere yake, na ngoro yake ndĩeheanĩte biũ harĩ Jehova Ngai wake ta ngoro ya Daudi ithe wao wa tene.
4  No rĩrĩ, nĩ ũndũ wa Daudi, Jehova Ngai wake nĩ aamũheire tawa thĩinĩ wa Jerusalemu na njĩra ya kwarahũra mũrũwe thutha wake na gũtũma Jerusalemu ĩthiĩ o na mbere gũkorũo ho.
5  Nĩ gũkorũo Daudi nĩ eekire maũndũ marĩa magĩrĩire maitho-inĩ ma Jehova, na ndaigana kũgarũrũka kuuma ũndũ-inĩ o na ũmwe ũrĩa Aamwathĩte matukũ-inĩ mothe ma ũtũũro wake, o tiga ũhoro-inĩ wĩgiĩ Uria Mũhiti.
6  Na gwakoragwo na mbaara gatagatĩ-inĩ ka Rehoboamu na Jeroboamu matukũ-inĩ mothe ma ũtũũro wake.
7  Ha ũhoro wa maũndũ macio mangĩ megiĩ Abijamu, ũrĩa wothe eekire, na githĩ ti maandĩke ibuku-inĩ rĩa maũndũ ma mahinda ma athamaki a Juda? Ningĩ nĩ kwarĩ na mbaara gatagatĩ-inĩ ka Abijamu na Jeroboamu.
8  Thutha ũcio Abijamu akĩhurũkio hamwe na maithe make ma tene, na makĩmũthika Itũũra-inĩ rĩa Daudi; na mũrũwe Asa agĩtuĩka mũthamaki ithenya rĩake.
9  Mwaka-inĩ wa 20 wa Mũthamaki Jeroboamu wa Isiraeli, Asa akĩambĩrĩria gwathana thĩinĩ wa Juda.
10  Aathanire mĩaka 41 thĩinĩ wa Jerusalemu. Cũwe eetagwo Maaka mũcũkũrũ wa Abishalomu.
11  Asa eekire maũndũ marĩa magĩrĩire maitho-inĩ ma Jehova, o ta Daudi ithe wao wa tene.
12  Aaingatire arũme arĩa maahũũraga ũmaraya hekarũ-inĩ kuuma bũrũri-inĩ na akĩeheria mĩhianano yothe ĩrĩ magigi ĩrĩa maithe make ma tene maathondekete.
13  O na akĩeheria nginya cũwe Maaka kuuma gaturũa-inĩ gake ga gũkorũo arĩ nyina wa mũthamaki, tondũ nĩ aathondekete mũhianano ũrĩ magigi nĩ ũndũ wa ũthathaiya wa mũtĩ wa kũhoywo. Asa agĩtemanga mũhianano ũcio ũrĩ magigi wa cũwe na akĩũcinĩra Mũkuru-inĩ wa Kidironi.
14  Ĩndĩ kũndũ kũrĩa gũtũũgĩru gũtieheririo. O na kũrĩ ũguo Asa nĩ eeheanĩte na ngoro yothe harĩ Jehova ũtũũro-inĩ wake wothe.
15  Na akĩrehe indo nyũmba-inĩ ya Jehova iria we na ithe maamũrĩte—betha, thahabu, na indo cia mĩthemba ĩtiganĩte.
16  Na gwatũire mbaara gatagatĩ-inĩ ka Asa na Baasha mũthamaki wa Isiraeli.
17  Nĩ ũndũ ũcio Mũthamaki Baasha wa Isiraeli akĩambata gũũkĩrĩra Juda na akĩambĩrĩria gwaka itũũra rĩa Rama nĩgetha agirĩrĩrie mũndũ o wothe kuuma kana kũingĩra kũrĩ Mũthamaki Asa wa Juda.
18  Nĩ ũndũ ũcio Asa akĩoya betha yothe na thahabu ĩrĩa yatigarĩte igĩna-inĩ cia nyũmba ya Jehova na igĩna-inĩ cia nyũmba ya mũthamaki na agĩcinengera ndungata ciake. Mũthamaki Asa agĩcoka agĩtũma ndungata ciake kũrĩ Beni-hadadi mũrũ wa Tabirimoni mũrũ wa Hezioni, mũthamaki wa Siria, ũrĩa waikaraga Dameski, agĩciĩra ũũ:
19  “Nĩ harĩ na ũiguano gatagatĩ gakwa nawe na gatagatĩ ka baba na baba wanyu. Nĩ ndakũneanĩra kĩheo gĩa betha na thahabu. Ũka ũniine ũiguano waku na Mũthamaki Baasha wa Isiraeli, nĩgetha anjeherere.”
20  Beni-hadadi agĩgĩthikĩrĩria Mũthamaki Asa na agĩtũma anene ake a mbũtũ mokĩrĩre matũũra ma Isiraeli, na magĩtharĩkĩra Ijoni, Dani, Abeli-bethi-maaka, Kinerethu guothe, na bũrũri wothe wa Nafitali.
21  Rĩrĩa Baasha aaiguire ũhoro ũcio, o rĩo agĩtiga gwaka itũũra rĩa Rama na agĩthiĩ na mbere gũikara Tiriza.
22  Nake Mũthamaki Asa agĩcoka agĩtũmanĩra andũ othe a Juda—gũtirĩ mũndũ o na ũmwe watigĩrĩirũo—na magĩkuua mahiga na mbaũ cia Rama iria Baasha aakoretwo agĩaka nacio, na Mũthamaki Asa agĩcihũthĩra gwaka Geba thĩinĩ wa Benjamini, o hamwe na Mizipa.
23  Ha ũhoro wa maũndũ macio mangĩ mothe megiĩ Asa, hinya wake wothe na ũrĩa wothe eekire na matũũra marĩa aakire, na githĩ ti maandĩke ibuku-inĩ rĩa maũndũ ma mahinda ma athamaki a Juda? No ũkũrũ-inĩ wake akĩrwara magũrũ.
24  Thutha ũcio Asa akĩhurũkio hamwe na maithe make ma tene na agĩthikwo hamwe nao Itũũra-inĩ rĩa Daudi ithe wao wa tene; na mũrũwe Jehoshafatu agĩtuĩka mũthamaki ithenya rĩake.
25  Nadabu mũrũ wa Jeroboamu agĩtuĩka mũthamaki wa Isiraeli mwaka-inĩ wa kerĩ wa Mũthamaki Asa wa Juda, na aathanire Isiraeli mĩaka ĩĩrĩ.
26  Na agĩthiĩ na mbere gwĩka maũndũ moru maitho-inĩ ma Jehova, na akĩrũmĩrĩra njĩra ya ithe na mehia make marĩa aatũmire Isiraeli mehie.
27  Baasha mũrũ wa Ahija wa nyũmba ya Isakaru akĩbanga njama ya kũmũũkĩrĩra, na Baasha akĩmũũragĩra itũũra-inĩ rĩa Gibethoni, rĩrĩa rĩarĩ rĩa Afilisti, hĩndĩ ĩrĩa Nadabu na andũ othe a Isiraeli maarigicĩirie Gibethoni.
28  Nĩ ũndũ ũcio Baasha akĩmũũraga mwaka-inĩ wa gatatũ wa Mũthamaki Asa wa Juda na agĩtuĩka mũthamaki ithenya rĩake.
29  Na o rĩo aatuĩka mũthamaki, akĩniina nyũmba yothe ya Jeroboamu. Ndaatigirie mũndũ o na ũmwe wahuhagia wa nyũmba ya Jeroboamu; aamoragithirie magĩthira kũringana na uuge wa Jehova ũrĩa aarĩtie kũgerera ndungata yake Ahija Mũshiloni.
30  Gwathiire ũguo tondũ wa mehia marĩa Jeroboamu eekĩte na agatũma andũ a Isiraeli mehie na tondũ nĩ aarakarĩtie Jehova Ngai wa Isiraeli mũno.
31  Ha ũhoro wa maũndũ macio mangĩ megiĩ Nadabu, ũrĩa wothe eekire, na githĩ ti maandĩke ibuku-inĩ rĩa maũndũ ma mahinda ma athamaki a Isiraeli?
32  Na gwatũire mbaara gatagatĩ-inĩ ka Asa na Mũthamaki Baasha wa Isiraeli.
33  Mwaka-inĩ wa gatatũ wa Mũthamaki Asa wa Juda, Baasha mũrũ wa Ahija agĩtuĩka mũthamaki thĩinĩ wa Tiriza wa gũthamakĩra andũ othe a Isiraeli na aathanire mĩaka 24.
34  No aathiire o na mbere gwĩka maũndũ moru maitho-inĩ ma Jehova, na akĩrũmĩrĩra njĩra ya Jeroboamu na mehia make marĩa aatũmire andũ a Isiraeli mehie.
20  Na rĩrĩ, Mũthamaki Beni-hadadi wa Siria agĩcokanĩrĩria mbũtũ yake yothe o hamwe na athamaki angĩ 32 na mbarathi ciao hamwe na ngaari cia mbarathi; akĩambata na akĩrigicĩria itũũra rĩa Samaria na akĩrũa narĩo.
2  Agĩcoka agĩtũma atũmwo kũrĩ Mũthamaki Ahabu wa Isiraeli itũũra-inĩ akĩmwĩra atĩrĩ: “Ũũ nĩguo Beni-hadadi oigĩte,
3  ‘Betha yaku na thahabu yaku nĩ ciakwa, o hamwe na atumia aku arĩa ega biũ na ariũ aku.’”
4  Nĩ ũndũ ũcio mũthamaki wa Isiraeli agĩcokia ũũ: “Kũringana na kiugo gĩaku mwathi wakwa mũthamaki, ngũtuĩka waku o hamwe na kĩrĩa gĩothe ndĩ nakĩo.”
5  Thutha-inĩ atũmwo acio magĩcoka na makiuga atĩrĩ: “Ũũ nĩguo Beni-hadadi oigĩte, ‘Ndĩragũtũmĩire ndũmĩrĩri ĩno: “Nĩ ũkũũnengera betha yaku, thahabu yaku, atumia aku, na ariũ aku.”
6  No rũciũ ihinda-inĩ ta rĩrĩ nĩ ngaatũma ndungata ciakwa kũrĩ wee, na nĩ ikooururia nyũmba yaku na nyũmba cia ndungata ciaku, na nĩ ikooya indo ciaku ciothe cia kwĩrirĩrio na ithiĩ nacio.’”
7  Nĩ ũndũ ũcio mũthamaki wa Isiraeli agĩta athuri othe a bũrũri ũcio akĩmeera ũũ: “Ndamũthaitha, rorai muone atĩ mũndũ ũyũ nĩ ehotorete kũrehe mwanangĩko, nĩ gũkorũo aranjĩtirie atumia akwa, ariũ akwa, betha yakwa, na thahabu yakwa, na ndinamũgiria.”
8  Nĩ ũndũ ũcio athuri othe na andũ othe makĩmwĩra atĩrĩ: “Ndũgaathĩke, na ndũgetĩkĩre.”
9  Kwoguo akĩra atũmwo a Beni-hadadi ũũ: “Ĩrai mwathi wakwa mũthamaki atĩrĩ, ‘Ũndũ ũrĩa wothe ũrerĩte ndungata yaku ĩke mbere ĩyo nĩ ngwĩka, no ũndũ ũyũ ndikũwĩka.’” Kwoguo atũmwo acio magĩthiĩ na magĩcokia ndũmĩrĩri ĩyo kũrĩ we.
10  Nake Beni-hadadi akĩmũtũmĩra ndũmĩrĩri ĩno: “Nĩ ũndũ wa ũguo-rĩ, ngai irondũithia na ciĩke ũguo o na makĩria angĩkorũo thĩinĩ wa Samaria nĩ kũrĩ na tĩri wa kũigana kũhe andũ arĩa manũmĩrĩire o mũndũ ngundi!”
11  Mũthamaki wa Isiraeli agĩcokia ũũ: “Mwĩrei atĩrĩ, ‘Mũndũ ũrĩa ũrehotora indo ciake cia mbaara ndagĩrĩirũo gwĩtĩa o ta mũndũ ũrĩa ũraciiga thĩ.’”
12  O rĩo rĩrĩa aaiguire ndũmĩrĩri ĩyo marĩ hema-inĩ ciao makĩnyua na athamaki acio maarĩ nake, akĩra ndungata ciake ũũ: “Mwĩhaarĩriei gũtharĩkĩra!” Nĩ ũndũ ũcio ikĩĩhaarĩria gũtharĩkĩra itũũra rĩu.
13  No mũnabii agĩthiĩ kũrĩ Mũthamaki Ahabu wa Isiraeli na akiuga atĩrĩ: “Ũũ nĩguo Jehova oigĩte, ‘Hihi nĩ ũrona kĩrĩndĩ gĩkĩ gĩothe kĩnene ũũ? Nĩ ngũkĩneana guoko-inĩ gwaku ũmũthĩ, na hĩndĩ ĩyo nĩ ũkũmenya atĩ niĩ nĩ niĩ Jehova.’”
14  Ahabu akĩũria: “Kũgerera harĩ ũ?” nake akĩmũcokeria: “Ũũ nĩguo Jehova oigĩte, ‘Kũgerera ndungata cia anene a icigo.’” Agĩkĩũria atĩrĩ: “Nũũ ũkwambĩrĩria mbaara?” nake akĩmũcokeria: “Nĩwe!”
15  Ahabu agĩcoka agĩtara ndungata icio cia anene a icigo, na maarĩ 232; thutha ũcio agĩtara arũme othe Aisiraeli na maarĩ 7,000.
16  Makiumagara ithaa-inĩ rĩa mĩaraho rĩrĩa Beni-hadadi aanyuaga arĩ mũrĩĩu hema-inĩ marĩ hamwe na athamaki 32 arĩa maamũteithagia.
17  Rĩrĩa ndungata icio cia anene a icigo cioimĩrire mbere, o rĩo Beni-hadadi agĩtũma atũmwo. Na makĩmũrehera ndũmĩrĩri ĩno: “Kũrĩ na arũme moka kuuma Samaria.”
18  Nake akĩmeera ũũ: “Angĩkorũo mokĩte na thayũ, marehei marĩ muoyo; o na angĩkorũo mokĩte kũrũa, mwagĩrĩirũo kũmarehe marĩ o muoyo.”
19  No rĩrĩa andũ acio mooimire nja ya itũũra—nĩo ndungata cia anene a icigo na mbũtũ iria ciamarũmĩrĩire—
20  o mũndũ akĩũraga ũrĩa maang’ethanĩire nake. Hĩndĩ ĩyo Asiria makĩũra, nao Aisiraeli makĩmateng’eria, no Mũthamaki Beni-hadadi wa Siria agĩĩthara na mbarathi hamwe na atwarithia amwe a mbarathi.
21  No mũthamaki wa Isiraeli akiumagara na agĩthiĩ na mbere gũtharĩkĩra mbarathi na ngaari cia mbarathi, na agĩtooria Asiria na njĩra nene mũno.
22  Thutha-inĩ mũnabii agĩthiĩ kũrĩ mũthamaki wa Isiraeli na akĩmwĩra ũũ: “Thiĩ wĩĩkĩre hinya na wĩcũranie ũrĩa ũgwĩka, nĩ gũkorũo kĩambĩrĩria-inĩ kĩa mwaka ũyũ ũngĩ mũthamaki wa Siria nĩ akaambata agũũkĩrĩre.”
23  Na rĩrĩ, ndungata cia mũthamaki wa Siria ikĩmwĩra ũũ: “Ngai wao nĩ Ngai wa irĩma. Nĩkĩo maatũtooririe. No tũngĩrũa nao tũrĩ kũndũ kwaraganu, nĩ tũkũmatooria.
24  Ningĩ ĩka ũũ: Eheria athamaki othe, na ithenya rĩao wĩkĩre mangavana.
25  Ũcoke ũcokanĩrĩrie mbũtũ ĩiganaine na mbũtũ ĩrĩa worirũo nĩyo, mbarathi ithenya rĩa mbarathi na ngaari ya mbarathi ithenya rĩa ngaari ya mbarathi. Reke tũrũe nao tũrĩ kũndũ kwaraganu, na hatarĩ nganja nĩ tũkũmatooria.” Nĩ ũndũ ũcio agĩthikĩrĩria ũtaaro ũcio wao na agĩka o ũguo.
26  Na rĩrĩ, kĩambĩrĩria-inĩ kĩa mwaka, Beni-hadadi agĩcokanĩrĩria Asiria na makĩambata Afeku kũrũa na Isiraeli.
27  Na o nao andũ a Isiraeli magĩcokanĩrĩrio hamwe na makĩheo kĩrĩa maabataraga, na makĩambata magatũngane nao. Rĩrĩa andũ a Isiraeli maambire hema mbere yao, maahanaga ta tũrũũru twĩrĩ tũnini twa mbũri, nao Asiria maaiyũrĩte bũrũri wothe.
28  Nake mũndũ wa Ngai ũrĩa wa ma agĩthiĩ kũrĩ mũthamaki wa Isiraeli akĩmwĩra atĩrĩ: “Ũũ nĩguo Jehova oigĩte, ‘Nĩ gũkorũo Asiria moigĩte ũũ: “Jehova nĩ Ngai wa irĩma, na ti Ngai wa kũndũ kwaraganu,” nĩ ngũneana kĩrĩndĩ gĩkĩ gĩothe kĩnene ũũ guoko-inĩ gwaku, na hatarĩ nganja nĩ ũkũmenya atĩ niĩ nĩ niĩ Jehova.’”
29  Maaikarire kũu mambĩte hema mang’ethanĩire thikũ mũgwanja, na mũthenya wa mũgwanja mbaara ĩkĩambĩrĩria. Andũ a Isiraeli makĩũraga thigari 100,000 cia gũthiĩ na magũrũ cia Asiria na mũthenya ũmwe.
30  Nao acio angĩ makĩũrĩra Afeku, itũũra-inĩ. No rũthingo rũkĩgwĩra arũme 27,000 arĩa maatigarire. Beni-hadadi o nake akĩũra agĩthiĩ itũũra-inĩ, na akĩĩhitha rumu-inĩ ya thĩinĩ.
31  Nĩ ũndũ ũcio ndungata ciake ikĩmwĩra ũũ: “Atĩrĩrĩ, nĩ tũiguĩte atĩ athamaki a nyũmba ya Isiraeli nĩ athamaki marĩ tha. Twagũthaitha, twĩtĩkĩrie twĩhumbe nguo cia makũnia njohero-inĩ citũ na twĩyohe mĩkanda mĩtwe-inĩ itũ tũthiĩ kũrĩ mũthamaki wa Isiraeli. Hihi ahota kũhonokia muoyo waku.”
32  Kwoguo makĩĩhumba nguo cia makũnia njohero-inĩ ciao na makĩĩyoha mĩkanda mĩtwe-inĩ yao na magĩthiĩ makĩingĩra kũrĩ mũthamaki wa Isiraeli na makiuga ũũ: “Beni-hadadi ndungata yaku aroiga atĩrĩ, ‘Ndagũthaitha ũreke ndũũre muoyo.’” Nake akĩmacokeria ũũ: “Arĩ o muoyo? Ũcio nĩ mũrũ wa ithe witũ.”
33  Arũme acio makĩona ũndũ ũcio ũrĩ kĩmenyithia kĩega kĩa ũragũri na o rĩo magĩtĩkia ciugo icio ciake, na makiuga ũũ: “Beni-hadadi nĩ mũrũ wa ithe wanyu.” Nake akĩmeera ũũ: “Thiĩi mũmũrehe.” Nake Beni-hadadi agĩthiĩ kũrĩ we, na mũthamaki akĩmũhaicia ngaari-inĩ ya mbarathi.
34  Beni-hadadi akĩmwĩra ũũ: “Matũũra marĩa baba ooete kuuma kũrĩ baba wanyu nĩ ngũmacokia, na no wĩthondekere thoko thĩinĩ wa Dameski o ta ũrĩa baba eekire Samaria.” Ahabu akĩmũcokeria atĩrĩ: “Nĩ ũndũ wa ũiguano ũyũ, nĩ ngũkũrekereria ũthiĩ.” Nĩ ũndũ ũcio, agĩthondeka ũiguano nake na akĩmũrekereria athiĩ.
35  Na rĩrĩ, kũgerera kiugo kĩa Jehova, ũmwe wa ariũ a anabii akĩra mũratawe ũũ: “Ndagũthaitha, ngũtha.” No mũndũ ũcio akĩrega kũmũgũtha.
36  Kwoguo akĩmwĩra atĩrĩ: “Tondũ ndũnathikĩrĩria mũgambo wa Jehova, twatigana, o rĩo mũrũthi no ũgũkũũraga.” Rĩrĩa maatiganire, mũrũthi ũkĩmuumĩrĩra na ũkĩmũũraga.
37  Agĩkora mũndũ ũngĩ akĩmwĩra ũũ: “Ndagũthaitha, ngũtha.” Kwoguo mũndũ ũcio akĩmũgũtha na akĩmũguraria.
38  Mũnabii ũcio agĩgĩthiĩ na agĩeterera mũthamaki mũkĩra-inĩ wa njĩra, eyohete taama maitho nĩguo ndakamenyeke.
39  Na rĩrĩa mũthamaki aahĩtũkaga, mũnabii ũcio akĩanĩrĩra akĩmwĩra ũũ: “Ndungata yaku ĩrathiire harĩa mbaara ĩracacĩire, na harĩ mũndũ ũroimaga ho arandehera mũndũ ũngĩ aranjĩra atĩrĩ, ‘Rangĩra mũndũ ũyũ. Angĩhĩtia age, wee nĩwe ũkũrutwo muoyo ithenya rĩake, kwaga ũguo ũrĩhe taranda ĩmwe ya betha.’
40  Na rĩrĩa ndungata yaku ĩrarĩ na mĩhang’o ya haha na haarĩa, o rĩo mũndũ ũcio aroora.” Nake mũthamaki wa Isiraeli akiuga atĩrĩ: “O ũguo noguo ũgũtuĩrũo; wee mwene nĩwe wetuĩra.”
41  Na o rĩo mũnabii ũcio akĩruta taama ũcio eeyohete maitho, na mũthamaki wa Isiraeli akĩmenya atĩ aarĩ ũmwe wa anabii.
42  Akĩmwĩra atĩrĩ: “Ũũ nĩguo Jehova oigĩte, ‘Tondũ nĩ ũrekete mũndũ ũrĩa ndoigire aagĩrĩire kũniinwo ethare kuuma guoko-inĩ gwaku, no mũhaka wee ũrutwo muoyo ithenya rĩake, nao andũ aku moragwo ithenya rĩa andũ ake.’”
43  Nĩ ũndũ ũcio mũthamaki wa Isiraeli akĩinũka gwake mũciĩ Samaria ang’athĩtie na arĩ na kĩeha.
1  Na rĩrĩ, Mũthamaki Daudi nĩ aakũrĩte na agaikangia mĩaka, na o na gũtuĩka nĩ maamũhumbĩraga na nguo, ndaaiguaga ũrugarĩ.
2  Nĩ ũndũ ũcio ndungata ciake ikĩmwĩra atĩrĩ: “Reke mwathi wakwa mũthamaki acarĩrio mũirĩtu gathirange, nĩguo arũmbũyagie mũthamaki na akamũtumberia. Arĩkomaga moko-inĩ maku nĩguo mwathi wakwa mũthamaki aiguage ũrugarĩ.”
3  Magĩgĩcaria mũirĩtu mũthaka thĩinĩ wa gĩcigo gĩothe kĩa Isiraeli, na makĩona Abishagi Mũshunami na makĩmũtwara kũrĩ mũthamaki.
4  Mũirĩtu ũcio aarĩ mũthaka mũno, na agĩtuĩka mũndũ wa gũtumberagia mũthamaki na wa kũmũrũmbũyagia, no mũthamaki ndaigana gũkoma nake.
5  Ihinda-inĩ rĩu, Adonija mũrũ wa Hagithu eetũũgagĩria akoiga ũũ: “Nĩ ngũtuĩka mũthamaki!” Eethondekithĩirie ngaari ya mbarathi na akĩgĩa atwarithia a mbarathi na arũme 50 a gũteng’eraga mbere yake.
6  No ithe ndarĩ hĩndĩ aamũkaanĩtie akamũũria atĩrĩ: “Nĩ kĩĩ gĩtũmĩte wĩke ũguo?” O nake aarĩ mũthaka mũno, na nyina aamũciarire thutha wa Abisalomu gũciarũo.
7  Akĩrĩkanĩra na Joabu mũrũ wa Zeruia na Abiatharu mũthĩnjĩri-Ngai, nao magĩteithia Adonija na makĩmũnyita mbaru.
8  No Zadoku mũthĩnjĩri-Ngai, Benaia mũrũ wa Jehoiada, mũnabii Nathani, Shimei, Rei, na njamba cia ita irĩ hinya cia Daudi matianyitire Adonija mbaru.
9  Thutha-inĩ Adonija akĩruta igongona rĩa ng’ondu, ng’ombe, na nyamũ norie hakuhĩ na ihiga rĩa Zohelethu, rĩrĩa rĩrĩ hakuhĩ na Eni-rogeli, na agĩta ariũ othe a ithe, nĩo ariũ a mũthamaki, na arũme othe a Juda ndungata cia mũthamaki.
10  No ndaigana gwĩta mũnabii Nathani, Benaia na njamba cia ita irĩ hinya, kana Suleimani mũrũ wa ithe.
11  Nathani agĩcoka akĩra Bathi-sheba, nyina wa Suleimani ũũ: “Kaĩ ũtaiguĩte atĩ Adonija mũrũ wa Hagithu nĩ atuĩkĩte mũthamaki, na Daudi mwathi witũ ndarĩ ũndũ oĩ wĩgiĩ ũhoro ũcio?
12  Nĩ ũndũ ũcio-rĩ, ndagũthaitha rĩu ũũke nĩguo ngũhe ũtaaro, nĩgetha ũhonokie muoyo waku na muoyo wa mũrũguo Suleimani.
13  Thiĩ ũtonye kũrĩ Mũthamaki Daudi ũmwĩre atĩrĩ, ‘Na githĩ tiwe mwathi wakwa mũthamaki wehĩtire harĩ ndungata yaku ũkiuga ũũ: “Mũrũguo Suleimani nĩwe ũgaatuĩka mũthamaki thutha wakwa, na nĩwe ũgaaikarĩra gĩtĩ gĩakwa kĩa ũnene”? Kwoguo-rĩ, nĩ kĩĩ gĩtũmĩte Adonija atuĩke mũthamaki?’
14  Na hĩndĩ ĩyo ũgũkorũo ũkĩaria na mũthamaki, nĩ ngũtonya thutha waku njũke njĩkĩre ciugo ciaku mũkonde.”
15  Bathi-sheba agĩgĩthiĩ agĩtonya kũrĩ mũthamaki, rumu-inĩ yake ya thĩinĩ. Mũthamaki aarĩ mũkũrũ mũno, na Abishagi Mũshunami aarũmbũyagia mũthamaki.
16  Bathi-sheba agĩcoka akĩinamĩrĩra agĩturumithia mũtwe thĩ mbere ya mũthamaki, nake mũthamaki akĩmũũria atĩrĩ: “Ihoya rĩaku nĩ rĩrĩkũ?”
17  Akĩmũcokeria ũũ: “Mwathi wakwa, nĩwe wehĩtire mbere ya Jehova Ngai waku harĩ ndungata yaku atĩrĩ, ‘Mũrũguo Suleimani nĩwe ũgaatuĩka mũthamaki thutha wakwa, na nĩwe ũgaaikarĩra gĩtĩ gĩakwa kĩa ũnene.’
18  No rĩrĩ, Adonija nĩ atuĩkĩte mũthamaki, na mwathi wakwa mũthamaki ndarĩ ũndũ oĩ wĩgiĩ ũhoro ũcio.
19  Nĩ arutĩte igongona rĩa ndegwa, na nyamũ norie, na ng’ondu nyingĩ na ageta ariũ othe a mũthamaki na Abiatharu mũthĩnjĩri-Ngai na Joabu mũnene wa mbũtũ; no ndaigana gwĩta ndungata yaku Suleimani.
20  Na rĩu mwathi wakwa mũthamaki, maitho ma andũ othe a Isiraeli nĩwe marorete nĩguo ũmeere nũũ ũgaaikarĩra gĩtĩ kĩa ũnene kĩa mwathi wakwa mũthamaki thutha wake.
21  Kwaga ũguo, rĩrĩa mwathi wakwa mũthamaki akaahurũkio hamwe na maithe make ma tene, o rĩo niĩ hamwe na mũrũ wakwa Suleimani tũkoonwo tũtariĩ ta akunyanĩri.”
22  Na o hĩndĩ ĩyo aaragia na mũthamaki, mũnabii Nathani akĩingĩra.
23  O rĩo mũthamaki akĩrũo atĩrĩ: “Mũnabii Nathani arĩ haha!” Agĩkĩingĩra mbere ya mũthamaki na akĩinamĩrĩra mũthamaki agĩturumithia ũthiũ wake thĩ.
24  Nathani agĩcoka akiuga ũũ: “Mwathi wakwa mũthamaki, hihi nĩ woigire atĩrĩ, ‘Adonija nĩwe ũgaatuĩka mũthamaki thutha wakwa, na nĩwe ũgaaikarĩra gĩtĩ gĩakwa kĩa ũnene’?
25  Nĩ gũkorũo ũmũthĩ nĩ aikũrũkĩte akaruta igongona rĩa ndegwa, na nyamũ norie, na ng’ondu nyingĩ, na nĩ etĩte ariũ othe a mũthamaki na anene a mbũtũ na Abiatharu mũthĩnjĩri-Ngai. Marĩ kũu makĩrĩa na makĩnyua hamwe nake, na maraikara makiugaga atĩrĩ, ‘Mũthamaki Adonija arotũũra ihinda iraya!’
26  No ndaigana kũnjĩta niĩ ndungata yaku, kana Zadoku mũthĩnjĩri-Ngai, kana Benaia mũrũ wa Jehoiada, kana ndungata yaku Suleimani.
27  Kaĩ mwathi wakwa mũthamaki etĩkĩrĩtie ũndũ ũcio atekwĩra ndungata yaku nũũ wagĩrĩirũo gũikarĩra gĩtĩ kĩa ũnene kĩa mwathi wakwa mũthamaki thutha wake?”
28  Mũthamaki Daudi agĩcokia atĩrĩ: “Njĩtĩrai Bathi-sheba.” Nĩ ũndũ ũcio Bathi-sheba agĩtonya na akĩrũgama mbere ya mũthamaki.
29  Nake mũthamaki akĩĩhĩta mwĩhĩtwa ũyũ: “O ta ũrĩa Jehova atũũraga muoyo, o we ũrĩa wahonokirie kuuma mĩtangĩko-inĩ yothe,
30  o ta ũrĩa ndehĩtire harĩ wee mbere ya Jehova Ngai wa Isiraeli, ngiuga atĩrĩ, ‘Mũrũguo Suleimani nĩwe ũgaatuĩka mũthamaki thutha wakwa, na nĩwe ũgaaikarĩra gĩtĩ gĩakwa kĩa ũnene ithenya rĩakwa!’ ũndũ ũcio nĩguo ngũhingia ũmũthĩ.”
31  Nake Bathi-sheba akĩinamĩrĩra agĩturumithia ũthiũ wake thĩ aturĩtie maru harĩ mũthamaki akiuga ũũ: “Mwathi wakwa Mũthamaki Daudi arotũũra tene na tene!”
32  O rĩo Mũthamaki Daudi akiuga atĩrĩ: “Njĩtĩrai Zadoku mũthĩnjĩri-Ngai, mũnabii Nathani, na Benaia mũrũ wa Jehoiada.” Nĩ ũndũ ũcio magĩtonya mbere ya mũthamaki.
33  Mũthamaki akĩmeera ũũ: “Thiĩi na ndungata cia mwathi wanyu, mũhaicie mũrũ wakwa Suleimani igũrũ rĩa nyũmbũ yakwa, na mũmũtongorie mũikũrũke Gihoni.
34  Zadoku mũthĩnjĩri-Ngai na mũnabii Nathani mamũitĩrĩrie maguta kũu atuĩke mũthamaki wa Isiraeli; mũcoke mũhuuhe coro na muuge ũũ, ‘Mũthamaki Suleimani arotũũra ihinda iraya!’
35  Thutha ũcio mũmũrũmĩrĩre mũcoke gũkũ, na oke aikarĩre gĩtĩ gĩakwa kĩa ũnene; na nĩwe ũgũtuĩka mũthamaki ithenya rĩakwa, na ndĩmũtue mũtongoria wa gũtongoragia Isiraeli na Juda.”
36  O rĩmwe Benaia mũrũ wa Jehoiada akĩra mũthamaki atĩrĩ: “Ameni! Jehova Ngai wa mwathi wakwa mũthamaki aroekĩra ũndũ ũcio mũkonde.
37  O ta ũrĩa Jehova akoretwo hamwe na mwathi wakwa mũthamaki, arokorũo hamwe na Suleimani, na Aronenehia gĩtĩ gĩake kĩa ũnene gũkĩra gĩtĩ kĩa ũnene kĩa mwathi wakwa Mũthamaki Daudi.”
38  Thutha ũcio Zadoku mũthĩnjĩri-Ngai, mũnabii Nathani, Benaia mũrũ wa Jehoiada, na Akerethi na Apelethi magĩikũrũka makĩhaicia Suleimani igũrũ rĩa nyũmbũ ya Mũthamaki Daudi, na makĩmũtwara Gihoni.
39  Na rĩrĩ, Zadoku mũthĩnjĩri-Ngai akĩoya rũhĩa rwa maguta kuuma hema-inĩ na agĩitĩrĩria Suleimani maguta, na makĩambĩrĩria kũhuuha coro, nao andũ othe makĩambĩrĩria kuuga ũũ manĩrĩire: “Mũthamaki Suleimani arotũũra ihinda iraya!”
40  Thutha ũcio andũ othe makĩmũrũmĩrĩra na makĩambata, makĩhuuhaga mĩtũrirũ makenete mũno nginya thĩ ĩgĩatũka nĩ ũndũ wa inegene rĩao.
41  Adonija na arĩa othe eetĩte makĩigua inegene rĩu o hĩndĩ marĩkia kũrĩa. Rĩrĩa Joabu aaiguire mũgambo wa coro, o rĩo akĩũria atĩrĩ: “Nĩ kĩĩ kũrĩ na mbugĩrĩrio nene ũguo itũũra-inĩ?”
42  O hĩndĩ ĩyo aaragia, Jonathani mũrũ wa Abiatharu mũthĩnjĩri-Ngai agĩũka. Nake Adonija akĩmwĩra ũũ: “Tonya, nĩ gũkorũo wee ũrĩ mũndũ mwega, na no nginya akorũo ũrehete ũhoro mwega.”
43  No Jonathani agĩcokeria Adonija atĩrĩ: “Aca! Mwathi witũ Mũthamaki Daudi nĩ atua Suleimani mũthamaki.
44  Mũthamaki amũtũmire hamwe na Zadoku mũthĩnjĩri-Ngai, mũnabii Nathani, Benaia mũrũ wa Jehoiada, na Akerethi na Apelethi, na mamũhaicia igũrũ rĩa nyũmbũ ya mũthamaki.
45  Nao Zadoku mũthĩnjĩri-Ngai na mũnabii Nathani mamũitĩrĩria maguta atuĩke mũthamaki marĩ Gihoni. Thutha ũcio mambata kuuma kũu makenete, na rĩu itũũra rĩiyũire mbugĩrĩrio. Inegene rĩu nĩrĩo mwaigua.
46  Makĩria ma ũguo, Suleimani nĩ aikarĩra gĩtĩ kĩa ũnene kĩa ũthamaki.
47  Ũndũ ũngĩ nĩ atĩ, ndungata cia mũthamaki nĩ ithiĩte kũgaathĩrĩria mwathi witũ Mũthamaki Daudi, ikamwĩra atĩrĩ, ‘Ngai waku arotũma rĩĩtwa rĩa Suleimani rĩgĩe riri gũkĩra rĩĩtwa rĩaku, na Arotũma gĩtĩ gĩake kĩa ũnene kĩnenehe gũkĩra gĩtĩ gĩaku kĩa ũnene!’ Mũthamaki aigua ũguo, ainamĩrĩra ũrĩrĩ-inĩ.
48  Ningĩ mũthamaki oiga atĩrĩ, ‘Jehova Ngai wa Isiraeli arogoocwo, ũrĩa ũmũthĩ wetĩkĩria mũndũ aikarĩre gĩtĩ gĩakwa kĩa ũnene na areka ndĩyonere ũndũ ũcio na maitho makwa!’”
49  Nao arĩa othe meetĩtwo nĩ Adonija magĩĩtigĩra, na o mũndũ agĩũkĩra agĩthiĩ na njĩra yake.
50  O nake Adonija akĩigua guoya nĩ ũndũ wa Suleimani, na nĩ ũndũ ũcio agĩũkĩra agĩthiĩ akĩĩnyitĩrĩra hĩa-inĩ cia kĩgongona.
51  Ndũmĩrĩri ĩgĩkinyĩrio Suleimani akĩrũo ũũ: “Adonija nĩ aiguĩte guoya nĩ ũndũ wa Mũthamaki Suleimani; na enyitĩrĩire hĩa-inĩ cia kĩgongona, akoiga atĩrĩ, ‘Mũthamaki Suleimani nĩ ambe ehĩte harĩ niĩ atĩ ndekũũraga ndungata yake na rũhiũ rwa njora.’”
52  Nĩ ũndũ ũcio Suleimani akiuga atĩrĩ: “Angĩkorũo na mĩthiĩre mĩega, gũtirĩ rũcuĩrĩ rwake o na rũmwe rũkũgwa thĩ; no ũndũ mũũru ũngĩoneka harĩ we, no mũhaka akue.”
53  Mũthamaki Suleimani agĩgĩtũmana aikũrũkio kuuma kĩgongona-inĩ. Agĩũka agĩtonya harĩ Mũthamaki Suleimani na akĩmũinamĩrĩra, thutha ũcio Suleimani akĩmwĩra ũũ: “Inũka gwaku mũciĩ.”
2  Rĩrĩa ihinda rĩa Daudi rĩa gũkua rĩakuhĩrĩirie, akĩhe mũrũwe Suleimani motaaro maya:
2  “Rĩu ndĩ hakuhĩ gũkua. Nĩ ũndũ ũcio, gĩa na hinya na wonanie wĩ mũndũrũme.
3  No mũhaka ũhingagie maũndũ marĩa wagĩrĩirũo kũhingĩria Jehova Ngai waku na njĩra ya kũrũmĩrĩra njĩra ciake na gwathĩkĩra mawatho make, maathani make, matuĩro make, na iririkania ciake o ta ũrĩa maũndũ macio mandĩkĩtwo Watho-inĩ wa Musa; na nĩ ũrĩgaacagĩra maũndũ-inĩ mothe marĩa ũrĩkaga na kũrĩa guothe ũrĩthiaga.
4  Na Jehova nĩ ekũhingia kĩĩranĩro kĩrĩa eeranĩire ũhoro-inĩ wakwa akiuga ũũ: ‘Angĩkorũo ariũ aku nĩ marĩmenyagĩrĩra mĩthiĩre yao na njĩra ya gũthiaga na wĩhokeku mbere yakwa na ngoro yao yothe na muoyo wao wothe, gũtirĩ hĩndĩ gũkaaga mũndũ wa kuuma rũciaro-inĩ rwaku ũikarĩire gĩtĩ kĩa ũnene kĩa Isiraeli.’
5  “Ningĩ nĩ ũĩ wega ũrĩa Joabu mũrũ wa Zeruia aanjĩkire, ũrĩa eekire anene erĩ a mbũtũ ya Isiraeli—Abineri mũrũ wa Neri na Amasa mũrũ wa Jetheri. Aamoragire, agĩita thakame ya mbaara ihinda-inĩ rĩa thayũ, na akĩhaka thakame ya mbaara mũcibi-inĩ ũrĩa eeyohete njohero na iratũ-inĩ iria eekĩrĩte magũrũ-inĩ make.
6  No mũhaka wĩke kũringana na ũũgĩ waku na ndũkanareke mbuĩ ciake ciikũrũke Mbĩrĩra-inĩ na thayũ.
7  “No ariũ a Barizilai Mũgileadi, wagĩrĩirũo kũmonia wendo mwĩhokeku, na magĩrĩirũo gũkoragwo gatagatĩ-inĩ ka arĩa marĩagĩra metha-inĩ yaku, nĩ gũkorũo ũguo noguo maarũgamire na niĩ rĩrĩa ndoragĩra mũrũ wa thoguo Abisalomu.
8  “Ningĩ harĩ na Shimei mũrũ wa Gera Mũbenjamini kuuma Bahurimu ũrĩa mwĩ nake gũkũ. Nĩwe wanumire irumi njũru mũno mũthenya ũrĩa ndathiaga Mahanaimu; no rĩrĩa aaikũrũkire agĩũka kũndũnga Jorodani, ndehĩtire harĩ we mbere ya Jehova ngiuga ũũ: ‘Ndigũkũũraga na rũhiũ rwa njora.’
9  Rĩu ndũkamũtige o ũguo atarĩ mũherithie, nĩ gũkorũo wee wĩ mũndũ mũũgĩ na nĩ ũĩ ũrĩa wagĩrĩirũo kũmwĩka; no mũhaka ũgaaikũrũkia mbuĩ ciake Mbĩrĩra-inĩ irĩ na thakame.”
10  Thutha ũcio Daudi akĩhurũkio hamwe na maithe make ma tene na agĩthikwo Itũũra-inĩ rĩa Daudi.
11  Ihinda rĩrĩa Daudi aathamakire Isiraeli rĩarĩ mĩaka 40. Aathamakire Hebironi mĩaka 7, na agĩthamaka Jerusalemu mĩaka 33.
12  Thutha ũcio Suleimani agĩikarĩra gĩtĩ kĩa ũnene gĩa ithe Daudi, na o kahora ũthamaki wake ũkĩĩhanda na ũkĩrũma biũ.
13  Thutha wa ihinda Adonija mũrũ wa Hagithu agĩthiĩ kũrĩ Bathi-sheba, nyina wa Suleimani. Bathi-sheba akĩmũũria atĩrĩ: “Ũũkĩte ũrĩ na thayũ?” Nake akĩmũcokeria ũũ: “Ĩĩ njũkĩte ndĩ na thayũ.”
14  Adonija agĩcoka akĩmwĩra atĩrĩ: “Ndĩ na ũndũ ndĩrenda gũkwĩra.” Nake Bathi-sheba akĩmwĩra ũũ: “Njĩĩra.”
15  Agĩkĩmwĩra atĩrĩ: “Wee nĩ ũĩ atĩ ũthamaki warĩ ũtuĩke wakwa, na andũ othe a Isiraeli meerĩgagĩrĩra nduĩke mũthamaki; no nĩ ndorirũo nĩ ũthamaki ũcio na ũgĩtuĩka wa mũrũ wa baba, nĩ gũkorũo nĩ Jehova waũheanire kũrĩ we.
16  No rĩu harĩ na ihoya rĩmwe tu ngũkũhoya. Na ndũkage kũũhingĩria.” Nĩ ũndũ ũcio Bathi-sheba akĩmwĩra ũũ: “Njĩĩra.”
17  Adonija agĩkĩmwĩra atĩrĩ: “Ndagũthaitha, ũria mũthamaki Suleimani—nĩ gũkorũo ndangĩaga gũgũthikĩrĩria—aanengere Abishagi Mũshunami atuĩke mũtumia wakwa.”
18  Nĩ ũndũ ũcio Bathi-sheba akĩmwĩra ũũ: “Nĩ wega! Nĩ ngũkwarĩrĩria kũrĩ mũthamaki.”
19  Bathi-sheba agĩgĩthiĩ agĩtonya kũrĩ Mũthamaki Suleimani nĩguo arĩrĩrie Adonija. O rĩo mũthamaki agĩũkĩra amũtũnge na akĩmũinamĩrĩra. Agĩcoka agĩikara thĩ gĩtĩ-inĩ gĩake kĩa ũnene na akĩigithĩria nyina wa mũthamaki gĩtĩ kĩa ũnene, nĩgetha aikare thĩ mwena wake wa ũrĩo.
20  Bathi-sheba agĩcoka akĩmwĩra atĩrĩ: “Harĩ na kaũndũ kanini ndĩrenda gũkũhoya. Na ndũkage kũũhingĩria.” Mũthamaki agĩkĩmwĩra ũũ: “Njĩĩra mami; nĩ gũkorũo ndikwaga gũkũhingĩria.”
21  Agĩkĩmwĩra atĩrĩ: “Reke Abishagi Mũshunami aneanwo kũrĩ mũrũ wa thoguo Adonija atuĩke mũtumia wake.”
22  Nĩ ũndũ ũcio Mũthamaki Suleimani agĩcokeria nyina ũũ: “Nĩ kĩĩ kĩratũma ũũrĩrie Adonija aneo Abishagi Mũshunami? Wahota kũmũhoera ũthamaki o naguo, nĩ gũkorũo nĩ mũrũ wa baba ũrĩa mũkũrũ, na Abiatharu mũthĩnjĩri-Ngai na Joabu mũrũ wa Zeruia nĩ maramũnyita mbaru.”
23  Nĩ ũndũ ũcio Mũthamaki Suleimani akĩĩhĩta ũũ mbere ya Jehova: “Ngai arondũithia na eke ũguo o na makĩria angĩkorũo Adonija ndekũrĩha na muoyo wake mwene nĩ tondũ wa ũndũ ũcio ahoete.
24  Na rĩu, o ta ũrĩa Jehova atũũraga muoyo, o we ũrĩa ũũhandĩte ngarũma na akanjikarĩria gĩtĩ-inĩ kĩa ũnene kĩa baba Daudi na akanjakĩra nyũmba, o ta ũrĩa eeranĩire, Adonija no ekũragwo ũmũthĩ.”
25  O rĩo Mũthamaki Suleimani agĩtũma Benaia mũrũ wa Jehoiada, akiuma na agĩthiĩ agĩtharĩkĩra Adonija, agĩkua.
26  Mũthamaki akĩra Abiatharu mũthĩnjĩri-Ngai ũũ: “Thiĩ Anathothi mĩgũnda-inĩ yaku! Wee wagĩrĩire gũkua, no mũthenya ũyũ wa ũmũthĩ ndigũkũũraga tondũ nĩ wakuuire Ithandũkũ rĩa Jehova Mwathani Ũrĩa Mũnene ũrĩ mbere ya baba Daudi na tondũ nĩ wanyitanĩire na baba moritũ-inĩ marĩa mothe aagereire.”
27  Nĩ ũndũ ũcio Suleimani akĩingata Abiatharu atige gũtungata arĩ mũthĩnjĩri-Ngai wa Jehova, nĩgetha uuge wa Jehova ũhinge kwerekera nyũmba ya Eli thĩinĩ wa Shilo.
28  Rĩrĩa ũhoro ũcio wakinyĩire Joabu—nĩ gũkorũo Joabu nĩ aanyitaga Adonija mbaru no ndaanyitaga Abisalomu mbaru—Joabu akĩũra agĩthiĩ hema-inĩ ya Jehova na akĩĩnyitĩrĩra hĩa-inĩ cia kĩgongona.
29  Nake Mũthamaki Suleimani akĩrũo ũũ: “Joabu orĩire hema-inĩ ya Jehova, na arĩ hau mwena-inĩ wa kĩgongona.” Nĩ ũndũ ũcio Suleimani agĩtũma Benaia mũrũ wa Jehoiada, akĩmwĩra atĩrĩ: “Thiĩ ũmũũrage!”
30  Benaia agĩgĩthiĩ hema-inĩ ya Jehova akĩmwĩra atĩrĩ: “Ũũ nĩguo mũthamaki oigĩte, ‘Uma nja!’” No we akiuga ũũ: “Aca! Ngũkuĩra haha.” Benaia agĩgĩcokeria mũthamaki ũhoro ũcio akĩmwĩra atĩrĩ: “Ũũ nĩguo Joabu oiga, na ũũ nĩguo anjokeria.”
31  Nake mũthamaki akĩmwĩra ũũ: “Ĩka o ta ũguo oiga; mũũrage na ũmũthike nĩgetha weherie kuuma harĩ niĩ na kuuma harĩ nyũmba ya baba thakame ĩrĩa Joabu aaitire hatarĩ kĩhooto.
32  Jehova nĩ egũtũma acokererũo nĩ thakame yake mũtwe-inĩ wake, tondũ nĩ aatharĩkĩire arũme erĩ maarĩ athingu na ega kũmũkĩra na akĩmoraga na rũhiũ rwa njora, baba Daudi atekũmenya: nĩo Abineri mũrũ wa Neri, mũnene wa mbũtũ ya Isiraeli, na Amasa mũrũ wa Jetheri, mũnene wa mbũtũ ya Juda.
33  Thakame yao ĩgũcokerera mũtwe wa Joabu na mũtwe wa rũciaro rwake tene na tene; no harĩ Daudi, rũciaro rwake, nyũmba yake, na gĩtĩ gĩake kĩa ũnene, kũrogĩa na thayũ kuuma harĩ Jehova tene na tene.”
34  Benaia mũrũ wa Jehoiada agĩkĩambata agĩtharĩkĩra Joabu na akĩmũũraga, na agĩthikwo gwake mũciĩ werũ-inĩ.
35  Mũthamaki agĩcoka agĩtua Benaia mũrũ wa Jehoiada mũnene wa mbũtũ ithenya rĩa Joabu, na mũthamaki agĩtua Zadoku mũthĩnjĩri-Ngai ithenya rĩa Abiatharu.
36  Thutha ũcio mũthamaki agĩta Shimei akĩmwĩra atĩrĩ: “Wĩyakĩre nyũmba thĩinĩ wa Jerusalemu ũikarage kuo; ndũkanoime kuo ũthiĩ kũndũ kũngĩ o guothe.
37  Mũthenya ũrĩa ũkoimagara ũringe Mũkuru wa Kidironi, menya atĩ no gũkua ũgaakua. Thakame yaku ĩgaagũcokerera mũtwe-inĩ waku mwene.”
38  Shimei agĩcokeria mũthamaki atĩrĩ: “Ũguo woiga nĩ wega. Ndungata yaku ĩgwĩka o ta ũrĩa mwathi wakwa mũthamaki oiga.” Nĩ ũndũ ũcio Shimei agĩikara Jerusalemu matukũ maingĩ.
39  No mũthia-inĩ wa mĩaka ĩtatũ, ngombo igĩrĩ cia Shimei ikĩũra igĩthiĩ kũrĩ Akishi mũrũ wa Maaka mũthamaki wa Gathu. Rĩrĩa Shimei eerirũo ũũ: “Atĩrĩrĩ, ngombo ciaku irĩ Gathu,”
40  o rĩo Shimei akĩigĩrĩra ndigiri yake matandĩko agĩthiĩ kũrĩ Akishi kũu Gathu nĩguo agacarie ngombo ciake. Rĩrĩa Shimei aahũndũkire kuuma Gathu na ngombo ciake,
41  Suleimani akĩrũo ũũ: “Shimei nĩ oimire Jerusalemu athiĩ Gathu na nĩ acoka.”
42  Nĩ ũndũ ũcio mũthamaki agĩta Shimei akĩmwĩra atĩrĩ: “Na githĩ ndiakwĩhĩtithirie mbere ya Jehova ngĩkũhe mũkaana ũyũ: ‘Mũthenya ũrĩa ũkooima gũkũ ũthiĩ kũndũ kũngĩ o guothe, menya atĩ no gũkua ũgaakua’? Na githĩ nawe ndwoigire atĩrĩ, ‘Ũguo woiga nĩ wega; nĩ ngwathĩka’?
43  Nĩ kĩĩ gĩgĩtũmire wage kũrũmia mwĩhĩtwa wa Jehova na rĩathani rĩrĩa ndakũheire?”
44  Mũthamaki agĩcoka akĩra Shimei ũũ: “Wee nĩ ũĩ ngoro-inĩ yaku ũũru ũrĩa wothe wekire baba Daudi, na Jehova nĩ egũgũcokereria ũũru ũcio mũtwe-inĩ waku mwene.
45  No Mũthamaki Suleimani nĩ ekũrathimwo, na gĩtĩ kĩa ũnene kĩa Daudi kĩrũme biũ mbere ya Jehova tene na tene.”
46  Mũthamaki arĩkia kuuga ũguo agĩatha Benaia mũrũ wa Jehoiada, nake agĩthiĩ agĩtharĩkĩra Shimei na agĩkua. Nĩ ũndũ ũcio ũthamaki ũkĩrũma biũ guoko-inĩ gwa Suleimani.
3  Suleimani agĩthondeka ũiguano wa kĩhiko hamwe na Firauni mũthamaki wa Misiri. Akĩhikia mwarĩ wa Firauni na akĩmũtwara Itũũra-inĩ rĩa Daudi o nginya rĩrĩa aarĩkirie gwaka nyũmba yake mwene, na nyũmba ya Jehova, na rũthingo rwa gũthiũrũrũkĩria Jerusalemu.
2  Ĩndĩ andũ no maarutagĩra magongona kũndũ kũrĩa gũtũũgĩru, tondũ gũkinyĩria ihinda rĩu gũtiaakĩtwo nyũmba nĩ ũndũ wa rĩĩtwa rĩa Jehova.
3  Suleimani agĩthiĩ na mbere kwenda Jehova na njĩra ya kũrũmĩrĩra mawatho ma ithe Daudi, o tiga atĩ aarutaga magongona na agacinĩra maruta kũndũ kũrĩa gũtũũgĩru marute ndogo.
4  Mũthamaki agĩthiĩ Gibeoni kũrutĩra igongona kuo, nĩ gũkorũo kũu nĩkuo kũndũ kũrĩa gũtũũgĩru kũrĩa kuoĩkaine mũno. Suleimani aarutire magongona 1,000 ma njino kĩgongona-inĩ kĩu.
5  Kũu Gibeoni Jehova akiumĩrĩra Suleimani kĩroto-inĩ ũtukũ, na Ngai akĩmwĩra ũũ: “Hoya kĩrĩa ũngĩenda ngũhe.”
6  Suleimani aigua ũguo akiuga atĩrĩ: “Nĩ wonetie baba Daudi ndungata yaku wendo mũnene na mwĩhokeku nĩ ũndũ nĩ aathiaga arĩ mbere yaku na wĩhokeku na ũthingu na ũrũngĩrĩru wa ngoro. Nĩ ũthiĩte na mbere kũmuonia wendo ũcio mũnene na mwĩhokeku nginyagia mũthenya ũyũ wa ũmũthĩ na njĩra ya kũmũhe mũrũ wa gũikarĩra gĩtĩ gĩake kĩa ũnene.
7  Na rĩu Jehova Ngai wakwa, nĩ ũtuĩte ndungata yaku mũthamaki ithenya rĩa baba Daudi, o na gũtuĩka niĩ ndĩ o mũndũ mwĩthĩ na ndirĩ na ũmenyeru.
8  Ndungata yaku ĩrĩ gatagatĩ-inĩ ka andũ aku arĩa ũthuurĩte, andũ aingĩ mũno matangĩgereka kana matarĩke.
9  Nĩ ũndũ ũcio he ndungata yaku ngoro njathĩki ya gũtuithanagia andũ aku, ĩkũũranage wega na ũũru, tondũ rĩrĩ, nũũ ũngĩhota gũtuithania andũ aya aku aingĩ ũũ?”
10  Jehova agĩgĩkena nĩ ũndũ wa Suleimani kũhoya ũndũ ũcio.
11  Ngai akĩmwĩra atĩrĩ: “Tondũ nĩ wahoya ũndũ ũyũ na ndũnahoya ũheo ũtũũro mũraihu kana ũtonga kana gĩkuũ gĩa thũ ciaku, ĩndĩ wahoya ũtaũku wa gũthikĩrĩria maciira,
12  nĩ ngwĩka ũrĩa wahoya. Nĩ ngũkũhe ngoro ĩrĩ na ũũgĩ na ũtaũku, nĩgetha o ta ũrĩa gũtarĩ gwakorũo mũndũ ũngĩ tawe mbere ĩyo, gũtirĩ hĩndĩ gũgaakorũo mũndũ ũngĩ tawe rĩngĩ.
13  Makĩria ma ũguo, o na kĩrĩa ũtanahoya nĩ ngũkũhe, ũtonga o hamwe na riri, ũũ atĩ gũtigaakorũo na mũthamaki tawe ihinda rĩrĩa rĩothe ũgũtũũra muoyo.
14  Na angĩkorũo nĩ ũrĩgeragĩra njĩra-inĩ ciakwa na njĩra ya kũrũmagia mawatho makwa na maathani makwa, o ta ũrĩa thoguo Daudi aagereire-rĩ, o nawe nĩ ngũkũhe ũtũũro mũraihu.”
15  Na rĩrĩa Suleimani ookĩrire, agĩkora atĩ kiuma kĩroto. Agĩcoka agĩthiĩ Jerusalemu na akĩrũgama mbere ya ithandũkũ rĩa kĩrĩkanĩro kĩa Jehova na akĩruta magongona ma njino na magongona ma ũiguano na agĩthondeka iruga nĩ ũndũ wa ndungata ciake ciothe.
16  Ihinda-inĩ rĩu atumia erĩ maarĩ maraya magĩũka kũrĩ mũthamaki na makĩrũgama mbere yake.
17  Mũtumia wa mbere akiuga ũũ: “Atĩrĩrĩ, mwathi wakwa, tũikaraga nyũmba ĩmwe na mũtumia ũyũ, na ndĩragĩire mwana arĩ o kũu nyũmba.
18  Mũthenya wa gatatũ thutha wakwa kũgĩa mwana, mũtumia ũyũ o nake aragĩa mwana. Tũrarĩ hamwe, tũrĩ o ithuerĩ tu; gũtirĩ mũndũ ũngĩ tũrarĩ nake kũu nyũmba.
19  Ũtukũ kahĩĩ ka mũtumia ũyũ karakua, tondũ nĩ aragakomeire.
20  Kwoguo arokĩra ũtukũ gatagatĩ aroya kahĩĩ gakwa kuuma mwena-inĩ wakwa rĩrĩa ndungata yaku ya mũirĩtu ĩrarĩ toro aragakomia moko-inĩ make, na arakomia kahĩĩ kau gake gakuũ moko-inĩ makwa.
21  Rĩrĩa ndĩrokĩrire rũcinĩ kuongithia kahĩĩ gakwa, ndĩrona nĩ gakuũ. Nĩ ũndũ ũcio ndĩrakabaara wega rũcinĩ na ndĩrona atĩ ti kahĩĩ gakwa karĩa ndĩraciarĩte.”
22  No mũtumia ũcio ũngĩ akiuga ũũ: “Aca, kahĩĩ gakwa nĩ gaka karĩ muoyo, nako kahĩĩ gaku nĩ kau gakuũ!” No mũtumia ũcio wa mbere ooigaga ũũ: “Aca, kahĩĩ gaku nĩ kau gakuũ, nako kahĩĩ gakwa nĩ gaka karĩ muoyo.” Ũguo nĩguo maakararanagia marĩ mbere ya mũthamaki.
23  Marigĩrĩrio-inĩ mũthamaki akiuga ũũ: “Ũyũ aroiga, ‘Kahĩĩ gakwa nĩ gaka karĩ muoyo, nako kahĩĩ gaku nĩ kau gakuũ!’ nake ũyũ ũngĩ akoiga, ‘Aca, kahĩĩ gaku nĩ kau gakuũ, nako kahĩĩ gakwa nĩ gaka karĩ muoyo!’”
24  Mũthamaki akiuga ũũ: “Ndeherai rũhiũ rwa njora.” Nĩ ũndũ ũcio magĩtwarĩra mũthamaki rũhiũ rwa njora.
25  Mũthamaki agĩcoka akiuga atĩrĩ: “Tinaniai mwana ũyũ ũrĩ muoyo maita merĩ, nuthu ĩmwe mũnengere mũtumia ũmwe na nuthu ĩyo ĩngĩ mũnengere mũtumia ũcio ũngĩ.”
26  O rĩo mũtumia ũrĩa kahĩĩ gake kaarĩ muoyo agĩthaitha mũthamaki, nĩ gũkorũo nĩ aacaĩire kahĩĩ gake. Akiuga ũũ: “Ndagũthaitha mwathi wakwa! Nengera mũtumia ũyũ kaana gaka karĩ muoyo! Ndũkae gũkoraga!” No mũtumia ũcio ũngĩ ooigaga atĩrĩ: “Gatigũtuĩka gakwa kana gaku! Nĩ gatinanio maita merĩ!”
27  Nĩ ũndũ ũcio mũthamaki agĩcokia ũũ: “Nengerai mũtumia ũyũ wa mbere kaana gaka karĩ muoyo! Mũtikae gũkoraga, nĩ gũkorũo nĩwe nyina.”
28  Nĩ ũndũ ũcio andũ othe a Isiraeli makĩigua ũhoro wĩgiĩ itua rĩu mũthamaki aatuĩte, na makĩgegio nĩ mũthamaki, nĩ gũkorũo nĩ moonire atĩ nĩ aarĩ na ũũgĩ wa Ngai wa gũtua ciira na kĩhooto.
12  Na rĩrĩ, Rehoboamu agĩthiĩ Shekemu, nĩ gũkorũo andũ othe a Isiraeli nĩ maathiĩte Shekemu nĩguo makamũtue mũthamaki.
2  Rĩrĩa Jeroboamu mũrũ wa Nebati aaiguire ũhoro ũcio (aarĩ o Misiri tondũ nĩ oorĩte nĩ ũndũ wa Mũthamaki Suleimani na aaikaraga kũu Misiri),
3  makĩmũtũmanĩra. Thutha ũcio Jeroboamu na kĩũngano gĩothe kĩa Isiraeli magĩũka kũrĩ Rehoboamu makĩmwĩra ũũ:
4  “Thoguo nĩ aaritũhirie icoki ritũ mũno. No angĩkorũo nĩ ũgũtũhũthĩria wĩra mũritũ wa thoguo na ũtũhũthĩrie icoki iritũ rĩrĩa aatũigĩrĩire, nĩ tũgũgũtungatĩra.”
5  Nĩ ũndũ ũcio akĩmeera ũũ: “Thiĩi mũikare thikũ ithatũ; mũgaacoka mũũke kũrĩ niĩ.” Andũ acio magĩgĩthiĩ.
6  Nake Mũthamaki Rehoboamu akĩhoya ũtaaro harĩ athuri akũrũ arĩa maatungatagĩra ithe Suleimani rĩrĩa aarĩ muoyo, akĩmoria atĩrĩ: “Nĩ ũtaaro ũrĩkũ mũngĩĩhe ũrĩa njagĩrĩirũo gũcokeria andũ acio?”
7  Nao makĩmũcokeria ũũ: “Ũmũthĩ ũyũ ũngĩtuĩka ndungata ya andũ acio na wĩtĩkĩre ihoya rĩao na ũmahe macokio mega, megũtũũra marĩ ndungata ciaku.”
8  No rĩrĩ, akĩrega ũtaaro ũrĩa athuri acio akũrũ maamũheire, na akĩhoya ũtaaro harĩ anake arĩa maareranĩirũo nao arĩa hĩndĩ ĩyo maarĩ ndungata ciake.
9  Akĩmoria ũũ: “Nĩ ũtaaro ũrĩkũ mũngĩĩhe ũrĩa twagĩrĩirũo gũcokeria andũ acio manjĩrĩte atĩrĩ, ‘Tũhũthĩrie icoki rĩrĩa thoguo aatũigĩrĩire’?”
10  Anake acio maareranĩirũo nao makĩmwĩra atĩrĩ: “Ũũ nĩguo wagĩrĩirũo kwĩra andũ acio makwĩrĩte atĩrĩ, ‘Thoguo nĩ aatũritũhĩirie icoki, no wee wagĩrĩirũo gũtũhũthĩria icoki rĩu’; ũũ nĩguo wagĩrĩirũo kũmeera, ‘Kaara gakwa karĩa kanini gegũtunguha gũkĩra njohero ya baba.
11  Baba aamũigĩrĩire icoki iritũ, no niĩ ngũritũhia icoki rĩu rĩanyu makĩria. Baba aamũhũũraga na iboko, no niĩ ndĩrĩmũhũũraga na iboko irĩ na tũmĩthece.’”
12  Jeroboamu na andũ othe magĩthiĩ kũrĩ Rehoboamu mũthenya wa gatatũ, o ta ũrĩa mũthamaki aameerĩte atĩrĩ: “Mũgaacoka kũrĩ niĩ mũthenya wa gatatũ.”
13  No mũthamaki agĩcokeria andũ acio arĩ na ũũru, akĩrega ũtaaro ũrĩa athuri arĩa akũrũ maamũhete.
14  Akĩmaarĩria kũringana na ũtaaro wa anake acio, akĩmeera ũũ: “Baba aamũritũhĩirie icoki rĩanyu, no niĩ ngũritũhia icoki rĩu rĩanyu makĩria. Baba aamũhũũraga na iboko, no niĩ ndĩrĩmũhũũraga na iboko irĩ na tũmĩthece.”
15  Kwoguo mũthamaki akĩaga gũthikĩrĩria andũ acio, nĩ gũkorũo Jehova nĩwe watũmire maũndũ mathiĩ ũguo, nĩgetha kiugo kĩrĩa Jehova eerĩte Jeroboamu mũrũ wa Nebati kũgerera Ahija Mũshiloni kĩhinge.
16  Rĩrĩa andũ othe a Isiraeli moonire atĩ mũthamaki nĩ arega kũmathikĩrĩria, andũ acio magĩcokeria mũthamaki ũũ: “Nĩ gĩcunjĩ kĩrĩkũ tũrĩ nakĩo harĩ Daudi? Tũtirĩ na igai harĩ mũrũ wa Jesii. Thiĩi kũrĩ ngai cianyu, inyuĩ andũ a Isiraeli. Rĩu rũmbũyia nyũmba yaku mwene, wee Daudi!” Nĩ ũndũ ũcio andũ a Isiraeli magĩcoka kwao mĩciĩ.
17  No Rehoboamu agĩthiĩ na mbere gwatha Aisiraeli arĩa maaikaraga matũũra-inĩ ma Juda.
18  Mũthamaki Rehoboamu agĩcoka agĩtũma Adoramu, ũrĩa warũgamagĩrĩra andũ arĩa maathĩtwo marutage wĩra mũritũ, no andũ othe a Isiraeli makĩmũhũũra na mahiga nginya agĩkua. Mũthamaki Rehoboamu nĩ aahotire kũhaica ngaari-inĩ yake ya mbarathi na akĩũra agĩthiĩ Jerusalemu.
19  Na Aisiraeli matũire maremeire nyũmba ya Daudi nginyagia ũmũthĩ.
20  Rĩrĩa andũ othe a Isiraeli maaiguire atĩ Jeroboamu nĩ acoka, makĩmwĩta oke harĩ kĩrĩndĩ na makĩmũtua mũthamaki wa andũ othe a Isiraeli. Gũtirĩ andũ maarũmĩrĩire nyũmba ya Daudi o tiga mũhĩrĩga wa Juda.
21  Rĩrĩa Rehoboamu aakinyire Jerusalemu, o rĩo agĩcokanĩrĩria nyũmba yothe ya Juda na mũhĩrĩga wa Benjamini, njamba cia ita 180,000 imenyeretio, nĩguo marũe na nyũmba ya Isiraeli nĩgetha macokie ũthamaki kũrĩ Rehoboamu mũrũ wa Suleimani.
22  Nakĩo kiugo kĩa Ngai ũrĩa wa ma gĩgĩkinyĩra Shemaia mũndũ wa Ngai ũrĩa wa ma, akĩrũo ũũ:
23  “Ĩra Rehoboamu mũrũ wa Suleimani mũthamaki wa Juda na nyũmba yothe ya Juda na Benjamini na andũ acio angĩ othe atĩrĩ,
24  ‘Ũũ nĩguo Jehova ekuuga: “Mũtikambate kũrũa na ariũ a ithe wanyu Aisiraeli. O ũmwe wanyu agĩrĩirũo gũcoka gwake mũciĩ, nĩ gũkorũo nĩ niĩ ndũmĩte maũndũ maya mathiĩ ũguo.”’” Nĩ ũndũ ũcio magĩathĩkĩra kiugo kĩa Jehova na magĩcoka mũciĩ, o ta ũrĩa Jehova aameerire.
25  Jeroboamu agĩcoka agĩaka itũũra rĩa Shekemu gĩcigo-inĩ kĩrĩa kĩrĩ irĩma kĩa Efiraimu na agĩikara kũu. Kuuma kũu agĩthiĩ agĩaka itũũra rĩa Penueli.
26  Jeroboamu akĩĩra ũũ na ngoro: “Rĩu ũthamaki nĩ ũgũcoka nyũmba-inĩ ya Daudi.
27  Andũ aya mangĩthiĩ na mbere kwambataga nĩguo makarutĩre magongona nyũmba-inĩ ya Jehova Jerusalemu, ngoro cia andũ aya o nacio nĩ igũcokerera mwathi wao, Mũthamaki Rehoboamu wa Juda. Ĩni, mekũnjũraga na macoke kũrĩ Mũthamaki Rehoboamu wa Juda.”
28  Thutha wa kũhoya ũtaaro, mũthamaki agĩthondeka njaũ igĩrĩ cia thahabu na akĩra andũ atĩrĩ: “Nĩ mũrigo mũritũ mũno harĩ inyuĩ kwambataga Jerusalemu. Ũyũ nĩwe Ngai wanyu, inyuĩ andũ a Isiraeli, ũrĩa wamũrutire bũrũri wa Misiri.”
29  Agĩcoka akĩiga njaũ ĩmwe Betheli, nayo ĩyo ĩngĩ akĩmĩiga Dani.
30  Na ũndũ ũcio ũgĩtũma mehie, na andũ acio maathiaga o nginya Dani gũthathaiya njaũ ĩyo yarĩ kũu.
31  Na agĩaka nyũmba cia gũthathaĩria kũndũ kũrĩa gũtũũgĩru na agĩthuura athĩnjĩri-ngai kuuma harĩ andũ arĩa angĩ, arĩa mataarĩ Alawii.
32  Ningĩ Jeroboamu agĩthondeka gĩathĩ mweri-inĩ wa kanana, mũthenya wa 15 wa mweri ũcio, o ta gĩathĩ kĩrĩa gĩakoragwo Juda. Na kĩgongona-inĩ kĩrĩa aathondekete Betheli, nĩho aarutagĩra magongona kũrĩ njaũ icio aathondekete, na kũu Betheli akĩiga athĩnjĩri-ngai a gũtungataga thĩinĩ wa kũndũ kũrĩa gũtũũgĩru kũrĩa aathondekete.
33  Na akĩambĩrĩria kũrutĩra magongona kĩgongona-inĩ kĩu aathondekete kũu Betheli mũthenya wa 15 wa mweri wa kanana, mweri ũrĩa we mwene aathuurĩte; na akĩambĩrĩria gĩathĩ kĩa andũ a Isiraeli, na akĩambata kĩgongona-inĩ kĩu kũruta magongona na ndogo ya magongona.
