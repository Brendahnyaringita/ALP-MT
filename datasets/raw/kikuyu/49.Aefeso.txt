4  Kwoguo, o niĩ njohetwo ndĩ thĩinĩ wa Mwathani-rĩ, ndĩramũthaitha mũthiage na mĩthiĩre ĩrĩa yaganĩrĩire na gwĩtwo kũrĩa mwetirũo,
2  mũrĩ na wĩnyihia wothe na ũhooreri, mũrĩ na wetereri, mũgĩkiranagĩrĩria o mũndũ na ũrĩa ũngĩ mũrĩ na wendo,
3  o mũkĩĩrutanagĩria biũ gũtũũria ũrũmwe wa roho thĩinĩ wa thayũ ũrĩa ũmũnyitithanagia.
4  Gũkoragwo na mwĩrĩ ũmwe, na roho ũmwe, o ta ũrĩa mwetirũo harĩ kĩĩrĩgĩrĩro kĩmwe kĩrĩa mwetĩirũo;
5  Mwathani ũmwe, wĩtĩkio ũmwe, ũbatithio ũmwe;
6  Ngai ũmwe na nĩwe Ithe wa andũ othe, o we ũrĩ igũrũ rĩa andũ othe na arutaga wĩra kũgerera andũ othe na kũrĩ andũ othe.
7  Rĩu-rĩ, o ũmwe witũ nĩ aaheirũo ũtugi mũnene kũringana na ũrĩa Kristo aathimire kĩheo kĩu kĩheanagwo o ũguo tũhũ.
8  Nĩ gũkorũo rĩandĩko riugaga ũũ: “Hĩndĩ ĩrĩa aambatire igũrũ, nĩ aakuuire mĩgwate; akĩheana arũme marĩ ta iheo.”
9  Kaĩ kiugo “aambatire” kiugĩte atĩa tiga atĩ ningĩ nĩ aaikũrũkire icigo-inĩ cia kĩanda, ũguo nĩ kuuga gũkũ thĩ?
10  O ũcio waikũrũkire ningĩ nowe waambatire igũrũ mũno gũkĩra igũrũ rĩothe, nĩgetha atũme indo ciothe igĩe na ũiyũru.
11  Akĩheana amwe marĩ atũmwo, angĩ marĩ anabii, angĩ marĩ ahunjia, angĩ marĩ arĩithi na arutani,
12  nĩ ũndũ wa kũrũnga arĩa aamũre, kũruta wĩra wa gũtungata, na gwaka mwĩrĩ wa Kristo,
13  o nginya ithuothe tũkinyĩre ũrũmwe wa wĩtĩkio na wa ũmenyo wa ma wĩgiĩ Mũrũ wa Ngai, tũtuĩke mũndũ mũgima biũ, tũkinyĩre gĩthimi kĩa ũgima kĩa ũiyũru wa Kristo.
14  Kwoguo-rĩ, tũtiagĩrĩirũo gũthiĩ na mbere gũkorũo tũrĩ ciana, ta tũracũgio nĩ makũmbĩ tũgĩtwaragwo mwena na mwena nĩ rũhuho o ruothe rwa morutani kũgerera wara wa andũ, kũgerera maheeni marĩa mabangĩtwo na wara.
15  No o tũkĩaragia ũhoro wa ma-rĩ, nĩ tũkũrei tũrĩ na wendo maũndũ-inĩ mothe kwerekera Kristo, o we mũtwe witũ.
16  Kuuma harĩ we, mwĩrĩ wothe nĩ ũnyitithanĩtio wega na ũgateithio ũnyitanĩre na irũngo ciothe iria iheanaga kĩrĩa kĩrabatarania. Rĩrĩa o kĩĩga kĩaruta wĩra ũrĩa kwagĩrĩire-rĩ, mwĩrĩ nĩ ũkũraga o ũgĩthiaga na mbere kwĩyaka guo mwene thĩinĩ wa wendo.
17  Ũndũ ũyũ nĩguo nguuga na ngaruta ũira waguo thĩinĩ wa Mwathani, atĩ mũtiagĩrĩirũo rĩngĩ gũthiaga ta ũrĩa ndũrĩrĩ o nacio ithiaga, na mwĩcirĩrie wa tũhũ.
18  Andũ acio marĩ nduma-inĩ kĩĩmeciria na nĩ mamũranĩtio na muoyo ũrĩa Ngai aheanaga, nĩ ũndũ wa ũrimũ ũrĩa ũrĩ thĩinĩ wao, nĩ ũndũ wa ũrĩa ngoro ciao ciũmĩte.
19  Tondũ wao kwaga thoni o na hanini, meeheanire harĩ mĩtugo ya rũtũrĩko mekage maũndũ matarĩ matheru ma mĩthemba yothe marĩ na ũkoroku.
20  No inyuĩ mũtierutire atĩ ũguo nĩguo Kristo ahaana,
21  angĩkorũo na ma nĩ mwamũiguire na mũkĩrutwo kũgerera harĩ we, o ta ũrĩa ũhoro wa ma ũrĩ thĩinĩ wa Jesu.
22  Mwarutirũo kwĩyaũra ũmũndũ ũrĩa wa tene ũringaine na mĩthiĩre yanyu ya hau kabere na ũrĩa ũrathũkio nĩ merirĩria maguo ma maheeni.
23  Na mwagĩrĩirũo gũthiĩ na mbere kwerũhio mwerekera ũrĩa ũtongoragia meciria manyu,
24  na nĩ mwagĩrĩirũo mwĩhumbe ũmũndũ mwerũ ũrĩa wombirũo kũringana na wendi wa Ngai, na ũthingu wa ma na wĩhokeku.
25  Rĩu tondũ nĩ mũrĩkĩtie kweheria maheeni, o mũndũ nĩ aragie ma na ũrĩa ũngĩ, nĩ gũkorũo tũrĩ ciĩga cia mũndũ na ũrĩa ũngĩ.
26  Rĩrĩa mwarakara-rĩ, mũtikehagie; mũtikarekage riũa rĩthũe mũrĩ o na marakara;
27  mũtikaheage Mũcukani kamweke.
28  Mũndũ ũrĩa ũiyaga nĩ atige kũiya rĩngĩ; handũ ha ũguo, nĩ arutage wĩra na kĩyo, arutage wĩra mwega na moko make, nĩguo akagĩaga na kĩndũ gĩa kũhe mũndũ ũrĩa ũbatarĩte.
29  Mũtikanareke kiugo kĩbuthu kiume kanua-inĩ kanyu, no aragiai maũndũ o marĩa mega ma gwaka andũ arĩa angĩ kũringana na bata ũrĩa ũngĩkorũo ho, nĩguo mũgunage arĩa marĩmũiguaga.
30  Ningĩ mũtikaiguithagie roho mũtheru wa Ngai ũũru, o ũcio mwĩkĩrĩtwo mũhũũri naguo nĩ ũndũ wa mũthenya wa kũrekererio kũgerera ũkũũri.
31  Eheriai kuuma harĩ inyuĩ mĩthemba yothe ya marũrũ manene, marakara, mang’ũrĩ, kũgũthũka, irumi, o hamwe na maũndũ mothe moru.
32  No mũtuĩke atugi kwerekera mũndũ na ũrĩa ũngĩ, na mũgacayanagĩra mũrĩ na wororo, mũkĩohanagĩra mwĩyendeire o ta ũrĩa Ngai aamuoheire eyendeire kũgerera Kristo.
6  Inyuĩ ciana, athĩkagĩrai aciari anyu mũrĩ na ũiguano na Mwathani, nĩ gũkorũo ũndũ ũcio nĩ wa ũthingu.
2  “Tĩaga thoguo na nyũkwa,” nĩrĩo rĩathani rĩa mbere rĩrĩ na kĩĩranĩro:
3  “Nĩguo maũndũ maku mathiĩ wega na ũtũũre ihinda iraya thĩinĩ wa thĩ.”
4  Na inyuĩ maithe-rĩ, mũtikarakaragie ciana cianyu, no thiĩi na mbere gũcirera mũgĩcirũngaga na mũgĩcitaaraga na njĩra ya Jehova.
5  Na inyuĩ ngombo-rĩ, athĩkagĩrai athani anyu a gũkũ thĩ, mũgĩĩtigagĩra na mũkĩinainaga mũrĩ na ngoro theru, ta ũrĩa mwathĩkagĩra Kristo,
6  to hĩndĩ ĩrĩa mũronwo, atĩ nogetha mũkenie andũ, no mwĩkage ũguo mũrĩ ta ngombo cia Kristo, mũgĩkaga wendi wa Ngai na ngoro yothe.
7  Tungatagai mũrĩ na mwerekera mwega, ta arĩ Jehova mũratungatĩra no ti andũ,
8  tondũ nĩ mũĩ atĩ ũndũ o wothe mwega mũndũ ekaga, nĩ akaarĩhwo nĩ Jehova, arĩ ngombo kana arĩ mũndũ ũrĩ na wĩyathi.
9  O na inyuĩ athani-rĩ, ĩkagai ngombo cianyu o ta ũguo, mũtegũciĩhĩtĩra, nĩ gũkorũo nĩ mũĩ atĩ Mwathi wacio na wanyu arĩ igũrũ, na ndarĩ mũthutũkanio.
10  Ngĩrĩkĩrĩria-rĩ, thiĩi na mbere kũgĩa na hinya thĩinĩ wa Mwathani kũgerera ũhoti wa hinya wake.
11  Mwĩhumbei indo ciothe cia mbaara kuuma kũrĩ Ngai nĩguo mũhotage kũrũgama mwĩhandĩte mwĩtiirie mawara ma Mũcukani;
12  tondũ tũrĩ na mbaara, na tũtirarũa na mwĩrĩ na thakame, no tũrarũa na thirikari, na atongoria, na athani a thĩ a nduma ĩno, maroho moru marĩa marĩ igũrũ.
13  Kwoguo mwĩhumbei indo ciothe cia mbaara kuuma kũrĩ Ngai, nĩguo mũkaahota gwĩtiiria mũthenya ũrĩa wa ũũru, na mwarĩkia kũhingia maũndũ mothe, mũrũgame mwĩhandĩte.
14  Nĩ ũndũ ũcio-rĩ, rũgamai mwĩhandĩte, mwĩyohete mũcibi wa ũhoro ũrĩa wa ma njohero-inĩ cianyu, na mũkehumba gako ga gĩthũri karĩa ka ũthingu,
15  na mwĩkĩrĩte iratũ magũrũ-inĩ manyu mwĩhaarĩirie kũhunjia ũhoro ũrĩa mwega wa thayũ.
16  Makĩria ma indo icio ciothe-rĩ, oyai ngo ĩrĩa nene ya wĩtĩkio, ĩrĩa mũrĩhotaga kũhoria nayo mĩguĩ yothe ĩrĩa ĩrĩ mwaki ya ũrĩa mũũru.
17  Ningĩ ĩtĩkĩrai ngũbia ya ũhonokio, na rũhiũ rwa njora rwa roho, na nĩruo kiugo kĩa Ngai,
18  mũgĩthiaga na mbere kũhoya mahoya ma mĩthemba yothe na gũthaithana hingo ciothe thĩinĩ wa roho. Ũhoro-inĩ ũcio ikaragai mwĩiguĩte, mũgĩthaithanaga hingo ciothe nĩ ũndũ wa arĩa othe aamũre.
19  Ningĩ hoyagai nĩ ũndũ wakwa, nĩguo heagwo ciugo hĩndĩ ĩrĩa ndatumũra kanua, nĩgetha hotage kwaria na ũcamba ngĩmenyithania hitho ĩrĩa theru ĩgiĩ ũhoro ũrĩa mwega,
20  ũhoro o ũcio niĩ ndĩ barũthi waguo njohetwo mĩnyororo, na ningĩ nĩguo hotage kwaria ũhoro waguo na ũcamba, o ta ũrĩa njagĩrĩirũo kwaria.
21  Rĩu-rĩ, nĩguo o na inyuĩ mũmenye ũhoro wakwa na ũrĩa ndĩrathiĩ na mbere, Tikiko, mũrũ wa Ithe witũ nyendete na ndungata njĩhokeku thĩinĩ wa Mwathani, nĩ ekũmũmenyithia maũndũ mothe.
22  Ndĩramũtũma kũrĩ inyuĩ nĩ ũndũ wa gĩtũmi gĩkĩ, atĩ mũmenye ũrĩa ithuĩ tũtariĩ na nĩguo omĩrĩrie ngoro cianyu.
23  Ariũ a Ithe witũ marogĩa na thayũ na wendo hamwe na wĩtĩkio kuuma kũrĩ Ngai Ithe witũ, na Mwathani Jesu Kristo.
24  Ũtugi mũnene ũroikara hamwe na arĩa othe mendete Mwathani witũ Jesu Kristo na wendo ũtangĩthira.
5  Nĩ ũndũ ũcio, mwĩgerekanagiei na Ngai mũrĩ ciana ciendetwo,
2  na mũtũũre mũthiaga na wendo, o ta ũrĩa Kristo nake aatwendire na akĩĩruta we mwene nĩ ũndũ witũ arĩ iruta na igongona, mũtararĩko mwega harĩ Ngai.
3  Ngomanio itagĩrĩire na mĩthemba o yothe ya maũndũ matarĩ matheru kana ũkoroku itikanagwetwo gatagatĩ-inĩ kanyu, o ta ũrĩa kwagĩrĩire harĩ andũ aamũre;
4  o na kana mĩtugo ya thoni kana mĩario ya ũrimũ kana itherũ rĩa ũũra-thoni—maũndũ matagĩrĩire—handũ ha ũguo mũcokagie ngatho.
5  Nĩ gũkorũo nĩ mũĩ ũndũ ũyũ, na mũkaũmenya inyuĩ ene, atĩ gũtirĩ mũndũ o na ũrĩkũ wĩingĩragia ngomanio-inĩ itagĩrĩire kana mũndũ ũtarĩ mũtheru kana mũndũ mũkoroku, ũguo nĩ kuuga mũhoi mĩhianano, ũrĩ na igai o na rĩrĩkũ thĩinĩ wa Ũthamaki wa Kristo na wa Ngai.
6  Mũtikaheenio nĩ mũndũ o na ũrĩkũ na ciugo cia tũhũ, nĩ gũkorũo nĩ ũndũ wa maũndũ ta macio, mang’ũrĩ ma Ngai nĩ megũka harĩ ariũ arĩa matarĩ athĩki.
7  Hakĩrĩ ũguo-rĩ, mũtikanyitanagĩre nao;
8  nĩ gũkorũo nĩ harĩ hĩndĩ mwarĩ nduma no rĩu mũrĩ ũtheri ũhoro-inĩ wa Mwathani. Tũũrai mũthiaga ta ciana cia ũtheri,
9  tondũ maciaro ma ũtheri nĩ marĩ mĩthemba yothe ya wega na ũthingu na ũhoro wa ma.
10  Thiĩi na mbere gũthuthuria nĩguo mũkũũrane maũndũ marĩa metĩkĩrĩkĩte nĩ Mwathani;
11  na mũtige kũnyitanĩra na mawĩra ma nduma matarĩ na maciaro; handũ ha ũguo, maguũragiei ũrĩa matariĩ.
12  Tondũ maũndũ marĩa mekaga marĩ hitho-inĩ nĩ ũndũ ũrĩ thoni nginya kũmagweta.
13  Rĩu-rĩ, maũndũ mothe marĩa maguũragio nĩ monanagio wega nĩ ũtheri, nĩ gũkorũo ũndũ o wothe wonanagio wega ũtuĩkaga ũtheri.
14  Nĩ ũndũ ũcio, kwĩragwo atĩrĩ: “Arahũka, wee ũrĩ toro, na uume kũrĩ arĩa akuũ, nake Kristo nĩ egũkwarĩra.”
15  Kwoguo-rĩ, mwĩroragei biũ atĩ ũrĩa mũthiaga ti ta andũ matarĩ ogĩ no nĩ ta andũ ogĩ,
16  mũkĩhũthagĩra mahinda manyu wega biũ, nĩ gũkorũo matukũ maya nĩ moru.
17  Ũndũ-inĩ ũcio tigai gũtuĩka irimũ, no thiĩi na mbere gũtaũkĩrũo wendi wa Jehova nĩ ũrĩkũ.
18  Ningĩ-rĩ, mũtikarĩagwo nĩ ndibei, o ĩyo ĩtongoragia mũndũ mĩtugo-inĩ ya waganu, no thiĩi na mbere kũiyũrũo nĩ roho.
19  Aranagĩriai o mũndũ na ũrĩa ũngĩ na thaburi, nyĩmbo cia kũgooca Ngai, na nyĩmbo cia kĩĩroho, mũkĩinaga na mũkĩgoocaga Jehova na nyĩmbo ngoro-inĩ cianyu,
20  hingo ciothe mũgĩcokagĩria Ngai o we Ithe witũ ngatho nĩ ũndũ wa maũndũ mothe thĩinĩ wa rĩĩtwa rĩa Mwathani witũ Jesu Kristo.
21  Mwĩnyihanagĩriei o mũndũ na ũrĩa ũngĩ nĩ ũndũ wa gwĩtigĩra Kristo.
22  Atumia nĩ menyihagĩrie athuri ao o ta ũrĩa menyihagĩria Mwathani,
23  nĩ gũkorũo mũthuri nĩwe mũtwe wa mũtumia wake o ta ũrĩa Kristo arĩ we mũtwe wa kĩũngano, o we mũhonokia wa mwĩrĩ ũyũ.
24  Tondũ rĩrĩ, o ta ũrĩa kĩũngano kĩĩnyihagĩria Kristo, no taguo atumia magĩrĩirũo kwĩnyihagĩria athuri ao maũndũ-inĩ mothe.
25  Inyuĩ athuri, thiĩi na mbere kwendaga atumia anyu, o ta ũrĩa Kristo nake eendire kĩũngano na akĩĩneana nĩ ũndũ wakĩo,
26  nĩgetha akĩamũre, agĩtherie na njĩra ya gũgĩthambia na maĩ kũgerera harĩ kiugo,
27  nĩguo aneane kĩũngano kũrĩ we mwene kĩrĩ na riri wakĩo, gĩtarĩ na karooro kana mũgũtha o na kana ũndũ ũngĩ ta ũcio, ĩndĩ gĩkorũo kĩrĩ gĩtheru na gĩtarĩ na kameni.
28  O ũndũ ũmwe na ũcio, athuri magĩrĩirũo kwendaga atumia ao o ta mĩĩrĩ yao ene. Mũthuri ũrĩa wendete mũtumia wake nĩwe mwene wĩyendete,
29  tondũ gũtirĩ mũndũ o na ũrĩkũ ũthũire mwĩrĩ wake mwene, ĩndĩ aũheaga irio na akawenda, o ta ũrĩa Kristo ekagĩra kĩũngano,
30  nĩ gũkorũo tũrĩ ciĩga cia mwĩrĩ wake.
31  “Nĩ ũndũ ũcio mũndũrũme nĩ agaatiga ithe na nyina manyitane na mũtumia wake, nao eerĩ matuĩke mwĩrĩ ũmwe.”
32  Hitho ĩyo theru nĩ ya bata. Rĩu ndĩraria ũhoro wa Kristo na kĩũngano.
33  O na kũrĩ ũguo, o ũmwe wanyu no mũhaka endage mũtumia wake o ta ũrĩa eyendete we mwene; nake mũtumia agĩrĩirũo kũheaga mũthuri wake gĩtĩo kĩnene.
1  Nĩ niĩ Paulo, mũtũmwo wa Kristo Jesu kũgerera wendi wa Ngai, kũrĩ arĩa aamũre thĩinĩ wa Efeso, o acio ehokeku marĩ na ũiguano na Kristo Jesu:
2  Mũrogĩa na ũtugi mũnene na thayũ kuuma kũrĩ Ngai Ithe witũ, na Mwathani Jesu Kristo.
3  Ngai na Ithe wa Mwathani witũ Jesu Kristo arogoocwo, nĩ gũkorũo nĩ atũrathimĩte na kĩrathimo gĩothe gĩa kĩĩroho kũrĩa igũrũ tũrĩ na ũiguano na Kristo,
4  ta ũrĩa aatũthuurire tũkoragwo na ũiguano hamwe nake mbere ya kĩambĩrĩria gĩa thĩ, nĩguo tũtuĩke atheru na tũikarage tũtarĩ na kameni mbere yake thĩinĩ wa wendo.
5  Nĩ gũkorũo nĩ aatuĩte o mbere tũtuwo ariũ ake mwene kũgerera Jesu Kristo, kũringana na ũrĩa oonire arĩ wega na kũringana na wendi wake,
6  nĩgetha ũtugi wake mũnene ũrĩa ũrĩ riri ũgoocagwo, o ũcio aatũheire na ũtugi kũgerera mũrũ wake ũrĩa endete.
7  Kũgerera harĩ we nĩ tũrekagĩrĩrio na njĩra ya ũkũũri kũgerera thakame yake, tũkoherũo mehia maitũ, kũringana na ũtonga wa ũtugi wake mũnene.
8  Aatũmire ũtugi ũcio mũnene ũingĩhe harĩ ithuĩ ũhoro-inĩ wĩgiĩ ũũgĩ wothe na ũtaũku
9  na njĩra ya gũtũmenyithia hitho ĩrĩa theru ĩgiĩ wendi wake. Kũringana na ũrĩa oonire arĩ wega, we mwene nĩ aatuire
10  kũgĩe na ũrũgamĩrĩri mũthia-inĩ wa mahinda marĩa matuĩtwo, nĩguo acokanĩrĩrie indo ciothe thĩinĩ wa Kristo, indo iria irĩ igũrũ na iria irĩ gũkũ thĩ. Thĩinĩ wake,
11  o we tũrĩ na ũiguano na tũgatuwo agai hamwe nake, tũthuurĩtwo o mbere kũringana na muoroto wa ũrĩa ũhingagia maũndũ mothe o ta ũrĩa atuaga kũringana na wendi wake,
12  nĩgetha ithuĩ arĩa a mbere kũgĩa na kĩĩrĩgĩrĩro thĩinĩ wa Kristo tũtũmage riri wake ũgoocagwo.
13  No o na inyuĩ nĩ mwagĩire na kĩĩrĩgĩrĩro harĩ we thutha wa kũigua kiugo kĩa ũhoro wa ma, ũhoro ũrĩa mwega wa ũhonokio wanyu. Rĩrĩa mwetĩkirie, nĩ mwekĩrirũo mũhũũri kũgerera we na roho mũtheru ũrĩa mwerĩirũo,
14  ũrĩa ũtũheaga ũũma o mbere wĩgiĩ igai ritũ, nĩ ũndũ wa kũrekereria kĩndũ kĩa Ngai we mwene kũgerera ũkũũri, nĩgetha agĩe rũgooco rũrĩ na riri.
15  Na nĩkĩo o na niĩ, tondũ nĩ njiguĩte ũhoro wĩgiĩ wĩtĩkio ũrĩa mũkoragwo naguo harĩ Mwathani Jesu na wendo ũrĩa muonagia arĩa othe aamũre,
16  itatigaga gũcokia ngatho nĩ ũndũ wanyu. Nĩ thiaga na mbere kũmũgweta mahoya-inĩ makwa,
17  atĩ Ngai wa Mwathani witũ Jesu Kristo, o we Ithe mwene riri, amũhe roho wa ũũgĩ, na wa ũguũrio ũhoro-inĩ wĩgiĩ ũmenyo ũrĩa wa ma ũmwĩgiĩ.
18  Nĩ atũmĩte maitho ma ngoro cianyu magĩe ũtheri, nĩguo mũmenye kĩĩrĩgĩrĩro kĩrĩa aamwĩtĩire, ũtonga ũrĩ na riri ũrĩa aigĩte ũrĩ igai rĩa andũ arĩa aamũre,
19  na ũrĩa hinya wake ũnenehete mũno harĩ ithuĩ arĩa twĩtĩkĩtie. Nĩ kũringana na wĩra wa ũhoti wa hinya wake,
20  ũrĩa aahũthĩrire harĩ Kristo rĩrĩa aamũriũkirie kuuma kũrĩ arĩa akuũ na akĩmũikaria thĩ guoko-inĩ gwake kwa ũrĩo kũrĩa igũrũ,
21  akĩmũtũũgĩria mũno gũkĩra thirikari ciothe na wathani na hinya na ũnene na rĩĩtwa o rĩothe rĩĩtanagwo, na to mũtabarĩre-inĩ ũyũ wa maũndũ no nĩ nginya ũrĩa ũgooka.
22  Ningĩ nĩ aaigire indo ciothe rungu rwa makinya make na akĩmũtua mũtwe igũrũ rĩa maũndũ mothe megiĩ kĩũngano,
23  o kĩo mwĩrĩ wake, ũiyũru wa ũcio ũiyũragia maũndũ mothe na njĩra ciothe.
2  Ningĩ-rĩ, Ngai nĩ aatũmire mũkorũo mũrĩ muoyo, o na gũtuĩka mwarĩ akuũ nĩ ũndũ wa mahĩtia na mehia manyu,
2  marĩa mwarũmagĩrĩra hĩndĩ ĩmwe kũringana na mũtabarĩre wa maũndũ wa thĩ ĩno, kũringana na mũtongoria wa wathani wa rĩera, o roho ũrĩa rĩu ũrutaga wĩra thĩinĩ wa ariũ arĩa matarĩ athĩki.
3  Ĩni, hĩndĩ ĩmwe ithuothe twatũũraga gatagatĩ-inĩ kao tũgathiaga kũringana na merirĩria ma mĩĩrĩ itũ, tũkahingagia wendi wa mĩĩrĩ na wa meciria maitũ, na kuuma gũciarũo twarĩ ciana cia kũrakarĩrũo o ta andũ acio angĩ.
4  No Ngai, tondũ nĩ arĩ tha nyingĩ, na nĩ ũndũ wa wendo wake mũingĩ ũrĩa aatwendire naguo,
5  nĩ aatũmire tũkorũo tũrĩ muoyo hamwe na Kristo o na rĩrĩa twarĩ akuũ nĩ ũndũ wa mehia—kũgerera ũtugi mũnene nĩ mũhonoketio.
6  Makĩria ma ũguo, nĩ aatũriũkirie hamwe nake na agĩtũikaria thĩ hamwe kũrĩa igũrũ tũrĩ na ũiguano na Kristo Jesu,
7  nĩguo atĩ hĩndĩ ya mĩtabarĩre ya maũndũ ĩrĩa ĩroka akoonania ũtonga ũkĩrĩrĩirie wa ũtugi wake mũnene kũgerera wega wake harĩ ithuĩ arĩa tũrĩ na ũiguano na Kristo Jesu.
8  Kũgerera ũtugi ũcio mũnene nĩ mũhonoketio nĩ ũndũ wa wĩtĩkio, na ũcio ti ũndũ uumanĩte na inyuĩ ene; ĩndĩ, nĩ kĩheo kuuma kũrĩ Ngai.
9  Aca, ti ũndũ uumanĩte na ciĩko, nĩgetha mũndũ o na ũrĩkũ ndakagĩe na gĩtũmi gĩa kwĩraha.
10  Ithuĩ tũrĩ wĩra wa moko ma Ngai na tuombirũo tũrĩ na ũiguano na Kristo Jesu nĩ ũndũ wa ciĩko njega, iria Ngai aatuĩte o mbere nĩguo tũciĩkage.
11  Nĩ ũndũ ũcio ririkanai atĩ nĩ harĩ hĩndĩ inyuĩ, andũ a ndũrĩrĩ na njĩra ya kĩĩmwĩrĩ, mwetagwo “andũ matarĩ aruu” nĩ “arĩa aruu” kũrua kwa mwĩrĩ kũgerera moko ma andũ.
12  Hĩndĩ ĩyo mũtiarĩ na Kristo, mwaamũranĩtio na rũrĩrĩ rwa Isiraeli, mwarĩ ageni ũhoro-inĩ wa irĩkanĩro cia kĩĩranĩro; mũtiarĩ na kĩĩrĩgĩrĩro na mũtiarĩ na Ngai thĩinĩ wa thĩ.
13  No rĩu mũrĩ na ũiguano na Kristo Jesu, inyuĩ arĩa mwarĩ kũraya mũno nĩ mũkĩte hakuhĩ kũgerera thakame ya Kristo.
14  Nĩ gũkorũo nĩwe thayũ witũ, o we watuire ikundi icio cierĩ gĩkundi kĩmwe na akĩmomora rũthingo rũrĩa rwacihakanĩtie.
15  Kũgerera mwĩrĩ wake nĩ aaniinire ũthũ, Watho ũrĩa warĩ na maathani na mawatho, nĩgetha ikundi icio cierĩ irĩ na ũiguano nake we mwene acitue mũndũ ũmwe mwerũ na arehe thayũ,
16  na aiguithanie biũ ikundi icio cierĩ cia andũ thĩinĩ wa mwĩrĩ ũmwe harĩ Ngai kũgerera mũtĩ wa kũnyarirĩrũo, tondũ kũgerera we mwene, nĩ ooragĩte biũ ũthũ ũcio.
17  Nake agĩũka na akĩhunjia ũhoro ũrĩa mwega wa thayũ kũrĩ inyuĩ mwarĩ kũraya mũno, na thayũ kũrĩ arĩa maarĩ hakuhĩ,
18  nĩ gũkorũo kũgerera we, ithuĩ ikundi icio cierĩ cia andũ, nĩ tũgĩĩte na wĩyathi wa gũthiĩ harĩ Ithe witũ kũgerera roho o ũmwe.
19  Nĩ ũndũ ũcio-rĩ, mũtirĩ ageni kana andũ a kũngĩ rĩngĩ, ĩndĩ mũrĩ raiya hamwe na arĩa aamũre na mũrĩ andũ a nyũmba ya Ngai,
20  na mwakĩtwo igũrũ rĩa mũthingi wa atũmwo na anabii, na Kristo Jesu we mwene nĩwe ihiga rĩrĩa rĩa mũthingi rĩa kona.
21  Mwako ũcio wothe, ũrĩa ũrĩ na ũiguano hamwe nake o na ũkanyitithanio wega, nĩ ũrakũra ũgatuĩka hekarũ theru ya Jehova.
22  O na inyuĩ, arĩa mũrĩ na ũiguano nake, nĩ mũrakwo hamwe mũtuĩke handũ ha Ngai ha gũikara kũgerera roho.
3  Nĩ ũndũ wa gĩtũmi gĩkĩ, niĩ Paulo, o niĩ njohetwo ndĩ thĩinĩ wa Kristo Jesu nĩ ũndũ wanyu, inyuĩ andũ a ndũrĩrĩ—
2  angĩkorũo kũna nĩ mũiguĩte ũhoro wĩgiĩ ũramati wa ũtugi mũnene wa Ngai ũrĩa ndaheirũo nĩ ũndũ wanyu,
3  atĩ kũgerera ũguũrio nĩ ndamenyithirio hitho ĩrĩa theru, o ta ũrĩa ndandĩkire na njĩra nguhĩ hau kabere.
4  Kwoguo, mwathoma ũhoro ũyũ nĩ mũkũmenya ũrĩa ndaũkĩirũo nĩ hitho ĩrĩa theru ĩgiĩ Kristo.
5  Njiarũa-inĩ iria ingĩ, hitho ĩyo ndĩamenyithanirio kũrĩ ariũ a andũ ta ũrĩa rĩu ĩguũrĩirio atũmwo ake arĩa aamũre o hamwe na anabii kũgerera roho,
6  na hitho ĩyo nĩyo atĩ, andũ a ndũrĩrĩ, arĩa marĩ na ũiguano na Kristo Jesu na kũgerera ũhoro ũrĩa mwega, nĩ magĩrĩirũo gũtuĩka agai hamwe nake na matuĩke ciĩga cia mwĩrĩ na manyitanĩre na ithuĩ harĩ kĩĩranĩro.
7  Niĩ ndatuĩkire ndungata ya ũndũ ũcio kũringana na kĩheo kĩa ũtugi mũnene wa Ngai kĩrĩa ndaheirũo o ũguo tũhũ kũgerera wĩra wa hinya wake.
8  Niĩ, mũndũ mũnini gũkĩra ũrĩa mũnini mũno gatagatĩ-inĩ ka arĩa othe aamũre, ndaheirũo ũtugi ũcio mũnene nĩguo hunjĩrie ndũrĩrĩ ũhoro ũrĩa mwega wĩgiĩ ũtonga ũrĩa ũtangĩtuĩrĩka wa Kristo
9  na ndũme andũ othe mone ũrũgamĩrĩri wa hitho ĩrĩa theru, ĩrĩa ĩtũire ĩrĩ hithe kuuma tene thĩinĩ wake, o we wombire indo ciothe.
10  Ũndũ ũcio wekĩkire nĩguo rĩu, kũgerera kĩũngano, ũũgĩ wa Ngai ũrĩa wonanagio na njĩra nyingĩ itiganĩte ũmenyithio thirikari na anene arĩa marĩ kũrĩa igũrũ.
11  Ũndũ ũcio nĩ kũringana na muoroto wa tene na tene ũrĩa aambĩrĩirie wĩgiĩ Kristo, Jesu Mwathani witũ,
12  ũrĩa kũgerera harĩ we tũkoragwo na wĩyathi ũyũ wa kwaria na wa gũkuhĩrĩria Ngai tũrĩ na ũmĩrĩru kũgerera wĩtĩkio witũ harĩ we.
13  Nĩ ũndũ ũcio ngũmũũria atĩ mũtigakue ngoro tondũ wa mĩnyamaro yakwa nĩ ũndũ wanyu, nĩ gũkorũo ĩtũmaga inyuĩ mũgĩe na riri.
14  Nĩ ũndũ wa gĩtũmi kĩu-rĩ, nĩ ndaturĩria Ithe witũ maru,
15  o we ũheete famĩlĩ ciothe rĩĩtwa igũrũ na thĩ.
16  Ndahoya atĩ kũgerera riri wake mũnene atũme mũndũ wanyu wa na thĩinĩ agĩe na hinya kũgerera hinya wa roho wake,
17  na atĩ kũgerera wĩtĩkio wanyu, Kristo atũũre ngoro-inĩ cianyu na wendo. Mũroikaraga mwĩhandĩte wega na mũrũmĩte mũthingi-inĩ ũcio,
18  nĩguo mũrĩ hamwe na arĩa othe aamũre mũhote biũ gũtaũkĩrũo wega nĩ wariĩ, ũraihu, ũraihu wa na igũrũ na ũriku,
19  na mũmenye wendo wa Kristo, ũrĩa ũkĩrĩte ũmenyo, nĩgetha mũiyũrũo na ũiyũru wothe ũrĩa Ngai aheanaga.
20  Rĩu-rĩ, kũringana na hinya wake ũrĩa ũrutaga wĩra thĩinĩ witũ, o we ũngĩhota gwĩka o na agakĩrĩrĩria mũno makĩria maũndũ marĩa tũmũhoyaga kana tũngĩĩcirĩria,
21  arogĩa na riri kũgerera kĩũngano na kũgerera Kristo Jesu njiarũa-inĩ ciothe tene na tene. Ameni.
