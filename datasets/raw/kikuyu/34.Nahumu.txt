1  Ndũmĩrĩri nditũ ĩkoniĩ Nineve: Rĩrĩ nĩ ibuku rĩa kĩoneki kĩa Nahumu ũrĩa Mũelikoshi:
2  Jehova nĩ Ngai wendaga wĩrutĩri wa ngoro yothe na nĩ erĩhagĩria;Jehova nĩ erĩhagĩria, na akoragwo ehaarĩirie kuonania mang’ũrĩ make. Jehova nĩ erĩhagĩria harĩ thũ ciake,Na akaigĩra thũ ciake mang’ũrĩ.
3  Jehova ndahiũhaga kũrakara na nĩ arĩ hinya mũingĩ,No Jehova ndagaga kũherithia arĩa magĩrĩire kũherithio. Njĩra yake ĩrĩ thĩinĩ wa rũhuho rwa kwananga na kĩhuhũkanio,Na matu nĩmo rũkũngũ rwa makinya make.
4  Nĩ akũũmaga iria na akarĩniaria;Na nĩ atũmaga njũũĩ ciothe ihũe. Bashani na Karimeli nĩ kũhoohete,Na kĩro kĩa Lebanoni nĩ kĩhoohete.
5  Irĩma nĩ ithingithaga nĩ ũndũ wake,Natuo tũrĩma tũgatweka. Thĩ nĩ ĩgaathingitha nĩ ũndũ wa ũthiũ wake,O hamwe na bũrũri na arĩa othe maikaraga thĩinĩ waguo.
6  Nũũ ũngĩhota gwĩtiiria mang’ũrĩ make? Na nũũ ũngĩhota gwĩtiiria marakara make mahiũ? Mang’ũrĩ make magaaitũrũrũo o ta mwaki,Nacio ndwaro cia mahiga nĩ ikaahehenjwo nĩ ũndũ wake.
7  Jehova nĩ mwega, akoragwo arĩ mwĩgitio mũthenya wa mĩtangĩko. Nĩ eciragia arĩa moragĩra harĩ we.
8  Nĩ akaaniina Nineve biũ na mũiyũro wa kũhaata,Na nduma nĩ ĩgaathingata thũ ciake.
9  Nĩ ũndũ ũrĩkũ mũkaabanga wa gũũkĩrĩra Jehova? We nĩ akaamũniina biũ. Mĩtangĩko ndĩkoimĩra riita rĩa kerĩ.
10  Tondũ makoragwo marigicanĩte o ta mĩigua,Na matariĩ ta andũ marĩĩtwo nĩ njohi;No magaacinwo o ta mahuti momũ.
11  Thĩinĩ waku nĩ gũkooimĩra mũndũ wa kũbanga ũndũ mũũru kwerekera Jehova,Aheanage ũtaaro wa tũhũ.
12  Jehova oigĩte ũũ: “O na gũtuĩka maarĩ na hinya mũingĩ na maarĩ aingĩ,Nĩ makaanangwo na mathire. Nĩ ngũherithĩtie, no ndigaakũherithia rĩngĩ.
13  Na rĩu nĩ nguunanga mũtĩ wake wa icoki ũkweherere,Na nduange mĩnyororo yaku ĩtuĩke icunjĩ igĩrĩ.
14  Jehova nĩ arutĩte watho ũgũkoniĩ akoiga,‘Rĩĩtwa rĩaku rĩtigaatwarithio na mbere rĩngĩ. Nĩ ngaaniina mĩhianano ya gwacũhio na mĩhianano ya cuma ndĩmĩeherie thĩinĩ wa nyũmba ya ngai ciaku. Nĩ ngaagũthondekera mbĩrĩra, tondũ wee ũrĩ kĩndũ gĩtarĩ kĩene.’
15  Atĩrĩrĩ, irĩma igũrũ kũrĩ na magũrũ ma ũrĩa ũrarehe ũhoro mwega,Ũrĩa ũhunjagia ũhoro wa thayũ. Kũngũĩra ciathĩ ciaku, wee Juda, hingia mĩĩhĩtwa yaku,Tondũ mũndũ ũrĩa ũtarĩ kĩene gũtirĩ hĩndĩ agaatuĩkanĩria thĩinĩ waku rĩngĩ. Nĩ akaanangwo biũ.”
2  Atĩrĩrĩ, ũrĩa ũhurunjaga nĩ okĩte gũgũũkĩrĩra. Rangĩra mĩĩgitio. Gitĩra njĩra. Mwĩhotorei na mũcokanĩrĩrie hinya wanyu wothe.
2  Nĩ gũkorũo Jehova nĩ agaacokereria mwĩrahĩro wa Jakubu,Hamwe na mwĩrahĩro wa Isiraeli,Nĩ gũkorũo arĩa manangaga nĩ mamanangĩte;Na nĩ mathũkĩtie thuuna ciao.
3  Ngo cia arũme ake arĩa marĩ hinya ihakĩtwo rangi mũtune,Njamba ciake cia ita ciĩhumbĩte nguo ndune. Igera cia ngaari ciake cia mbaara irahenia ta mwakiMũthenya ũrĩa arehaarĩria nĩ ũndũ wa mbaara,Na matimũ ma mũtĩ wa mũthengera nĩ manyitĩtwo.
4  Ngaari cia mbaara iratwarithio ihenya inene barabara-inĩ. Irahanyũka kũndũ na kũndũ ihaaro-inĩ cia mũingĩ. Irahenia ta imũrĩ irakana na ikahenũka ta rũheni.
5  Nĩ ageeta anene ake. Nĩ makaahĩngwo makiumagara. Nĩ magaateng’era mathiĩ rũthingo-inĩ rwake;Nĩ makaaiga kĩndũ gĩa kũgitĩra.
6  Ihingo cia njũũĩ nĩ ikaahingũka,Na nyũmba ya mũthamaki nĩ ĩgaatweka.
7  Nĩ gwathanĩtwo: Nĩ aguũrĩtio,Nĩ atahĩtwo, na ngombo ciake cia airĩtu nĩ iracakaya;Iragamba ta ndutura ikĩĩhũũraga ithũri.
8  Nineve aatariĩ ta karia ka maĩ matukũ-inĩ make mothe,No rĩu nĩ kũũra marora. “Rũgamai! Rũgamai!” No gũtirĩ mũndũ ũrehũgũra.
9  Tahai betha, tahai thahabu! Mĩthithũ nĩ mĩingĩ mũno. Kũiyũire mĩthemba yothe ya indo cia goro.
10  Itũũra rĩtigĩtwo ũtheri, rĩgatiganĩrio, rĩkanangĩka! Ngoro ciao itwekete nĩ ũndũ wa guoya, maru mao makaregera, ciero ciao ikainaina;Mothiũ mao mothe nĩ mathitĩte.
11  Kĩmamo kĩa mĩrũthi kĩrĩ ha, kũrĩa mĩrũthi mĩthĩ ĩrĩagĩra,Kũrĩa mũrũthi uumaga ũtongoretie kaana kaguo,Gũtarĩ mũndũ ũgũtũma ĩigue guoya?
12  Mũrũthi watamburaga nyama cia kũigana twana twaguoNa ũgaita nyamũ nĩ ũndũ wa mĩrũthi yaguo ya mũgoma. Waiyũragia imamo ciaguo nyama,Ũkaiyũria imamo ciaguo nyamũ iria ũtamburĩte.
13  “Atĩrĩrĩ, nĩ ngũgũũkĩrĩra,” ũguo nĩguo Jehova mũnene wa ita ekuuga,“Nĩ ngaacina ngaari ciake cia mbaara ndogo-inĩ,Na rũhiũ rwa njora nĩ rũkaaniina mĩrũthi yaku mĩthĩ. Ndũgaacoka kuona kĩndũ gĩa kũhĩta thĩinĩ wa thĩ,Na mũgambo wa atũmwo aku ndũkaaiguĩka rĩngĩ.”
3  Kaĩ itũũra rĩrĩa rĩitithagia thakame rĩrĩ na haaro-ĩ! Rĩiyũire maheeni biũ o na ũtunyani. Gũtirĩ hĩndĩ rĩagaga kĩndũ gĩa kũhĩta!
2  Kũrĩ na mũgambo wa kĩboko na inegene rĩa magũrũ ma ngaari,Mbarathi ĩrateng’era na ngaari ya mbarathi ĩrarũgarũga.
3  Mũndũ ũratwarithia mbarathi, rũhiũ rwa njora rũrahenũka, na itimũ rĩrahenia,Andũ aingĩ arĩa moragĩtwo, na hĩba cia ciimba—Mĩĩrĩ ya arĩa makuĩte ndĩngĩtarĩka. Mathiaga makĩhĩngagwo nĩ mĩĩrĩ ĩyo ya arĩa makuĩte.
4  Maũndũ macio mageekĩka tondũ wa ciĩko nyingĩ cia ũmaraya cia mũmaraya ũcio,O ũcio mũthaka na ũgucagĩrĩria, o we mũnene wa ũrogi,Ũrĩa ũtegaga ndũrĩrĩ na ũmaraya wake na agatega famĩlĩ nyingĩ na ũrogi wake.
5  “Atĩrĩrĩ, nĩ ngũgũũkĩrĩra,” ũguo nĩguo Jehova mũnene wa ita ekuuga,“Nĩ ngooya nguo ciaku na igũrũ ikũhumbĩre ũthiũ;Nĩ ngaatũma ndũrĩrĩ cione njaga yaku,Na mothamaki mone gĩconoko gĩaku.
6  Na nĩ ngaagũikĩria gĩkoNa ndũme ũnyararũo;Ngaagũtua kĩndũ gĩa kwĩrorerũo.
7  Ũrĩa wothe ũgaakuona nĩ akoora oige atĩrĩ,‘Nineve nĩ anangĩtwo! Nũũ ũkũmũiguĩra tha?’ Ingĩruta kũ andũ a gũkũũmĩrĩria?
8  Wee-rĩ, kaĩ ũrĩ mwega gũkĩra No-amoni, itũũra rĩrĩa rĩarĩ mĩtaro-inĩ ya Nailo? Aathiũrũrũkĩirio nĩ maĩ;Iria nĩrĩo rĩarĩ ũtonga wake na norĩo rĩarĩ rũthingo rwake.
9  Ethiopia nĩyo yarĩ kĩhumo kĩa hinya wake mũingĩ, o hamwe na Misiri. Puti na Alibia nĩo maagũteithagia.
10  Ĩndĩ o nake nĩ aatwarirũo ithamĩrio;Nĩ aatahirũo. Ciana ciake nacio ikĩbacanio igĩtuĩka tũcunjĩ kona-inĩ ciothe cia barabara. Nĩ maacukĩire andũ ake arĩa atĩĩku mĩtĩ,Na andũ ake othe arĩa marĩ igweta nĩ mohetwo na bĩngũ.
11  O nawe nĩ ũkaarĩĩo nĩ ndibei;Nĩ ũkeehitha. Nĩ ũgaacaria handũ ha kũũrĩra nĩ ũndũ wa thũ.
12  Mĩĩgitio yaku yothe ĩtariĩ ta mĩtĩ ya mĩkũyũ ĩrĩ na matunda marĩa mambaga kwĩruha;Ĩngĩinainio, mekũgwa kanua-inĩ ka arĩa matamburaga.
13  Atĩrĩrĩ, thigari ciaku itariĩ ta atumia gatagatĩ-inĩ gaku. Thũ ciaku nĩ ikaahingũrĩrũo ihingo cia bũrũri waku biũ. Mwaki nĩ ũgaacina mĩgamba ya ihingo ciaku.
14  Taha maĩ nĩ ũndũ wa hĩndĩ ya kũrigicĩrio! Ĩkĩra mĩĩgitio yaku hinya. Ikũrũka ũthiĩ ndoro-inĩ ũkie rĩũmba;Nyita kĩndũ gĩa gũthondeka maturubarĩ.
15  O na kũu mwaki no ũgaagũcina. Rũhiũ rwa njora nĩ rũgaagũtema rũkũgũithie. Rũgaagũtambura o ta ũrĩa ciana cia ngigĩ ciĩkaga. Wĩingĩhie ũhaane o ta ciana cia ngigĩ! Ti itherũ, wĩingĩhie ũhaane o ta ngigĩ!
16  Ũingĩhĩtie ahũũri biacara aku gũkĩra njata cia igũrũ. Kaana ka ngigĩ keyũnũraga ngothi na gakombũka gagathiĩ.
17  Arangĩri aku matariĩ ta ngigĩ,Na anene aku matariĩ ta gĩkundi kĩa ngigĩ. Maikaraga ciugũ-inĩ cia mahiga mũthenya wa heho,No rĩrĩa riũa rĩara, makombũka magathiĩ;Na gũtirĩ mũndũ ũmenyaga kũrĩa marĩ.
18  Arĩithi aku marĩ na toro, wee mũthamaki wa Ashuri;Andũ aku arĩa marĩ igweta maikaraga mĩciĩ-inĩ yao. Andũ aku mahurunjũkĩte irĩma-inĩ,Na gũtirĩ mũndũ ũramacokanĩrĩria.
19  Thĩna ũrĩa ũgũkorete ndũrĩ na kĩhonia. Kĩronda gĩaku gĩtingĩhona. Andũ arĩa othe marĩiguaga ũhoro waku nĩ marĩhũũraga hĩ;Tondũ rĩrĩ, nũũ ũtarĩ wanyamarĩka nĩ ũndũ wa ũhinyanĩrĩria waku ũtarĩ mũthia?”
