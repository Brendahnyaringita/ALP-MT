4  No rĩrĩ, kiugo kĩrĩa gĩtongoretio nĩ roho kiugaga wega atĩ mahinda marĩa maroka andũ amwe nĩ makaagwa matigane na wĩtĩkio, mathikagĩrĩrie ciugo cia kũhĩtithia itongoretio nĩ roho na morutani ma ndaimono,
2  kũgerera ũhinga wa andũ arĩa maragia maheeni, arĩa thamiri ciao ciũmĩte ta cioretwo na ruoro.
3  Magiragia andũ kũingĩra thĩinĩ wa kĩhiko na magaatha andũ atĩ matikarĩe irio iria Ngai oombire nĩguo irĩagwo na ngatho nĩ arĩa makoragwo na wĩtĩkio, na moĩ wega ũhoro ũrĩa wa ma.
4  Nĩ gũkorũo ũũmbi wothe wa Ngai nĩ mwega na gũtirĩ kĩndũ kĩagĩrĩire kũregwo kĩngĩamũkĩrũo na ngatho,
5  tondũ nĩ gĩtheragio kũgerera kiugo kĩa Ngai na gũkĩhoera.
6  Wahe ariũ a Ithe witũ ũtaaro ũyũ, ũgũtuĩka ndungata njega ya Kristo Jesu, ndungata ĩhũnĩtio na ciugo cia wĩtĩkio na cia ũrutani mwega ũrĩa ũkoretwo ũkĩrũmĩrĩra biũ.
7  No reganaga na ng’ano cia maheeni cia kwagĩra Ngai gĩtĩo, ta iria iheanagwo nĩ atumia akũrũ. Handũ ha ũguo-rĩ, wĩmenyagĩrie ũrĩ na muoroto wa kwĩrutĩra harĩ Ngai.
8  Nĩ gũkorũo kũmenyeria mwĩrĩ kũrĩ ũguni o hanini, no kwĩrutĩra harĩ Ngai kũrĩ ũguni maũndũ-inĩ mothe, tondũ kũrĩ na kĩĩranĩro kĩa muoyo wa ihinda rĩrĩ na wa ihinda rĩrĩa rĩroka.
9  Ciugo icio nĩ cia kwĩhokeka na nĩ ciagĩrĩire gwĩtĩkĩrũo biũ.
10  Nĩkĩo tũraruta wĩra na kĩyo na tũkerutanĩria, tondũ tũigĩte kĩĩrĩgĩrĩro gitũ harĩ Ngai ũrĩa ũtũũraga muoyo, o we Mũhonokia wa andũ a mĩthemba yothe, na makĩria arĩa ehokeku.
11  Thiĩ na mbere kũheana mawatho macio na kũrutana ũhoro wamo.
12  Ndũkanareke mũndũ o na ũrĩkũ aire wĩthĩ waku. Handũ ha ũguo, tuĩka kĩonereria harĩ arĩa ehokeku ũhoro-inĩ wĩgiĩ kwaria, mĩthiĩre, wendo, wĩtĩkio, na ũtheru.
13  Thiĩ na mbere kwĩrutanĩria gũthoma ũrĩ mbere ya andũ, gũtaarana, na kũrutana o nginya hĩndĩ ĩrĩa ngooka.
14  Ndũkanatiganĩrie kĩheo kĩrĩa kĩrĩ thĩinĩ waku kĩrĩa waheirũo kũgerera ũrathi rĩrĩa kĩama gĩa athuri gĩakũigĩrĩire moko.
15  Wĩciragie igũrũ rĩa maũndũ macio; rikĩra thĩinĩ wamo, nĩguo gũkũra gwaku kuonekage wega nĩ andũ othe.
16  Wĩmenyagĩrĩre wee mwene na ũrutani waku. Tũũra wĩkaga maũndũ macio, nĩ gũkorũo weka ũguo, nĩ ũkeehonokia wee mwene na ũhonokie arĩa magũthikagĩrĩria.
6  Andũ arĩa marĩ rungu rwa icoki rĩa ũkombo nĩ mathiĩ na mbere kuonaga athani ao magĩrĩire kũheo gĩtĩo gĩothe, nĩgetha rĩĩtwa rĩa Ngai o hamwe na ũrutani itikanacambio.
2  Ningĩ-rĩ, arĩa mathagwo nĩ andũ metĩkĩtie matikanamaagĩre gĩtĩo atĩ tondũ nĩ ariũ a Ithe witũ. Ithenya rĩa ũguo, magĩrĩirũo gũtungataga meyendeire o na makĩria, nĩ gũkorũo arĩa magunĩkaga nĩ ũtungata wao mwega nĩ etĩkia na nĩ mendetwo. Thiĩ na mbere kũrutana maũndũ macio na kũheana motaaro macio.
3  Mũndũ o wothe angĩrutana ũrutani ũngĩ ũtaratwarana na ũrutani ũrĩa wagĩrĩire, ũrĩa uumĩte kũrĩ Mwathani witũ Jesu Kristo, o na kana ũrutani ũrĩa ũratwarana na wĩrutĩri Ngai-rĩ,
4  nĩ mwĩtĩo arĩ naguo na ndarataũkĩrũo nĩ ũndũ o na ũrĩkũ. Aiyũrĩtwo nĩ ngarari na ngucanio ciĩgiĩ ciugo. Maũndũ macio marehaga ũiru, ngũĩ, njambanio, gwĩkũũanĩra ũũru,
5  ngucanio itarathira ciĩgiĩ tũmaũndũ tũnini kuumana na andũ arĩa mathũkĩtio meciria na matarĩ na ũhoro ũrĩa wa ma, magĩĩciragia atĩ wĩrutĩri Ngai nĩ njĩra ya kwĩguna.
6  Nĩ ma, kwĩrutĩra harĩ Ngai o hamwe na kũiganĩra nĩ kũrĩ ũguni mũnene.
7  Nĩ gũkorũo gũtirĩ kĩndũ twarehire thĩinĩ wa thĩ, na gũtirĩ kĩndũ tũngiuma nakĩo kuo.
8  Nĩ ũndũ ũcio, tũngĩkorũo na irio na nguo-rĩ, nĩ tũrĩiganagĩra na indo icio.
9  No arĩa makoragwo matuĩte itua rĩa gũtonga magũaga magerio-inĩ na mũtego-inĩ na merirĩria-inĩ maingĩ ma ũrimũ na moru marĩa matũmaga andũ manangwo na maniinwo.
10  Nĩ gũkorũo kwenda mbeca nĩ kĩhumo kĩa maũndũ moru ma mĩthemba yothe, na andũ amwe nĩ ũndũ wa gũthingata wendo ũcio nĩ mahĩtithĩtio makehera thĩinĩ wa wĩtĩkio na magethecanga kũndũ guothe na ruo rũingĩ.
11  No rĩrĩ, wee mũndũ ũyũ wa Ngai, ũragĩra maũndũ macio. Ĩndĩ thingataga ũthingu, wĩrutĩri Ngai, wĩtĩkio, wendo, ũkirĩrĩria, na ũhooreri.
12  Rũaga mbaara ĩrĩa njega ya wĩtĩkio; rũmia biũ muoyo wa tene na tene ũrĩa wetĩirũo na ũkiumbũra na njĩra njega ũhoro waguo mbere ya aira aingĩ.
13  Ndagwatha mbere ya Ngai ũrĩa ũtũũragia indo ciothe muoyo, na mbere ya Kristo Jesu, o ũcio woimbũrire na njĩra njega arĩ mũira mbere ya Pontio Pilato
14  atĩ ũrũmagĩrĩre rĩathani rĩu na njĩra theru na ĩtarĩ na ũcuke o nginya hĩndĩ ya kũguũrio kwa Mwathani witũ Jesu Kristo,
15  ũndũ ũrĩa ũkoonanio nĩ ũrĩa wiki Mũtongoria ũrĩ Hinya na ũrĩ gĩkeno mahinda marĩa matuĩtwo maakinya. Ũcio nĩwe Mũthamaki wa arĩa mathanaga marĩ athamaki na Mwathani wa arĩa mathanaga marĩ athani,
16  ũrĩa wiki ũtangĩkua, o we ũtũũraga ũtheri-inĩ ũtangĩkinyĩrĩka, na gũtirĩ mũndũ ũrĩ wamuona kana ũngĩmuona. Ũcio arogĩa na gĩtĩo na ũhoti tene na tene. Ameni.
17  Taara arĩa atongu thĩinĩ wa mũtabarĩre ũyũ wa maũndũ matigakorũo na mwĩtĩo, na matikaigage kĩĩrĩgĩrĩro kĩao harĩ ũtonga ũrĩa ũtamenyagĩrũo, ĩndĩ maigage kĩĩrĩgĩrĩro kĩao harĩ Ngai, ũrĩa ũtũheaga na ũtaana indo ciothe iria tũkenagĩra.
18  Meere mekage maũndũ mega, makĩragĩrĩrie harĩ ciĩko njega, matuĩke ataana, mehaarĩirie kũgayagĩra andũ arĩa angĩ indo ciao,
19  makĩĩigagĩra mũthithũ wa mũthingi mwega wa mahinda marĩa maroka, nĩgetha marũmie biũ muoyo ũrĩa wa ma.
20  Wee Timotheo, gitagĩra kĩrĩa wĩhokeirũo, ũgethemaga mĩario ya tũhũ ĩrĩa ĩthahagia maũndũ matheru o na ngarari cia “ũmenyo” wa maheeni.
21  Nĩ ũndũ wa kwĩyonania na ũmenyo ta ũcio, andũ amwe nĩ meherete wĩtĩkio-inĩ. Ũtugi mũnene wa Ngai ũroikara hamwe na inyuĩ.
5  Ndũkanakũũme mũthuri mũkũrũ. Handũ ha ũguo, mũthaithage ta arĩ thoguo, nao anake ta arĩ ariũ a nyũkwa,
2  nao atumia akũrũ ta arĩ maitũguo, nao airĩtu ta aarĩ a nyũkwa, ũrĩ na ũtheru wothe.
3  Rũmbũyagia atumia arĩa a ndigwa kũna.
4  No mũtumia wa ndigwa angĩkorũo na ciana kana ciana cia ciana ciake, nĩ ciambe cionanie wĩrutĩri wacio harĩ Ngai irĩ o kwao mũciĩ, ikaheaga aciari na aciari a aciari a cio kĩrĩa kĩmagĩrĩire, tondũ ũndũ ũcio nĩ mwĩtĩkĩrĩku maitho-inĩ ma Ngai.
5  Na rĩrĩ, mũtumia wa ndigwa kũna ũrĩa ũtigĩtwo atarĩ kĩndũ, aigaga kĩĩrĩgĩrĩro gĩake harĩ Ngai na agathiĩ na mbere gũthaithana na kũhoya ũtukũ na mũthenya.
6  No ũrĩa wĩheanaga harĩ merirĩria ma mwĩrĩ nĩ mũkuũ o na arĩ muoyo.
7  Kwoguo thiĩ na mbere kũmahe motaaro macio, nĩguo matigakorũo na ũcuke.
8  Hatarĩ nganja mũndũ o wothe angĩkorũo ndateithagia andũ ao, na makĩria arĩa a nyũmba yake mwene, nĩ akaanĩte wĩtĩkio na nĩ mũũru gũkĩra mũndũ ũtarĩ wĩtĩkio.
9  Mũtumia wa ndigwa ũrĩa wagĩrĩire kwandĩkithio agĩrĩire gũkorũo atanyihĩirie ũkũrũ wa mĩaka 60, akorũo aarĩ mũtumia wa mũthuri ũmwe,
10  ũrĩ na ngumo ya gwĩkaga ciĩko njega, nĩ aarerire ciana, aarĩ mũnyitani ũgeni, nĩ aathambagia arĩa aamũre magũrũ, nĩ aateithagia arĩa marathĩnĩka, na nĩ eerutagĩra wĩra-inĩ o wothe mwega.
11  No rĩrĩ, ndũkandĩkithie atumia a ndigwa arĩa ethĩ, tondũ rĩrĩa merirĩria mao ma ngomanio moka gatagatĩ kao na Kristo, nĩ mendaga kũhika.
12  Na nĩ magaatuĩrũo nĩ gũkorũo nĩ matigĩte wĩtĩkio ũrĩa moonanagia mbere.
13  Ningĩ nĩ makũragia mũtugo wa kwaga kũruta wĩra, makĩũrũraga kuuma nyũmba ĩmwe nginya ĩrĩa ĩngĩ; na to wĩra matarutaga, no ningĩ maheanaga mũcene, na makaingĩrĩra maũndũ ma andũ arĩa angĩ, makaaragia maũndũ matagĩrĩirũo kwaria.
14  Nĩ ũndũ ũcio-rĩ, ingĩenda atumia a ndigwa arĩa ethĩ mahike, magĩe ciana, marorage mĩciĩ yao, matikaheage mũkararia mweke wa gũcambia.
15  Ũrĩa kũrĩ nĩ atĩ, amwe nĩ marĩkĩtie kũgarũrũka makarũmĩrĩra Shaitani.
16  Mũtumia o wothe mwĩtĩkia angĩkorũo na atumia a ndigwa a mbarĩ ciao, nĩ amateithagie nĩguo kĩũngano gĩtikaritũhagĩrũo. Na hĩndĩ ĩyo no kĩhote gũteithia arĩa a ndigwa kũna.
17  Athuri arĩa marũgamagĩrĩra maũndũ na njĩra njega mabatiĩ kuonagwo magĩrĩire kũheo gĩtĩo maita merĩ, na makĩria arĩa merutanagĩria ũhoro-inĩ wĩgiĩ kwaria na kũrutana.
18  Nĩ gũkorũo rĩandĩko riugĩte, “Ndũkanohe ndegwa kanua hĩndĩ ĩrĩa ĩrahũũra ngano,” ningĩ “Mũruti wĩra nĩ agĩrĩire mũcara wake.”
19  Ndũkanetĩkĩre thitango igiĩ mũthuri mũkũrũ o tiga hagĩire na ũira wa andũ erĩ kana atatũ.
20  Andũ arĩa mamenyerete kwĩhia-rĩ, makaanagie mbere ya andũ othe, nĩguo ũndũ ũcio ũtuĩkage mũkaana harĩ acio angĩ.
21  Ndagwatha mbere ya Ngai na Kristo Jesu na araika arĩa athuure atĩ ũrũmagĩrĩre motaaro macio ũtarĩ na kĩmenyano kana mũthutũkanio.
22  Ndũkanahĩkĩke kũigĩrĩra mũndũ o na ũrĩkũ moko; o na kana ũnyitanĩre mehia-inĩ ma andũ angĩ; tũũra ũrĩ mũtheru.
23  Ndũgacoke kũnyua maĩ, no nyuaga ndibei nini nĩ ũndũ wa nda yaku na nĩ ũndũ wa ũrĩa ũrwaraga kaingĩ.
24  Mehia ma andũ amwe nĩ mamenyekaga nĩ andũ othe, makamatongoria harĩ ituĩro o hĩndĩ ĩyo, no ma andũ angĩ macokaga kũmenyeka thutha-inĩ.
25  O ũndũ ũmwe na ũguo, ciĩko njega imenyekaga nĩ andũ othe na iria itamenyekete itingĩtũũra irĩ hithe.
1  Nĩ niĩ Paulo, mũtũmwo wa Kristo Jesu kũgerera watho wa Ngai Mũhonokia witũ na wa Kristo Jesu, o we kĩĩrĩgĩrĩro gitũ,
2  kũrĩ Timotheo, mwana wakwa kũna thĩinĩ wa wĩtĩkio: Ũrogĩa na ũtugi mũnene na tha na thayũ kuuma kũrĩ Ngai Ithe witũ, na Kristo Jesu Mwathani witũ.
3  O ta ũrĩa ndagwĩkĩrire ngoro ũtigwo Efeso rĩrĩa ndarĩ hakuhĩ gũthiĩ Makedonia-rĩ, o na rĩu noguo ndĩreka, nĩgetha wathe andũ amwe matikarutane ũrutani ngũrani,
4  o na kana mathikĩrĩrie ng’ano cia maheeni na ũhoro wa ndĩra. Maũndũ ta macio mũthia-inĩ matikoragwo na ũguni no moimĩragia maũndũ ma gwĩcirĩrio ithenya rĩa kũrehe ũndũ o wothe uumĩte kũrĩ Ngai ũkonainie na wĩtĩkio.
5  Atĩrĩrĩ, muoroto wa ũtaaro ũyũ nĩ wendo ũrĩa uumanaga na ngoro theru na thamiri njega o na wĩtĩkio ũtarĩ na ũhinga.
6  Nĩ ũndũ wa gũtiganĩria maũndũ macio, andũ amwe nĩ magarũrũkĩire ndeereti cia tũhũ.
7  Mendaga gũtuĩka arutani a watho, ĩndĩ matitaũkagĩrũo nĩ maũndũ marĩa moigaga o na kana marĩa manyitagĩrĩra mũno.
8  Rĩu-rĩ, nĩ tũĩ atĩ Watho nĩ mwega mũndũ angĩũhũthĩra ũrĩa kwagĩrĩire,
9  akĩmenyaga atĩ watho ndũthondekagĩrũo mũndũ ũrĩa mũthingu no ũthondekagĩrũo arĩa moinaga watho na aremi, arĩa matendete Ngai na ehia, arĩa matarĩ ehokeku na arĩa matatĩĩte maũndũ marĩa matheru, arĩa moragaga maithe na arĩa moragaga manyina, na arĩa moragaga andũ angĩ,
10  arĩa meingĩragia thĩinĩ wa ngomanio itagĩrĩire, arũme arĩa makomaga na arũme, arĩa manyitaga andũ mĩgwate, aheenania, arĩa matahingagia mĩĩhĩtwa, na ũndũ ũngĩ o wothe ũtaringaine na ũrutani ũrĩa wagĩrĩire
11  kũringana na ũhoro ũrĩa mwega ũrĩ riri wa Ngai ũrĩa mũkeni, ũhoro o ũcio ndehokeirũo.
12  Nĩ njokagĩria Kristo Jesu Mwathani witũ ngatho, o we waheire hinya, tondũ nĩ oonire ndĩ mwĩhokeku akĩhe ũtungata,
13  o na gũtuĩka tene ndarĩ mũrumi Ngai na mũnyarirani na mũndũ ũtaarĩ gĩtĩo. O na kũrĩ ũguo, nĩ ndaiguĩrĩirũo tha tondũ ndekaga maũndũ macio nĩ ũndũ wa kwaga ũmenyo na kwaga wĩtĩkio.
14  No ũtugi mũnene wa Mwathani witũ ũkĩingĩha o na makĩria o hamwe na wĩtĩkio na wendo ũrĩa uumaga kũrĩ Kristo Jesu.
15  Uuge ũyũ nĩ wa kwĩhokeka na nĩ wagĩrĩire gwĩtĩkĩrũo biũ: Kristo Jesu ookire thĩinĩ wa thĩ kũhonokia ehia. Niĩ ndĩ wa mbere harĩ acio.
16  O na kũrĩ ũguo, ndaiguĩrĩirũo tha nĩguo kũgerera niĩ ndĩ wa mbere, Kristo Jesu onanie wetereri wake wothe, agĩtũma nduĩke kĩonereria harĩ arĩa mekũmwĩtĩkia nĩguo magĩe na muoyo wa tene na tene.
17  Rĩu-rĩ, Mũthamaki wa tene na tene, o we ũtathiraga na ũtonekaga, o we wiki Ngai, aroheo gĩtĩo na riri tene na tene. Ameni.
18  Ũtaaro ũyũ nĩwe ndehokera, wee Timotheo mwana wakwa, kũringana na morathi marĩa maarathirũo igũrũ rĩaku, nĩguo kũgerera harĩ mo ũthiĩ na mbere kũrũa mbaara ĩrĩa njega,
19  ũrũmĩtie wĩtĩkio na thamiri njega, ĩrĩa andũ amwe maregete gwathĩkĩra, naguo ũndũ ũcio ũgatũma wĩtĩkio wao ũthũke biũ o ta meri yanangĩkĩte.
20  Himenayo na Aleksanda nĩ amwe ao, na nĩ ndĩmaneanĩte kũrĩ Shaitani marutwo na njĩra ya kũherithio nĩguo matige kũrumaga Ngai.
2  Nĩ ũndũ ũcio-rĩ, wa mbere ngũũria atĩ andũ mathaithage Ngai, mahoyage, mahoyagĩre andũ arĩa angĩ, na magacokia ngatho nĩ ũndũ wa andũ a mĩthemba yothe,
2  nĩ ũndũ wa athamaki na arĩa othe marĩ itĩ-inĩ cia ũnene, nĩguo tũthiĩ na mbere gũkorũo na ũtũũro mũhooreru na ũrĩ na thayũ twĩyamũrĩire Ngai biũ hatarĩ itherũ.
3  Ũndũ ũcio nĩ mwega na wa gwĩtĩkĩrĩka maitho-inĩ ma Mũhonokia witũ, o we Ngai,
4  ũrĩa wendaga andũ a mĩthemba yothe mahonokio na magĩe na ũmenyo wa ma wĩgiĩ ũhoro wa ma.
5  Nĩ gũkorũo kũrĩ Ngai ũmwe, na mũiguithania ũmwe gatagatĩ ka Ngai na andũ, nake nĩ mũndũ, Kristo Jesu,
6  ũrĩa werutire arĩ ũkũũri ũringaine nĩ ũndũ wa andũ othe—ũndũ ũcio nĩguo ũkaarutĩrũo ũira ihinda rĩaguo rĩakinya.
7  Ndamũrirũo nduĩke mũhunjia na mũtũmwo nĩ ũndũ wa ũira ũcio—ndĩraria ma, ti maheeni ndĩraria—mũrutani wa ndũrĩrĩ ũhoro-inĩ wa wĩtĩkio na ũhoro wa ma.
8  Nĩ ũndũ ũcio ngwenda atĩ kũndũ guothe arũme mathiĩ na mbere kũhoya, makĩoyaga moko mao matheru na igũrũ, hatarĩ marakara kana ngarari.
9  O taguo, nao atumia magĩrĩirũo nĩ kwĩgemagia na njĩra ya kwĩhumba nguo njega, mategũkĩria njano, na marĩ na meciria mega, no ti na mĩthemba ĩtiganĩte ya kũrama njuĩrĩ na thahabu kana ruru kana nguo cia goro mũno,
10  no nĩ na njĩra ĩrĩa yagĩrĩire harĩ atumia arĩa moigaga nĩ meyamũrĩire Ngai, ũguo nĩ kuuga, kũgerera ciĩko njega.
11  Mũtumia nĩ erutage maũndũ akirĩte arĩ na wĩnyihia wothe.
12  Ndiĩtĩkĩrĩtie mũtumia arutage kana agaatha mũndũrũme, ĩndĩ nĩ aikarage akirĩte.
13  Nĩ gũkorũo Adamu nĩwe waambire kũũmbwo, na thutha ũcio Hawa.
14  Ningĩ Adamu ndaaheenirio, no mũtumia ũcio nĩ aaheenirio biũ na agĩtuĩka mwĩhia.
15  O na kũrĩ ũguo, mũtumia nĩ arĩgitagĩrũo kũgerera kũgĩa ciana, angĩthiĩ na mbere gũkorũo na wĩtĩkio na wendo na ũtheru o hamwe na meciria mega.
3  Ciugo ici nĩ cia kwĩhokeka: Mũndũrũme angĩkorũo nĩ arerutanĩria gũtuĩka mũrori, nĩ arerirĩria wĩra mwega.
2  Nĩ ũndũ ũcio mũrori agĩrĩirũo gũkorũo atarĩ ũcuke, mũthuri wa mũtumia ũmwe, mũndũ wĩkaga maũndũ na ũigananĩru, ũrĩ na meciria mega, ũrĩ mĩbango mĩega, mũnyitani ũgeni, ũrĩ ũhoti wa kũrutana,
3  ũtakoragwo arĩ mũrĩĩu, ũtarĩ wa mbaara, mũndũ ũtanyitagĩrĩra mawoni make, ũtarĩ wa ngũĩ, ũtendete mbeca,
4  mũndũ ũrũgamagĩrĩra nyũmba yake mwene na njĩra njega, ũkoragwo na ciana irathĩka na cioyaga maũndũ na ũritũ
5  (tondũ mũndũ angĩkorũo ndoĩ kũrũgamĩrĩra nyũmba yake mwene-rĩ, angĩkĩhota atĩa kũrũmbũiya kĩũngano kĩa Ngai?),
6  ti mũndũ ũratuĩkire Mũkristiano ica ikuhĩ, nĩgetha ndakae kũgĩa na mwĩtĩo akinyĩrũo nĩ ituĩro rĩrĩa rĩatuĩrĩirũo Mũcukani.
7  Ningĩ-rĩ, agĩrĩirũo gũkorũo na ũira mwega kuuma harĩ andũ arĩa marĩ nja, nĩgetha ndagatuĩke wa kũnyũrũrio na agwe mũtego-inĩ wa Mũcukani.
8  Ndungata cia kĩũngano o nacio ciagĩrĩirũo gũkorũo irĩ andũ moyaga maũndũ na ũritũ, mataragia mĩario ya ũhinga, matanyuaga ndibei nyingĩ, matakorokagĩra uumithio ũtarĩ wa kĩhooto,
9  makĩrũmagia hitho ĩrĩa theru ya wĩtĩkio marĩ na thamiri theru.
10  Ningĩ, acio nĩ mambe magerio kana nĩ magĩrĩire, thutha ũcio matuĩke ndungata, tondũ matirĩ ũndũ mangĩĩcukĩrũo.
11  Atumia o nao magĩrĩirũo kuoyaga maũndũ na ũritũ, matarĩ a gũcambania, magekaga maũndũ na ũigananĩru, na ehokeku maũndũ-inĩ mothe.
12  Ndungata ya kĩũngano yagĩrĩire gũkorũo ĩrĩ mũthuri wa mũtumia ũmwe, ũrũgamagĩrĩra ciana ciake na njĩra njega o hamwe na nyũmba yake mwene.
13  Nĩ gũkorũo arũme arĩa matungataga na njĩra njega nĩ magĩaga na mũrũgamo mwega na wĩyathi mũnene wa kwaria ũhoro-inĩ wa wĩtĩkio ũrĩa ũrĩ thĩinĩ wa Kristo Jesu.
14  Ndĩrakwandĩkĩra maũndũ maya, o na gũtuĩka nĩ ndĩrerĩgĩrĩra gũka kũrĩ we ica ikuhĩ,
15  nĩgetha ingĩaga gũka na ihenya, ũmenye mĩthiĩre ĩrĩa wagĩrĩirũo gũkorũo nayo thĩinĩ wa nyũmba ya Ngai, nĩyo kĩũngano kĩa Ngai ũrĩa ũtũũraga muoyo, na nĩkĩo gĩtugĩ na kĩndũ gĩa gũtiirĩrĩra ũhoro ũrĩa wa ma.
16  Ti itherũ, hitho ĩyo theru ya kwĩrutĩra harĩ Ngai nĩ nene: ‘Oonithanirio arĩ na mwĩrĩ wa nyama, agĩtuwo mũthingu thĩinĩ wa roho, akiumĩrĩra araika, akĩhunjio gatagatĩ-inĩ ka ndũrĩrĩ, agĩtĩkio thĩinĩ wa thĩ, akĩamũkĩrũo igũrũ na riri.’
