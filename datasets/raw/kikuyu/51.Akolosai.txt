4  Inyuĩ athani, ĩkagĩrai ngombo cianyu maũndũ na njĩra ya ũthingu na ya kĩhooto, mũkĩmenyaga atĩ o na inyuĩ nĩ mũrĩ na Mwathani kũrĩa igũrũ.
2  Hoyagai mũtegũtigithĩria, na mũikarage mwĩiguĩte ũhoro-inĩ ũcio mũgĩcokagia ngatho.
3  Ningĩ-rĩ, tũhoyagĩrei o na ithuĩ, nĩgetha Ngai ahingũre mũrango nĩ ũndũ wa kiugo nĩguo tũhunjie ũhoro wa hitho ĩrĩa theru ĩgiĩ Kristo, o ĩrĩa ĩtũmĩte njohwo,
4  na atĩ hunjie ũhoro wayo na njĩra njega o ta ũrĩa njagĩrĩirũo.
5  Thiagai na mĩthiĩre ya ũũgĩ kwerekera arĩa marĩ nja, mũkĩhũthagĩra mahinda manyu wega biũ.
6  Rekei ciugo cianyu ikoragwo irĩ cia ũtugi hingo ciothe, ta ciĩkĩrĩtwo cumbĩ, nĩgetha mũmenyage ũrĩa mwagĩrĩirũo gũcokeria o mũndũ.
7  Mũrũ wa Ithe witũ Tikiko, ũrĩa nyendete na ũtungataga arĩ mwĩhokeku, o we tũtungataga nake thĩinĩ wa Mwathani nĩ ekũmũhe ũhoro wakwa wothe.
8  Ndĩramũtũma kũrĩ inyuĩ nĩguo mũmenye ũrĩa ithuĩ tũtariĩ na nĩguo omĩrĩrie ngoro cianyu.
9  Nĩ megũka na Onesimo, mũrũ wa Ithe witũ mwĩhokeku o we nyendete na uumĩte gatagatĩ-inĩ kanyu; nĩ mekũmwĩra maũndũ mothe marĩa marekĩka gũkũ.
10  Nĩ mwageithio nĩ Aristariko ũrĩa tuohetwo hamwe nake, o na Mariko ũrĩa mũihwa wa Baranaba (ũrĩa mwerirũo atĩ angĩgooka kũrĩ inyuĩ mũkaamũnyita ũgeni),
11  na Jesu ũrĩa wĩtagwo Jusito, o acio a itari rĩa arĩa maruĩte. Acio oiki nĩo arutithania wĩra hamwe na niĩ nĩ ũndũ wa Ũthamaki wa Ngai, na nĩ makoretwo makĩnyũmĩrĩria mũno.
12  Nĩ mwageithio nĩ Epafara, o we ngombo ya Kristo Jesu yumĩte gatagatĩ-inĩ kanyu. Hingo ciothe nĩ erutanagĩria nĩ ũndũ wanyu mahoya-inĩ make, nĩguo marigĩrĩrio-inĩ mũgaakorũo mwĩhandĩte biũ na mũkorũo na ũũma mũrũmu harĩ wendi wothe wa Ngai.
13  Tondũ niĩ ndĩ mũira atĩ nĩ erutanagĩria mũno nĩ ũndũ wanyu na nĩ ũndũ wa arĩa marĩ Laodikia na Hierapoli.
14  Nĩ mwageithio nĩ Luka ũrĩa ndagĩtarĩ, o ũcio twendete, Dema o nake nĩ amũgeithia.
15  Ngeithĩriai ariũ a Ithe witũ a Laodikia na mũgeithie Numifa na kĩũngano kĩrĩa gĩcemanagia gwake mũciĩ.
16  Na rĩrĩa mũgaakorũo mũthomeirũo marũa maya, bangai mathomerũo kĩũngano kĩa Alaodikia na inyuĩ mũthome marũa ma kuuma Laodikia.
17  Ningĩ mwĩre Arikipo ũũ: “Menyagĩrĩra ũtungata ũrĩa wetĩkĩrire thĩinĩ wa Mwathani, nĩguo ũũhingie.”
18  Ici nĩ ngeithi ciakwa niĩ Paulo, ndamwandĩkĩra na guoko gwakwa mwene. Ririkanagai cioho ciakwa. Ũtugi mũnene ũroikara hamwe na inyuĩ.
1  Nĩ niĩ Paulo, mũtũmwo wa Kristo Jesu kũgerera wendi wa Ngai, hamwe na Timotheo mũrũ wa Ithe witũ,
2  kũrĩ arĩa aamũre, ariũ a Ithe witũ ehokeku marĩ na ũiguano na Kristo kũu Kolosai: Mũrogĩa na ũtugi mũnene na thayũ kuuma kũrĩ Ngai Ithe witũ.
3  Hingo ciothe nĩ tũcokagĩria Ngai ngatho, o we Ithe wa Mwathani witũ Jesu Kristo, rĩrĩa tũkũhoya nĩ ũndũ wanyu,
4  nĩ gũkorũo nĩ twaiguire ũhoro wa wĩtĩkio wanyu harĩ Kristo Jesu na wendo ũrĩa mũkoragwo naguo harĩ arĩa othe aamũre
5  nĩ ũndũ wa kĩĩrĩgĩrĩro kĩrĩa mũigĩirũo igũrũ. Nĩ mwaiguĩte o mbere ũhoro wa kĩĩrĩgĩrĩro kĩu kũgerera ndũmĩrĩri ya ũhoro wa ma ya ũhoro ũrĩa mwega
6  ũrĩa ũmũkinyĩire. O ta ũrĩa ũhoro ũrĩa mwega ũragĩa na maciaro na ũkongerereka thĩinĩ wa thĩ yothe-rĩ, noguo ũhoro ũcio mwega ũreka thĩinĩ wanyu kuuma o mũthenya ũrĩa mwaiguire na mũkĩmenya wega ma ĩgiĩ ũtugi mũnene wa Ngai.
7  Ũndũ ũcio nĩguo mwĩrutĩte kuuma kũrĩ Epafara, ũrĩa twendete na tũtungataga nake, ndungata njĩhokeku ya Kristo handũ-inĩ haitũ.
8  Ningĩ nĩ aatũmenyithirie wendo wanyu ũrĩa uumanĩte na njĩra ya kĩĩroho.
9  Ningĩ nĩkĩo kuuma o mũthenya ũrĩa twaiguire ũguo, tũtirĩ twatiga kũhoya nĩ ũndũ wanyu na gũthaithana atĩ mũiyũrũo nĩ ũmenyo ũrĩa wa ma wĩgiĩ wendi wake mũrĩ na ũũgĩ wothe na ũtaũku wa kĩĩroho,
10  nĩgetha mũthiage na mĩthiĩre ĩrĩa yaganĩrĩire na Jehova nĩguo mũmũkenagie biũ o mũgĩthiaga na mbere kũgĩa na maciaro wĩra-inĩ wothe mwega na mũkĩongagĩrĩra ũmenyo ũrĩa wa ma wa Ngai;
11  na mwĩkĩrũo hinya kũgerera ũhoti wothe kũringana na ũhoti wake ũrĩ riri nĩguo mũkirĩrĩrie biũ mũrĩ na wetereri na gĩkeno,
12  mũgĩcokagĩria Ithe witũ ngatho, ũrĩa watũmire mwagĩrĩre kũnyitanĩra harĩ igai rĩa arĩa aamũre arĩa makoragwo ũtheri-inĩ.
13  We nĩ aatũhonokirie kuuma wathani-inĩ wa nduma na agĩtũingĩria ũthamaki-inĩ wa Mũrũwe ũrĩa endete,
14  ũrĩa kũgerera harĩ we tũrekagĩrĩrio kũgerera ũkũũri, tũkoherũo mehia maitũ.
15  Ũcio nĩwe mũhianĩre wa Ngai ũrĩa ũtonekaga, irigithathi harĩ ũũmbi wothe;
16  tondũ indo iria ingĩ ciothe ciombirũo kũgerera harĩ we, iria irĩ igũrũ na iria irĩ thĩ, iria cionekaga na iria itonekaga, o na angĩkorũo nĩ itĩ cia ũnene, kana ũtongoria, kana thirikari, kana wathani. Indo iria ingĩ ciothe ciũmbĩtwo kũgerera harĩ we na nĩ ũndũ wake.
17  Ningĩ, aarĩ kuo mbere ya indo iria ingĩ ciothe, na kũgerera harĩ we indo iria ingĩ ciothe nĩ ciagĩire kuo,
18  na nĩwe mũtwe wa mwĩrĩ, o guo kĩũngano. Nĩwe kĩambĩrĩria, irigithathi kuuma kũrĩ arĩa akuũ, nĩguo atuĩke wa mbere maũndũ-inĩ mothe;
19  nĩ gũkorũo Ngai nĩ oonire arĩ wega atĩ ũiyũru wothe ũikare thĩinĩ wake,
20  na kũgerera harĩ we aiguithanie indo iria ingĩ ciothe harĩ we mwene na njĩra ya gũthondeka thayũ kũgerera thakame ĩrĩa aaitire mũtĩ-inĩ wa kũnyarirĩrũo, indo iria irĩ thĩ kana iria irĩ igũrũ.
21  Atĩrĩrĩ, inyuĩ arĩa hĩndĩ ĩmwe mwaamũranĩtio na mwarĩ thũ tondũ meciria manyu maarĩ harĩ ciĩko cia waganu-rĩ,
22  rĩu nĩ amũiguithanĩtie nake we mwene kũgerera mwĩrĩ wa nyama wa ũcio wakuire, nĩguo amũneane mũrĩ atheru na mũtarĩ na kameni, na mũtarĩ na ũndũ mũngĩcukĩrũo mbere yake—
23  angĩkorũo hatarĩ nganja nĩ mũgũthiĩ na mbere thĩinĩ wa wĩtĩkio, mũhandĩtwo mũthingi-inĩ na mũrũmĩtio, mũtekweherio kuuma harĩ kĩĩrĩgĩrĩro kĩa ũhoro ũcio mwega mwaiguire na ũrĩa wahunjirio kũrĩ ũũmbi wothe mũhuro wa riũa. Niĩ Paulo, ndatuĩkire ndungata ya ũhoro ũcio mwega.
24  Rĩu nĩ gũkena ndĩrakena ngĩnyamarĩka nĩ ũndũ wanyu, na nĩ ndĩragerera mathĩna ma Kristo marĩa mwĩrĩ wakwa ũtigairie handũ-inĩ ha mwĩrĩ wake, o guo kĩũngano.
25  Ndatuĩkire ndungata harĩ kĩũngano kĩu kũringana na ũramati ũrĩa ndaheirũo nĩ Ngai nĩ ũndũ wanyu nĩguo hunjie kiugo kĩa Ngai biũ,
26  hitho ĩrĩa theru yahithĩtwo kuuma hĩndĩ ya mĩtabarĩre ya maũndũ ĩrĩa mĩhĩtũku na kuuma hĩndĩ ya njiarũa iria hĩtũku. No rĩu nĩ ĩguũrĩirio arĩa ake aamũre,
27  arĩa Ngai onete kwagĩrĩire amamenyithie gatagatĩ-inĩ ka ndũrĩrĩ ũtonga ũrĩ na riri wa hitho ĩyo theru, na nĩyo Kristo arĩ na ũiguano hamwe na inyuĩ, kĩĩrĩgĩrĩro kĩa riri wake.
28  Ũcio nĩwe tũramenyithania ũhoro wake, tũgĩtaaraga andũ othe na tũkĩrutaga andũ othe na ũũgĩ wothe, nĩguo tũneane o mũndũ arĩ mũgima na arĩ na ũiguano na Kristo.
29  Nĩ ũndũ ũcio, nĩ ndĩraruta wĩra na kĩyo, ngĩĩrutanagĩria mũno kũgerera hinya wake ũrĩa ũraruta wĩra na njĩra nene thĩinĩ wakwa.
2  Nĩ gũkorũo ndĩrenda mũmenye ũrĩa ngiĩkaga mũno nĩ ũndũ wanyu na nĩ ũndũ wa arĩa marĩ Laodikia o na nĩ ũndũ wa arĩa othe matarĩ manyona niĩ mwene.
2  Njĩkaga ũguo nĩgetha ngoro ciao ciũmĩrĩrio na nĩguo manyitithanio wega thĩinĩ wa wendo na magĩe na ũtonga wothe ũrĩa uumanaga na gũkorũo na ũũma biũ na ũtaũku wao, nĩguo magĩe na ũmenyo wa ma wĩgiĩ hitho ĩrĩa theru ya Ngai, na nĩyo Kristo.
3  Mĩthithũ yothe ya ũũgĩ na ũmenyo ĩkoragwo ĩhithĩtwo wega thĩinĩ wake.
4  Ndĩroiga ũguo nĩgetha mũndũ o na ũrĩkũ ndakanamũheenie na ciugo cia kũgucĩrĩria.
5  O na gũtuĩka ndirĩ hamwe na inyuĩ thĩinĩ wa mwĩrĩ, ndĩ hamwe na inyuĩ thĩinĩ wa roho, ngĩkenaga nĩ kuona mĩbango yanyu mĩega na ũrĩa wĩtĩkio wanyu ũrũmĩte thĩinĩ wa Kristo.
6  Nĩ ũndũ ũcio-rĩ, o ta ũrĩa mwĩtĩkĩrĩte Kristo Jesu Mwathani, tũũrai mũthiaga mũrĩ na ũiguano nake,
7  mũkĩgĩaga na mĩri na mũgĩakagwo thĩinĩ wake na mũkarũmio thĩinĩ wa wĩtĩkio, o ta ũrĩa mwarutirũo, na mũiyũrĩrĩirũo nĩ ngatho.
8  Mwĩmenyererei mũndũ o na ũrĩkũ ndakanamũnyite mĩgwate kũgerera ũũgĩ wa andũ na maheeni ma tũhũ kũringana na irĩra cia andũ, na kũringana na maũndũ ma mũthingi ma thĩ ĩno no ti kũringana na Kristo;
9  nĩ gũkorũo ũiyũru wothe wa ngumo ya Ngai ũtũũraga thĩinĩ wake na njĩra ya mwĩrĩ.
10  Kwoguo nĩ mũgĩĩte na ũiyũru kũgerera harĩ we, o ũcio mũtwe wa thirikari yothe na wathani.
11  Kũgerera ũiguano wanyu nake-rĩ, ningĩ nĩ mwaruithirio irua rĩrĩa rĩtaruithanagio na moko, na njĩra ya kwaũra mwĩrĩ wa mehia, kũgerera kũrua kũrĩa gwa Kristo.
12  Nĩ gũkorũo mwathikirũo hamwe nake ũbatithio-inĩ wake, na nĩ ũndũ wa ũiguano wanyu nake ningĩ nĩ mwariũkirio hamwe kũgerera wĩtĩkio wanyu harĩ mawĩko ma hinya ma Ngai, o ũcio wamũriũkirie kuuma kũrĩ arĩa akuũ.
13  Makĩria ma ũguo, o na gũtuĩka mwarĩ akuũ nĩ ũndũ wa mehia manyu rĩrĩa mũtaarĩ aruu mĩĩrĩ yanyu, Ngai nĩ aamũcokirie muoyo hamwe nake. Aatuoheire mehia maitũ mothe nĩ ũndũ wa ũtugi wake
14  na akĩhuura watho ũrĩa waandĩkĩtwo na guoko, ũrĩa warĩ na mawatho na wareganaga na ithuĩ. Nĩ aweheretie na njĩra ya kũũhũũrĩrĩra mũtĩ-inĩ wa kũnyarirĩrũo.
15  Nĩ aũrĩte thirikari na wathani agacitiga ũtheri na agacionania mbere ya andũ atĩ nĩ itooretio, agacitongoria na mbugĩrĩrio ya ũhootani kũgerera harĩ guo.
16  Nĩ ũndũ ũcio, mũtikanareke mũndũ o na ũrĩkũ amũtuĩre igũrũ rĩgiĩ kĩrĩa mũrĩaga na kĩrĩa mũnyuaga kana igũrũ rĩgiĩ gũkũngũĩra gĩathĩ kana karũgamo ka mweri kana thabatũ.
17  Maũndũ macio nĩ kĩĩruru kĩa maũndũ marĩa magooka, no ũũma nĩ wa Kristo.
18  Mũtikanareke mũndũ amũtunye kĩheo, o ũcio ũkenagĩra wĩnyihia wa maheeni na mũthemba wa ũthathaiya wa araika, “arĩ na mũrũgamo igũrũ rĩgiĩ” maũndũ marĩa onete. Mũndũ ũcio nĩ mwĩtĩo arĩ naguo hatarĩ gĩtũmi kĩega nĩ ũndũ wa mwĩcirĩrie wake wa kĩĩmwĩrĩ,
19  na ndanyitagĩrĩra mũtwe arũmĩtie, o ũcio ũheaga mwĩrĩ wothe kĩrĩa ũrabatara na akaũnyitithania wega kũgerera marũngo maguo na nga ciaguo, agatũma ũkũre na gũkũra kũrĩa kuumaga kũrĩ Ngai.
20  Angĩkorũo nĩ mwakuire hamwe na Kristo ũhoro-inĩ wĩgiĩ maũndũ ma mũthingi ma thĩ ĩno-rĩ, nĩ kĩĩ kĩragĩtũma mũtũũre o ta mũrĩ gĩcunjĩ gĩa thĩ ĩno na njĩra ya gũthiĩ na mbere kũrũmĩrĩra mawatho maya:
21  “Ndũkanyite, kana ũcame, kana ũhutie,”
22  ũhoro-inĩ wĩgiĩ indo iria ithiraga ciothe thutha wa kũhũthĩrũo, kũringana na maathani na morutani ma andũ?
23  O na gũtuĩka maũndũ macio nĩ monekaga ta marĩ na ũũgĩ ũthathaiya-inĩ wa kwĩigĩrĩra na wĩnyihia wa maheeni, na kũnyarira mwĩrĩ-rĩ, matirĩ bata o na ũrĩkũ harĩ kũgirĩrĩria kũhingia merirĩria ma mwĩrĩ.
3  No rĩrĩ, angĩkorũo nĩ mwariũkirio hamwe na Kristo-rĩ, thiĩi na mbere gũcaria maũndũ marĩa marĩ igũrũ, kũrĩa Kristo aikarĩte thĩ guoko-inĩ kwa ũrĩo kwa Ngai.
2  Igagai meciria manyu harĩ maũndũ marĩa marĩ igũrũ, no ti harĩ maũndũ marĩa marĩ gũkũ thĩ.
3  Nĩ gũkorũo nĩ mwakuire, na muoyo wanyu ũhithĩtwo hamwe na Kristo kũringana na wendi wa Ngai.
4  Hĩndĩ ĩrĩa Kristo, o we muoyo witũ akaaguũrio-rĩ, o na inyuĩ nĩ mũkaaguũrio hamwe nake mũrĩ na riri.
5  Nĩ ũndũ ũcio-rĩ, ũragai ciĩga cia mĩĩrĩ yanyu iria irĩ gũkũ thĩ ũhoro-inĩ wĩgiĩ ngomanio itagĩrĩire, maũndũ matarĩ matheru, merirĩria moru ma ngomanio, merirĩria mathũku, na ũkoroku, o guo ũhoi mĩhianano.
6  Nĩ ũndũ wa maũndũ macio, mang’ũrĩ ma Ngai nĩ maroka.
7  Ũguo nĩguo o na inyuĩ mwekaga mũtũũrĩre-inĩ wanyu wa hau kabere.
8  No rĩu no mũhaka mũmeherie mothe harĩ inyuĩ: mang’ũrĩ, marakara, ũũru, irumi, na mĩario ya ũũra-thoni kuuma tũnua-inĩ twanyu.
9  Mũtikaheenanagie mũndũ na ũrĩa ũngĩ. Mwĩyaũrei ũmũndũ ũrĩa wa tene o hamwe na mĩtugo yaguo,
10  na mwĩhumbe ũmũndũ mwerũ, ũrĩa ũratuwo mwerũ kũgerera ũmenyo wa ma kũringana na mũhianĩre wa Ũrĩa waũmbire,
11  na ũhoro-inĩ ũcio gũtirĩ Mũngiriki kana Mũyahudi, mũndũ mũruu kana ũtarĩ mũruu, mũndũ wa kũngĩ, Mũsikuthi, ngombo, kana mũndũ ũrĩ na wĩyathi; ĩndĩ Kristo nĩwe maũndũ mothe harĩ andũ othe.
12  Nĩ ũndũ ũcio, tondũ mũrĩ andũ mathuurĩtwo nĩ Ngai, aamũre na mendetwo-rĩ, mwĩhumbei wendo muororo ũrĩ na ũcayanĩri, ũtugi, wĩnyihia, ũhooreri, na wetereri.
13  Thiĩi na mbere gũkiranagĩrĩria mũndũ na ũrĩa ũngĩ na kuohanagĩra mwĩyendeire o na angĩkorũo mũndũ arĩ na gĩtũmi gĩa gũteta nĩ ũndũ wa mũndũ ũrĩa ũngĩ. O ta ũrĩa Jehova aamuoheire inyuĩ eyendeire, no mũhaka mwĩkage o ũguo.
14  No makĩria ma maũndũ macio mothe-rĩ, mwĩhumbei wendo, nĩ gũkorũo wohithanagia andũ na njĩra nginyanĩru.
15  Ningĩ-rĩ, rekei thayũ wa Kristo wathanage ngoro-inĩ cianyu, tondũ mwetirũo harĩ thayũ ũcio thĩinĩ wa mwĩrĩ ũmwe. Na muonanagie atĩ mũrĩ na ngatho.
16  Rekei kiugo gĩa Kristo gĩikarage thĩinĩ wanyu na njĩra nene na ũũgĩ wothe. Thiĩi na mbere kũrutana na gwĩkĩrana ngoro na thaburi, nyĩmbo cia kũgooca Ngai, nyĩmbo cia kĩĩroho iria ciinagwo na ngatho, mũkĩinagĩra Jehova ngoro-inĩ cianyu.
17  Ũndũ o wothe ũrĩa mũrĩkaga na ciugo kana ciĩko, ĩkagai maũndũ mothe thĩinĩ wa rĩĩtwa rĩa Mwathani Jesu, mũgĩcokagĩria Ngai ngatho o we Ithe witũ kũgerera harĩ we.
18  Inyuĩ atumia-rĩ, mwĩnyihagĩriei athuri anyu, nĩ gũkorũo ũndũ ũcio nĩ mwagĩrĩru harĩ Mwathani.
19  Inyuĩ athuri-rĩ, thiĩi na mbere kwenda atumia anyu na mũtikamarakaragĩre mũrĩ na marũrũ.
20  Inyuĩ ciana, athĩkagĩrai aciari anyu maũndũ-inĩ mothe, nĩ gũkorũo ũndũ ũcio nĩ ũkenagia Mwathani.
21  Inyuĩ maithe, mũtikarakaragie ciana cianyu, nĩguo itigakue ngoro.
22  Inyuĩ ngombo, athĩkagĩrai athani anyu a gũkũ thĩ maũndũ-inĩ mothe, to hĩndĩ ĩrĩa maramũrora nogetha mũkenie andũ, ĩndĩ mũrĩ na ngoro theru, mũgĩĩtigagĩra Jehova.
23  Ũndũ o wothe ũrĩa mũrĩkaga, wĩkagei na ngoro yothe ta arĩ Jehova mũrekĩra no ti andũ,
24  nĩ gũkorũo nĩ mũĩ atĩ nĩ kuuma kũrĩ Jehova mũkaamũkĩra igai rĩrĩ kĩheo. Tuĩkai ngombo cia Mwathani, nĩwe Kristo.
25  Hatarĩ nganja, ũrĩa wĩkaga ũũru nĩ akaarĩhwo nĩ ũndũ wa ũũru ũrĩa ekĩte, na gũtirĩ mũthutũkanio.
