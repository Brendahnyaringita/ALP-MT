1  Nĩ niĩ Judasi, ngombo ya Jesu Kristo na mũrũ wa nyina na Jakubu, kũrĩ arĩa metĩtwo, o acio mendetwo nĩ Ngai Ithe witũ na makagitĩrũo nĩ ũndũ wa Jesu Kristo:
2  Mũroingĩhĩrũo nĩ tha na thayũ o hamwe na wendo.
3  Endwa akwa, o na gũtuĩka nĩ ndĩrerutanagĩria mũno nĩguo ndĩmwandĩkĩre ũhoro wĩgiĩ ũhonokio ũrĩa tũkoragwo naguo hamwe, nĩ ndĩronire harĩ bata kũmwandĩkĩra ndĩmũthaithe mũrũage mbaara nene ya wĩtĩkio ũrĩa wakinyĩirio arĩa aamũre riita rĩmwe rĩa kũigana.
4  Ndĩramwandĩkĩra tondũ andũ amwe nĩ metonyereirie thĩinĩ wanyu arĩa maamũrĩirũo ituĩro rĩu o tene nĩ Maandĩko; acio nĩ andũ matetigĩrĩte Ngai arĩa magarũraga ũtugi wake mũnene ũgatuĩka kĩĩgwatio gĩa gwĩka mĩtugo ya rũtũrĩko na makonania atĩ nĩ a maheeni ũhoro-inĩ wĩgiĩ Mwathani Jesu Kristo, o we wiki mwathi witũ.
5  O na gũtuĩka nĩ mũĩ maũndũ macio mothe wega-rĩ, ngwenda kũmũririkania atĩ Jehova arĩkia kũhonokia andũ kuuma bũrũri wa Misiri, thutha-inĩ nĩ aaniinire arĩa matoonanirie wĩtĩkio.
6  Na araika arĩa mataarũmirie handũ hao harĩa maagaĩirũo o kĩambĩrĩria, no magĩtiga gĩikaro kĩao kĩrĩa kĩagĩrĩire, amaigĩte cioho-inĩ cia tene na tene nduma-inĩ ndumanu nĩ ũndũ wa ituĩro rĩa mũthenya ũrĩa mũnene.
7  O ũndũ ũmwe na ũcio, Sodomu na Gomora o hamwe na matũũra marĩa maathiũrũrũkĩirie, o namo nĩ maakĩririe njano harĩ ngomanio itagĩrĩire na magĩthingata merirĩria ma mwĩrĩ matarĩ ma ndũire; acio maamũkĩrire ituĩro rĩa iherithia rĩa mwaki wa tene na tene nĩguo matuĩke mũkaana harĩ ithuĩ.
8  O na kũrĩ ũguo, andũ acio o nao nĩ mareingĩria iroto-inĩ, magathahia mwĩrĩ, makanyarara wathani, na makaria maũndũ moru megiĩ arĩa makoragwo na riri.
9  No rĩrĩa Mikaeli mũraika ũrĩa mũnene maagire kũiguithania na Mũcukani magĩkararania nĩ ũndũ wa mwĩrĩ wa Musa, ndaageririe kũmũtuĩra na irumi, ĩndĩ aamwĩrire: “Jehova arogũkũũma.”
10  No andũ acio maragia ũũru igũrũ rĩa maũndũ mothe marĩa matataũkagĩrũo wega. Na maũndũ-inĩ mothe marĩa mataũkagĩrũo kũgerera ũũgĩ wa mũũmbĩre o ta nyamũ iria itarĩ wĩcirio, mathiaga na mbere gwĩthũkia o ene.
11  Kaĩ marĩ na haaro-ĩ, nĩ gũkorũo marũmĩrĩire njĩra ya Kaini o na makahiũha kũrũmĩrĩra njĩra njũru ya Balaamu nĩ ũndũ wa kĩheo, na nĩ manangĩtwo nĩ ũndũ wa mĩario ya ũremi ya Kora!
12  Acio nĩo ndwaro cia mahiga iria ciĩhithaga rungu rwa maĩ maruga-inĩ manyu ma wendo rĩrĩa mararĩanĩra na inyuĩ, arĩithi merĩithagia o ene matarĩ na guoya; matu matarĩ na maĩ marĩa matwaragwo mwena na mwena nĩ rũhuho; mĩtĩ ĩtarĩ maciaro hĩndĩ ya kĩmera, ĩkuĩte maita merĩ na ĩkamunywo;
13  makũmbĩ matangĩgirĩrĩka ma iria-inĩ mararuta mũhũyũ wa gĩconoko kĩao ene; njata irathiĩ itarĩ na mũtaratara, iria ciigĩirũo nduma ĩrĩa ndumanu biũ tene na tene.
14  Mũndũ wa mũgwanja kuuma harĩ Adamu, Enoko, o nake nĩ aarathĩte ũhoro wao rĩrĩa ooigire: “Atĩrĩrĩ, Jehova nĩ ookire na araika ake atheru ngiri makũmi maingĩ
15  nĩguo atuĩre andũ othe, na onie arĩa othe matetigĩrĩte Ngai mahĩtia mao ũhoro-inĩ wĩgiĩ maũndũ mothe matarĩ ma ũngai marĩa maaneka na njĩra ĩtarĩ ya ũngai, na ũhoro-inĩ ũkoniĩ maũndũ mothe ma kũmakania marĩa andũ matetigĩrĩte Ngai na ehia maanaria mamwĩgiĩ.”
16  Acio nĩ andũ a kũnuguna, andũ a gũteta nĩ ũndũ wa igai rĩao ũtũũro-inĩ, marũmagĩrĩra merirĩria mao ene, na tũnua twao tũrĩ mwĩraho mũnene, o makĩraga arĩa angĩ ciugo cia kĩgaathi nĩguo megune o ene.
17  No inyuĩ endwa akwa-rĩ, ririkanai ciugo iria ciaririo hau kabere nĩ atũmwo a Mwathani witũ Jesu Kristo,
18  ũrĩa maamwĩraga atĩrĩ: “Ihinda-inĩ rĩa mũthia nĩ gũkaagĩa anyũrũrania, arĩa makaarũmagĩrĩra merirĩria mao ma maũndũ matarĩ ma ũngai.”
19  Acio nĩo matũmaga kũgĩe ngayũkano, andũ matariĩ ta nyamũ, matarĩ a kĩĩroho.
20  No inyuĩ endwa akwa-rĩ, mwĩyakei igũrũ rĩa wĩtĩkio wanyu ũrĩa mũtheru mũno, na mũhoyage mũrĩ na roho mũtheru,
21  nĩguo mwĩige wendo-inĩ wa Ngai, o mũgĩetagĩrĩra tha cia Mwathani witũ Jesu Kristo iria igaatũma mũheo muoyo wa tene na tene.
22  Makĩria ma ũguo, thiĩi na mbere kũiguĩra andũ amwe tha arĩa marĩ na nganja;
23  mahonokiei na njĩra ya kũmathara kuuma mwaki-inĩ. No thiĩi na mbere kũiguĩra arĩa angĩ tha, na mwĩkage ũguo mũrĩ na guoya, o mũgĩthũũraga nginya nguo ĩrĩa ĩĩkĩrĩtwo kameni nĩ mwĩrĩ.
24  Rĩu-rĩ, ũrĩa ũngĩhota kũmũgitĩra mũtikahĩngĩke na atũme mũrũgame mũtarĩ na kameni mbere ya riri wake mũrĩ na gĩkeno kĩnene,
25  o we wiki Ngai mũhonokia witũ kũgerera Jesu Kristo Mwathani witũ, arogĩa na riri, ũnene, ũhoti, na wathani mahinda marĩa mothe mahĩtũku o na rĩu na nginya tene na tene. Ameni.
