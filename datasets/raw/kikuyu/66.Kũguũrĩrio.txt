10  Ningĩ ngĩona mũraika ũngĩ ũrĩ hinya agĩikũrũka kuuma igũrũ ahumbĩtwo itu na arĩ na mũkũnga-mbura mũtwe-inĩ wake, na ũthiũ wake wahaanaga riũa, namo magũrũ make makahaana itugĩ cia mwaki,
2  na guoko-inĩ gwake aanyitĩte gĩkũnjo kĩnini gĩkũnjũre. Na agĩkinyithia kũgũrũ gwake kwa ũrĩo iria-inĩ, no kwa ũmotho thĩ nyũmũ,
3  na akĩanĩrĩra na mũgambo mũnene o ta mũrũthi ũkũrarama. Na rĩrĩa aanĩrĩire, mĩgambo ya marurumĩ marĩa mũgwanja ĩkĩaria.
4  Rĩrĩa marurumĩ macio mũgwanja maaririe, ndarĩ hakuhĩ kwandĩka, no ngĩigua mũgambo kuuma igũrũ woiga: “Hinga na mũhũũri maũndũ marĩa marurumĩ macio mũgwanja moiga, na ndũkamaandĩke.”
5  Mũraika ũrĩa ndonete arũgamĩte iria-inĩ o na thĩ nyũmũ agĩtambũrũkia guoko gwake kwa ũrĩo na igũrũ,
6  na akĩĩhĩta na Ũrĩa ũtũũraga tene na tene, o we wombire igũrũ na indo iria irĩ thĩinĩ warĩo na thĩ na indo iria irĩ thĩinĩ wayo na iria na indo iria irĩ thĩinĩ warĩo, akiuga: “Gũtirĩ gweterera rĩngĩ.
7  No matukũ-inĩ marĩa mũraika wa mũgwanja agaakorũo akuhĩrĩirie kũhuuha karumbeta gake, hitho ĩrĩa theru aamenyithanirie ĩrĩ ũhoro mwega harĩ ngombo ciake anabii nĩ ĩkaahingio.”
8  Na ngĩigua mũgambo kuuma igũrũ wanjarĩria o rĩngĩ ũkiuga: “Thiĩ woe gĩkũnjo kĩu gĩkũnjũre kĩrĩa kĩrĩ guoko-inĩ kwa mũraika ũcio ũrũgamĩte iria-inĩ o na thĩ nyũmũ.”
9  Ngĩthiĩ kũrĩ mũraika ũcio ngĩmwĩra ahe gĩkũnjo kĩu kĩnini. Nake akĩnjĩra: “Kĩoe na ũkĩrĩe, na nĩ gĩgũtũma nda yaku ĩrũre, no kanua-inĩ gaku gĩgũkorũo na cama o ta ũũkĩ.”
10  Ngĩoya gĩkũnjo kĩu kĩnini kuuma guoko-inĩ kwa mũraika ũcio na ngĩkĩrĩa, na kanua-inĩ gakwa kĩarĩ na cama o ta ũũkĩ, no rĩrĩa ndakĩrĩire, nda yakwa ĩkĩrũra.
11  Nao makĩnjĩra atĩrĩ: “No mũhaka ũrathe o rĩngĩ ũhoro wĩgiĩ ikundi cia andũ na ndũrĩrĩ na thiomi na athamaki aingĩ.”
4  Na rĩrĩ, thutha ũcio ngĩona mũrango mũhingũre kũu igũrũ, na mũgambo ũrĩa ndambire kũigua ũkĩnjarĩria watariĩ ta wa karumbeta, ũkiuga atĩrĩ: “Ambata ũũke gũkũ, na nĩ ngũkuonia maũndũ marĩa arĩ o mũhaka mekĩke.”
2  Thutha ũcio hinya wa roho ũgĩũka igũrũ rĩakwa o rĩmwe, na rĩrĩ, gĩtĩ kĩa ũnene kĩarĩ handũ hakĩo kũu igũrũ, na haarĩ mũndũ waikarĩire gĩtĩ kĩu kĩa ũnene.
3  Na Ũcio waikarĩte thĩ aahaanaga ta ihiga rĩa njathibi na ihiga rĩa saridisi, na gĩtĩ kĩu kĩa ũnene gĩathiũrũrũkĩirio nĩ mũkũnga-mbura watariĩ ta ihiga rĩa emeradi.
4  Na gĩtĩ kĩu kĩa ũnene gĩathiũrũrũkĩirio nĩ itĩ 24 cia ũnene, na ngĩona itĩ icio cia ũnene cikarĩirũo nĩ athuri 24 mehumbĩte nguo cia rangi mwerũ, na maarĩ na thũmbĩ cia thahabu igũrũ rĩa mĩtwe yao.
5  Gĩtĩ-inĩ kĩu kĩa ũnene nĩ hooimaga heni na mĩgambo na marurumĩ; na haarĩ na matawa mũgwanja ma mwaki maakanaga mbere ya gĩtĩ kĩu kĩa ũnene, na matawa macio marũgamĩrĩire maroho marĩa mũgwanja ma Ngai.
6  Mbere ya gĩtĩ kĩu kĩa ũnene haarĩ na kĩndũ kĩahaanaga ta iria rĩa gĩcicio, ta kahiga karahenia. Gatagatĩ-inĩ ga gĩtĩ kĩu kĩa ũnene na gũthiũrũrũkĩria gĩtĩ kĩu haarĩ na ciũmbe inya irĩ muoyo iria ciaiyũire maitho mwena wa mbere na wa thutha.
7  Kĩũmbe kĩa mbere kĩrĩ muoyo kĩahaanaga mũrũthi, na kĩũmbe gĩa kerĩ kĩrĩ muoyo kĩahaanaga ndegwa, na kĩũmbe gĩa gatatũ kĩrĩ muoyo kĩarĩ na ũthiũ ta wa mũndũ, nakĩo kĩũmbe gĩa kana kĩrĩ muoyo kĩahaanaga nderi ĩrombũka.
8  Ũhoro-inĩ wĩgiĩ ciũmbe icio inya irĩ muoyo, o kĩũmbe kĩarĩ na mathagu matandatũ; ciaiyũire maitho kũndũ guothe o na rungu. Na mũthenya o na ũtukũ ithiaga na mbere kuuga ũũ: “Mũtheru, mũtheru, mũtheru nĩ Jehova Ngai, Mwene-Hinya-Wothe, o ũcio warĩ ho na nowe ũrĩ ho na nowe ũroka.”
9  Hingo ciothe rĩrĩa ciũmbe icio irĩ muoyo ciagooca Ũcio ũikarĩire gĩtĩ kĩa ũnene, o Ũcio ũtũũraga tene na tene, o na ciamũhe gĩtĩo na ciamũcokeria ngatho,
10  athuri acio 24 megũithagia thĩ mbere ya Ũcio ũikarĩire gĩtĩ kĩa ũnene na magathathaiya Ũcio ũtũũraga tene na tene, na magaikia thũmbĩ ciao mbere ya gĩtĩ kĩu kĩa ũnene, makiugaga atĩrĩ:
11  “Wee Jehova Ngai witũ, nĩ wagĩrĩire kwamũkĩra riri na gĩtĩo o na hinya, nĩ gũkorũo nĩwe wombire indo ciothe, na tondũ wa wendi waku ikĩgĩa kuo na ikĩũmbwo.”
11  Na ngĩneo ithanjĩ rĩatariĩ ta rũthanju na akĩnjĩra atĩrĩ: “Ũkĩra ũthime harĩa hatheru ha hekarũ ya Ngai o na kĩgongona hamwe na arĩa mathathayagĩria kuo.
2  No ũhoro-inĩ wĩgiĩ nja ya harĩa hatheru ha hekarũ, ũmĩtige ũguo na ndũkamĩthime, tondũ nĩ ĩheetwo ndũrĩrĩ, na nĩ ikũrangĩrĩria itũũra rĩrĩa itheru rungu rwa magũrũ ma cio ihinda rĩa mĩeri 42.
3  Nĩ ngaatũma aira akwa erĩ marathe mehumbĩte nguo cia makũnia ihinda rĩa thikũ 1,260.”
4  Acio mahaananĩtio na mĩtĩ ĩrĩa ĩĩrĩ ya mĩtamaiyũ na mĩtĩ ĩrĩa ĩĩrĩ ya kũigĩrĩrũo matawa na marũgamĩte mbere ya Mwathani wa thĩ.
5  Mũndũ o wothe angĩenda kũmeka ũũru, mwaki uumaga tũnua-inĩ twao na ũkaniina thũ ciao. Mũndũ o wothe angĩgeria kũmeka ũũru, ũguo nĩguo agĩrĩire kũũragwo.
6  Acio marĩ na wathani wa kũhinga igũrũ nĩguo gũtikoire mbura matukũ-inĩ marĩa mararatha, na marĩ na wathani igũrũ rĩa maĩ, wa kũmatua thakame na kũhũũra thĩ na mahũũra ma mĩthemba yothe maita maingĩ o ta ũrĩa mangĩenda.
7  Na marĩkia kũruta ũira, nyamũ ya gĩthaka ĩrĩa yaambatire ĩkiuma thĩinĩ wa irima rĩrĩa rĩtarĩ gĩturi nĩ ĩkaarũa nao na ĩmatoorie na ĩmorage.
8  Nacio ciimba ciao igaakorũo njĩra-inĩ nene ya itũũra rĩrĩa inene rĩtagwo na njĩra ya kĩĩroho Sodomu na Misiri, o kũrĩa Mwathani wao o nake ooragĩirũo mũtĩ igũrũ.
9  Nacio ikundi cia andũ na mĩhĩrĩga na thiomi na ndũrĩrĩ nĩ ikeerorera ciimba ciao ihinda rĩa thikũ ithatũ na nuthu, na itigeetĩkĩria ithikwo thĩinĩ wa mbĩrĩra.
10  Nao andũ arĩa matũũraga thĩinĩ wa thĩ nĩ magaakena nĩ ũndũ wao na makũngũĩre, na matũmanĩre iheo mũndũ na ũrĩa ũngĩ, tondũ aira acio erĩ nĩ maanyariraga arĩa matũũraga thĩinĩ wa thĩ.
11  Thutha wa thikũ icio ithatũ na nuthu, roho wa muoyo kuuma kũrĩ Ngai ũkĩingĩra thĩinĩ wao, makĩrũgama na magũrũ mao, na arĩa maamonire makĩnyitwo nĩ guoya mũnene.
12  Na makĩigua mũgambo mũnene kuuma igũrũ wameera atĩrĩ: “Ambatai mũũke gũkũ.” Nao makĩambata igũrũ marĩ thĩinĩ wa itũ, na thũ ciao ikĩmona.
13  Ithaa o rĩu gũkĩgĩa gĩthingithia kĩnene, na gĩcunjĩ gĩa ikũmi gĩa itũũra rĩu gĩkĩgwa; na andũ 7,000 makĩũragwo nĩ gĩthingithia kĩu, nao arĩa maatigarire magĩĩtigĩra na makĩgooca Ngai wa igũrũ.
14  Haaro ya kerĩ nĩ yahĩtũka. Na rĩrĩ, haaro ya gatatũ nĩ ĩgũka o narua.
15  Mũraika wa mũgwanja akĩhuuha karumbeta gake. Na gũkĩgĩa na mĩgambo mĩnene igũrũ, ĩroiga ũũ: “Ũthamaki wa thĩ nĩ ũtuĩkĩte Ũthamaki wa Mwathani witũ o na wa Kristo wake, nake egwathana arĩ mũthamaki tene na tene.”
16  Nao athuri arĩa 24 maaikarĩire itĩ ciao cia ũnene mbere ya Ngai makĩĩgũithia magĩturumithia mothiũ mao thĩ na magĩthathaiya Ngai,
17  makiugaga atĩrĩ: “Tũragũcokeria ngatho, wee Jehova Ngai, Mwene-Hinya-Wothe, o wee ũkoragwo ho na nowe warĩ ho, tondũ nĩ woete hinya waku mũnene na ũkambĩrĩria gwathana ũrĩ mũthamaki.
18  No ndũrĩrĩ ikĩng’ũrĩka, namo mang’ũrĩ maku magĩũka, o narĩo ihinda rĩrĩa rĩatuĩtwo rĩgĩkinya rĩa gũtuĩra arĩa akuũ na rĩa kũhe ngombo ciaku anabii ngerenwa o na arĩa aamũre na arĩa metigĩrĩte rĩĩtwa rĩaku, arĩa anini na arĩa anene, na rĩa kwananga arĩa manangaga thĩ.”
19  Naho harĩa hatheru ha hekarũ ya Ngai kũu igũrũ hakĩhingũka, narĩo ithandũkũ rĩa kĩrĩkanĩro gĩake rĩkĩoneka thĩinĩ wa harĩa hatheru ha hekarũ yake. Na gũkĩgĩa mĩhenũko ya rũheni na mĩgambo na marurumĩ na gĩthingithia na mbura nene ya mbembe.
8  Rĩrĩa aahingũrire mũhũũri wa mũgwanja, kũu igũrũ gũgĩkirũo ta nuthu ithaa.
2  Na ngĩona araika mũgwanja arĩa marũgamaga mbere ya Ngai, na makĩheo tũrumbeta mũgwanja.
3  Nake mũraika ũngĩ wanyitĩte rũgĩo rwa thahabu rwa gũcinĩra ũbumba, agĩũka na akĩrũgama kĩgongona-inĩ, akĩnengerũo ũbumba mũingĩ nĩguo aũrute hamwe na mahoya ma arĩa othe aamũre igũrũ rĩa kĩgongona gĩa thahabu kĩrĩa kĩarĩ mbere ya gĩtĩ kĩa ũnene.
4  Nayo ndogo ya ũbumba ũcio ĩkĩambata kuuma guoko-inĩ kwa mũraika ũcio hamwe na mahoya ma arĩa aamũre ĩgĩthiĩ mbere ya Ngai.
5  No o hĩndĩ ĩyo mũraika ũcio akĩoya rũgĩo rũu rwa ũbumba, akĩrũiyũria mwaki kuuma kĩgongona-inĩ kĩu na akĩũikia thĩ. Na gũkĩgĩa marurumĩ na mĩgambo na mĩhenũko ya rũheni na gĩthingithia.
6  Nao araika acio mũgwanja maarĩ na tũrumbeta mũgwanja makĩĩhaarĩria gũtũhuuha.
7  Wa mbere akĩhuuha karumbeta gake. Gũkĩgĩa mbura ya mbembe na mwaki ũtukanĩte na thakame, na igĩikio thĩ; nakĩo gĩcunjĩ gĩa ithatũ gĩa thĩ gĩkĩhĩa, na gĩcunjĩ gĩa ithatũ kĩa mĩtĩ gĩkĩhĩa, o na mĩmera yothe ĩrĩa mĩruru ĩkĩhĩa.
8  Nake mũraika wa kerĩ akĩhuuha karumbeta gake. Na kĩndũ gĩtariĩ ta kĩrĩma kĩnene kĩrahĩa nĩ mwaki gĩgĩikio iria-inĩ. Na gĩcunjĩ gĩa ithatũ kĩa iria gĩgĩtuĩka thakame;
9  na gĩcunjĩ gĩa ithatũ gĩa ciũmbe iria irĩ muoyo thĩinĩ wa iria igĩkua, nakĩo gĩcunjĩ gĩa ithatũ kĩa meri igĩthũkanga.
10  Mũraika wa gatatũ akĩhuuha karumbeta gake. Na njata nene yaakanaga ta tawa ĩkĩgwa kuuma igũrũ, ĩkĩgwĩra gĩcunjĩ gĩa ithatũ kĩa njũũĩ na matherũkĩro ma maĩ.
11  Rĩĩtwa rĩa njata ĩyo nĩ Mũmera Mũrũrũ. Nakĩo gĩcunjĩ gĩa ithatũ kĩa maĩ makĩrũra, na andũ aingĩ magĩkua nĩ ũndũ wa maĩ macio, tondũ nĩ maatuĩkĩte marũrũ.
12  Na mũraika wa kana akĩhuuha karumbeta gake. Nakĩo gĩcunjĩ gĩa ithatũ kĩa riũa gĩkĩhũũrũo, o na gĩcunjĩ gĩa ithatũ kĩa mweri na gĩcunjĩ gĩa ithatũ kĩa njata, nĩguo gĩcunjĩ gĩa ithatũ gĩacio kĩgĩe nduma naguo mũthenya ndũkagĩe ũtheri gĩcunjĩ kĩaguo gĩa ithatũ, na ũtukũ o taguo.
13  Ngĩcoka ngĩona na ngĩigua nderi ĩrombũkĩra igũrũ gatagatĩ ĩkiuga na mũgambo mũnene: “Kaĩ mũrĩ na haaro-ĩ, kaĩ mũrĩ na haaro-ĩ, kaĩ mũrĩ na haaro-ĩ, inyuĩ arĩa mũtũũraga thĩinĩ wa thĩ, nĩ ũndũ wa mĩgambo ĩyo ĩngĩ ya tũrumbeta twa araika atatũ arĩa marĩ hakuhĩ kũhuuha tũrumbeta twao!”
16  Na ngĩigua mũgambo mũnene woima harĩa hatheru ũkĩra araika acio mũgwanja atĩrĩ: “Thiĩi mũgaite mbakũri iria mũgwanja cia marakara ma Ngai igũrũ rĩa thĩ.”
2  Wa mbere agĩthiĩ na agĩita mbakũri yake igũrũ rĩa thĩ. Nao andũ arĩa maarĩ na rũũri rwa nyamũ ĩrĩa ya gĩthaka, o hamwe na arĩa maathathayagia mũhianano wayo makĩgĩo nĩ kĩronda kĩrĩ na ruo mũno na gĩtaahonaga.
3  Wa kerĩ agĩita mbakũri yake thĩinĩ wa iria. Narĩo rĩgĩtuĩka thakame ĩhaana ta ya mũndũ mũkuũ, na ciũmbe ciothe iria ciarĩ muoyo igĩkua, iria ciarĩ iria-inĩ.
4  Wa gatatũ agĩita mbakũri yake thĩinĩ wa njũũĩ na matherũkĩro ma maĩ. Nacio igĩtuĩka thakame.
5  Ngĩigua mũraika ũrĩa wa maĩ oiga atĩrĩ: “Wee, o wee ũrĩ kuo na nowe warĩ kuo, Wee mwĩhokeku, ũrĩ mũthingu, nĩ gũkorũo nĩ ũtuanĩire matuĩro macio,
6  tondũ nĩ maaitire thakame ya arĩa aamũre na ya anabii, na nĩ ũmaheete thakame nĩguo mamĩnyue; ituĩro rĩu nĩ rĩmagĩrĩire.”
7  Na ngĩigua kĩgongona kĩoiga atĩrĩ: “Ĩni, Jehova Ngai, wee Mwene-Hinya-Wothe, matuĩro maku nĩ ma ma na nĩ ma ũthingu.”
8  Wa kana agĩita mbakũri yake igũrũ rĩa riũa, narĩo riũa rĩgĩtĩkĩrio gũcina andũ na mwaki.
9  Nao andũ magĩcinwo nĩ ũrugarĩ ũcio mũnene, no makĩruma rĩĩtwa rĩa Ngai, o ũcio ũrĩ na wathani igũrũ rĩa mahũũra macio, na matieririre na matiamũgoocire.
10  Wa gatano agĩita mbakũri yake igũrũ rĩa gĩtĩ kĩa ũnene kĩa nyamũ ĩrĩa ya gĩthaka. Naguo ũthamaki wayo ũkĩgĩa nduma, nao makĩambĩrĩria kwĩrũma nĩmĩ tondũ wa ruo rwao,
11  no makĩruma Ngai wa igũrũ tondũ wa ruo rwao na ironda ciao, na matieririre ciĩko ciao.
12  Wa gatandatũ agĩita mbakũri yake igũrũ rĩa rũũĩ rũrĩa rũnene rwa Farati, na maĩ ma rũũĩ rũu makĩhũa nĩguo njĩra ĩhaarĩrio nĩ ũndũ wa athamaki a mwena wa irathĩro.
13  Ningĩ ngĩona ciugo ithatũ itarĩ theru itongoretio nĩ roho itariĩ ta ciũra ikiuma kanua-inĩ ka ndamathia na kanua-inĩ ka nyamũ ĩrĩa ya gĩthaka o na kanua-inĩ ka mũnabii ũrĩa wa maheeni.
14  Icio nĩ ciugo itongoretio nĩ ndaimono na nĩ cionanagia imenyithia, na ithiaga kũrĩ athamaki a thĩ yothe ĩrĩa ĩikaragwo nĩguo imacokanĩrĩrie nĩ ũndũ wa mbaara ya mũthenya ũrĩa mũnene wa Ngai Mwene-Hinya-Wothe.
15  “Atĩrĩrĩ, ngũka ta mũici. Gũkena nĩ mũndũ ũrĩa ũikaraga eiguĩte na akamenyagĩrĩra nguo ciake cia igũrũ, nĩguo ndagathiĩ njaga nao andũ mone gĩconoko gĩake.”
16  Na ikĩmacokanĩrĩria hamwe handũ harĩa hetagwo na Kĩhibirania Hari-Magedoni.
17  Wa mũgwanja agĩita mbakũri yake rĩera-inĩ. Hĩndĩ ĩyo mũgambo mũnene ũkiuma harĩa hatheru kuuma gĩtĩ-inĩ kĩa ũnene, ũkiuga: “Ũhoro ũcio nĩ warĩka!”
18  Na gũkĩgĩa mĩhenũko ya rũheni na mĩgambo na marurumĩ, na gũkĩgĩa gĩthingithia kĩnene gũtarĩ kwagĩa ta kĩo kuuma rĩrĩa andũ maagĩire kuo thĩinĩ wa thĩ, gĩthingithia kĩu kĩarĩ kĩnene na kĩarĩ na hinya mũno.
19  Itũũra rĩrĩa inene rĩgĩatũkana icunjĩ ithatũ, namo matũũra ma ndũrĩrĩ makĩgwa; na Babuloni Ũrĩa Mũnene akĩririkanwo mbere ya Ngai, nĩguo aheo gĩkombe kĩa ndibei ya marakara ma mang’ũrĩ make.
20  Ningĩ icigĩrĩra ciothe ikĩũra, nacio irĩma ikĩagwo.
21  Gũgĩcoka gũkĩgĩa mbembe nene mũno cia mbura, o ĩmwe yacio yarĩ na ũritũ ta wa taranda ĩmwe, ikĩgwĩra andũ kuuma igũrũ, nao andũ acio makĩruma Ngai tondũ wa ihũũra rĩu rĩa mbura ya mbembe, tondũ ihũũra rĩu rĩarĩ inene mũno.
18  Thutha ũcio ngĩona mũraika ũngĩ agĩikũrũka kuuma igũrũ arĩ na wathani mũnene, nayo thĩ ĩkĩarĩrũo nĩ riri wake.
2  Na akĩanĩrĩra na mũgambo mũnene akiuga atĩrĩ: “Nĩ agwĩte! Babuloni Ũrĩa Mũnene nĩ agwĩte, na nĩ atuĩkĩte gĩikaro kĩa ndaimono na kũrĩa roho o wothe mũũru na nyoni yothe ĩthũirũo na ĩtarĩ theru ciĩhithaga!
3  Nĩ ũndũ kũgerera ndibei ya merirĩria ma ngomanio ciake itagĩrĩire ndũrĩrĩ ciothe nĩ inyitĩtwo, na athamaki a thĩ nĩ meekire nake ciĩko cia ngomanio itagĩrĩire, na ahũũri biacara a thĩ nĩ maatongire kuumana na hinya wa mũtũũrĩre wake ũtarĩ thoni wa mĩago.”
4  Na ngĩigua mũgambo ũngĩ woima igũrũ ũkiuga atĩrĩ: “Umai thĩinĩ wake, inyuĩ andũ akwa, angĩkorũo mũtikwenda kũnyitanĩra nake mehia-inĩ make, na angĩkorũo mũtikwenda kwamũkĩra mahũũra mamwe make.
5  Tondũ mehia make nĩ meiganĩrĩire magakinya o nginya igũrũ, nake Ngai nĩ aririkanĩte ciĩko ciake cia wagi wa kĩhooto.
6  Mwĩkei o ta ũrĩa arekaga andũ arĩa angĩ, mũrĩhei maita merĩ maũndũ marĩa aaneka; gĩkombe kĩrĩa aratukanagia mũtukanĩriei maita merĩ.
7  Kũringana na gĩkĩro kĩrĩa aretũũgagĩria na agaikara mũtũũrĩre ũtarĩ na thoni wa mĩago, mũhei mĩnyamaro na macakaya kũringana na gĩkĩro o kĩu. Tondũ aikaraga akĩĩraga na ngoro atĩrĩ: ‘Niĩ ngoragwo ndĩ mũthamaki, na ndirĩ mũtumia wa ndigwa, na ndirĩ hĩndĩ ngaacakaya.’
8  Nĩkĩo mahũũra make, gĩkuũ na macakaya na ng’aragu igooka mũthenya o ro ũmwe, na acinwo biũ na mwaki, tondũ Jehova Ngai, o we ũmũtuĩrĩire, nĩ arĩ hinya.
9  “Nao athamaki a thĩ arĩa meekaga nake ciĩko cia ngomanio itagĩrĩire na magaikarania nake mũtũũrĩre-inĩ wake ũtarĩ thoni wa mĩago nĩ makaarĩra na mehũũrahũũre marĩ na kĩeha nĩ ũndũ wake rĩrĩa makoona ndogo yake akĩhĩa.
10  Makaarũgama haraya tondũ wa gwĩtigĩra mĩnyamaro yake na moige atĩrĩ: ‘Kaĩ nĩ ũũru-ĩ, kaĩ nĩ ũũru-ĩ, wee itũũra inene, Babuloni wee itũũra rĩrĩ hinya, tondũ ituĩro rĩaku rĩoka thĩinĩ wa ithaa rĩmwe!’
11  “O nao ahũũri biacara a thĩ nĩ mararĩra na magacakaya nĩ ũndũ wake, tondũ gũtirĩ mũndũ wa kũgũra indo ciao ciothe rĩngĩ,
12  indo ciothe cia thahabu, betha, mahiga ma goro, ruru, gatani ĩrĩa njega, itambaya cia rangi wa papũ, hariri, itambaya cia rangi mũtune; na indo ciothe iria ciakĩtwo na mĩtĩ mĩnungi wega; na iria ciothe ithondeketwo na mĩguongo, na mbaũ cia goro, gĩcango, kĩgera, na mahiga mathaka;
13  hamwe na mũndarathini, mahuti manungi wega ma Kĩĩhĩndĩ, ũbumba, maguta manungi wega, ũbani, ndibei, maguta ma ndamaiyũ, mũtu mũhinyu, ngano, ng’ombe, ng’ondu, mbarathi, tũkaari, ngombo, na mĩoyo ya andũ.
14  Ĩĩ, maciaro mega marĩa ũreriragĩria nĩ magũtiga, na irio ciothe iria njega na indo iria thaka nĩ ciagũtiga, na itigaacoka kuoneka rĩngĩ.
15  “Ahũũri biacara arĩa meendagia indo icio, o acio maatongetio nĩwe, nĩ makaarũgama haraya tondũ wa gwĩtigĩra mĩnyamaro yake marĩre na macakae,
16  makiugaga ũũ: ‘Kaĩ nĩ ũũru-ĩ, kaĩ nĩ ũũru-ĩ, wee itũũra inene, rĩhumbĩtwo gatani ĩrĩa njega, na rangi wa papũ, na mũtune, na rĩkagemio mũno na mathaga ma thahabu, mahiga ma goro, na ruru,
17  nĩ gũkorũo thĩinĩ wa ithaa rĩmwe ũtonga mũnene ũguo nĩ wanangĩtwo!’ “Na mũnene o wothe wa meri na mũndũ wothe ũthiagĩra iria-inĩ na aruti wĩra othe a meri na arĩa othe mathũkũmaga kuumana na iria makĩrũgama haraya
18  na makĩanĩrĩra meroreire ndogo yake akĩhĩa makiuga: ‘Nĩ itũũra rĩrĩkũ rĩtariĩ ta itũũra rĩrĩa inene?’
19  Makĩĩhurĩria rũkũngũ mĩtwe na makĩanĩrĩra, makĩrĩraga na magĩcakayaga makiuga atĩrĩ: ‘Kaĩ nĩ ũũru-ĩ, kaĩ nĩ ũũru-ĩ, itũũra rĩrĩa inene, o rĩo rĩratũmaga arĩa othe marĩ na meri iria-inĩ matonge kuumana na ũtonga warĩo, tondũ thĩinĩ wa ithaa rĩmwe nĩ rĩanangwo!’
20  “Gĩkene nĩ ũndũ wake, wee igũrũ rĩrĩ, o na inyuĩ arĩa aamũre na atũmwo na anabii, tondũ Ngai nĩ amenyithanĩtie ituĩro rĩake harĩ itũũra rĩu nĩ ũndũ wanyu!”
21  Na mũraika ũrĩ na hinya akĩoya ihiga rĩatariĩ ta ihiga inene rĩa gĩthĩi na akĩrĩikia iria-inĩ akiuga: “Ũguo nĩguo Babuloni itũũra rĩrĩa inene rĩkaaharũrũkio na ihenya, na ndagaacoka kuoneka rĩngĩ.
22  Na mũgambo wa aini arĩa mainaga makĩhũũraga inanda cia mũgeeto, na wa aini angĩ, na ahuuhi mĩtũrirũ, na ahuuhi tũrumbeta ndũgaacoka kũiguĩka thĩinĩ waku rĩngĩ. Na gũtirĩ bundi ũrutaga wĩra o wothe ũgaacoka kuoneka thĩinĩ waku rĩngĩ, na gũtirĩ mũgambo wa ihiga rĩa gĩthĩi ũgaacoka kũiguĩka thĩinĩ waku rĩngĩ.
23  Gũtirĩ ũtheri wa tawa ũgaacoka gwakana thĩinĩ waku rĩngĩ, na gũtirĩ mũgambo wa mũhikania na wa mũhiki ũgaacoka kũiguĩka thĩinĩ waku rĩngĩ; nĩ gũkorũo ahũũri biacara aku nĩo maarĩ andũ marĩ igweta thĩinĩ wa thĩ, na kũgerera mĩtugo yaku ya ũragũri-rĩ, ndũrĩrĩ ciothe nĩ ciahĩtithirio.
24  Ti itheru, thĩinĩ wake nĩ kuoonekire thakame ya anabii na ya arĩa aamũre na ya arĩa othe manathĩnjwo thĩinĩ wa thĩ.”
17  Mũraika ũmwe wa acio maarĩ na mbakũri mũgwanja agĩũka akĩnjĩra ũũ: “Ũka, na nĩ ngũkuonia ituĩro rĩa mũmaraya ũrĩa mũnene ũikaragĩra maĩ maingĩ,
2  o we athamaki a thĩ meekire nake ciĩko cia ngomanio itagĩrĩire, nao aikari a thĩ makĩrĩĩo nĩ ndibei ya ngomanio ciake itagĩrĩire.”
3  Na akĩnguua na hinya wa roho akĩndwara werũ-inĩ. Ngĩona mũtumia aikarĩire nyamũ ya gĩthaka ya rangi mũtune yaiyũrĩtwo nĩ marĩĩtwa ma kũruma Ngai na yarĩ na mĩtwe mũgwanja na hĩa ikũmi.
4  Mũtumia ũcio eehumbĩte nguo ya rangi wa papũ na mũtune, na akegemia na mathaga ma thahabu na mahiga ma goro na ruru, na guoko-inĩ gwake aanyitĩte gĩkombe gĩa thahabu kĩiyũire maũndũ marĩ magigi na maũndũ matarĩ matheru ma ngomanio ciake itagĩrĩire.
5  Thiithi-inĩ wake aandĩkĩtwo rĩĩtwa rĩarĩ kĩriga: “Babuloni Ũrĩa Mũnene, nyina wa maraya na wa maũndũ marĩa marĩ magigi ma thĩ.”
6  Na ngĩona atĩ mũtumia ũcio nĩ aarĩĩtwo nĩ thakame ya arĩa aamũre na akarĩĩo nĩ thakame ya aira a Jesu. Na rĩrĩa ndamuonire ngĩgega mũno.
7  Mũraika ũcio agĩkĩnjũria atĩrĩ: “Wagegio nĩ kĩĩ? Nĩ ngũkwĩra ũhoro wa kĩriga kĩa mũtumia ũcio na kĩa ũhoro wa nyamũ ĩyo ya gĩthaka ĩmũkuuĩte, o ĩyo ĩrĩ na mĩtwe mũgwanja na hĩa ikũmi:
8  Nyamũ ĩyo ya gĩthaka wona nĩ yarĩ kuo, no rĩu ndĩrĩ kuo, na ĩrĩ hakuhĩ kwambata kuuma irima-inĩ rĩrĩa rĩtarĩ gĩturi, ĩthiĩ ĩkanangwo. Nao aikari a thĩ—arĩa marĩĩtwa mao matandĩkĩtwo gĩkũnjo-inĩ kĩa muoyo kuuma o kĩambĩrĩria gĩa thĩ—nĩ makaagega mona ũrĩa nyamũ ĩyo ya gĩthaka yarĩ kuo, no rĩu ndĩrĩ kuo, na nĩ ĩgũcoka ĩkorũo kuo.
9  “Ũhoro ũyũ ũrabatara meciria ma ũũgĩ: Mĩtwe ĩyo mũgwanja nĩ irĩma mũgwanja, iria mũtumia ũcio aikarĩire igũrũ rĩacio.
10  Na kũrĩ na athamaki mũgwanja: Atano nĩ magwĩte, ũmwe arĩ kuo, nake ũcio ũngĩ ndarĩ arakinya; no rĩrĩa agaakinya, no mũhaka agaaikara o kahinda kanini.
11  Na nyamũ ĩyo ya gĩthaka yarĩ kuo no rĩu ndĩrĩ kuo, ningĩ nĩ mũthamaki wa kanana, ĩndĩ yumanaga na athamaki acio mũgwanja, na ĩrathiĩ kwanangwo.
12  “Hĩa icio ikũmi wona nĩ athamaki ikũmi matarĩ maramũkĩra ũthamaki, ĩndĩ nĩ makaamũkĩra wathani matuĩke athamaki kwa ihinda rĩa ithaa rĩmwe hamwe na nyamũ ĩyo ya gĩthaka.
13  Acio marĩ na rĩciria rĩmwe, nĩ ũndũ ũcio nĩ maheaga nyamũ ĩyo ya gĩthaka hinya na wathani wao.
14  Nĩ makaarũa na Gatũrũme, no tondũ we nĩ Mwathani wa athani na Mũthamaki wa athamaki, Gatũrũme nĩ akaamahoota. Ningĩ, arĩa marĩ hamwe nake arĩa metĩtwo na magathuurũo na ehokeku nĩ mageeka ũguo.”
15  Akĩnjĩra atĩrĩ: “Maĩ marĩa wona, harĩa mũmaraya ũcio aikarĩire, nĩ ikundi cia andũ na irĩndĩ na ndũrĩrĩ na thiomi.
16  Na hĩa icio ikũmi wona o hamwe na nyamũ ĩyo ya gĩthaka, nĩ igaathũũra mũmaraya ũcio na imwanange na imũtige arĩ njaga, na nĩ ikaarĩa nyama ciake na imũcine biũ na mwaki.
17  Nĩ gũkorũo Ngai nĩ ekĩrĩte ũndũ ũcio ngoro-inĩ ciao nĩguo mahingie rĩciria rĩake, mahingie rĩciria rĩao rĩmwe na njĩra ya kũhe nyamũ ĩyo ya gĩthaka ũthamaki wao, o nginya ciugo cia Ngai igaakorũo ihingĩte.
18  Nake mũtumia ũcio wona nĩ itũũra rĩrĩa inene rĩrĩ na ũthamaki igũrũ rĩa athamaki a thĩ.”
9  Nake mũraika wa gatano akĩhuuha karumbeta gake. Na ngĩona njata yagũĩte thĩ kuuma igũrũ, na akĩnengerũo cabi cia irima rĩrĩa rĩtarĩ gĩturi.
2  Akĩhingũra irima rĩu rĩtarĩ gĩturi, na rĩkiuma ndogo yatariĩ ta ndogo ya riiko inene, narĩo riũa rĩkĩgĩa nduma, o hamwe na rĩera, nĩ ũndũ wa ndogo ya irima rĩu.
3  Na ngigĩ ikiuma ndogo-inĩ ĩyo igĩthiĩ thĩinĩ wa thĩ, na ikĩheo wathani, wathani ta ũrĩa tũng’aurũ twa thĩ tũkoragwo naguo.
4  Ikĩrũo itigathũkie nyeki ya gũkũ thĩ kana mũmera o wothe o na kana mũtĩ, o tiga andũ arĩa matarĩ na mũhũũri wa Ngai mathiithi-inĩ mao.
5  Na ngigĩ icio igĩtĩkĩrio kũmaherithia mĩeri ĩtano no ti kũmoraga, na iherithia rĩacio rĩatariĩ ta iherithia rĩa kang’aurũ rĩrĩa gatheca mũndũ.
6  Matukũ-inĩ macio andũ nĩ magaacaria gĩkuũ no matigaakĩona o na atĩa, na nĩ makerirĩria gũkua, no gĩkuũ nĩ gĩkaamorĩra.
7  Na mũhianĩre wa ngigĩ icio watariĩ ta wa mbarathi ihaarĩirio nĩ ũndũ wa mbaara; igũrũ rĩa mĩtwe yacio ciarĩ na kĩndũ gĩatariĩ ta thũmbĩ cia thahabu, na mothiũ ma cio maatariĩ ta ma andũ,
8  no ciarĩ na njuĩrĩ ta ya atumia. Namo magego ma cio maatariĩ ta ma mĩrũthi,
9  ningĩ ciarĩ na ngo cia kũgitĩra gĩthũri itariĩ ta ngo cia kũgitĩra gĩthũri cia kĩgera. Na mũgambo wa mathagu ma cio watariĩ ta mũgambo wa ngaari cia mbarathi iteng’erete cierekeire mbaara-inĩ.
10  Ningĩ irĩ na mĩting’oe ĩrĩ na mboora ta tũng’aurũ, na wathani wacio wa gũtuurithia andũ ihinda rĩa mĩeri ĩtano ũrĩ mĩting’oe-inĩ yacio.
11  Na irĩ na mũthamaki ũraciatha, nĩwe mũraika wa irima rĩrĩa rĩtarĩ gĩturi. Rĩĩtwa rĩake na Kĩhibirania nĩ Abadoni, no na Kĩngiriki etagwo Apolioni.
12  Haaro ĩmwe nĩ yahĩtũka. No rĩrĩ, harĩ na haaro ingĩ igĩrĩ iroka thutha wa maũndũ macio.
13  Nake mũraika wa gatandatũ akĩhuuha karumbeta gake. Na ngĩigua mũgambo ũmwe kuuma harĩ hĩa cia kĩgongona gĩa thahabu kĩrĩa kĩrĩ mbere ya Ngai
14  woiga ũũ kũrĩ mũraika ũcio wa gatandatũ warĩ na karumbeta: “Ohora araika arĩa ana mohetwo rũũĩ-inĩ rũrĩa rũnene rwa Farati.”
15  Na araika acio ana arĩa mahaarĩirio nĩ ũndũ wa ithaa na mũthenya na mweri o na mwaka makĩohorũo nĩguo morage gĩcunjĩ gĩa ithatũ kĩa andũ.
16  Na mũigana wa mbũtũ iria ciahaicĩte mbarathi warĩ 20,000 maita 10,000; nĩ ndaiguire mũigana wacio.
17  Na ũũ nĩguo mbarathi icio ndonire thĩinĩ wa kĩoneki ciatariĩ o hamwe na acio maacikarĩire: Maarĩ na ngo cia kũgitĩra gĩthũri cia rangi mũtune o ta mwaki, na wa mburuu ngwatu o na wa yerũ, na mĩtwe ya mbarathi icio yatariĩ ta mĩtwe ya mĩrũthi, na tũnua-inĩ twacio hooimaga mwaki na ndogo na ũbiriti.
18  Na gĩcunjĩ gĩa ithatũ kĩa andũ makĩũragwo nĩ mahũũra macio matatũ, mwaki na ndogo na ũbiriti iria cioimaga tũnua-inĩ twacio.
19  Nĩ gũkorũo wathani wa mbarathi icio ũrĩ tũnua-inĩ twacio o na mĩting’oe-inĩ yacio, tondũ mĩting’oe yacio ĩtariĩ ta nyoka na ĩrĩ na mĩtwe, na nĩ ituurithagia andũ nayo.
20  No andũ arĩa angĩ matooragirũo nĩ mahũũra macio matieririre mawĩra ma moko mao; matiatigire gũthathaiya ndaimono na mĩhianano ya thahabu na betha na gĩcango na mahiga na mbaũ, ĩrĩa ĩtangĩhota kuona kana kũigua kana gwĩtwara.
21  O na matieririre ciĩko ciao cia ũũragani kana cia ũragũri kana cia ngomanio itagĩrĩire o na kana cia ũici.
7  Thutha ũcio ngĩona araika ana marũgamĩte kona-inĩ iria inya cia thĩ, manyitĩte na makarũmia huho iria inya cia thĩ, nĩguo gũtikagĩe rũhuho rũkũhurutana thĩinĩ wa thĩ, kana iria-inĩ kana igũrũ rĩa mũtĩ o na ũmwe.
2  Ngĩcoka ngĩona mũraika ũngĩ akĩambata oimĩte mwena wa irathĩro, arĩ na mũhũũri wa Ngai ũrĩa ũtũũraga muoyo; na akĩanĩrĩra kũrĩ araika ana arĩa meetĩkĩrĩtio gũthũkia thĩ na iria,
3  akiuga atĩrĩ: “Mũtigathũkie thĩ kana iria o na kana mĩtĩ, nginya twambe tũrĩkie gwĩkĩra ngombo cia Ngai witũ mũhũũri mathiithi-inĩ ma cio.”
4  Na ngĩigua mũigana wa andũ arĩa meekĩrirũo mũhũũri, 144,000, arĩa meekĩrirũo mũhũũri kuuma mĩhĩrĩga-inĩ yothe ya ariũ a Isiraeli:
5  Kuuma mũhĩrĩga wa Juda 12,000 magĩĩkĩrũo mũhũũri;kuuma mũhĩrĩga wa Reubeni 12,000;kuuma mũhĩrĩga wa Gadi 12,000;
6  kuuma mũhĩrĩga wa Asheri 12,000;kuuma mũhĩrĩga wa Nafitali 12,000;kuuma mũhĩrĩga wa Manase 12,000;
7  kuuma mũhĩrĩga wa Simeoni 12,000;kuuma mũhĩrĩga wa Lawii 12,000;kuuma mũhĩrĩga wa Isakaru 12,000;
8  kuuma mũhĩrĩga wa Zebuluni 12,000;kuuma mũhĩrĩga wa Jusufu 12,000;kuuma mũhĩrĩga wa Benjamini 12,000 magĩĩkĩrũo mũhũũri.
9  Na rĩrĩ, thutha ũcio ngĩona andũ kĩrĩndĩ kĩnene, arĩa gũtarĩ mũndũ ũngĩahotire gũtara, kuuma ndũrĩrĩ-inĩ ciothe, na mĩhĩrĩga, na ikundi cia andũ, na thiomi, marũgamĩte mbere ya gĩtĩ kĩrĩa kĩa ũnene na mbere ya Gatũrũme, mehumbĩte kanjũ cia rangi mwerũ; na maanyitĩte makĩndũ na moko.
10  Na maanagĩrĩra na mũgambo mũnene makoiga: “Ũhonokio uumaga kũrĩ Ngai witũ, o ũcio ũikarĩire gĩtĩ kĩa ũnene, na kũrĩ Gatũrũme.”
11  Nao araika othe maarũgamĩte mathiũrũrũkĩirie gĩtĩ kĩu kĩa ũnene o hamwe na athuri acio, na ciũmbe iria inya, na makĩĩgũithia magĩturumithia mothiũ mao thĩ mbere ya gĩtĩ kĩu kĩa ũnene magĩthathaiya Ngai,
12  makiugaga ũũ: “Ameni! Rũgooco na riri na ũũgĩ na ngatho na gĩtĩo na hinya na ũhoti irotuĩka cia Ngai witũ tene na tene. Ameni.”
13  Na ũmwe wa athuri acio akĩnjũria atĩrĩ: “Andũ aya mehumbĩte kanjũ cia rangi mwerũ nĩa, na moimĩte kũ?”
14  Na niĩ ngĩmwĩra o hĩndĩ ĩyo atĩrĩ: “Mwathi wakwa, wee nĩwe ũĩ.” Nake akĩnjĩra ũũ: “Aya nĩ arĩa moimĩte thĩna-inĩ ũrĩa mũnene, na nĩ mathambĩtie kanjũ ciao na thakame ya Gatũrũme igatuĩka cia rangi mwerũ.
15  Nĩkĩo marĩ mbere ya gĩtĩ kĩa ũnene kĩa Ngai, na mamũrutagĩra ũtungata mũtheru mũthenya na ũtukũ thĩinĩ wa hekarũ yake; nake Ũcio ũikarĩire gĩtĩ kĩa ũnene nĩ agaatambũrũkia hema yake igũrũ rĩao.
16  Nao matikaahũta kana manyote rĩngĩ, o na matigaacinwo nĩ riũa kana ũrugarĩ o na ũrĩkũ mũnene,
17  tondũ Gatũrũme, o ũcio ũrĩ gatagatĩ-inĩ ga gĩtĩ kĩrĩa kĩa ũnene, nĩ akaamarĩithagia na akamatongoria akamatwara matherũkĩro-inĩ ma maĩ ma muoyo. Nake Ngai nĩ akaagiria maithori mothe kuuma maitho-inĩ mao.”
22  Na akĩnyonia rũũĩ rwa maĩ ma muoyo, rwahenagia ta gĩcicio rũgĩtherera kuuma gĩtĩ-inĩ kĩa ũnene kĩa Ngai na gĩa Gatũrũme
2  rũgereire gatagatĩ ka njĩra ĩrĩa nene ya itũũra rĩu. Mĩena yerĩ ya rũũĩ rũu haarĩ na mĩtĩ ya muoyo yarutaga maciaro 12 ma matunda, ĩgaciara o mweri. Namo mathangũ ma mĩtĩ ĩyo maarĩ ma kũhonia ndũrĩrĩ.
3  Na gũtigaakorũo na kĩrumi rĩngĩ. Ĩndĩ gĩtĩ kĩa ũnene kĩa Ngai o na gĩa Gatũrũme gĩgaakorũo thĩinĩ wa itũũra rĩu, na ngombo ciake nĩ ikaamũrutagĩra ũtungata mũtheru;
4  nacio nĩ ikoona ũthiũ wake, na rĩĩtwa rĩake rĩgaakorũo mathiithi-inĩ ma cio.
5  Ningĩ gũtigaacoka gũkorũo na ũtukũ, na itikaabatara ũtheri wa tawa o na kana ũtheri wa riũa, nĩ gũkorũo Jehova Ngai nĩ agaacimũrĩkagĩra, na igaathana irĩ athamaki tene na tene.
6  Akĩnjĩra atĩrĩ: “Ciugo ici nĩ cia kwĩhokeka na nĩ cia ma; Jehova, Ngai ũrĩa watongoririe anabii kũgerera roho wake, nĩ atũmĩte mũraika wake onie ngombo ciake maũndũ marĩa arĩ o mũhaka mekĩke ica ikuhĩ.
7  Atĩrĩrĩ, nĩ ngũka o narua. Gũkena nĩ mũndũ o wothe wathĩkagĩra ciugo cia ũrathi wa gĩkũnjo gĩkĩ.”
8  Niĩ Johana, nĩ niĩ ndaiguaga na ngeyonera maũndũ macio. Rĩrĩa ndamaiguire na ngĩmona-rĩ, ngĩĩgũithia thĩ nĩguo thathaiye magũrũ-inĩ ma mũraika ũcio wanyonagia maũndũ macio.
9  No we akĩnjĩra atĩrĩ: “Wĩmenyerere! Ndũgeke ũguo! Niĩ ndĩ ngombo o tawe o hamwe na ariũ a thoguo arĩa anabii na arĩa mathĩkagĩra ciugo cia gĩkũnjo gĩkĩ. Thathaiya Ngai.”
10  Ningĩ akĩnjĩra: “Ndũkahinge na mũhũũri ciugo cia ũrathi wa gĩkũnjo gĩkĩ, nĩ gũkorũo ihinda rĩrĩa rĩtuĩtwo rĩrĩ hakuhĩ.
11  Ũrĩa ũtarĩ mũthingu nĩ athiĩ na mbere na maũndũ matarĩ ma ũthingu, nake ũrĩa ũkoragwo atarĩ mũtheru nĩ athiĩ na mbere na ũhoro wake wa kwaga ũtheru; no ũrĩa mũthingu nĩ athiĩ na mbere na ũthingu, nake ũrĩa mũtheru athiĩ na mbere na ũtheru.
12  “‘Atĩrĩrĩ, nĩ ngũka o narua, na ndĩ na kĩheo kĩrĩa heanaga, nĩguo ndĩhe o mũndũ kũringana na ciĩko ciake.
13  Nĩ niĩ Alifa na Omega, wa mbere na wa mũthia, kĩambĩrĩria o na kĩrĩkĩrĩro.
14  Gũkena nĩ arĩa mathambagia kanjũ ciao, nĩgetha magĩe na kĩhooto gĩa gũthiĩ harĩ mĩtĩ ya muoyo na mahote kũingĩra thĩinĩ wa itũũra magereire ihingo-inĩ ciarĩo.
15  Nja nĩ ngui irĩ kuo na arĩa mekaga maũndũ ma ũgo na arĩa mamenyerete kwĩingĩria thĩinĩ wa ngomanio itagĩrĩire na oragani na ahoi mĩhianano na arĩa othe mendete na maragia maũndũ ma maheeni.’
16  “‘Niĩ, Jesu, ndatũmire mũraika wakwa agũkinyĩrie ũira wĩgiĩ maũndũ macio nĩ ũndũ wa ciũngano. Nĩ niĩ mũri wa Daudi na nĩ niĩ rũciaro rwake na njata ĩrĩa ĩcangararĩte ya rũcinĩ.’”
17  Na roho na mũhiki maikaraga makiugaga, “Ũka!” nake mũndũ wothe ũkũigua nĩ oige, “Ũka!” ũrĩa wothe mũnyotu nĩ oke; ũrĩa wothe ũkwenda nĩ anyue maĩ ma muoyo hatarĩ marĩhi.
18  “Ndĩraruta ũira harĩ mũndũ wothe ũrĩa ũkũigua ciugo cia ũrathi wa gĩkũnjo gĩkĩ: Mũndũ angĩongerera ũndũ harĩ maũndũ macio, Ngai nĩ akaamuongerera mahũũra marĩa mandĩkĩtwo gĩkũnjo-inĩ gĩkĩ;
19  na mũndũ o wothe angĩeheria ũndũ o na ũrĩkũ harĩ ciugo cia gĩkũnjo kĩa ũrathi ũyũ, Ngai nĩ akeeheria igai rĩake kuuma harĩ mĩtĩ ya muoyo na kuuma harĩ itũũra rĩrĩa itheru, maũndũ marĩa mandĩkĩtwo thĩinĩ wa gĩkũnjo gĩkĩ.
20  “Ũrĩa ũrutaga ũira wĩgiĩ maũndũ macio aroiga, ‘Ĩĩ, nĩ ngũka o narua.’” “Ameni! Ũka, Mwathani Jesu.”
21  Ũtugi mũnene wa Mwathani Jesu ũroikara hamwe na arĩa aamũre.
6  Na rĩrĩa Gatũrũme aahingũrire mũhũũri ũmwe wa ĩyo mũgwanja, ngĩona na ngĩigua kĩũmbe kĩmwe harĩ icio inya irĩ muoyo kĩoiga ũũ na mũgambo ũhaana marurumĩ: “Ũka!”
2  Na rĩrĩ, ngĩona mbarathi ya rangi mwerũ, na ũrĩa wamĩikarĩire aarĩ na ũta; na akĩheo thũmbĩ, agĩthiĩ akĩhootanaga nĩguo arĩkie ũhootani wake.
3  Rĩrĩa aahingũrire mũhũũri wa kerĩ, ngĩigua kĩũmbe gĩa kerĩ kĩrĩ muoyo kĩoiga: “Ũka!”
4  Mbarathi ĩngĩ ĩkiumĩra, nayo yarĩ ya rangi ta wa mwaki, nake ũrĩa wamĩikarĩire agĩtĩkĩrio kweheria thayũ thĩinĩ wa thĩ nĩguo andũ mathĩnjane, na akĩheo rũhiũ rũnene rwa njora.
5  Rĩrĩa aahingũrire mũhũũri wa gatatũ, ngĩigua kĩũmbe gĩa gatatũ kĩrĩ muoyo kĩoiga: “Ũka!” Na rĩrĩ, ngĩona mbarathi njirũ, na ũrĩa wamĩikarĩire aarĩ na ratiri ya gũthima guoko-inĩ gwake.
6  Ngĩigua kĩndũ ta mũgambo gatagatĩ-inĩ ga ciũmbe iria inya irĩ muoyo woiga ũũ: “Kĩbaba kĩa ngano kiumage dinari ĩmwe na ibaba ithatũ cia cairi ciumage dinari ĩmwe; na ndũgathũkie maguta ma ndamaiyũ na ndibei.”
7  Rĩrĩa aahingũrire mũhũũri wa kana, ngĩigua mũgambo wa kĩũmbe gĩa kana kĩrĩ muoyo woiga: “Ũka!”
8  Na rĩrĩ, ngĩona mbarathi ya rangi mũtheũku, na ũrĩa wamĩikarĩire aarĩ na rĩĩtwa Gĩkuũ. Na ooimĩtwo thutha nĩ Mbĩrĩra. Na makĩheo wathani igũrũ rĩa gĩcunjĩ kĩa inya gĩa thĩ, morage na rũhiũ rũraihu rwa njora, na ng’aragu, na mũrimũ wa kũrehe gĩkuũ, na nyamũ cia gĩthaka cia gũkũ thĩ.
9  Rĩrĩa aahingũrire mũhũũri wa gatano, ngĩona rungu rwa kĩgongona mĩoyo ya arĩa maathĩnjĩtwo nĩ ũndũ wa kiugo kĩa Ngai na nĩ ũndũ wa ũira ũrĩa maarutĩte.
10  Makĩanĩrĩra na mũgambo mũnene makiuga: “Wee Mwathani Ũrĩa Mũnene, o wee mũtheru na wa ma, nĩ nginya rĩ ũkwĩgirĩrĩria gũtuanĩra na kũrĩhĩria thakame itũ harĩ arĩa matũũraga thĩinĩ wa thĩ?”
11  Na makĩheo o mũndũ kanjũ ya rangi mwerũ, makĩrũo mahurũke ihinda rĩngĩ inyinyi, nginya rĩrĩa mũigana ũkaahinga wa ngombo iria ingĩ na ariũ a Ithe wao arĩa maarĩ hakuhĩ kũũragwo o tao.
12  Ngĩcoka ngĩona rĩrĩa aahingũrire mũhũũri wa gatandatũ, na gũkĩgĩa gĩthingithia kĩnene; narĩo riũa rĩkĩira o ta nguo ya ikũnia ĩthondeketwo na njuĩrĩ; naguo mweri wothe ũkĩhaana thakame,
13  na njata cia igũrũ ikĩgwa thĩ o ta ũrĩa mũkũyũ ũitaga ngũyũ itarĩ njĩru rĩrĩa wahurutwo nĩ rũhuho rũnene.
14  Narĩo igũrũ rĩkĩehera o ta gĩkũnjo kĩrakũnjwo, na irĩma ciothe na icigĩrĩra ciothe ikĩeherio handũ hacio.
15  Nao athamaki a thĩ, anene, atongoria a mbũtũ, itonga, arĩa marĩ hinya, ngombo ciothe, na andũ othe arĩa maarĩ na wĩyathi makĩĩhitha ngurunga-inĩ na ndwaro-inĩ cia mahiga irĩma-inĩ.
16  Nao meeraga irĩma na ndwaro icio ũũ: “Tũgwĩrei mũtũhithe kuuma harĩ ũthiũ wa Ũrĩa ũikarĩire gĩtĩ kĩa ũnene na kuuma harĩ mang’ũrĩ ma Gatũrũme,
17  nĩ gũkorũo mũthenya ũrĩa mũnene wa mang’ũrĩ mao nĩ mũkinyu, na nũũ ũngĩhota kũrũgama?”
21  Na ngĩona igũrũ rĩerũ o na thĩ njerũ; nĩ gũkorũo igũrũ rĩrĩa rĩa tene o na thĩ ĩrĩa ya tene nĩ ciathirĩte, na iria rĩtirĩ kuo rĩngĩ.
2  Ningĩ ngĩona itũũra rĩrĩa itheru, Jerusalemu Njerũ, rĩgĩikũrũka riumĩte igũrũ kũrĩ Ngai rĩhaarĩirio ta mũhiki agemeirio mũthuriwe.
3  Ngĩcoka ngĩigua mũgambo mũnene kuuma gĩtĩ-inĩ kĩrĩa kĩa ũnene woiga: “Atĩrĩrĩ, hema ya Ngai ĩrĩ hamwe na andũ, nake nĩ egũikarania nao, nao matuĩke andũ ake. Nake Ngai we mwene arĩkoragwo hamwe nao.
4  Na nĩ ekũmagiria maithori mothe mathire maitho-inĩ mao, na gĩkuũ gĩtigaacoka gũkorũo kuo rĩngĩ, o na gũcakaya kana kĩrĩro kana ruo. Maũndũ marĩa ma tene nĩ mathiru.”
5  Nake Ũrĩa waikarĩire gĩtĩ kĩrĩa kĩa ũnene akiuga: “Atĩrĩrĩ, nĩ kwerũhia ndĩrerũhia maũndũ mothe.” Ningĩ akiuga: “Andĩka, tondũ ciugo icio nĩ cia kwĩhokeka na nĩ cia ma.”
6  Na akĩnjĩra atĩrĩ: “Maũndũ macio nĩ mahingu! Nĩ niĩ Alifa na Omega, kĩambĩrĩria na kĩrĩkĩrĩro. Mũndũ o wothe mũnyotu nĩ ngaamũhe maĩ ma itherũkĩro rĩa maĩ ma muoyo hatarĩ marĩhi.
7  Mũndũ o wothe ũgũtooria nĩ akaagaya maũndũ macio, na nĩ ngaatuĩka Ngai wake nake atuĩke mũrũ wakwa.
8  No ha ũhoro wa iguoya na arĩa matarĩ wĩtĩkio na arĩa matarĩ atheru na marĩ magigi na oragani na arĩa meingĩragia thĩinĩ wa ngomanio itagĩrĩire na arĩa mekaga maũndũ ma ũgo na ahoi mĩhianano na arĩa othe maragia maheeni, igai rĩao rĩgaakorũo thĩinĩ wa iria rĩrĩa rĩakanaga mwaki na ũbiriti. Ũguo nĩ kuuga gĩkuũ kĩrĩa gĩa kerĩ.”
9  Nake mũraika ũmwe wa arĩa mũgwanja maarĩ na mbakũri iria mũgwanja ciaiyũire mahũũra mũgwanja ma mũico agĩũka akĩnjĩra atĩrĩ: “Ũka, na nĩ ngũkuonia mũhiki, mũtumia wa Gatũrũme.”
10  Kwoguo akĩnguua na hinya wa roho o nginya kĩrĩma-inĩ kĩarĩ kĩnene na kĩraihu na igũrũ, na akĩnyonia Jerusalemu itũũra rĩrĩa itheru rĩgĩikũrũka riumĩte igũrũ kũrĩ Ngai
11  na rĩarĩ na riri wa Ngai. Ũkengu warĩo watariĩ o ta ihiga rĩa goro mũno, ta ihiga rĩa njathibi rĩrahenia ta gĩcicio.
12  Rĩarĩ na rũthingo rũnene na rũraihu na igũrũ na ihingo 12 na ihingo-nĩ icio kwarĩ na araika 12, ningĩ ihingo-inĩ icio haandĩkĩtwo marĩĩtwa ma mĩhĩrĩga ĩrĩa 12 ya ariũ a Isiraeli.
13  Mwena wa irathĩro warĩ na ihingo ithatũ, mwena wa rũgongo ihingo ithatũ, mwena wa mũhuro ihingo ithatũ, na mwena wa ithũĩro ihingo ithatũ.
14  Rũthingo rwa itũũra rĩu ningĩ rwarĩ na mahiga 12 ma mũthingi, na igũrũ rĩamo haarĩ na marĩĩtwa 12 ma atũmwo arĩa 12 a Gatũrũme.
15  Na rĩrĩ, ũcio waaragia na niĩ aanyitĩte ithanjĩ rĩa thahabu rĩa gũthima nĩguo athime itũũra rĩu na ihingo ciarĩo o na rũthingo rwarĩo.
16  Itũũra rĩu nĩ rĩiganaine mĩena yothe, na ũraihu warĩo nĩ mũnene o ta wariĩ warĩo. Nake agĩthima itũũra rĩu akĩhũthĩra ithanjĩ rĩu, na rĩarĩ rĩa stadia 12,000; ũraihu warĩo na wariĩ o na ũraihu wa na igũrũ nĩ ciganaine.
17  Ningĩ agĩthima rũthingo rwarĩo, na rwarĩ rwa mĩkono 144 kũringana na gĩthimi kĩa mũndũ, na ihinda-inĩ o rĩu gĩthimi kĩa mũraika.
18  Rĩu-rĩ, rũthingo rũu rwathondeketwo na njathibi, narĩo itũũra rĩu rĩarĩ rĩa thahabu theru o ta gĩcicio gĩtheru biũ.
19  Mĩthingi ya rũthingo rwa itũũra rĩu yagemetio na mĩthemba yothe ya mahiga ma goro: mũthingi wa mbere warĩ wa njathibi, wa kerĩ safia, wa gatatũ kalikedoni, wa kana emeradi,
20  wa gatano sadonikisi, wa gatandatũ saridisi, wa mũgwanja krisolito, wa kanana beroli, wa kenda topazi, wa ikũmi krisoprasi, wa ikũmi na ĩmwe hayacinithi, na wa ikũmi na igĩrĩ amethuthito.
21  Ningĩ ihingo icio 12 ciarĩ ruru 12; o kĩhingo gĩathondeketwo na ruru ĩmwe. Nayo njĩra ĩrĩa nene ya itũũra rĩu yarĩ ya thahabu theru, o ta gĩcicio gĩtheru biũ.
22  Na ndionire hekarũ thĩinĩ warĩo, tondũ Jehova Ngai Mwene-Hinya-Wothe nĩwe hekarũ yarĩo, o nake Gatũrũme no hekarũ yarĩo.
23  Ningĩ itũũra rĩu rĩtibataraga ũtheri wa riũa o na kana wa mweri, nĩ gũkorũo riri wa Ngai nĩguo ũrĩmũrĩkagĩra, na tawa warĩo nĩ Gatũrũme.
24  Nacio ndũrĩrĩ nĩ igaathiaga na ũtheri warĩo, nao athamaki a thĩ nĩ makaarehe riri wao thĩinĩ warĩo.
25  Ihingo ciarĩo itikaahingwo mũthenya o na rĩ, nĩ gũkorũo kũu gũtigaakoragwo na ũtukũ.
26  Na nĩ makaarehe riri na gĩtĩo kĩa ndũrĩrĩ thĩinĩ warĩo.
27  No kĩndũ o gĩothe kĩrĩ thahu na mũndũ o wothe wĩkaga maũndũ marĩ magigi na mũheenania ndakaarĩtonya o na atĩa; arĩa mandĩkĩtwo gĩkũnjo-inĩ kĩa muoyo gĩa Gatũrũme no o magaatonya.
13  Nayo ĩkĩrũgama ĩĩhandĩte mũthanga-inĩ wa iria. Na ngĩona nyamũ ya gĩthaka ĩkĩambata kuuma iria-inĩ, na yarĩ na hĩa ikũmi na ciongo mũgwanja, na hĩa-inĩ ciayo yarĩ na thũmbĩ ikũmi ng’emie, no ciongo-inĩ ciayo yarĩ na marĩĩtwa ma kũruma Ngai.
2  Na rĩrĩ, nyamũ ĩyo ya gĩthaka ndonire yahaanaga ngarĩ, no magũrũ mayo maatariĩ ta ma nduba, nako kanua kayo gaatariĩ ta kanua ka mũrũthi. Nayo ndamathia ĩyo ĩkĩhe nyamũ ĩyo hinya wayo na gĩtĩ kĩayo kĩa ũnene na wathani mũnene.
3  Ngĩona atĩ kĩongo kĩmwe kĩayo kĩoonekaga ta kĩarĩ kĩgurarie na kĩronda gĩa gĩkuũ, no kĩronda kĩu gĩa gĩkuũ nĩ kĩahonete, na thĩ yothe ĩkĩrũmĩrĩra nyamũ ĩyo ya gĩthaka ĩkenetio nĩyo.
4  Nao magĩthathaiya ndamathia ĩyo tondũ nĩ yaheete nyamũ ĩyo ya gĩthaka wathani, na magĩthathaiya nyamũ ĩyo ya gĩthaka makiugaga ũũ: “Nũũ ũtariĩ ta nyamũ ĩno ya gĩthaka, na nũũ ũngĩhota kũrũa nayo?”
5  Nayo ĩkĩheo kanua kaaragia maũndũ manene o na ma kũruma Ngai, na ĩkĩheo wathani wa gwĩka maũndũ ihinda rĩa mĩeri 42.
6  Nayo ĩgĩtumũra kanua kayo na irumi kwerekera Ngai nĩguo ĩrume rĩĩtwa rĩake na gĩikaro gĩake, arĩa maikaraga igũrũ.
7  Ĩgĩtĩkĩrio kũrũa mbaara na arĩa aamũre na kũmatooria, na ĩkĩheo wathani igũrũ rĩa mĩhĩrĩga yothe na ikundi cia andũ na thiomi na ndũrĩrĩ.
8  Nao arĩa othe matũũraga thĩinĩ wa thĩ nĩ makaamĩthathaiya. Na kuuma o kĩambĩrĩria gĩa thĩ, gũtirĩ o na ũmwe wao ũrĩ wandĩkwo rĩĩtwa rĩake thĩinĩ wa gĩkũnjo kĩa muoyo gĩa Gatũrũme o ũcio wathĩnjirũo.
9  Mũndũ o wothe ũrĩ na gũtũ nĩ aigue.
10  Mũndũ o wothe wathĩrĩirũo gũtahwo, nĩ agaatahwo. Mũndũ o wothe ũkooragana na rũhiũ rwa njora, no mũhaka akooragwo na rũhiũ rwa njora. Hau nĩho arĩa aamũre mabataraga ũkirĩrĩria na wĩtĩkio.
11  Ngĩcoka ngĩona nyamũ ĩngĩ ya gĩthaka ĩkĩambata yumĩte thĩinĩ wa thĩ, na yarĩ na hĩa igĩrĩ ta gatũrũme, no ĩkĩambĩrĩria kwaria ta ndamathia.
12  Nayo ĩhũthagĩra wathani wothe wa nyamũ ĩrĩa ya mbere ya gĩthaka o ĩkĩonagwo nĩyo. Ningĩ nĩ ĩtũmaga thĩ o hamwe na aikari ayo mathathaiye nyamũ ya mbere ya gĩthaka, ĩrĩa kĩronda kĩayo gĩa gĩkuũ kĩahonire.
13  Na nĩ yonanagia imenyithia nene, nginya gũtũma mwaki ũikũrũke thĩ kuuma igũrũ andũ makĩonaga.
14  Ĩhĩtithagia arĩa maikaraga thĩinĩ wa thĩ kũgerera imenyithia iria yetĩkĩririo kuonania nyamũ ĩyo ya gĩthaka ĩkĩonaga, o ĩkĩraga arĩa maikaraga thĩinĩ wa thĩ mathondeke mũhianano wa nyamũ ya gĩthaka ĩrĩa yarĩ na kĩronda kĩa rũhiũ rwa njora no ĩkĩhona.
15  Ningĩ ĩgĩtĩkĩrio kũhe mũhianano ũcio wa nyamũ ya gĩthaka mĩhũmũ, nĩguo mũhianano ũcio wa nyamũ ya gĩthaka warie na ũtũme arĩa othe maregaga gũthathaiya mũhianano ũcio wa nyamũ ya gĩthaka moragwo.
16  Na yathaga andũ othe na hinya—anini na anene, arĩa atongu na arĩa athĩni, arĩa marĩ wĩyathi o na ngombo⁠—atĩ magĩrĩirũo gwĩkĩrũo rũũri guoko-inĩ kwao kwa ũrĩo kana thiithi-inĩ,
17  na atĩ gũtirĩ mũndũ ũngĩgũra kana endie o tiga mũndũ ũrĩ na rũũri rũu, rĩĩtwa rĩa nyamũ ĩyo ya gĩthaka kana namba ya rĩĩtwa rĩayo.
18  Haha nĩho habataraga ũũgĩ: Mũndũ ũrĩa ũrĩ na ũtaũku nĩ atare namba ya nyamũ ĩyo ya gĩthaka, tondũ nĩ namba ya mũndũ, na namba yayo nĩ 666.
14  Na rĩrĩ, ngĩcoka ngĩona Gatũrũme arũgamĩte Kĩrĩma-inĩ gĩa Zayuni, arĩ hamwe na andũ 144,000 arĩa mandĩkĩtwo rĩĩtwa rĩake na rĩĩtwa rĩa Ithe mathiithi-inĩ mao.
2  Ngĩigua mũgambo ũkiuma igũrũ ũtariĩ ta mũgambo wa maĩ maingĩ na ta mũgambo wa marurumĩ manene; na mũgambo ũcio ndaiguire watariĩ ta wa aini maraina makĩhũũraga inanda ciao cia mũgeeto.
3  Na maainaga rwĩmbo rũtariĩ ta rwĩmbo rwerũ marĩ mbere ya gĩtĩ kĩrĩa kĩa ũnene na mbere ya ciũmbe iria inya irĩ muoyo na athuri, na gũtirĩ mũndũ ũngĩahotire kwĩruta rwĩmbo rũu o tiga acio 144,000, arĩa magũrĩtwo kuuma thĩ.
4  Acio nĩ arĩa matethahirie na atumia; nao nĩ thingi. Acio nĩ arĩa marũmagĩrĩra Gatũrũme o kũrĩa guothe athiaga. Maagũrirũo kuuma harĩ andũ matuĩke maciaro ma mbere harĩ Ngai na harĩ Gatũrũme,
5  na gũtirĩ maheeni moonekire tũnua-inĩ twao; matirĩ kameni.
6  Na ngĩona mũraika ũngĩ akĩũmbũkĩra igũrũ gatagatĩ arĩ na ũhoro mwega wa tene na tene nĩguo ahunjĩrie andũ arĩa maikaraga thĩinĩ wa thĩ, ndũrĩrĩ ciothe na mĩhĩrĩga na thiomi na ikundi cia andũ.
7  Na ooigaga na mũgambo mũnene atĩrĩ: “Mwĩtigĩrei Ngai na mũmũgooce, tondũ ithaa rĩake rĩa ituĩro nĩ ikinyu, nĩ ũndũ ũcio thathaiyai Ũrĩa wombire igũrũ na thĩ na iria o na matherũkĩro ma maĩ.”
8  Na mũraika ũngĩ wa kerĩ, akĩrũmĩrĩra akiuga: “Nĩ agwĩte! Babuloni Ũrĩa Mũnene nĩ agwĩte, ũcio ũratũmaga ndũrĩrĩ ciothe inyue ndibei ya merirĩria ma ngomanio ciake itagĩrĩire!”
9  Na mũraika ũngĩ, wa gatatũ, akĩmarũmĩrĩra akiuga na mũgambo mũnene atĩrĩ: “Mũndũ o wothe angĩthathaiya nyamũ ĩyo ya gĩthaka na mũhianano wayo na ekĩrũo rũũri thiithi-inĩ wake kana guoko-inĩ gwake,
10  o nake nĩ akaanyua ndibei ya marakara ma Ngai ĩrĩa ĩgaaitĩrĩrũo gĩkombe-inĩ kĩa mang’ũrĩ Make ĩtatukanĩtio na kĩndũ, na nĩ akaaherithio na mwaki na ũbiriti arĩ mbere ya araika arĩa atheru na mbere ya Gatũrũme.
11  Nayo ndogo ya iherithia rĩao ĩtũũraga yambataga tene na tene, na mũthenya na ũtukũ matikoragwo na ũhurũko, acio mathathayagia nyamũ ĩyo ya gĩthaka na mũhianano wayo na mũndũ o wothe wĩkĩragwo rũũri rwa rĩĩtwa rĩayo.
12  Hau nĩho arĩa aamũre mabataraga ũkirĩrĩria, o acio mathĩkagĩra maathani ma Ngai na makarũmia biũ wĩtĩkio harĩ Jesu.”
13  Na ngĩigua mũgambo woima igũrũ ũkiuga, “Andĩka atĩrĩ: Gũkena nĩ arĩa akuũ, o acio makuaga marĩ na ũiguano na Mwathani kuuma rĩu gũthiĩ na mbere. Ũguo nĩguo roho ũkuuga, nĩ mahurũke mawĩra mao maritũ, tondũ maũndũ marĩa meekire mathiaga hamwe nao.”
14  Na rĩrĩ, ngĩcoka ngĩona itu rĩa rangi mwerũ, na haarĩ mũndũ watariĩ ta mũrũ wa mũndũ warĩikarĩire, arĩ na thũmbĩ ya thahabu kĩongo-inĩ gĩake na rũhiũ rũũgĩ rwa kũgetha guoko-inĩ gwake.
15  Mũraika ũngĩ akiuma harĩa hatheru ha hekarũ, akĩra ũcio waikarĩire itu rĩu na mũgambo mũnene atĩrĩ: “Ikia rũhiũ rwaku ũgethe, tondũ ithaa rĩa kũgetha nĩ ikinyu, nĩ gũkorũo magetha ma thĩ nĩ makũrũ biũ.”
16  Nake ũcio waikarĩire itu agĩikia rũhiũ rwake thĩinĩ wa thĩ, nayo thĩ ĩkĩgethwo.
17  Na mũraika o ũngĩ akiuma hau hatheru ha hekarũ kũu igũrũ, na o nake aarĩ na rũhiũ rũũgĩ rwa kũgetha.
18  Ningĩ mũraika ũngĩ akiuma kĩgongona-inĩ, na aarĩ na wathani igũrũ rĩa mwaki. Na akĩanĩrĩra ũcio warĩ na rũhiũ rũũgĩ rwa kũgetha na mũgambo mũnene akĩmwĩra: “Ikia rũhiũ rwaku rwa kũgetha na ũcokanĩrĩrie imanjĩka cia mũthabibũ wa thĩ, tondũ thabibũ ciaguo nĩ njĩru.”
19  Nake mũraika ũcio agĩikia rũhiũ rwake thĩinĩ wa thĩ na agĩcokanĩrĩria mũthabibũ wa thĩ, akĩũikia kĩhihĩro-inĩ kĩrĩa kĩnene kĩa ndibei kĩa marakara ma Ngai.
20  Kĩhihĩro kĩu kĩa ndibei gĩkĩrangarangwo nja ya itũũra, na thakame ĩkĩambata kuuma kĩhihĩro-inĩ kĩu kĩa ndibei ĩgĩkinya mĩkwa-inĩ ya kanua ka mbarathi, na ĩgĩtherema itĩna rĩa stadia 1,600.
19  Thutha ũcio ngĩigua kĩndũ gĩatariĩ ta mũgambo mũnene wa kĩrĩndĩ kĩnene kũu igũrũ. Makiuga: “Goocai Ja! Ũhonokio na riri na hinya nĩ cia Ngai witũ,
2  nĩ gũkorũo matuĩro make nĩ ma ma na nĩ ma ũthingu. Tondũ nĩ ahingĩtie ituĩro harĩ mũmaraya ũrĩa mũnene ũthũkĩtie thĩ na ngomanio ciake itagĩrĩire, na nĩ arĩhĩirie thakame ya ngombo ciake ĩrĩa ĩrĩ moko-inĩ ma mũmaraya ũcio.”
3  O hĩndĩ ĩyo riita rĩa kerĩ makiuga: “Goocai Ja! Na ndogo ya mũmaraya ũcio ĩtũũraga yambataga tene na tene.”
4  Na athuri arĩa 24 na ciũmbe iria inya irĩ muoyo makĩĩgũithia thĩ na magĩthathaiya Ngai o we ũikaragĩra gĩtĩ kĩa ũnene makiuga: “Ameni! Goocai Ja!”
5  Ningĩ mũgambo ũkiuma gĩtĩ-inĩ kĩu kĩa ũnene ũkiuga: “Goocagai Ngai witũ, inyuĩ ngombo ciake ciothe, o inyuĩ mũmwĩtigĩrĩte, arĩa anini o na arĩa anene.”
6  Na ngĩigua kĩndũ gĩatariĩ ta mũgambo wa kĩrĩndĩ kĩnene na ta mũgambo wa maĩ maingĩ na ta mũgambo wa marurumĩ manene. Makiuga: “Goocai Ja, nĩ gũkorũo Jehova Ngai witũ, o we Mwene-Hinya-Wothe, nĩ ambĩrĩirie gwathana arĩ mũthamaki!
7  Nĩ tũkenei na tũcanjamũke mũno na tũmũgooce, tondũ ũhiki wa Gatũrũme nĩ mũkinyu nake mũtumia wake nĩ ehaarĩirie.
8  Mũhiki ũcio nĩ etĩkĩrĩtio kwĩhumba nguo irahenia, theru, njega cia gatani—nĩ gũkorũo gatani ĩyo njega ĩrũgamĩrĩire ciĩko cia ũthingu cia arĩa aamũre.”
9  Na akĩnjĩra atĩrĩ, “Andĩka ũũ: Gũkena nĩ arĩa manyitĩtwo ũgeni iruga-inĩ rĩa hwaĩ-inĩ rĩa ũhiki wa Gatũrũme.” Ningĩ, akĩnjĩra: “Icio nĩcio ciugo cia ma cia Ngai.”
10  Ndaigua ũguo ngĩĩgũithia thĩ magũrũ-inĩ make nĩguo ndĩmũthathaiye. No we akĩnjĩra: “Wĩmenyerere! Ndũgeke ũguo! Niĩ ndĩ ngombo o tawe o hamwe na ariũ a thoguo arĩa maheetwo wĩra wa kũruta ũira wĩgiĩ Jesu. Thathaiya Ngai! Nĩ ũndũ kũruta ũira wĩgiĩ Jesu nĩguo muoroto wa ũrathi.”
11  Ngĩona igũrũ rĩhingũkĩte, na rĩrĩ, haarĩ mbarathi ya rangi mwerũ. Nake ũrĩa wamĩikarĩire etagwo Mwĩhokeku na wa Ma, na atuanagĩra na akarũa mbaara na ũthingu.
12  Maitho make nĩ rũrĩrĩmbĩ rwa mwaki, na mũtwe-inĩ wake arĩ na thũmbĩ nyingĩ ng’emie. Arĩ na rĩĩtwa rĩandĩkĩtwo gũtarĩ mũndũ o na ũrĩkũ ũrĩũĩ tiga we mwene,
13  ehumbĩte nguo ya igũrũ ĩrĩ na tũmeni twa thakame, na etagwo Kiugo kĩa Ngai.
14  Ningĩ, mbũtũ cia igũrũ ciamũrũmĩrĩire cikarĩire mbarathi cia rangi mwerũ, na ciehumbĩte nguo cia rangi mwerũ, theru cia gatani njega.
15  Na kanua-inĩ gake hagacomoka rũhiũ rwa njora rũraihu na rũũgĩ, rwa kũhũũra ndũrĩrĩ, na nĩ agaacirĩithia na rũthanju rwa kĩgera. Makĩria ma ũguo-rĩ, nĩ akaaranga kĩhihĩro kĩa ndibei kĩa marakara ma mang’ũrĩ ma Ngai Mwene-Hinya-Wothe.
16  Nguo-inĩ yake ya igũrũ, kĩero-inĩ gĩake, arĩ na rĩĩtwa rĩandĩke, Mũthamaki wa athamaki na Mwathani wa athani.
17  Ningĩ ngĩona mũraika arũgamĩte riũa-inĩ, na akĩanĩrĩra na mũgambo mũnene akĩra nyoni ciothe iria ciũmbũkagĩra igũrũ gatagatĩ ũũ: “Ũkai haha, ũnganai hamwe iruga-inĩ rĩrĩa inene rĩa hwaĩ-inĩ rĩa Ngai,
18  nĩgetha mũrĩe nyama cia athamaki na nyama cia atongoria a mbũtũ na nyama cia andũ marĩ hinya na nyama cia mbarathi na nyama cia arĩa macihaicĩte, na nyama cia andũ othe, cia arĩa marĩ na wĩyathi na cia ngombo na cia arĩa anini o hamwe na arĩa anene.”
19  Na ngĩona nyamũ ĩrĩa ya gĩthaka na athamaki a thĩ na mbũtũ ciao monganĩte hamwe nĩguo marũe na ũrĩa ũikarĩire mbarathi ĩyo na marũe na mbũtũ yake.
20  Nayo nyamũ ĩyo ya gĩthaka ĩkĩnyitwo o hamwe na mũnabii wa maheeni ũrĩa woonanagia imenyithia mbere yayo cia kũhĩtithia arĩa maamũkĩrĩte rũũri rwa nyamũ ĩyo ya gĩthaka na arĩa mathathayagia mũhianano wayo. Nake mũnabii ũcio arĩ o muoyo,  hamwe na nyamũ ĩyo, magĩikio thĩinĩ wa iria rĩa mwaki wa ũbiriti.
21  No acio angĩ makĩũragwo na rũhiũ rũraihu rwa njora rũrĩa rwacomokete kanua-inĩ ka ũrĩa waikarĩire mbarathi ĩyo. Nacio nyoni ciothe ikĩhũnio nĩ nyama ciao.
5  Na guoko-inĩ kwa ũrĩo kwa Ũcio waikarĩire gĩtĩ kĩu kĩa ũnene ngĩona gĩkũnjo kĩandĩke mĩena yerĩ, kĩhingĩtwo biũ na mĩhũũri mũgwanja.
2  Na ngĩona mũraika ũrĩ na hinya akĩanĩrĩra na mũgambo mũnene ũũ: “Nũũ mwagĩrĩru wa kũhingũra gĩkũnjo kĩu na kũrutania mĩhũũri yakĩo?”
3  No gũtirĩ mũndũ kũu igũrũ kana gũkũ thĩ o na kana rungu rwa thĩ ũngĩahotire kũhingũra gĩkũnjo kĩu kana gũkĩrora thĩinĩ.
4  Na niĩ ngĩrĩra mũno tondũ gũtionekire mũndũ mwagĩrĩru wa kũhingũra gĩkũnjo kĩu kana gũkĩrora thĩinĩ.
5  No ũmwe wa athuri acio akĩnjĩra atĩrĩ: “Tiga kũrĩra. Atĩrĩrĩ, Mũrũthi ũrĩa wa mũhĩrĩga wa Juda, ũcio mũri wa Daudi nĩ ahootanĩte, nĩguo ahingũre gĩkũnjo kĩu na mĩhũũri yakĩo mũgwanja.”
6  Na gatagatĩ ga gĩtĩ kĩu kĩa ũnene na ciũmbe iria inya irĩ muoyo na gatagatĩ ka athuri acio ngĩona gatũrũme koonekaga ta karĩ gathĩnje, karĩ na hĩa mũgwanja na maitho mũgwanja, na maitho macio marũgamĩrĩire maroho marĩa mũgwanja ma Ngai marĩa matũmĩtwo thĩinĩ wa thĩ yothe.
7  Nake akiumĩra o rĩmwe na agĩthiĩ agĩkĩoya kuuma guoko-inĩ kwa ũrĩo kwa Ũcio waikarĩire gĩtĩ kĩa ũnene.
8  Na rĩrĩa ooire gĩkũnjo kĩu, ciũmbe iria inya irĩ muoyo na athuri acio 24 makĩĩgũithia thĩ mbere ya Gatũrũme, na o ũmwe wao aarĩ na kĩnanda kĩa mũgeeto na mbakũri cia thahabu ciyũrĩte ũbumba. (Ũbumba ũcio ũrũgamĩrĩire mahoya ma andũ arĩa aamũre.)
9  Na nĩ kũina maainaga rwĩmbo rwerũ, makoiga atĩrĩ: “Nĩ wagĩrĩire kuoya gĩkũnjo kĩu na ũhingũre mĩhũũri yakĩo, nĩ gũkorũo wee nĩ wathĩnjirũo na kũgerera thakame yaku ũkĩgũrĩra Ngai andũ kuuma mĩhĩrĩga-inĩ yothe na thiomi na ikundi cia andũ na ndũrĩrĩ,
10  na ũkĩmatua ũthamaki na athĩnjĩri-Ngai matungatagĩre Ngai witũ, na nĩo a gwathana marĩ athamaki igũrũ rĩa thĩ.”
11  Ngĩcoka ngĩona, na ngĩigua mũgambo wa araika aingĩ mathiũrũrũkĩirie gĩtĩ kĩu kĩa ũnene na ciũmbe iria irĩ muoyo na athuri acio, naguo mũigana wao warĩ ngiri makũmi maingĩ maita ngiri makũmi maingĩ na ngiri nyingĩ maita ngiri nyingĩ,
12  na maanagĩrĩra na mũgambo mũnene makoiga: “Gatũrũme o ũcio wathĩnjirũo nĩ agĩrĩire kwamũkĩra hinya na ũtonga na ũũgĩ na ũhoti na gĩtĩo na riri na kĩrathimo.”
13  Na ngĩigua ciũmbe ciothe igũrũ na thĩinĩ wa thĩ na rungu rwa thĩ na thĩinĩ wa iria, na indo ciothe iria irĩ thĩinĩ wacio, ikiuga: “Ũrĩa ũikarĩire gĩtĩ kĩa ũnene o na Gatũrũme marogĩa na kĩrathimo na gĩtĩo na riri na ũhoti tene na tene.”
14  Ciũmbe icio inya irĩ muoyo cioigaga: “Ameni!” nao athuri acio makĩĩgũithia thĩ na magĩthathaiya.
15  Na ngĩona kĩmenyithia kĩngĩ igũrũ, kĩnene na kĩa magegania, araika mũgwanja marĩ na mahũũra mũgwanja. Acio nĩo a mũico, tondũ marakara ma Ngai magaakinyio mũthia kũgerera harĩ o.
2  Na ngĩona kĩndũ kĩhaana iria rĩa gĩcicio gĩtukanĩtio na mwaki, na arĩa maatooretie nyamũ ĩrĩa ya gĩthaka na mũhianano wayo na namba ya rĩĩtwa rĩayo maarũgamĩte hakuhĩ na iria rĩu rĩa gĩcicio manyitĩte inanda cia mũgeeto cia Ngai.
3  Maainaga rwĩmbo rwa Musa ngombo ya Ngai, na rwĩmbo rwa Gatũrũme, makoiga ũũ: “Jehova Ngai, wee Mwene-Hinya-Wothe, mawĩra maku nĩ manene na ma magegania. Njĩra ciaku nĩ cia ũthingu na cia ma, o wee Mũthamaki wa tene na tene.
4  Nũũ kũna ũtegũgwĩtigĩra, wee Jehova, na agooce rĩĩtwa rĩaku tondũ wee nowe wiki mwĩhokeku? Nĩ gũkorũo ndũrĩrĩ ciothe nĩ igooka na ithathaiye irĩ mbere yaku, tondũ matuĩro maku ma ũthingu nĩ maguũrĩtio.”
5  Thutha wa maũndũ macio ngĩona harĩa hatheru ha hema ya ũira kũu igũrũ hahingũrũo,
6  nao araika acio mũgwanja maarĩ na mahũũra macio mũgwanja makiuma harĩa hatheru mehumbĩte nguo theru na irahenia cia gatani, na makeyoha mĩcibi ya thahabu ithũri-inĩ ciao.
7  Na kĩũmbe kĩmwe harĩ iria inya irĩ muoyo gĩkĩnengera araika acio mũgwanja mbakũri mũgwanja cia thahabu iria ciaiyũrĩte marakara ma Ngai, ũrĩa ũtũũraga tene na tene.
8  Naho hau hatheru hakĩiyũra ndogo nĩ ũndũ wa riri wa Ngai na nĩ ũndũ wa hinya wake, na gũtirĩ mũndũ wahotire gũtonya hau hatheru o nginya rĩrĩa mahũũra macio mũgwanja ma araika acio mũgwanja maathirire.
20  Na ngĩona mũraika agĩikũrũka kuuma igũrũ arĩ na cabi ya irima rĩrĩa rĩtarĩ gĩturi na guoko-inĩ gwake anyitĩte mũnyororo mũnene.
2  Akĩnyita ndamathia ĩrĩa, na noyo nyoka ĩrĩa ya tene, o we wĩtagwo Mũcukani na Shaitani, akĩmuoha ihinda rĩa mĩaka 1,000.
3  Akĩmũikia irima rĩrĩa rĩtarĩ gĩturi, akĩrĩhinga na akĩrĩĩkĩra mũhũũri, nĩguo ndagacoke kũhĩtithia ndũrĩrĩ rĩngĩ o nginya mĩaka ĩyo 1,000 ĩthire. Thutha ũcio no mũhaka ohorũo o kahinda kanini.
4  Ningĩ ngĩona itĩ cia ũnene, na arĩa maacikarĩire makĩheo wathani wa gũtuanĩra ciira. Ngĩona mĩoyo ya arĩa manoragwo nĩ ũndũ wa ũira ũrĩa maarutire wĩgiĩ Jesu na nĩ ũndũ wa kwaria ũhoro wa Ngai, na arĩa mataathathaĩtie nyamũ ĩyo ya gĩthaka kana mũhianano wayo na mataamũkĩrĩte rũũri rwayo mathiithi-inĩ na guoko-inĩ kwao. Magĩcoka muoyo na magĩathana marĩ athamaki hamwe na Kristo ihinda rĩa mĩaka 1,000.
5  (Andũ acio angĩ akuũ matiacokire muoyo o nginya rĩrĩa mĩaka ĩyo 1,000 yathirire.) Ũcio nĩguo ũriũkio ũrĩa wa mbere.
6  Gũkena na gũthera nĩ mũndũ o wothe ũkaanyitanĩra harĩ ũriũkio ũcio wa mbere; acio gĩkuũ kĩrĩa gĩa kerĩ gĩtirĩ na wathani igũrũ rĩao, no magaatuĩka athĩnjĩri-Ngai a gũtungatĩra Ngai na Kristo, na magaathana marĩ athamaki hamwe nake ihinda rĩa mĩaka ĩyo 1,000.
7  Na rĩrĩ, mĩaka ĩyo 1,000 yathira o ro ũguo, Shaitani nĩ akoohorũo kuuma kĩoho-inĩ gĩake,
8  nake nĩ agaathiĩ kũhĩtithia ndũrĩrĩ icio irĩ kona-inĩ iria inya cia thĩ, Gogu na Magogu, nĩguo acicokanĩrĩrie hamwe nĩ ũndũ wa mbaara. Mũigana wao ũtariĩ ta mũthanga wa iria.
9  Nao magĩthiĩ kũndũ guothe thĩinĩ wa thĩ na magĩthiũrũrũkĩria kambĩ ya arĩa aamũre o na itũũra rĩrĩa rĩendetwo. No mwaki ũkiuma igũrũ ũkĩmaniina.
10  Nake Mũcukani ũcio wamahĩtithagia agĩikio thĩinĩ wa iria rĩa mwaki na ũbiriti, kũrĩa nyamũ ĩrĩa ya gĩthaka hamwe na mũnabii ũrĩa wa maheeni maarĩ; na makaaherithio mũthenya na ũtukũ tene na tene.
11  Na ngĩona gĩtĩ kĩnene mũno kĩa ũnene kĩa rangi mwerũ na Ũrĩa wagĩikarĩire. Nayo thĩ na igũrũ ikĩũra ikĩehera mbere yake, na itiacokire kuonerũo handũ rĩngĩ.
12  Na ngĩona akuũ, arĩa anene na anini, marũgamĩte mbere ya gĩtĩ kĩrĩa kĩa ũnene, na ikũnjo ikĩhingũrũo. No gĩkũnjo kĩngĩ gĩkĩhingũrũo; nĩkĩo gĩkũnjo kĩa muoyo. Arĩa akuũ magĩtuĩrũo kuumana na maũndũ marĩa maandĩkĩtwo ikũnjo-inĩ icio kũringana na ciĩko ciao.
13  Narĩo iria rĩkĩruta akuũ arĩa maarĩ thĩinĩ warĩo, na gĩkuũ na Mbĩrĩra ikĩruta akuũ arĩa maarĩ thĩinĩ wacio, na o mũndũ agĩtuĩrũo kũringana na ciĩko ciake.
14  Na gĩkuũ na Mbĩrĩra igĩikio thĩinĩ wa iria rĩu rĩa mwaki. Ũguo nĩ kuuga gĩkuũ kĩrĩa gĩa kerĩ, iria rĩa mwaki.
15  Makĩria ma ũguo, mũndũ o wothe ũtaandĩkĩtwo thĩinĩ wa ibuku rĩa muoyo nĩ aaikirio iria-inĩ rĩu rĩa mwaki.
1  Ũyũ nĩguo ũguũrio wa Jesu Kristo, ũrĩa Ngai aamũheire, nĩgetha onie ngombo ciake maũndũ marĩa arĩ o mũhaka mekĩke ica ikuhĩ. Na agĩtũma mũraika wake na akĩwonania na njĩra ya imenyithia kũgerera harĩ we kũrĩ Johana ngombo yake,
2  nake akĩruta ũira wĩgiĩ kiugo kĩrĩa Ngai aaheanire na wĩgiĩ ũira ũrĩa Jesu Kristo aaheanire, wĩgiĩ maũndũ mothe marĩa oonire.
3  Gũkena-rĩ, nĩ mũndũ ũrĩa ũthomaga anĩrĩire na arĩa maiguaga ciugo cia ũrathi ũyũ o na arĩa marũmagĩrĩra maũndũ marĩa mandĩkĩtwo thĩinĩ waguo, nĩ gũkorũo ihinda rĩrĩa rĩtuĩtwo rĩrĩ hakuhĩ.
4  Nĩ niĩ Johana, kũrĩ ciũngano iria mũgwanja irĩ gĩcigo-inĩ kĩa Asia: Mũrogĩa na ũtugi mũnene na thayũ kuuma kũrĩ “Ũrĩa ũrĩ ho na nowe warĩ ho na nowe ũroka,” na kuuma kũrĩ maroho marĩa mũgwanja marĩ mbere ya gĩtĩ gĩake kĩa ũnene,
5  na kuuma kũrĩ Jesu Kristo, “Mũira Ũrĩa Mwĩhokeku,” “irigithathi kuuma kũrĩ arĩa akuũ,” na “Mwathani wa athamaki a thĩ.” Ũcio ũtwendete na watũkũũrire kuuma mehia-inĩ maitũ kũgerera thakame yake mwene—
6  na agĩtũtua ũthamaki, na athĩnjĩri-Ngai tũtungatagĩre Ngai wake, o we Ithe⁠—arogĩa na riri o na ũhoti tene na tene. Ameni.
7  Atĩrĩrĩ, ũcio nĩ aroka na matu, na gũtirĩ riitho rĩtakaamuona, o na arĩa maamũthecire; na mĩhĩrĩga yothe ya andũ thĩinĩ wa thĩ nĩ ĩkehũũrahũũra ĩrĩ na kĩeha nĩ ũndũ wake. Ũguo nĩguo gũgeekĩka. Ameni.
8  “Nĩ niĩ Alifa na Omega,” ũguo nĩguo Jehova Ngai ekuuga, “Ũrĩa ũrĩ ho na nowe warĩ ho na nowe ũroka, o we Mwene-Hinya-Wothe.”
9  Niĩ Johana, mũrũ wa Ithe wanyu, o niĩ nyitanagĩra na inyuĩ harĩ mĩnyamaro na ũthamaki na ũkirĩrĩria ndĩ na ngwatanĩro hamwe na Jesu, ndarĩ gĩcigĩrĩra-inĩ kĩrĩa gĩtagwo Patimosi nĩ ũndũ wa kwaria ũhoro wĩgiĩ Ngai na kũruta ũira wĩgiĩ Jesu.
10  Kũgerera ũtongoria wa roho mũtheru, nĩ ndekorire thĩinĩ wa mũthenya wa Mwathani, na ngĩigua mũgambo mũnene thutha wakwa ũtariĩ ta wa karumbeta,
11  ũkiuga ũũ: “Maũndũ marĩa ũkuona, maandĩke gĩkũnjo-inĩ na ũtũme kũrĩ ciũngano iria mũgwanja: kĩrĩa kĩrĩ Efeso, kĩrĩa kĩrĩ Simurina, kĩrĩa kĩrĩ Perigamo, kĩrĩa kĩrĩ Thiatira, kĩrĩa kĩrĩ Sadisi, kĩrĩa kĩrĩ Filadefia, na kĩrĩa kĩrĩ Laodikia.”
12  Ngĩĩhũgũra nyone ũrĩa waaragia na niĩ, na rĩrĩa ndehũgũrire, ngĩona mĩtĩ mũgwanja ya kũigĩrĩrũo matawa ya thahabu,
13  na hau gatagatĩ-inĩ ka mĩtĩ ĩyo ya kũigĩrĩrĩrũo matawa haarĩ na mũndũ watariĩ ta mũrũ wa mũndũ, wehumbĩte nguo yakinyĩte nyarĩrĩ-inĩ na akeyoha mũcibi wa thahabu gĩthũri-inĩ.
14  Makĩria ma ũguo, mũtwe wake na njuĩrĩ yake cieerũhĩte o ta guoya wa rangi mwerũ, o ta mbarabu, namo maitho make maatariĩ ta rũrĩrĩmbĩ rwa mwaki,
15  na magũrũ make maatariĩ ta gĩcango kĩrĩa kĩega gĩgĩkenga kĩrĩ mwaki-inĩ, na mũgambo wake watariĩ ta mũrurumo wa maĩ maingĩ.
16  Ningĩ guoko-inĩ gwake kwa ũrĩo aarĩ na njata mũgwanja, na kanua-inĩ gake hagacomoka rũhiũ rwa njora rũraihu na rũũgĩ rũnooretwo mĩena yerĩ, naguo ũthiũ wake watariĩ ta riũa hĩndĩ ĩrĩa rĩarĩte biũ.
17  Rĩrĩa ndamuonire, ngĩgwa thĩ magũrũ-inĩ make ta nguĩte. Nake akĩnjigĩrĩra guoko gwake kwa ũrĩo akĩnjĩra atĩrĩ: “Ndũgetigĩre. Nĩ niĩ wa Mbere na wa Mũthia,
18  na ũrĩa ũtũũraga muoyo, na nĩ ndakuĩte, no rĩrĩ, ngũtũũra muoyo tene na tene, na ndĩ na cabi cia gĩkuũ o na cia Mbĩrĩra.
19  Nĩ ũndũ ũcio-rĩ, andĩka maũndũ marĩa wona, na marĩa marĩ kuo, o na marĩa mageekĩka thutha ũcio.
20  Na ha ũhoro wa hitho ĩrĩa theru ĩgiĩ njata icio mũgwanja wona guoko-inĩ gwakwa kwa ũrĩo na mĩtĩ mũgwanja ya kũigĩrĩrũo matawa ya thahabu: Njata icio mũgwanja irũgamĩrĩire araika a ciũngano icio mũgwanja, nayo mĩtĩ ĩyo mũgwanja ya kũigĩrĩrũo matawa ĩrũgamĩrĩire ciũngano icio mũgwanja.
2  “Kũrĩ mũraika wa kĩũngano kĩrĩa kĩrĩ Efeso andĩka atĩrĩ: Maya nĩmo maũndũ marĩa ekuuga ũcio ũnyitĩte njata iria mũgwanja na guoko gwake kwa ũrĩo na ũthiagĩra gatagatĩ-inĩ ka mĩtĩ ĩrĩa mũgwanja ya kũigĩrĩrũo matawa ya thahabu:
2  ‘Nĩ njũĩ ciĩko ciaku, na wĩra waku o na ũkirĩrĩria waku, na atĩ ndũkiragĩrĩria andũ oru, na atĩ nĩ ũgeragia arĩa moigaga atĩ nĩ atũmwo, no tiguo marĩ, na ũkona nĩ aheenania.
3  Ningĩ nĩ wonanagia ũkirĩrĩria, na wanomĩrĩria nĩ ũndũ wa rĩĩtwa rĩakwa na ndũrĩ worũo nĩ hinya.
4  O na kũrĩ ũguo, ũndũ ũrĩa ngũgũcuukĩra nĩ ũyũ, atĩ nĩ ũtigĩte wendo ũrĩa warĩ naguo kĩambĩrĩria-inĩ.
5  “‘Nĩ ũndũ ũcio ririkana harĩa uumĩte ũkagwa, na wĩrire na wĩke ciĩko iria wekaga kĩambĩrĩria-inĩ. No ũngĩaga gwĩka ũguo-rĩ, nĩ ngũka kũrĩ wee, na njeherie mũtĩ waku wa kũigĩrĩrũo matawa handũ haguo, o tiga wĩririre.
6  No rĩrĩ, ũrĩ na ũndũ ũyũ mwega: atĩ nĩ ũthũire ciĩko cia gĩkundi kĩa nyamũkano kĩa Nikolai, iria o na niĩ thũire.
7  Ũrĩa ũrĩ na gũtũ nĩ aigue ũrĩa roho ũrera ciũngano: Ũrĩa ũgũtooria nĩ ngaamwĩtĩkĩria arĩe kuumana na mũtĩ wa muoyo, ũrĩa ũrĩ thĩinĩ wa paradiso ya Ngai.’
8  “Na kũrĩ mũraika wa kĩũngano kĩrĩa kĩrĩ Simurina andĩka atĩrĩ: Maya nĩmo maũndũ marĩa ekuuga, ‘ũrĩa wa Mbere na wa Mũthia,’ o ũcio wakuire na agĩcoka muoyo:
9  ‘Nĩ njũĩ mĩnyamaro na thĩna waku—no ũrĩ gĩtonga—na irumi iria ũrumagwo nĩ arĩa meĩtaga Ayahudi na tiguo marĩ kũna, ĩndĩ makoragwo marĩ thunagogi ya Shaitani.
10  Ndũgetigĩre maũndũ marĩa ũkiriĩ kũnyarirũo namo. Atĩrĩrĩ, Mũcukani arĩikaraga agĩikagia amwe anyu njera nĩguo mũgerio biũ, na nĩ mũgũkorũo na mĩnyamaro ihinda rĩa thikũ ikũmi. Ikara ũrĩ mwĩhokeku nginya gĩkuũ, na nĩ ngaakũhe thũmbĩ ya muoyo.
11  Ũrĩa ũrĩ na gũtũ nĩ aigue ũrĩa roho ũrera ciũngano: Mũndũ ũrĩa ũgũtooria ndarĩ ũndũ mũũru ageekwo nĩ gĩkuũ kĩrĩa gĩa kerĩ.’
12  “Kũrĩ mũraika wa kĩũngano kĩrĩa kĩrĩ Perigamo andĩka atĩrĩ: Maya nĩmo maũndũ marĩa ekuuga ũcio ũrĩ na rũhiũ rwa njora rũraihu na rũũgĩ rũnooretwo mĩena yerĩ:
13  ‘Nĩ njũĩ kũrĩa ũtũũraga, ũguo nĩ kuuga, kũrĩa gĩtĩ kĩa ũnene gĩa Shaitani kĩrĩ; ĩndĩ no ũrũmĩtie rĩĩtwa rĩakwa, na ndũigana gũkaana wĩtĩkio waku harĩ niĩ o na matukũ-inĩ ma Antipasi mũira wakwa mwĩhokeku, ũrĩa woragĩirũo kũu mũrĩ, o kũu Shaitani atũũraga.
14  “‘No rĩrĩ, ndĩ na maũndũ manini ngũgũcuukĩra, atĩ ũrĩ na andũ kũu marũmagĩrĩra ũrutani wa Balaamu, o ũcio warutire Balaki kũigĩra ariũ a Isiraeli mũhĩnga, nĩguo marĩe indo irutĩtwo magongona kũrĩ mĩhianano na meingĩrie thĩinĩ wa ngomanio itagĩrĩire.
15  O taguo, ningĩ ũrĩ na andũ kũu marũmagĩrĩra ũrutani wa gĩkundi kĩa nyamũkano kĩa Nikolai.
16  Kwoguo wĩrire. Ũngĩaga kwĩrira, nĩ ngũka kũrĩ we o narua, na nĩ ngũrũa nao ngĩhũthĩra rũhiũ rũraihu rũrĩa rũrĩ kanua-inĩ gakwa.
17  “‘Ũrĩa ũrĩ na gũtũ nĩ aigue ũrĩa roho ũrera ciũngano: Mũndũ ũrĩa ũgũtooria nĩ ngaamũhe maana mamwe marĩa mahithe, na ndĩmũhe kahiga ka rangi mwerũ, na kahiga kau kandĩkĩtwo rĩĩtwa rĩerũ rĩrĩa gũtarĩ mũndũ ũngĩ ũngĩrĩmenya o tiga ũcio ũgaakamũkĩra.’
18  “Kũrĩ mũraika wa kĩũngano kĩrĩa kĩrĩ Thiatira andĩka atĩrĩ: Maya nĩmo maũndũ marĩa Mũrũ wa Ngai ekuuga, ũrĩa ũrĩ maitho matariĩ ta rũrĩrĩmbĩ rwa mwaki na magũrũ mahaana gĩcango kĩrĩa kĩega:
19  ‘Nĩ njũĩ ciĩko ciaku, na wendo na wĩtĩkio na ũtungata na ũkirĩrĩria waku, na atĩ ciĩko ciaku cia thutha-inĩ nĩ ikĩrĩte iria wekire kĩambĩrĩria-inĩ.
20  “‘No rĩrĩ, ũndũ ũyũ nĩguo ngũgũcuukĩra, atĩ nĩ ũkiragĩrĩria mũtumia ũcio wĩtagwo Jezebeli, o ũcio wĩĩtaga mũnabii, na arutanaga na akahĩtithia ngombo ciakwa nĩguo ciĩingĩrie thĩinĩ wa ngomanio itagĩrĩire na irĩe indo irutĩtwo magongona kũrĩ mĩhianano.
21  Na nĩ ndamũheire ihinda erire, no ndendaga kwĩrira ciĩko ciake cia ngomanio itagĩrĩire.
22  Atĩrĩrĩ, ndĩ hakuhĩ kũmũikia gĩtanda-inĩ kĩa mũrimũ, nao arĩa mekaga ũtharia nake ndĩmaikie thĩna-inĩ mũnene, o tiga meririre ciĩko icio ciake.
23  Na nĩ ngũũraga ciana ciake na mũrimũ wa kũrehe gĩkuũ, nĩguo ciũngano ciothe imenye atĩ nĩ niĩ thuthuragia methugunda ma thĩinĩ biũ o hamwe na ngoro, na inyuĩ nĩ ngaamũrĩha o mũndũ kũringana na ciĩko ciake.
24  “‘No rĩrĩ, inyuĩ acio angĩ mũrĩ Thiatira, inyuothe arĩa mũtarũmagĩrĩra ũrutani ũcio, o inyuĩ mũtarĩ mwamenya marĩa metagwo “maũndũ marikĩru ma Shaitani,” ngũmwĩra atĩrĩ: Ndirĩ mũrigo ũngĩ o na ũmwe ngũmũigĩrĩra.
25  O na kũrĩ ũguo, thiĩi na mbere kũrũmia kĩrĩa mũrĩ nakĩo nginya njũke.
26  Na mũndũ ũrĩa ũgũtooria na arũmĩrĩre ciĩko ciakwa nginya mũthia, nĩ ngaamũhe wathani igũrũ rĩa ndũrĩrĩ,
27  nake nĩ akaarĩithagia andũ na rũthanju rwa kĩgera nĩguo amahehenje tũcunjĩ tũcunjĩ o ta indo cia rĩũmba, o ta ũrĩa nyamũkĩrĩte kuuma kũrĩ Awa.
28  Na nĩ ngaamũhe njata ĩrĩa ya rũcinĩ.
29  Ũrĩa ũrĩ na gũtũ nĩ aigue ũrĩa roho ũrera ciũngano.’
3  “Kũrĩ mũraika wa kĩũngano kĩrĩa kĩrĩ Sadisi andĩka atĩrĩ: Maya nĩmo maũndũ marĩa ũrĩa ũrĩ na maroho marĩa mũgwanja ma Ngai na njata iria mũgwanja ekuuga: ‘Nĩ njũĩ ciĩko ciaku, ũkoragwo na rĩĩtwa atĩ ũrĩ muoyo, no ũrĩ mũkuũ.
2  Ikara wĩiguĩte, na wĩkĩre hinya maũndũ marĩa matigarĩte o macio makuhĩrĩirie gũkua, nĩ gũkorũo ndionete ciĩko ciaku irĩkĩte biũ mbere ya Ngai wakwa.
3  Nĩ ũndũ ũcio, ririkanaga ũndũ ũrĩa waamũkĩrire na ũkĩigua, na ũthiĩ na mbere kũũtũũria na wĩrire. Hatarĩ nganja ũngĩaga kwarahũka, ngooka o ta mũici na ndũkaamenya o na hanini ithaa rĩrĩa ngaagũkorerera.
4  “‘O na kũrĩ ũguo, kũu Sadisi ũrĩ na andũ maigana ũna arĩa matarĩ mathahia nguo ciao, na nĩ megũtwarana na niĩ marĩ na cia rangi mwerũ, nĩ gũkorũo nĩ magĩrĩire.
5  Nĩ ũndũ ũcio, ũrĩa ũgũtooria nĩ akaahumbwo nguo cia rangi mwerũ, na gũtirĩ hĩndĩ ngaahuura rĩĩtwa rĩake ibuku-inĩ rĩa muoyo, no nĩ ngaamenyithania rĩĩtwa rĩake mbere ya Awa na mbere ya araika ake.
6  Ũrĩa ũrĩ na gũtũ nĩ aigue ũrĩa roho ũrera ciũngano.’
7  “Kũrĩ mũraika wa kĩũngano kĩrĩa kĩrĩ Filadefia andĩka atĩrĩ: Maya nĩmo maũndũ marĩa ũrĩa mũtheru ekuuga, o we wa ma, ũrĩa ũrĩ na cabi ya Daudi, o ũcio ũhingũraga na gũtigĩe mũndũ wa kũhinga na akahinga gũtarĩ mũndũ ũngĩhingũra:
8  ‘Nĩ njũĩ ciĩko ciaku—atĩrĩrĩ, nĩ njigĩte mũrango mũhingũre mbere yaku, ũrĩa gũtarĩ mũndũ ũngĩhota kũũhinga. Na nĩ njũĩ atĩ ũrĩ na hinya mũnini, na nĩ ũrũmĩtie kiugo gĩakwa na ũkoretwo ũrĩ mwĩhokeku harĩ rĩĩtwa rĩakwa.
9  Atĩrĩrĩ, andũ acio a thunagogi ya Shaitani o acio meĩtaga Ayahudi no tiguo marĩ, ĩndĩ nĩ kũheenania maheenanagia-rĩ, acio nĩ ngaatũma moke mainamĩrĩre magũrũ-inĩ maku na ndũme mamenye atĩ nĩ ngwendete.
10  Tondũ nĩ ũrũmĩtie kiugo kĩgiĩ ũkirĩrĩria wakwa, o na niĩ nĩ ngaakũmenyerera hĩndĩ ya ithaa rĩa kũgerio, rĩrĩa rĩgooka igũrũ rĩa thĩ yothe ĩrĩa ĩikaragwo, nĩ ũndũ wa kũgeria arĩa matũũraga thĩinĩ wa thĩ.
11  Nĩ ngũka o narua. Ikara ũrũmĩtie kĩrĩa ũrĩ nakĩo, nĩguo mũndũ o na ũrĩkũ ndakanoe thũmbĩ yaku.
12  “‘Mũndũ ũrĩa ũgũtooria—nĩ ngaamũtua gĩtugĩ thĩinĩ wa hekarũ ya Ngai wakwa, na ndagaacoka kuuma kuo rĩngĩ, na nĩ ngaamwandĩka rĩĩtwa rĩa Ngai wakwa na rĩĩtwa rĩa itũũra rĩa Ngai wakwa, Jerusalemu Njerũ ĩrĩa ĩraikũrũka yumĩte igũrũ kũrĩ Ngai wakwa, na rĩĩtwa rĩakwa mwene rĩrĩa rĩerũ.
13  Ũrĩa ũrĩ na gũtũ nĩ aigue ũrĩa roho ũrera ciũngano.’
14  “Kũrĩ mũraika wa kĩũngano kĩrĩa kĩrĩ Laodikia andĩka atĩrĩ: Maya nĩmo maũndũ marĩa Ameni ekuuga, o we mũira ũrĩa mwĩhokeku na wa ma, o ũcio kĩambĩrĩria kĩa ũũmbi wa Ngai:
15  ‘Nĩ njũĩ ciĩko ciaku, atĩ wee ndũrĩ mũhehu na ndũrĩ mũhiũ. Na arĩ korũo ũrĩ mũhehu kana ũgĩkorũo ũrĩ mũhiũ.
16  Kwoguo tondũ ũrĩ mũraru no ndũrĩ mũhiũ na ndũrĩ mũhehu, nĩ ngũgũtahĩka uume thĩinĩ wa kanua gakwa.
17  Tondũ uugaga ũũ, “Niĩ ndĩ mũtongu na nĩ ngĩĩte na ũtonga na ndirabatara kĩndũ o na kĩ,” no ndũĩ atĩ wee ũrĩ na kĩeha na ũrĩ wa kũiguĩrũo tha na mũthĩni na mũtumumu na ũrĩ njaga,
18  ndĩragũtaara ũgũre harĩ niĩ thahabu ĩrĩa ĩtheretio na mwaki nĩgetha ũtonge, na ũgũre nguo cia rangi mwerũ wĩhumbe nĩguo gĩconoko kĩa njaga yaku gĩtikaguũrio, na ndawa ya maitho ũhake maitho maku nĩguo wone.
19  “‘Arĩa othe nyendete, nĩ ndĩmarũngaga na ngamaherithia. Nĩ ũndũ ũcio, gĩa na kĩyo na wĩrire.
20  Atĩrĩrĩ, niĩ ndũgamĩte mũrango-inĩ ngĩringaringa. Mũndũ o wothe ũkũigua mũgambo wakwa na ahingũre mũrango, nĩ ngũingĩra thĩinĩ wa nyũmba yake na ndĩanĩre nake irio cia hwaĩ-inĩ nake arĩanĩre na niĩ.
21  Mũndũ ũrĩa ũgũtooria nĩ ngaamwĩtĩkĩria aikare thĩ hamwe na niĩ gĩtĩ-inĩ gĩakwa kĩa ũnene, o ta ũrĩa na niĩ ndatooririe na ngĩikara thĩ hamwe na Awa gĩtĩ-inĩ gĩake kĩa ũnene.
22  Ũrĩa ũrĩ na gũtũ nĩ aigue ũrĩa roho ũrera ciũngano.’”
12  Gũgĩcoka gũkĩoneka kĩmenyithia kĩnene igũrũ: Mũtumia wahumbĩtwo riũa, na mweri warĩ rungu rwa makinya make, na igũrũ rĩa mũtwe wake aarĩ na thũmbĩ ya njata 12,
2  na aarĩ na nda. Na nĩ aarĩraga nĩ ũndũ wa ruo na agacaya tondũ aarĩ hakuhĩ kũgĩa mwana.
3  Na gũkĩoneka kĩmenyithia kĩngĩ igũrũ. Atĩrĩrĩ, ndamathia nene yarĩ na rangi wa mwaki na ciongo mũgwanja na hĩa ikũmi, na igũrũ rĩa ciongo ciayo yarĩ na thũmbĩ mũgwanja ng’emie;
4  na mũting’oe wayo wakururagia gĩcunjĩ gĩa ithatũ kĩa njata cia igũrũ, na ĩgĩciharũrũkia thĩ. Nayo ndamathia ĩyo ĩgĩikara ĩrũgamĩte mbere ya mũtumia ũcio warĩ hakuhĩ kũgĩa mwana, nĩguo agĩa mwana, ĩtambure mwana ũcio wake.
5  Nake akĩgĩa mwana wa kahĩĩ, ũrĩa ũkaarĩithagia ndũrĩrĩ ciothe na rũthanju rwa kĩgera. Na mwana ũcio wake akĩhurio agĩtwarũo harĩ Ngai na gĩtĩ-inĩ gĩake kĩa ũnene.
6  Nake mũtumia ũcio akĩũra agĩthiĩ werũ-inĩ, kũrĩa ahaarĩirio handũ nĩ Ngai na no kuo angĩkaaherũo irio thikũ 1,260.
7  Na gũkiumĩra mbaara igũrũ: Mikaeli na araika ake makĩrũa na ndamathia ĩyo, nayo ndamathia ĩyo na araika ayo makĩrũa
8  no matiatooririe, o na matiacokire kuonerũo handũ kũu igũrũ.
9  Nĩ ũndũ ũcio ndamathia ĩyo nene ĩkĩharũrũkio, nĩyo nyoka ĩrĩa ya tene, o we wĩtagwo Mũcukani na Shaitani, ũrĩa ũhĩtithagia thĩ yothe ĩrĩa ĩikaragwo; akĩharũrũkio thĩ, o na araika ake makĩharũrũkio hamwe nake.
10  Ngĩigua mũgambo mũnene igũrũ woiga: “Rĩu nĩ kũgĩĩte na ũhonokio na hinya na Ũthamaki wa Ngai witũ na wathani wa Kristo wake, tondũ ũrĩa ũthitangaga ariũ a Ithe witũ nĩ aharũrũkĩtio, o we ũmathitangaga mbere ya Ngai witũ mũthenya na ũtukũ!
11  Na makĩmũhoota tondũ wa thakame ya Gatũrũme na tondũ wa kiugo kĩa ũira wao, na matiendire mĩoyo yao o na mang’etheire gĩkuũ.
12  Nĩ ũndũ ũcio-rĩ, kenai igũrũ rĩrĩ o na inyuĩ mũikaraga kuo! Kaĩ thĩ o na iria irĩ na haaro-ĩ, tondũ Mũcukani nĩ aharũrũkĩte kũrĩ inyuĩ arĩ na marakara manene, akĩmenyaga atĩ arĩ na ihinda inini.”
13  Hĩndĩ ĩrĩa ndamathia ĩyo yoonire atĩ nĩ yaharũrũkio thĩ, ĩkĩnyarira mũtumia ũcio waciarĩte mwana wa kahĩĩ.
14  No mũtumia ũcio akĩheo mathagu merĩ ma nderi nene nĩguo ombũke athiĩ handũ hake werũ-inĩ, o ho angĩkaaherũo irio kwa ihinda na mahinda na nuthu ihinda haraya na nyoka ĩyo.
15  Nayo nyoka ĩyo ĩgĩtahĩka maĩ matariĩ o ta rũũĩ kuuma kanua-inĩ kayo thutha wa mũtumia ũcio, nĩguo athererio nĩ rũũĩ rũu.
16  No thĩ ĩgĩteithia mũtumia ũcio, nayo ĩgĩathamia kanua kayo ĩkĩmeria rũũĩ rũrĩa rwatahĩkĩtwo nĩ ndamathia ĩyo kuuma kanua-inĩ kayo.
17  Nĩ ũndũ ũcio ndamathia ĩyo ĩkĩrakara mũno nĩ mũtumia ũcio na ĩgĩthiĩ kũrũa mbaara na arĩa maatigarĩte a mbeũ yake, arĩa marũmagĩrĩra maathani ma Ngai na maheetwo wĩra wa kũruta ũira wĩgiĩ Jesu.
