4  Ihinda-inĩ rĩa mũthia rĩa matukũ,Kĩrĩma kĩa nyũmba yaJehovaNĩ gĩkaahandwo kĩrũmĩte wega igũrũ rĩa tũcũmbĩrĩ twa irĩma,Na nĩ gĩgaatũũgĩrio igũrũ rĩa tũrĩma,Na kũu nĩkuo ikundi cia andũ igaathiaga.
2  Na ndũrĩrĩ nyingĩ nĩ igaathiĩ na ciuge atĩrĩ: “Ũkai, nĩ twambatei kĩrĩma-inĩ kĩa JehovaNa tũthiĩ nyũmba-inĩ ya Ngai wa Jakubu. Nake nĩ arĩtũrutaga ũhoro wĩgiĩ njĩra ciake,Na ithuĩ tũgeragĩre tũcĩra-inĩ twake.” Nĩ gũkorũo watho nĩ ũkooima Zayuni,Na kiugo kĩa Jehova kiume Jerusalemu.
3  Nake nĩ agaatuithania ciira gatagatĩ-inĩ ka ikundi nyingĩ cia andũNa arũnge maũndũ harĩ ndũrĩrĩ irĩ hinya cia kũndũ kũraya. Nao nĩ magaatura hiũ ciao cia njora ituĩke hiũ cia mĩraũNa matimũ mao matuĩke hiũ cia gũceha. Rũrĩrĩ rũtikoera rũrĩrĩ rũrĩa rũngĩ rũhiũ rwa njora, O na matikeruta mbaara rĩngĩ.
4  Magaaikaraga thĩ, o mũndũ rungu rwa mũthabibũ wake na rungu rwa mũtĩ wake wa mũkũyũ,Na gũtirĩ mũndũ ũgaatũma maigue guoya,Nĩ gũkorũo kanua ka Jehova mũnene wa ita nĩko koigĩte ũguo.
5  Tondũ ikundi ciothe cia andũ igaathiaga, o mũndũ na rĩĩtwa rĩa ngai yake,No ithuĩ tũgaathiaga na rĩĩtwa rĩa Jehova Ngai witũ tene na tene.
6  Jehova oigĩte atĩrĩ, “Mũthenya ũcio,Nĩ ngaacokanĩrĩria mũndũ ũrĩa wathuaga,Na njokanĩrĩrie ũrĩa ũhurunjũkĩte,O hamwe na arĩa ndahinyĩrĩirie.
7  Nĩ ngaatũma ũrĩa wathuaga atuĩke matigari,Na ũrĩa watwarĩtwo kũndũ kũraya ndũme atuĩke rũrĩrĩ rũrĩ hinya;Na Jehova nĩ arĩathanaga arĩ mũthamaki igũrũ rĩao Kĩrĩma-inĩ gĩa Zayuni,Kuuma rĩu nginya tene na tene.
8  Ha ũhoro waku, wee nyũmba ndaya na igũrũ ya rũũru,O wee karĩma ka mwarĩ wa Zayuni,Wathani ũrĩa wa mbere nĩ ũgaagũcokerera, ti itherũ nĩ ũgaagũcokerera,Ũthamaki ũrĩa wa mwarĩ wa Jerusalemu.
9  Rĩu-rĩ, nĩ kĩĩ kĩratũma wanĩrĩre na mũgambo mũnene? Kaĩ ũtarĩ na mũthamaki,Kana hihi ũrĩa ũgũtaaraga nĩ akuĩte,Atĩ nĩkĩo ũnyitĩtwo nĩ ruo ta rwa mũtumia akĩgĩa mwana?
10  Wĩnyogonde na ũcaye, wee mwarĩ wa Zayuni,O ta mũtumia ũragĩa mwana,Tondũ rĩu nĩ ũgũthiĩ wehere itũũra-inĩ ũgaikarage mĩgũnda-inĩ. Ũgaathiĩ o nginya Babuloni,Na kũu nĩkuo ũkaahonokerio;Kũu nĩkuo Jehova agaakũgũra akũrute guoko-inĩ gwa thũ ciaku.
11  Ndũrĩrĩ nyingĩ nĩ igaacokanĩrĩra igũũkĩrĩre;Ikoiga ũũ, ‘Reke athahio,Reke maitho maitũ mone ũndũ ũyũ ũkĩhaanĩka harĩ Zayuni.’
12  No matiũĩ meciria ma Jehova,Matitaũkagĩrũo nĩ muoroto wake;Nĩ gũkorũo akaamacokanĩrĩria o ta ciohe iria itinĩtio cia ngano irĩ kĩhuuhĩro-inĩ.
13  Ũkĩra ũhũũre ngano, wee mwarĩ wa Zayuni;Tondũ nĩ ngaagarũra hĩa ciaku ituĩke kĩgera,Na ngarũre mahũngũ maku matuĩke gĩcango,Na nĩ ũkaamemenda ikundi nyingĩ cia andũ. Na nĩ ũkaamũrĩra Jehova uumithio wacio ũrĩa ũtarĩ wa kĩhooto,Na indo ciacio ũciamũrĩre Mwathani ũrĩa wa ma wa thĩ yothe.”
7  Kaĩ ndĩ na haaro-ĩ! Ndariĩ ta mũndũ ũrĩaŨtonaga kĩmanjĩka gĩa thabibũ gĩa kũrĩa,O na kana ngũyũ ĩrĩa yambaga kwĩruha ĩrĩa ndĩriragĩria,Thutha wa gũcokanĩrĩrio kwa matunda ma hĩndĩ ya ũrugarĩNa kũhaara thutha wa magetha ma thabibũ.
2  Mũndũ ũrĩa mwĩhokeku nĩ athirĩte thĩinĩ wa thĩ;Gũtirĩ mũndũ mũrũngĩrĩru gatagatĩ-inĩka andũ. Othe maikaraga mohetie nĩguo maite thakame. O mũndũ ahĩtaga mũrũ wa ithe na neti ya gũtega.
3  Moko mao nĩ moĩ mũno gwĩka ũũru;Mũnene nĩ etagia kĩheo,Mũtuanĩri ciira agetia ngerenwa,Mũndũ ũrĩa ũrĩ igweta nĩ amenyithanagia merirĩria make,Na makahingia ũndũ ũcio marĩ hamwe.
4  Ũrĩa mwega mũno harĩ o atariĩ ta mĩigua,Ũrĩa mũrũngĩrĩru mũno harĩ o nĩ mũũru gũkĩra rũgiri rwa mĩigua. Mũthenya wa arangĩri aku na mũthenya waku wa ituĩro nĩ ũgaakinya. Hĩndĩ ĩyo nĩ makaanyitwo nĩ guoya.
5  Ndũgetĩkie mũrata wakuKana wĩhoke mũrata wa hakuhĩ. Menyerera ũndũ ũrĩa ũrera mũndũ ũrĩa ũkomaga gĩthũri-inĩ gĩaku.
6  Tondũ mwanake nĩ anyararaga ithe,Mũirĩtu nĩ okagĩrĩra nyina,Na mũtumia wa mũriũ agokĩrĩra nyaciarawe;Thũ cia mũndũ nĩ andũ a nyũmba yake.
7  No niĩ-rĩ, ndĩrĩikaraga njũthĩrĩirie Jehova. Nĩ ndĩrĩonanagia mwerekera wa gweterera Ngai wa ũhonokio wakwa. Ngai wakwa nĩ arĩnjiguaga.
8  Ndũkangenerere, wee thũ yakwa. O na gũtuĩka nĩ ngwĩte, nĩ ngookĩra;O na gũtuĩka njikaraga nduma-inĩ, Jehova nĩ agaatuĩka ũtheri wakwa.
9  Nĩ ngũkirĩrĩria mang’ũrĩ ma Jehova—Tondũ nĩ ndĩmwĩhĩirie—O nginya rĩrĩa akaandetera ciira-inĩ wakwa na atũme nyone kĩhooto. Nĩ akaanduta andehe ũtheri-inĩ;Nĩ ngoona ũthingu wake.
10  Thũ yakwa o nayo nĩ ĩkeeyonera,Na thoni nĩ ikaahumba ũcio wanjĩrire atĩrĩ: “Jehova Ngai waku arĩ kũ?” Maitho makwa nĩ makaamwĩrorera. Akaarangĩrĩrio ta ndoro barabara-inĩ.
11  Mũthenya ũcio ũgaakorũo ũrĩ wa gwaka thingo ciaku cia mahiga;Mũthenya ũcio mũhaka nĩ ũkaaramio.
12  Mũthenya ũcio nĩ magooka kũrĩ weeMoimĩte Ashuri na matũũra ma Misiri,Kuuma Misiri o nginya Rũũĩ-inĩ;Kuuma iria rĩmwe nginya rĩrĩa rĩngĩ na kuuma kĩrĩma kĩmwe nginya kĩrĩa kĩngĩ.
13  Na bũrũri nĩ ũgaatuĩka kũndũ gũtiganĩrie nĩ ũndũ wa aikari aguo,Tondũ wa maũndũ marĩa mekĩte.
14  Rĩithia andũ aku na rũthanju rwaku, o acio rũũru rwa igai rĩaku,O ũcio waikaraga arĩ wiki mũtitũ-inĩ—gatagatĩ-inĩ ka mũgũnda wa matunda. Reke marĩage kũu Bashani na Gileadi o ta matukũ marĩa ma tene.
15  “O ta matukũ-inĩ marĩa woimire bũrũri-inĩ wa Misiri,Nĩ ngaamuonia maũndũ ma magegania.
16  Ndũrĩrĩ nĩ ikoona na iconoke o na gũtuĩka irĩ na hinya mũingĩ. Nĩ ikaahumbĩra kanua gacio na guoko;Matũ ma cio nĩ magaatiga kũigua.
17  Igaacũna rũkũngũ ta nyoka;Ikooima mĩĩgitio-inĩ yacio ikĩinainaga, o ta nyamũ iria itambaga thĩ. Igooka kũrĩ Jehova Ngai witũ irĩ na guoya mũingĩ,Na nĩ igaagwĩtigĩra.”
18  Nĩ Ngai ũrĩkũ ũhaana tawe,Ũrĩa wohanagĩra mahĩtia na akaga gũtindanĩra na mehia ma matigari ma igai rĩake? Ndegũtũũra arĩ mũrakaru tene na tene,Tondũ nĩ akenagio nĩ wendo mwĩhokeku.
19  Nĩ agaatũiguĩra tha rĩngĩ; nĩ agaatooria mahĩtia maitũ. Nĩ ũgaaikia mehia mao mothe kũndũ kũriku iria-inĩ.
20  Nĩ ũkoonia Jakubu wĩhokeku,Na wonie Iburahimu wendo mwĩhokeku,O ta ũrĩa wehĩtire harĩ maithe maitũ ma tene kuuma matukũ ma tene.
6  Ta thikĩrĩriai ũrĩa Jehova aroiga. Arahũkai, mũtware ciira mbere ya irĩma,Na tũrĩma tũroigua mũgambo wanyu.
2  Inyuĩ irĩma, thikĩrĩriai ciira wa Jehova,Inyuĩ mĩthingi mĩrũmu ya thĩ,Tondũ Jehova arĩ na ciira hamwe na andũ ake;Thitango yake ekwerekeria harĩ Isiraeli:
3  “Nĩ kĩĩ ndĩmwĩkĩte, inyuĩ andũ akwa? Ndĩmũnogetie na kĩĩ? Rutai ũira wa kũnjũkĩrĩra.
4  Nĩ gũkorũo nĩ ndamũrutire bũrũri wa Misiri,Ngĩmũkũũra kuuma nyũmba ya ũkombo;Ndatũmire Musa, Haruni, na Miriamu kũrĩ inyuĩ.
5  Atĩrĩrĩ inyuĩ andũ akwa, ta ririkanai ũndũ ũrĩa Mũthamaki Balaki wa Moabi aabangĩte,Na ũrĩa Balaamu mũrũ wa Beori aamũcokeirie—Ũndũ ũrĩa wekĩkire kuuma Shitimu nginya Giligali—Nĩgetha mũmenye ciĩko cia ũthingu cia Jehova.”
6  Hihi ngũthiĩ mbere ya Jehova na kĩĩ? Ngũinamĩrĩra mbere ya Ngai ũrĩa ũrĩ igũrũ na kĩĩ? Hihi ngũthiĩ mbere yake na magongona magima ma njino,Na njaũ cia mwaka ũmwe?
7  Hihi Jehova no akenio nĩ ndũrũme ngiri nyingĩ,No akenio nĩ njũũĩ cia maguta ngiri makũmi maingĩ? Hihi no ndute mũriũ wakwa wa irigithathi nĩ ũndũ wa ũremi wakwa,Ndute maciaro ma mwĩrĩ wakwa nĩ ũndũ wa mehia makwa?
8  Nĩ akwĩrĩte ũndũ ũrĩa mwega, wee mũndũ ũyũ. Na hihi nĩ atĩa Jehova endaga kuuma harĩ wee? Tiga o wĩkage maũndũ ma kĩhooto, wendage wĩhokeku,Na ũtwaranage na Ngai waku ũrĩ na wĩnyihia!
9  Mũgambo wa Jehova nĩ wanagĩrĩra itũũra-inĩ;Andũ arĩa marĩ na ũũgĩ nĩ marĩĩtigagĩra rĩĩtwa rĩaku. Thikĩrĩria rũthanju o na ũthikĩrĩrie ũrĩa warwamũrire.
10  Hihi kũrĩ o na mĩthithũ ya waganu thĩinĩ wa nyũmba ya mũndũ ũrĩa mwaganuNa gĩthimi kĩa eba gĩtarĩ kĩiyũru kĩrĩa kĩrĩ magigi?
11  Hihi no ngorũo ndĩ mũtheru kĩĩmĩtugo ndĩ na ratiri ya waganu,Ndĩ na mũhuko wa mahiga ma gũthima ma maheeni?
12  Nĩ gũkorũo itonga ciakuo ciyũirũo nĩ ũhinya,Na aikari a kuo maragia maheeni;Rũrĩmĩ rwao nĩ rũheenanagia rũrĩ kanua-inĩ kao.
13  “Nĩ ũndũ ũcio, nĩ ngaakũgũtha ngũtihie,Ndũme ũtiganĩrio nĩ ũndũ wa mehia maku.
14  Nĩ ũkaarĩa no ndũkaahũna;Ndũgaakorũo na kĩndũ thĩinĩ waku. Kĩrĩa ũkaaruta-rĩ, ndũgaakĩhonokia,Na kĩrĩa ũkaahonokia, ngaakĩneana kũrĩ rũhiũ rwa njora.
15  Nĩ ũkaahanda mbeũ, no ndũkaagetha. Nĩ ũkaaranga ndamaiyũ, no ndũkaahũthĩra maguta macio;Na nĩ ũgaathondeka ndibei njerũ, no gũtirĩ ndibei ũkaanyua.
16  Tondũ mũrũmagĩrĩra mawatho ma Omuri na mĩtugo yothe ya nyũmba ya Ahabu,Na mũthiaga kũringana na ũtaaro wao. Nĩkĩo ngaatũma ũtuĩke kĩndũ gĩa kũguoyohiaNa aikari a kuo matuĩke kĩndũ gĩa kũhuuhĩrũo mĩrũri;Na nĩ mũkaanyararũo nĩ ikundi cia andũ.”
5  “Rĩu nĩ gwĩtemenga ũretemenga,Wee mwarĩ ũyũ ũũkĩrĩirũo;Nĩ tũrigicĩirio. Magũthaga mũtuanĩri ciira wa Isiraeli ikai na rũthanju.
2  Nawe, Bethilehemu Efiratha,O wee mũnini mũno wa gũkorũo gatagatĩ-inĩ ka makiri ma Juda,Kuuma harĩ wee nĩ gũkooimĩra ũrĩa ũgaathana thĩinĩ wa Isiraeli nĩ ũndũ wakwa,Ũrĩa kĩhumo gĩake nĩ kuuma mahinda ma tene, kuuma matukũ marĩa ma tene.
3  Nĩ ũndũ ũcio, nĩ akaamatiganĩriaNginya rĩrĩa mũtumia ũrĩa ũragĩa mwana agaaciara. Na ariũ acio angĩ a ithe nĩ magaacoka kũrĩ andũ a Isiraeli.
4  Nĩ akaarũgama arĩithie rũũru na hinya wa Jehova,Na ũnene wa rĩĩtwa rĩa Jehova Ngai wake. Na magaaikara marĩ na ũgitĩri,Tondũ ũnene wake ũgaakinya o nginya ituri cia thĩ.
5  Na nĩ akaarehe thayũ. Mũashuri angĩgaatharĩkĩra bũrũri witũ na arangĩrĩrie nyũmba citũ iria ndaya na igũrũ irĩ na ũgitĩri,Nĩ tũkaamwarahũrĩra arĩithi mũgwanja mamũũkĩrĩre, ĩni, anene anana a andũ.
6  Nao nĩ makaarĩithia bũrũri wa Ashuri na rũhiũ rwa njora,Na bũrũri wa Nimurodi ihingo-inĩ ciaguo. Na nĩ agaatũhonokia kuuma harĩ Mũashuri,Rĩrĩa agaatharĩkĩra bũrũri witũ na arangĩrĩrie itũũra ritũ.
7  Andũ arĩa magaatigara a Jakubu magaakorũo gatagatĩ-inĩ ka ikundi nyingĩ cia andũMatariĩ ta ime kuuma kũrĩ Jehova,Matariĩ ta mbura ĩroirĩra mĩmera Ĩrĩa ĩterĩgagĩrĩra mũndũKana ĩgeterera ariũ aandũ.
8  Andũ arĩa magaatigara a Jakubu magaakorũo gatagatĩ-inĩ ka ndũrĩrĩ,Gatagatĩ-inĩ ka ikundi nyingĩ cia andũ,O ta mũrũthi ũrĩ gatagatĩ-inĩ ka nyamũ cia gĩthaka,O ta mũrũthi mwĩthĩ ũrĩ gatagatĩ-inĩ ka ndũũru cia ng’ondu,Ũrĩa ũtuĩkanagia ũgatharĩkĩra na ũgatambura tũcunjĩ tũcunjĩ;Na gũtirĩ mũndũ ũngĩcihonokia.
9  Guoko gwaku nĩ gũkaambarario igũrũ rĩa thũ ciaku,Nacio thũ ciaku ciothe nĩ ikaanangwo.”
10  Jehova ekuuga ũũ, “Mũthenya ũcio,Nĩ ngaaniina mbarathi ciaku ciehere gatagatĩ-inĩ gaku na nyanange ngaari ciaku cia mbarathi.
11  Nĩ ngaananga matũũra ma bũrũri wakuNa momore kũndũ gwaku guothe kũrĩa kũrĩ na ũgitĩri.
12  Nĩ ngaaniina maũndũ ma ũrogi marĩa wĩkaga,Na gũtirĩ mũndũ wĩkaga maũndũ ma ũgo ũgaatigara gatagatĩ-inĩ gaku.
13  Nĩ ngaananga mĩhianano yaku ya gwacũhio na itugĩ ciaku ciehere gatagatĩ-inĩ gaku,Na ndũgaacoka kũinamĩrĩra wĩra wa moko maku rĩngĩ.
14  Nĩ ngaamunya mĩtĩ yaku ya kũhoywo yehere gatagatĩ-inĩ gakuNa niine matũũra maku.
15  Nĩ ngerĩhĩria ndĩ na marakara na mang’ũrĩHarĩ ndũrĩrĩ iria itanjathĩkĩire.”
1  Gĩkĩ nĩkĩo kiugo kĩa Jehova kĩrĩa gĩakinyĩire Mika wa kuuma Moreshethu, matukũ-inĩ ma Jothamu, Ahazu, na Hezekia, athamaki a Juda, kĩrĩa aamũkĩrire kĩoneki-inĩ gĩkoniĩ Samaria na Jerusalemu:
2  “Thikĩrĩriai, inyuĩ ikundi ciothe cia andũ! Tega matũ, wee thĩ ĩno na kĩrĩa kĩiyũire thĩinĩ waku. Na Jehova Mwathani Ũrĩa Mũnene arotuĩka mũira wa gũgũũkĩrĩra—O we Jehova arĩ thĩinĩ wa hekarũ yake theru.
3  Tondũ rĩrĩ, Jehova nĩ ekuumagara kuuma gĩikaro-inĩ gĩake;Nĩ akaaharũrũka na athiĩre kũndũ kũrĩa gũtũũgĩru thĩinĩ wa thĩ.
4  Irĩma nĩ igaatweka rungu rwake,Nayo mĩkuru yatũkaneO ta mũhũra ũrĩ mwaki-inĩ,Ta maĩ maitĩtwo handũ kĩharũrũka-inĩ kĩnene.
5  Maũndũ macio mothe mageekwo nĩ ũndũ wa ũremi wa Jakubu,Nĩ ũndũ wa mehia ma nyũmba ya Isiraeli. Hihi ũremi wa Jakubu nĩ ũrĩkũ? Na githĩ ti Samaria? Na hihi kũndũ kũrĩa gũtũũgĩru kwa Juda nĩ kũ? Na githĩ ti Jerusalemu?
6  Nĩ ngaatũma Samaria ĩtuĩke hĩba ya mwanangĩko mũgũnda-inĩ,Kũndũ gwa kũhandwo mĩthabibũ;Nĩ ngaaikia mahiga mayo mũkuru-inĩ,Na thikũrie mĩthingi yayo.
7  Mĩhianano yayo yothe ya gwacũhio nĩ ĩkaahehenjwo ĩtuĩke tũcunjĩ,Na iheo ciothe iria yaheagwo nĩ ũndũ wa ũmaraya wayo icinwo na mwaki. Nĩ ngaananga mĩhianano yayo yothe. Nĩ gũkorũo yamĩcokanĩrĩirie kũgerera marĩhi ma ũmaraya,Na nĩ ĩgaatuĩka marĩhi ma ahũũri maraya o rĩngĩ.”
8  Nĩ ũndũ ũcio nĩ ngaacakaya na ndĩre;Ngaathiĩ ndĩ magũrũ matheri na ndĩ njaga. Kĩrĩro gĩakwa gĩkaahaana ta kĩa ngui cia gĩthaka,Na gũcakaya gwakwa kũhaane ta kwa nyaga.
9  Tondũ kĩronda kĩayo gĩtingĩhona;Gĩthiĩte gĩgakinya nginya Juda. Ihũũra rĩu rĩtheremete nginya kĩhingo-inĩ kĩa andũ akwa, nginya Jerusalemu.
10  “Mũtikamenyithanie ũndũ ũcio kũu Gathu;Mũtikarĩre o na hanini. Mwĩgaragariei rũkũngũ-inĩ kũu Bethi-afara.
11  Ringai mũthiĩ mũrĩ njaga na mũconokete, inyuĩ aikari a Shafira. Aikari a Zaanani matiumagarĩte. Bethi-ezeli nĩ ĩgaakorũo na kĩrĩro, na nĩ ĩgaatiga kũmũteithia.
12  Nĩ gũkorũo aikari a Marothu nĩ metereire ũndũ mwega,Ĩndĩ ũndũ ũrĩa mũũru nĩ ũikũrũkĩte kuuma kũrĩ Jehova o nginya kĩhingo-inĩ kĩa Jerusalemu.
13  Ohererai ngaari ya mbarathi gĩkundi-inĩ kĩa mbarathi, inyuĩ aikari a Lakishi. Nĩ inyuĩ mwarĩ kĩambĩrĩria kĩa mehia ma mwarĩ wa Zayuni,Nĩ gũkorũo thĩinĩ waku nĩ kuonekete ciĩko cia ũremi cia Isiraeli.
14  Nĩ ũndũ ũcio nĩ ũkaahe Moreshethu-gathu iheo cia kuuganĩra ũhoro. Nyũmba cia Akizibu ciarĩ kĩndũ kĩa maheeni harĩ athamaki a Isiraeli.
15  Nĩ ngaarehe mũtoorania thĩinĩ wanyu, inyuĩ aikari a Maresha. Ũcio riri wa Isiraeli nĩ agaathiĩ o nginya Adulamu.
16  Mwĩyenjei mũgĩe kĩhara na mwenje njuĩrĩ cianyu nĩ ũndũ wa ciana icio cianyu mwendete. Mwĩyenjei mũgĩe kĩhara o ta nderi,Tondũ ciana icio nĩ cioetwo kuuma kũrĩ inyuĩ igatwarũo ithamĩrio.”
2  “Kaĩ andũ arĩa mabangaga maũndũ moru marĩ na haaro-ĩ,Arĩa mathugundaga ũũru marĩ marĩrĩ-inĩmao! Rĩrĩa ũtheri wa rũcinĩ woimĩra makawĩka,Tondũ ũhoti wa kũwĩka ũrĩ guoko-inĩ kwao.
2  Meriragĩria mĩgũnda na makamĩtunyana;O na nyũmba, na magacioya;Nĩ matunyaga mũndũ nyũmba yake,Magatunya mũndũ igai rĩake.
3  Nĩ ũndũ ũcio, Jehova oigĩte ũũ: ‘Nĩ ndĩrabanga thĩna kwerekera famĩlĩ ĩno na mũtikaahota gwĩthara. Mũtigaacoka gũthiaga na mwĩtĩo, tondũ nĩ ihinda rĩa thĩna.
4  Mũthenya ũcio andũ nĩ makaagwetaga thimo ĩmũkoniĩ,Na nĩ makaamũcakaĩra marĩ na ruo rũingĩ. Makooiga atĩrĩ: “Nĩ twanangĩtwo biũ! Nĩ aatũmire igai rĩa andũ akwa rĩneanwo moko-inĩ ma andũ angĩ—kaĩ nĩ eheragia igai kuuma harĩ niĩ-ĩ! Aneanaga mĩgũnda itũ kũrĩ mũndũ ũrĩa ũtarĩ mwĩhokeku.”
5  Nĩ ũndũ ũcio, ndũgaakorũo na mũndũ wa gũtambũrũkia rũrigi rwa gũthima,Nĩguo agayanie bũrũri kĩũngano-inĩ kĩa Jehova.
6  Mahunjagia makoiga, “Tigai kũhunjia! Matiagĩrĩirũo kũhunjia maũndũ macio;Gĩconoko gĩtigaatũkinyĩrĩra!”
7  Atĩrĩrĩ wee nyũmba ya Jakubu, hihi nĩ kwĩragwo atĩrĩ: “Kaĩ roho wa Jehova wagĩte ũkirĩrĩria? Hihi ici nĩ ciĩko ciake?” Na githĩ ciugo ciakwa itirehagĩra andũ arĩa mathiaga na mĩthiĩre mĩrũngĩrĩru maũndũ mega?
8  Ĩndĩ ica ikuhĩ andũ akwa mwene nĩ marahũkĩte o ta thũ. Mũtiĩtigagĩra gũtunyana ithaga rĩrĩa ithaka hamwe na nguoKuuma harĩ andũ arĩa marahĩtũka mategwĩtigĩra, o ta andũ maracoka kuuma mbaara-inĩ.
9  Nĩ mũingataga atumia a andũ akwa moime nyũmba-inĩ ciao iria mendete;Mweheragia riri wakwa kuuma harĩ ciana ciao tene na tene.
10  Ũkĩrai mũthiĩ, tondũ kũndũ gũkũ gũtirĩ na ũhurũko. Nĩ ũndũ wa thahu, kũrĩ na mwanangĩko, mwanangĩko mũnene.
11  Mũndũ angĩrũmĩrĩra rũhuho na maheeni na aheenanie oige atĩrĩ: “Nĩ ngũmũhunjĩria ũhoro wa ndibei na njohi,”Ũcio nĩwe mũhunjia ũrĩa ũngĩtĩkĩrĩka harĩ andũ aya!
12  Hatarĩ nganja nĩ ngaamũcokanĩrĩria inyuothe andũ a Jakubu;Ti itherũ nĩ ngaacokanĩrĩria andũ arĩa matigarĩte a Isiraeli. Nĩ ngaamaiga marĩ na ũrũmwe, o ta ng’ondu irĩ kiugũ,O ta rũũru rũrĩ ũrĩithio-inĩ waruo;Gũgaakorũo na inegene rĩa andũ.’
13  Ũrĩa ũgaatũrĩkia njĩra agaathiĩ arĩ mbere yao;Nĩ magaatũrĩkia na magerere kĩhingo-inĩ moimĩre ho. Mũthamaki wao agaathiĩ arĩ mbere yao,Jehova amatongoretie.”
3  Na niĩ ngiuga atĩrĩ: “Ta thikĩrĩriai inyuĩ atongoria a JakubuO na inyuĩ anene a nyũmba ya Isiraeli. Githĩ mũtiagĩrĩirũo kũmenya ũndũ ũrĩa wa kĩhooto?
2  No inyuĩ nĩ mũthũire ũndũ ũrĩa mwega na mũkenda ũrĩa mũũru;Mũũnũraga andũ akwa ngothi na mũkaruta nyama kuuma mahĩndĩ-inĩ mao.
3  Ningĩ nĩ mũrĩaga nyama cia mĩĩrĩ ya andũ akwaNa mũkamonũra ngothi,Mũkoinanga mahĩndĩ mao, mũkamahehenja magatuĩka tũcunjĩ,O ta kĩndũ kĩrarugĩrũo nyũngũ-inĩ, ta nyama irĩ nyũngũ-inĩ ya kũrugĩra.
4  Hĩndĩ ĩyo nĩ magaakaĩra Jehova amateithie,No ndakaamacokeria. Hĩndĩ ĩyo nĩ akaahitha ũthiũ wake kuuma harĩ o,Tondũ wa ciĩko ciao cia waganu.
5  Jehova ekuuga ũũ kwerekera anabii acio mahĩtithagia andũ akwa,Arĩa moigaga ‘Thayũ!’ makĩrũmaga na magego maoNo makanĩrĩra mbaara kwerekera mũndũ ũrĩa ũtekagĩra kĩndũ tũnua-inĩ twao:
6  ‘Nĩ mũgaakorũo na ũtukũ; gũtigaakorũo na kĩoneki;Nduma noyo mũgaakorũo nayo, mũtikaaragũra. Riũa nĩ rĩgaathũa harĩ anabii,Naguo mũthenya nĩ ũkaagarũrũka ũtuĩke nduma harĩ o.
7  Arĩa monaga cioneki nĩ magaaconorithio,Nao aragũri nĩ magaaconoka. Othe nĩ makaahumbĩra tũnua twao,Tondũ wa kwaga macokio kuuma kũrĩ Ngai.’”
8  No niĩ-rĩ, nĩ njiyũrĩtwo nĩ hinya kũgerera roho wa Jehova,Na ngaiyũrũo nĩ kĩhooto na ũhoti,Nĩguo njĩre Jakubu ũremi wake na njĩre Isiraeli mehia make.
9  Ta thikĩrĩriai ũndũ ũyũ, inyuĩ atongoria a nyũmba ya JakubuO na inyuĩ anene a nyũmba ya Isiraeli,O inyuĩ mũthũire kĩhooto na mũkogomia maũndũ marĩa mothe marũngarũ,
10  O inyuĩ mwakaga Zayuni na ũiti wa thakame na mũgaka Jerusalemu na maũndũ matarĩ ma ũthingu.
11  Atongoria a kuo matuanagĩra ciira nĩguo maheo ihaki,Athĩnjĩri-Ngai a kuo marutanaga nĩguo marĩhwo,Nao anabii a kuo maragũranagĩra nĩguo maheo mbeca. Ĩndĩ nĩ megiritanagia na Jehova, makoiga ũũ: “Na githĩ Jehova ndarĩ hamwe na ithuĩ? Gũtirĩ ũũru ũgaatũkora.”
12  Nĩ ũndũ wanyu-rĩ,Zayuni ĩkaarĩmwo o ta mũgũnda,Jerusalemu ĩgaatuĩka hĩba cia mwanangĩko,Nakĩo kĩrĩma kĩa Nyũmba gĩkaahaana ta kũndũ gũtũũgĩru thĩinĩ wa mũtitũ.
