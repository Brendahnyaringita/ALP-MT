1  Gĩkĩ nĩkĩo kiugo kĩa Jehova kĩrĩa gĩakinyĩire Zefania mũrũ wa Kushi mũrũ wa Gedalia mũrũ wa Amaria mũrũ wa Hezekia matukũ-inĩ ma Josia mũrũ wa Amoni mũthamaki wa Juda:
2  “Nĩ ngaahaata biũ indo ciothe ciehere thĩinĩ wa thĩ,” ũguo nĩguo Jehova ekuuga.
3  “Nĩ ngaahaata andũ o na nyamũ. Nĩ ngaahaata nyoni cia rĩera-inĩ o na thamaki cia iria-inĩ,O na mĩhĩnga hamwe na andũ arĩa aganu;Nĩ ngeeheria andũ thĩinĩ wa thĩ,” ũguo nĩguo Jehova ekuuga.
4  “Nĩ ngaatambũrũkia guoko gwakwa njũkĩrĩre JudaNa njũkĩrĩre aikari othe a Jerusalemu,Na nĩ ngaaniina matigari mothe ma Baali kũndũ gũkũ,Niine rĩĩtwa rĩa athĩnjĩri-ngai a ngai ng’eni o na athĩnjĩri-Ngai arĩa angĩ,
5  Hamwe na arĩa mainamagĩrĩra mbũtũ ya igũrũ marĩ nyũmba igũrũ,Na arĩa mainamagĩrĩra Jehova na makehĩta gũkorũo marĩ ehokeku harĩ weO makĩĩhĩtaga gũkorũo marĩ ehokeku harĩ Malikamu;
6  Na arĩa magarũrũkaga magatiga kũrũmĩrĩra JehovaO acio matacaragia Jehova kana magatuĩria ũhoro harĩ we.”
7  Kira ũrĩ mbere ya Jehova Mwathani Ũrĩa Mũnene, nĩ gũkorũo mũthenya wa Jehova ũrĩ hakuhĩ. Jehova nĩ ahaarĩirie igongona; nĩ atheretie arĩa etĩte.
8  “Mũthenya wa igongona rĩa Jehova nĩ ngaaciirithia anene,Njirithie ariũ a mũthamaki, na arĩa othe mehumbaga nguo cia andũ a kũngĩ.
9  Mũthenya ũcio nĩ ngaaciirithia mũndũ o wothe ũhaicaga handũ harĩa hatũũgĩru,Arĩa maiyũragia nyũmba ya mwathi wao ũhinya na maheeni.”
10  Jehova ekuuga ũũ, “Mũthenya ũcio,Nĩ gũgaakorũo na mũgambo wa kĩrĩro kuuma Kĩhingo-inĩ gĩa Thamaki,Gũkorũo na kĩrĩro kuuma gĩcigo-inĩ kĩrĩa kĩerũ gĩa itũũra,Na mũrurumo mũnene kuuma tũrĩma-inĩ.
11  Rĩrai, inyuĩ aikari a Makiteshi,Nĩ gũkorũo onjorithia othe nĩ maniinĩtwo;Arĩa othe mathimaga betha nĩ manangĩtwo.
12  Hĩndĩ ĩyo nĩ ngaacaria Jerusalemu biũ na matawa,Na nĩ ngaaciirithia andũ arĩa matatindanagĩra na maũndũ, o acio moigaga ũũ ngoro-inĩ yao,‘Jehova ndageka ũndũ mwega, na ndageka ũndũ mũũru.’
13  Ũtonga wao nĩ ũgaatahwo, nacio nyũmba ciao cianangwo. Nĩ magaaka nyũmba, no matigaikara thĩinĩ wacio;Na nĩ makaahanda mĩgũnda ya mĩthabibũ, no matikanyua ndibei kuumana nayo.
14  Mũthenya ũrĩa mũnene wa Jehova ũrĩ hakuhĩ! Ũrĩ hakuhĩ na nĩ ũroka na ihenya mũno! Mũgambo wa mũthenya wa Jehova nĩ mũrũrũ. Kũu njamba ya ita nĩ ĩkaarĩra.
15  Mũthenya ũcio nĩ mũthenya wa mang’ũrĩ,Mũthenya wa mĩtangĩko na kĩeha,Mũthenya wa kĩhuhũkanio na mwanangĩko,Mũthenya mũtumanu na wa nduma,Mũthenya wa matu na nduma ndumanu,
16  Mũthenya wa coro na wa mbugĩrĩrio ya mbaara,Kwerekera matũũra marĩa marĩ na ũgitĩri na nyũmba iria ndaya na igũrũ cia kona-inĩ.
17  Nĩ ngaatũma andũ matangĩke,Na magaathiaga ta andũ atumumu,Tondũ nĩ Jehova mehĩirie. Thakame yao ĩgaaitwo thĩ o ta rũkũngũ,Na nyama ciao iteo thĩ o ta rũrua.
18  Betha ciao kana thahabu ciao itikaahota kũmahonokia mũthenya wa marakara ma Jehova;Nĩ gũkorũo thĩ yothe nĩ ĩkaaniinwo nĩ mwaki wa kĩyo gĩake,Tondũ nĩ akaaniinana, aniine aikari othe a thĩ, amaniine na njĩra nene.”
2  Cokanĩrĩrai hamwe, mwĩcokanĩrĩriei,Inyuĩ rũrĩrĩ rũtarĩ thoni.
2  Ũndũ ũrĩa wathanĩtwo ũtanahinga,Mũthenya ũtanahĩtũka o ta mahuti,Marakara mahiũ ma Jehova matanamũkinyĩrĩra,Mũthenya wa marakara ma Jehova ũtanamũkinyĩrĩra,
3  Cariai Jehova, inyuĩ andũ othe ahooreri thĩinĩ wa thĩ,O inyuĩ mũrũmagĩrĩra mawatho make ma ũthingu. Cariai ũthingu, cariai ũhooreri. No kũhoteke nĩ mũkaahithwo mũthenya wa marakara ma Jehova.
4  Nĩ gũkorũo Gaza rĩgaatuĩka itũũra rĩtiganĩrie;Na Ashikeloni gũgaatuĩka kũndũ gũtiganĩrie. Ashidodi makaarutũrũrũo mũthenya barigici,Na Ekironi nĩ gũkaamunywo.
5  “Kaĩ arĩa maikaraga gĩcũa-inĩ, o acio rũrĩrĩ rwa Akerethi marĩ na haaro-ĩ! Kiugo kĩa Jehova nĩ kĩmũũkĩrĩire. Wee Kanaani, bũrũri wa Afilisti, nĩ ngaakwananga,Na gũtirĩ mũndũ ũgaatigara.
6  Kũu gĩcũa-inĩ gũgaatuĩka kũndũ gwa kũrĩithia,Gũgaakorũo na ithima nĩ ũndũ wa arĩithi na ciugũ cia mahiga cia ng’ondu.
7  Gũgaatuĩka gĩcigo kĩa arĩa magaatigara a nyũmba ya Juda;Kũu nĩkuo makaarĩaga. Hwaĩ-inĩ magaakomaga nyũmba-inĩ cia Ashikeloni. Nĩ gũkorũo Jehova Ngai wao nĩ akeerekeria meciria make harĩ o,Nĩ agaacokanĩrĩria andũ ao arĩa matahĩtwo amacokie.”
8  “Nĩ njiguĩte kĩnyũrũri kĩa Moabi na irumi cia Aamoni,O acio manyũrũrĩtie andũ akwa na makegana ũrĩa megũũkĩrĩra gĩcigo kĩao.”
9  Jehova mũnene wa ita, o we Ngai wa Isiraeli oigĩte ũũ: “Nĩ ũndũ ũcio-rĩ, o ta ũrĩa niĩ ndũũraga muoyo,Moabi gũgaatuĩka o ta Sodomu,Nao Aamoni mahaane o ta Gomora,Kũndũ gwa thabai, irima rĩa cumbĩ, na gũtũũre kũrĩ kwanangĩku. Andũ akwa arĩa magaatigara nĩ makaamataha indo,Na matigari ma rũrĩrĩ rwakwa nĩ makooya indo ciao.
10  Ũndũ ũcio nĩguo makaamũkĩra ithenya rĩa mwĩtĩo wao,Tondũ nĩ maanyũrũririe na magĩĩtũũgĩria harĩ andũ a Jehova mũnene wa ita.
11  Jehova agaakorũo arĩ wa kũmakania harĩ o;Tondũ nĩ agaatũma ngai ciothe cia gũkũ thĩ ituĩke kĩndũ hatarĩ,Na icigĩrĩra ciothe cia ndũrĩrĩ nĩ ikaamũinamĩrĩra,O kĩmwe kĩrĩ handũ hakĩo.
12  O na inyuĩ andũ a Ethiopia nĩ mũkooragwo nĩ rũhiũ rwakwa rwa njora.
13  Nĩ agaatambũrũkia guoko gwake akwerekerie mwena wa rũgongo na anange Ashuri,Na nĩ agaatũma Nineve gũtuĩke kũndũ gũtiganĩrie, kũũme o ta werũ.
14  Ndũũru cia nyamũ nĩ igaakomaga kuo, nyamũ cia gĩthaka cia mĩthemba yothe. Nyoni ĩrĩa ĩtagwo gakuua-ũrogi o na njege ikaararaga kũu itugĩ-inĩ ciakuo. Mũgambo nĩ ũkaaina ndirica-inĩ. Nĩ gũgaakorũo na mwanangĩko itonyero-inĩ;Tondũ nĩ akaaguũria buremu cia mũtarakwa.
15  Rĩrĩ nĩrĩo itũũra rĩrĩa rĩarĩ na mwĩtĩo, o rĩo rĩaikaraga rĩrĩ na ũgitĩri,Rĩrĩa rĩoigaga ũũ ngoro-inĩ yarĩo, ‘Niĩ nĩ niĩ we, na gũtirĩ ũngĩ.’ Rĩu nĩ rĩtuĩkĩte kĩndũ gĩa kũguoyohia,Kũndũ gwa gũkomagwo nĩ nyamũ cia gĩthaka. Mũndũ wothe ũkaahĩtũkagĩra kuo nĩ akaahuuhaga mĩrũri na agathukathuka ngundi.”
3  Kaĩ itũũra rĩrĩa iremi, o rĩu rĩthahĩtio, na rĩhinyanagĩrĩria rĩrĩ na haaro-ĩ!
2  Gũtirĩ mũgambo rĩathĩkagĩra; rĩtiĩtĩkagĩra ũtaaro. Rĩtiĩhokaga Jehova; rĩtikuhagĩrĩria Ngai warĩo.
3  Anene arĩa marĩ thĩinĩ warĩo matariĩ ta mĩrũthi ĩrararama. Atuanĩri ciira arĩo matariĩ ta njũi ũtukũ;Matitigagia o na ihĩndĩ rĩa gũthũgũna gũkinyĩria rũcinĩ.
4  Anabii arĩo nĩ andũ matarĩ gĩtĩo, matarĩ ehokeku. Athĩnjĩri-Ngai arĩo nĩ mathahagia kĩndũ kĩrĩa gĩtheru;Nĩ moinaga watho.
5  Jehova nĩ mũthingu thĩinĩ warĩo; gũtirĩ ũndũ mũũru ekaga. Nĩ amenyithanagia matuĩro make rũcinĩ o rũcinĩ,Ategũtigithĩria o ta ũtheri wa rũcinĩ. No mũndũ ũrĩa ũtarĩ mũthingu ndaiguaga thoni.
6  “Nĩ ndanangire ndũrĩrĩ; nyũmba ciacio iria ndaya na igũrũ cia kona-inĩ igĩtiganĩrio. Ngĩthũkangia barabara ciacio nginya gũkĩaga mũndũ ũragerera kuo. Matũũra ma cio maatigirũo manangĩkĩte, matarĩ na mũndũ, matarĩ na mũikari.
7  Ngiuga atĩrĩ, ‘Hatarĩ nganja nĩ ũkũnjĩtigĩra na wĩtĩkĩre ũtaaro,’Nĩgetha gĩikaro kĩarĩo gĩtikanangwo—No mũhaka ndĩrĩciirithie nĩ ũndũ wa maũndũ macio mothe. No meehotorire o na makĩria gwĩka maũndũ moru.
8  ‘Nĩ ũndũ ũcio, ikaragai mũnjĩrĩgĩrĩire,’ ũguo nĩguo Jehova ekuuga,‘O nginya mũthenya ũrĩa ngaarahũka ndĩtahĩre indo,Nĩ gũkorũo ituĩro rĩakwa rĩa ciira nĩ gũcokanĩrĩria ndũrĩrĩ, gũcokanĩrĩria mothamaki,Ndĩmaitũrũrĩre mathũgũta makwa, marakara makwa mothe mahiũ;Nĩ gũkorũo thĩ yothe nĩ ĩkaaniinwo nĩ mwaki wa kĩyo gĩakwa.
9  Tondũ hĩndĩ ĩyo nĩ ngaagarũra rũthiomi rwa ikundi cia andũ rũtuĩke rũthiomi rũtheru,Nĩgetha ikundi icio ciothe ikayagĩre rĩĩtwa rĩa Jehova,Imũtungatagĩre irĩ na ũrũmwe.’
10  Kuuma gĩcigo kĩa njũũĩ cia Ethiopia,Andũ arĩa mangayagĩra, mwarĩ wa andũ akwa arĩa mahurunjũkĩte, nĩ makaandehera kĩheo.
11  Mũthenya ũcio wee ndũgaaconorithioNĩ ũndũ wa ciĩko ciaku ciothe iria wanemeire nacio,Nĩ gũkorũo hĩndĩ ĩyo nĩ ngeeheria andũ arĩa merahaga marĩ na mwĩtĩo gatagatĩ-inĩ gaku;Na ndũgaacoka gwĩtĩa rĩngĩ kĩrĩma-inĩ gĩakwa kĩrĩa kĩamũre.
12  Nĩ ngetĩkĩria andũ enyihia na ahooreri matigare gatagatĩ-inĩ gaku,Na nĩ makoorĩra harĩ rĩĩtwa rĩa Jehova.
13  Andũ a Isiraeli arĩa magaatigara matigeeka maũndũ matarĩ ma ũthingu;Matikaaria ũndũ wa maheeni, kana rũrĩmĩ rwa maheeni ruoneke tũnua-inĩ twao;Nĩ makaarĩaga na magakoma, na gũtirĩ mũndũ ũgaatũma maigue guoya.”
14  Anĩrĩra ũkenete, wee mwarĩ wa Zayuni! Anĩrĩra nĩ ũndũ wa ũhootani, wee Isiraeli! Kena na ũcanjamũke na ngoro yaku yothe, wee mwarĩ wa Jerusalemu!
15  Jehova nĩ eheretie matuĩro marĩa ũtuĩrĩirũo. Nĩ ahũndũrĩte thũ yaku. Jehova, o we Mũthamaki wa Isiraeli, arĩ thĩinĩ waku. Ndũgaacoka gwĩtigĩra thĩna rĩngĩ.
16  Mũthenya ũcio Jerusalemu nĩ ĩkeerũo atĩrĩ: “Ndũgetigĩre, wee Zayuni. Ndũkareke moko maku maregere.
17  Jehova Ngai waku arĩ thĩinĩ waku. Tondũ We nĩ mwene hinya, nĩ akaahonokania. Nĩ agaakena nĩ ũndũ waku arĩ na gĩkeno kĩnene. Nĩ agaakira nĩ ũndũ wa wendo wake gũkwerekera. Nĩ agaacanjamũka nĩ ũndũ waku akĩanagĩrĩra nĩ gũkena.
18  Nĩ ngaacokanĩrĩria arĩa macakayaga nĩ ũndũ wa gũkorũo matarĩ ciathĩ-inĩ ciaku;Maagaga gũkorũo thĩinĩ waku tondũ wa kũnyũrũrio nĩ ũndũ wake.
19  Atĩrĩrĩ, hĩndĩ ĩyo nĩ ngoya ikinya njũkĩrĩre arĩa othe makũhinyagĩrĩria;Na nĩ ngaahonokia mũndũ ũrĩa ũthuaga,Na njokanĩrĩrie arĩa mahurunjũkĩte. Nĩ ngaatũma matuĩke kĩndũ gĩa kũgaathagĩrĩrio na magĩe ngumo Mabũrũri-inĩ mothe marĩa manaconorithĩrio.
20  Hĩndĩ ĩyo nĩ ngaamũcokia,Hĩndĩ ĩrĩa ngaamũcokanĩrĩria hamwe. Nĩ gũkorũo nĩ ngaatũma mũtuĩke kĩndũ gĩa kũgaathagĩrĩrio na mũgĩe ngumo gatagatĩ-inĩ ka ikundi ciothe cia andũ thĩinĩ wa thĩ,Rĩrĩa ngaacokanĩrĩria andũ anyu arĩa matahĩtwo ndĩmacokie mũkĩĩyonagĩra,” ũguo nĩguo Jehova ekuuga.
