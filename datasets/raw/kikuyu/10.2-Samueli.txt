10  Thutha-inĩ mũthamaki wa Aamoni agĩkua, nake Hanuni mũrũwe agĩtuĩka mũthamaki ithenya rĩake.
2  Nĩ ũndũ ũcio Daudi akiuga atĩrĩ: “Nĩ nguonia Hanuni mũrũ wa Nahashu wendo mwĩhokeku o ta ũrĩa ithe aanyonirie wendo mwĩhokeku.” Kwoguo Daudi agĩtũma ndungata ciake ikamũũmĩrĩrie nĩ ũndũ wa gũkuĩrũo nĩ ithe. No rĩrĩa ndungata cia Daudi ciakinyire bũrũri-inĩ wa Aamoni,
3  anene a Aamoni makĩra Hanuni mwathi wao atĩrĩ: “Hihi ũreciria Daudi nĩ gũtĩa aratĩa thoguo na njĩra ya gũtũma andũ makũũmĩrĩrie? Githĩ Daudi ndatũmĩte ndungata ciake kũrĩ wee nĩguo ituĩrie itũũra rĩrĩ na irĩthigane na irĩhagũranie?”
4  Nĩ ũndũ ũcio Hanuni akĩnyita ndungata cia Daudi agĩcienja nderu nuthu na agĩtinia nguo ciacio nuthu njikarĩro-inĩ na agĩcingata.
5  Rĩrĩa Daudi eerirũo ũhoro ũcio, agĩtũma arũme o rĩo makamatũnge, tondũ arũme acio nĩ maaconorithĩtio mũno; mũthamaki agĩkĩmeera ũũ: “Ikarai Jeriko nginya nderu cianyu ciambe imere rĩngĩ, thutha ũcio mũcoke mũũke.”
6  Thutha wa ihinda Aamoni makĩona atĩ nĩ matuĩkĩte kĩndũ kĩnungu harĩ Daudi, nĩ ũndũ ũcio Aamoni magĩtũmana na magĩkombora Asiria a Bethi-rehobu na Asiria a Zoba, thigari 20,000 cia gũthiĩ na magũrũ; na mũthamaki wa Maaka, hamwe na arũme 1,000; na kuuma Ishitobu, arũme 12,000.
7  Rĩrĩa Daudi aaiguire ũhoro ũcio, agĩtũma Joabu na mbũtũ yothe, hamwe na njamba ciake cia ita iria irĩ hinya biũ.
8  Na Aamoni makiumagara magĩthiĩ na makĩĩbanga nĩ ũndũ wa mbaara mũromo-inĩ wa kĩhingo gĩa itũũra na hĩndĩ ĩyo nao Asiria a Zoba na a Rehobu, o hamwe na Ishitobu na Maaka, maarĩ oiki werũ-inĩ.
9  Rĩrĩa Joabu oonire atĩ thigari icio cia mbaara ciokaga kũmũtharĩkĩra ciumĩte mwena wa mbere na wa thutha, agĩthuura thigari iria njega biũ thĩinĩ wa Isiraeli na agĩcibanga nĩ ũndũ wa mbaara nĩguo igatũngane na Asiria.
10  Na akĩiga arũme acio angĩ rungu rwa ũtongoria wa mũrũ wa nyina Abishai, nĩgetha amabange nĩ ũndũ wa mbaara nĩguo magatũngane na Aamoni.
11  Agĩcoka akiuga atĩrĩ: “Angĩkorũo Asiria nĩ mekũngĩria hinya-rĩ, wagĩrĩirũo gũka kũũhonokia; no angĩkorũo Aamoni nĩ megũgũkĩria hinya, nĩ ngũka gũkũhonokia.
12  No mũhaka twĩhe hinya na tũgĩe na ũmĩrĩru nĩ ũndũ wa andũ aitũ na matũũra ma Ngai witũ, na Jehova nĩ egwĩka ũrĩa ekuona arĩ wega maitho-inĩ make.”
13  Thutha ũcio Joabu na arũme ake magĩthiĩ gũtũngana na Asiria mbaara-inĩ, nao makĩmũũrĩra.
14  Rĩrĩa Aamoni moonire atĩ Asiria nĩ mora, o nao makĩũrĩra Abishai magĩthiĩ magĩtonya itũũra-inĩ. Thutha ũcio Joabu akĩhũndũka oimĩte kũrĩ Aamoni na agĩkinya Jerusalemu.
15  Rĩrĩa Asiria moonire atĩ nĩ matoorio nĩ Isiraeli, magĩĩcokanĩrĩria rĩngĩ.
16  Hadadezeri agĩgĩtũmanĩra Asiria arĩa maarĩ gĩcigo-inĩ kĩa Rũũĩ, magĩcoka magĩthiĩ Helamu, matongoretio nĩ Shobaku mũnene wa mbũtũ ya Hadadezeri.
17  Rĩrĩa Daudi aakinyĩirio ndũmĩrĩri ĩyo, o rĩo agĩcokanĩrĩria andũ othe a Isiraeli na makĩringa Jorodani magĩthiĩ Helamu. Nao Asiria makĩĩbanga nĩ ũndũ wa mbaara nĩguo matũngane na Daudi na makĩrũa nake.
18  No Asiria makĩũrĩra andũ a Isiraeli; na Daudi akĩũraga atwarithia 700 a ngaari cia mbarathi na atwarithia 40,000 a mbarathi a Asiria, na akĩũraga Shobaku mũnene wa mbũtũ ciao, agĩkuĩra kũu.
19  Rĩrĩa athamaki othe, ndungata cia Hadadezeri, moonire atĩ nĩ mahootwo nĩ Isiraeli, o rĩo magĩthondeka thayũ na Isiraeli na magĩtuĩka a gwathagwo nĩo; na Asiria magĩĩtigĩra gũteithia Aamoni rĩngĩ.
4  Rĩrĩa Ishi-boshethu mũrũ wa Saulu aaiguire atĩ Abineri nĩ oragĩirũo Hebironi, akĩaga ũmĩrĩru na Aisiraeli othe magĩtangĩka mũno.
2  Na rĩrĩ, nĩ kwarĩ na arũme erĩ maarũgamagĩrĩra ikundi cia atunyani cia mũrũ wa Saulu: ũmwe eetagwo Baana nake ũcio ũngĩ Rekabu. Maarĩ ariũ a Rimoni Mũbeerothu, wa mũhĩrĩga wa Benjamini. (Nĩ gũkorũo Beerothu o nakuo gwataragwo kũrĩ gĩcunjĩ kĩa Benjamini.
3  Abeerothu moorire magĩthiĩ Gitaimu, na matũire kuo marĩ ageni nginyagia ũmũthĩ.)
4  Na rĩrĩ, Jonathani mũrũ wa Saulu aarĩ na mũrũwe warĩ muonju magũrũ. Aarĩ na mĩaka ĩtano rĩrĩa ndũmĩrĩri ĩgiĩ Saulu na Jonathani yokire kuuma Jezireeli, nake mũtumia ũrĩa wamũreraga akĩmuoya na akĩũra, no hĩndĩ ĩyo ooraga arĩ na guoya, mũriũ ũcio akĩgwa na akĩonja. Mũriũ ũcio eetagwo Mefiboshethu.
5  Rekabu na Baana, ariũ a Rimoni Mũbeerothu, magĩthiĩ mũciĩ kwa Ishi-boshethu mahinda-inĩ ma mũthenya rĩrĩa riũa rĩkoragwo rĩhiũhĩte, makĩmũkora ahurũkĩte mathaa macio ma mĩaraho.
6  Makĩingĩra nyũmba metuĩte ta arĩ ngano marenda kuoya, makĩmũtheca nda; thutha ũcio Rekabu na mũrũ wa nyina Baana makĩũra.
7  Hĩndĩ ĩyo maaingĩrire nyũmba, maamũkorire akomete ũrĩrĩ rumu-inĩ yake ya gũkoma, makĩmũtheca makĩmũũraga, na thutha ũcio makĩmũrenga mũtwe. Magĩcoka makĩoya mũtwe wake na magĩthiĩ ũtukũ mũgima magereire barabara-inĩ ĩrĩa ĩthiĩte Araba.
8  Na magĩtwara mũtwe ũcio wa Ishi-boshethu kũrĩ Daudi kũu Hebironi, makĩra mũthamaki ũũ: “Ĩ ũyũ mũtwe wa Ishi-boshethu mũrũ wa Saulu thũ yaku ĩrĩa yacaragia muoyo waku. Mũthenya ũyũ wa ũmũthĩ Jehova nĩ arĩhĩirie mwathi wakwa mũthamaki harĩ Saulu na njiarũa ciake.”
9  O na kũrĩ ũguo, Daudi agĩcokeria Rekabu na mũrũ wa nyina Baana, ariũ a Rimoni Mũbeerothu, akĩmeera ũũ: “O ta ũrĩa Jehova atũũraga muoyo, o we ũrĩa wahonokirie kuuma mĩtangĩko-inĩ yothe,
10  rĩrĩa mũndũ ũmwe aandeheire ndũmĩrĩri akĩnjĩra atĩrĩ, ‘Saulu nĩ akuĩte,’ eeciragia andehera ũhoro mwega, ngĩmũnyita na ngĩmũũragĩra o kũu Zikilagi. Kĩu nĩkĩo kĩheo kĩrĩa mũndũ ũcio wandeheire ndũmĩrĩri ĩyo aamũkĩrire kuuma kũrĩ niĩ!
11  Na githĩ ndingĩgĩka ũguo o na makĩria rĩrĩa arũme aganu moragĩire mũndũ mũthingu thĩinĩ wa nyũmba yake mwene ũrĩrĩ-inĩ wake! Githĩ ndiagĩrĩirũo gwĩtia thakame yake kuuma moko-inĩ manyu na ndĩmweherie thĩinĩ wa thĩ?”
12  Daudi agĩcoka agĩatha anake ake mamorage. Makĩmatinia moko na magũrũ na makĩmacuuria hakuhĩ na karia kũu Hebironi. No makĩoya mũtwe wa Ishi-boshethu makĩũthika mbĩrĩra-inĩ ya Abineri kũu Hebironi.
11  Na rĩrĩ, kĩambĩrĩria-inĩ kĩa mwaka, ihinda-inĩ rĩrĩa athamaki mathiaga mbaara-inĩ, Daudi agĩtũma Joabu na ndungata ciake na mbũtũ yothe ya Isiraeli mathiĩ makaanange Aamoni, na makĩrigicĩria Raba, no we Daudi agĩtigwo Jerusalemu.
2  Hwaĩ-inĩ ũmwe, Daudi agĩũkĩra kuuma ũrĩrĩ-inĩ wake agĩthiĩ gũthiũrũrũkanga igũrũ rĩa nyũmba ya mũthamaki. Arĩ kũu igũrũ rĩa nyũmba, akĩona mũtumia agĩĩthamba, na mũtumia ũcio aarĩ mũthaka mũno.
3  Daudi agĩtũma mũndũ athiĩ agatuĩrie ũhoro wa mũtumia ũcio, na akĩrehe ndũmĩrĩri ĩno: “Na githĩ ũcio ti Bathi-sheba mwarĩ wa Eliamu mũtumia wa Uria Mũhiti?”
4  Daudi agĩcoka agĩtũma atũmwo mathiĩ makagĩre Bathi-sheba. Nĩ ũndũ ũcio agĩtonya kũrĩ Daudi, nake agĩkoma nake. (Ũndũ ũcio wekĩkire rĩrĩa Bathi-sheba eetheragia kuumana na thahu wake.) Thutha ũcio agĩcoka gwake mũciĩ.
5  Mũtumia ũcio akĩgĩa nda, na agĩtũmĩra Daudi ndũmĩrĩri akĩmwĩra atĩrĩ: “Ndĩ na nda.”
6  Daudi aigua ũguo agĩtũmĩra Joabu ndũmĩrĩri akĩmwĩra ũũ: “Ndũmĩra Uria Mũhiti.” Nĩ ũndũ ũcio Joabu agĩtũma Uria kũrĩ Daudi.
7  Rĩrĩa Uria aakinyire kũrĩ we, Daudi akĩmũũria ũrĩa Joabu aathiaga na mbere, ũrĩa thigari ciathiaga na mbere, na ũrĩa mbaara yathiaga na mbere.
8  Thutha ũcio Daudi akĩra Uria atĩrĩ: “Ikũrũka gwaku mũciĩ ũkahurũke.” Rĩrĩa Uria ooimire nyũmba-inĩ ya mũthamaki, akĩrũmĩrĩrio kĩheo kĩa ũtugi kĩa mũthamaki.
9  No rĩrĩ, Uria aakomire mũromo-inĩ wa nyũmba ya mũthamaki hamwe na ndungata iria ingĩ ciothe cia mwathi wake, na ndaigana gũikũrũka gwake mũciĩ.
10  Nĩ ũndũ ũcio Daudi akĩrũo ũũ: “Uria ndanaikũrũka gwake mũciĩ.” Daudi aigua ũguo akĩũria Uria atĩrĩ: “Na githĩ to hingo ũrokire kuuma rũgendo-inĩ? Ũraagire gũikũrũka gwaku mũciĩ nĩkĩ?”
11  Uria agĩcokeria Daudi ũũ: “Ithandũkũ na Isiraeli hamwe na Juda maikarĩte ciikaro-inĩ cia ihinda inini, na mwathi wakwa Joabu hamwe na ndungata cia mwathi wakwa mambĩte hema werũ-inĩ. Nĩ ũndũ ũcio-rĩ, hihi niĩ nĩ njagĩrĩirũo gũthiĩ gwakwa mũciĩ, ndĩe na nyue na ngome na mũtumia wakwa? O ta ũrĩa wee ũtũũraga muoyo na ũrĩ o muoyo-rĩ, ndigwĩka ũndũ ũcio!”
12  Daudi agĩcoka akĩra Uria atĩrĩ: “Ikara gũkũ o na ũmũthĩ, na rũciũ nĩ ngaakũrekereria ũthiĩ.” Uria agĩgĩikara Jerusalemu mũthenya ũcio na mũthenya ũrĩa warũmĩrĩire.
13  Daudi agĩcoka akĩmũtũmanĩra nĩguo athiĩ marĩanĩre na manyuanĩre nake, na agĩtũma arĩĩo. No gwakinya hwaĩ-inĩ, agĩthiĩ agĩkoma ũrĩrĩ-inĩ wake hamwe na ndungata cia mwathi wake, na ndaigana gũikũrũka gwake mũciĩ.
14  Rũcinĩ Daudi akĩandĩkĩra Joabu marũa na akĩmatũma kũgerera guoko kwa Uria.
15  Aandĩkire ũũ marũa-inĩ macio: “Igaai Uria mũhari-inĩ wa mbere harĩa mbaara ĩcacĩire. Mũcoke mwehere thutha wake, nĩguo atharĩkĩrũo oragwo.”
16  Joabu nĩ aakoretwo akĩbaara itũũra rĩu na kinyi, agĩkĩiga Uria harĩa aamenyaga atĩ nĩ haarĩ na njamba cia ita irĩ hinya.
17  Rĩrĩa arũme a itũũra rĩu mooimire na makĩrũa na Joabu, ndungata imwe cia Daudi ikĩũragwo, na Uria Mũhiti aarĩ ũmwe wa arĩa maakuire.
18  Joabu agĩgĩkinyĩria Daudi ũhoro wothe wĩgiĩ mbaara ĩyo.
19  Akĩra mũndũ ũcio aatũmire ũũ: “Warĩkia kwĩra mũthamaki ũhoro wothe wĩgiĩ mbaara ĩno,
20  mũthamaki ahota kũrakara akwĩre atĩrĩ, ‘Nĩ kĩĩ kĩratũmire mũthiĩ mũkarũe mũkuhĩrĩirie itũũra rĩu? Kaĩ mũtaramenyaga atĩ no mamũrathe marĩ rũthingo igũrũ?
21  Nũũ woragire Abimeleku mũrũ wa Jerubeshethu? Na githĩ ti mũtumia wamũikĩirie ihiga rĩa gũthĩa rĩa na igũrũ arĩ rũthingo igũrũ, agĩtũma akuĩre Thebezu? Nĩ kĩĩ kĩratũmire mũkuhĩrĩrie rũthingo mũno?’ Ũmwĩre atĩrĩ, ‘O na ndungata yaku Uria Mũhiti nĩ arakuire.’”
22  Mũtũmwo ũcio agĩthiĩ na akĩra Daudi maũndũ mothe marĩa aatũmĩtwo nĩ Joabu akamwĩre.
23  Mũtũmwo ũcio agĩkĩra Daudi ũũ: “Arũme acio maratũkĩririe hinya, maroima maroka kũrũa na ithuĩ werũ-inĩ; no tũramacokithia mũromo-inĩ wa kĩhingo gĩa itũũra.
24  Na aikia a mĩguĩ maraikagĩria ndungata ciaku mĩguĩ marĩ rũthingo igũrũ, na ndungata imwe cia mũthamaki irakua; o na ndungata yaku Uria Mũhiti nĩ arakuire.”
25  Nĩ ũndũ ũcio Daudi akĩra mũtũmwo ũcio atĩrĩ: “Ĩra Joabu ũũ: ‘Ndũkareke ũndũ ũcio ũgũthumbũre, nĩ gũkorũo rũhiũ rwa njora rũtamburaga mũndũ ũmwe o ta ũrĩa ũngĩ. Tharĩkĩra itũũra rĩu o na makĩria na ũrĩtunyane.’ Na ũmwĩkĩre ngoro.”
26  Rĩrĩa mũtumia wa Uria aaiguire atĩ mũthuriwe Uria nĩ oragĩtwo, akĩambĩrĩria gũcakaĩra mũthuriwe.
27  Ihinda rĩa gũcakaya rĩathira, o rĩo Daudi akĩmũtũmanĩra na akĩrehwo nyũmba-inĩ yake, nake agĩtuĩka mũtumia wake na akĩmũciarĩra mwana wa kahĩĩ. No ũndũ ũcio Daudi eekĩte nĩ warakaririe Jehova mũno.
8  Thutha wa ihinda, Daudi akĩhoota Afilisti na akĩmatooria biũ, na Daudi agĩtunyana Methegi-ama kuuma moko-inĩ ma Afilisti.
2  Agĩtooria Amoabi na akĩmeera makome thĩ na akĩmathima na rũrigi. Akĩmathima ithimi igĩrĩ cia rũrigi cia andũ arĩa mekũũragwo, na gĩthimi kĩmwe kĩa rũrigi kĩa andũ arĩa mekũrekwo matũũre muoyo. Na Amoabi magĩtuĩka ndungata cia Daudi na nĩ maamũrehagĩra irĩhi rĩa igooti.
3  Daudi agĩgĩtooria Hadadezeri mũrũ wa Rehobu mũthamaki wa Zoba arĩ njĩra-inĩ agĩthiĩ gũcokia ũnene wake Rũũĩ-inĩ rwa Farati.
4  Daudi akĩmũtunya atwarithia a mbarathi 1,700 na thigari 20,000 cia gũthiĩ na magũrũ. Daudi agĩcoka agĩtema mĩkiha ya magũrũ ma mbarathi ciothe cia ngaari cia mbaara, o tiga mbarathi 100.
5  Rĩrĩa Asiria a Dameski mookire gũteithia Mũthamaki Hadadezeri wa Zoba, Daudi akĩũraga Asiria 22,000.
6  Daudi agĩcoka agĩthondeka kambĩ cia thigari kũu Siria ya Dameski, na Asiria magĩtuĩka ndungata cia Daudi na nĩ maamũrehagĩra irĩhi rĩa igooti. Jehova agĩkĩhe Daudi ũhootani kũrĩa guothe aathiaga.
7  Makĩria ma ũguo, Daudi akĩoya ngo cia gĩthiũrũrĩ cia thahabu kuuma kũrĩ ndungata cia Hadadezeri na agĩthiĩ nacio Jerusalemu.
8  Kuuma Beta na Berothai, matũũra ma Hadadezeri, Mũthamaki Daudi akĩoya gĩcango kĩingĩ mũno.
9  Na rĩrĩ, Mũthamaki Toi wa Hamathu akĩigua atĩ Daudi nĩ aatooretie mbũtũ yothe ya Hadadezeri.
10  Nĩ ũndũ ũcio Toi agĩtũma Joramu mũrũwe kũrĩ Mũthamaki Daudi akamũũrie ũrĩa arathiĩ na mbere na amũgaathĩrĩrie nĩ tondũ wa ũrĩa aarũĩte na Hadadezeri na akamũtooria (nĩ gũkorũo Hadadezeri nĩ aarũaga na Toi kaingĩ), na agĩkĩmũtwarĩra indo cia betha, thahabu, na gĩcango.
11  Mũthamaki Daudi agĩkĩamũrĩra Jehova indo icio, o hamwe na betha na thahabu iria aamũrĩte kuuma kũrĩ ndũrĩrĩ ciothe iria aatooretie:
12  kuuma Siria na Moabi, kuuma kũrĩ Aamoni, Afilisti, Aamaleki, na kuuma harĩ indo iria ciatunyanĩtwo cia Hadadezeri mũrũ wa Rehobu mũthamaki wa Zoba.
13  Ningĩ Daudi agĩĩthondekera rĩĩtwa hĩndĩ ĩrĩa aacokire oimĩte kũũraga Aedomu 18,000 Mũkuru-inĩ wa Cumbĩ.
14  Daudi agĩthondeka kambĩ cia thigari kũu Edomu. Aathondekire kambĩ cia thigari kũu Edomu guothe, nao Aedomu othe magĩtuĩka ndungata cia Daudi. Jehova agĩkĩhe Daudi ũhootani kũrĩa guothe aathiaga.
15  Daudi agĩthiĩ o na mbere gũthamakĩra andũ othe a Isiraeli, na Daudi aatuagĩra andũ ake othe ciira na kĩhooto na ũthingu.
16  Joabu mũrũ wa Zeruia aarĩ mũnene wa mbũtũ, nake Jehoshafatu mũrũ wa Ahiludu aarĩ mũigi wa rekondi.
17  Zadoku mũrũ wa Ahitubu na Ahimeleku mũrũ wa Abiatharu maarĩ athĩnjĩri-Ngai, nake Seraia aarĩ mwandĩki.
18  Benaia mũrũ wa Jehoiada aarĩ mũnene wa Akerethi na Apelethi. Nao ariũ a Daudi magĩtuĩka atungati arĩa anene.
16  Rĩrĩa Daudi aakorirũo ahĩtũka gacũmbĩrĩ na agathianga hanini, Ziba ndungata ya Mefiboshethu aarĩ hau kũmũtũnga arĩ na ndigiri igĩrĩ cigĩrĩirũo matandĩko, na ciakuuĩte mĩgate 200, keki 100 cia thabibũ nyũmithie, keki 100 cia matunda ma hĩndĩ ya ũrugarĩ, na ndigithũ ĩmwe nene ya ndibei.
2  Mũthamaki akĩũria Ziba ũũ: “Warehe indo ici nĩkĩ?” Nake Ziba agĩcokia ũũ: “Ndigiri ici nĩ cia gũkuua andũ a nyũmba ya mũthamaki, mĩgate na matunda ma hĩndĩ ya ũrugarĩ nĩ cia kũrĩo nĩ anake, nayo ndibei nĩ ya kũnyuo nĩ arĩa mekũũrũo nĩ hinya werũ-inĩ.”
3  Mũthamaki agĩcoka akĩmũũria atĩrĩ: “Na mũrũ wa mwathi waku arĩ kũ?” Ziba akĩra mũthamaki ũũ: “Aikarĩte Jerusalemu, nĩ gũkorũo oigĩte atĩrĩ, ‘Ũmũthĩ nyũmba ya Isiraeli nĩ ĩkũnjokeria wathani wa ũthamaki wa baba.’”
4  Mũthamaki agĩcoka akĩra Ziba ũũ: “Atĩrĩrĩ, indo ciothe cia Mefiboshethu nĩ ciaku.” Ziba akiuga ũũ: “Nĩ ndainamĩrĩra mbere yaku. Reke njĩtĩkĩrĩke maitho-inĩ maku, wee mwathi wakwa mũthamaki.”
5  Rĩrĩa Mũthamaki Daudi aakinyire Bahurimu, mũndũ ũmwe wa famĩlĩ ya Saulu wetagwo Shimei, mũrũ wa Gera, agĩũka akĩrumanaga anĩrĩire o agĩkuhagĩrĩria.
6  Aaikagĩria Daudi mahiga na ndungata ciothe cia Mũthamaki Daudi, o hamwe na andũ othe na arũme marĩ hinya arĩa maarĩ mwena wake wa ũrĩo na mwena wake wa ũmotho.
7  Shimei aarumanaga akiugaga ũũ: “Thiĩ na kũu, thiĩ na kũu, wee mũndũ ũyũ ũrĩ na mahĩtia ma ũiti wa thakame! Mũndũ ũyũ ũtarĩ kĩene!
8  Jehova nĩ agũcokereirie mahĩtia mothe ma ũiti wa thakame ya nyũmba ya Saulu, o ũcio wee ũthamakaga ithenya rĩake ũrĩ mũthamaki, no Jehova nĩ aneanĩte wathani moko-inĩ ma Abisalomu mũrũguo. Rĩu ũũru nĩ ũgũkorete nĩ gũkorũo ũrĩ mũndũ ũrĩ na mahĩtia ma ũiti wa thakame!”
9  Nake Abishai mũrũ wa Zeruia akĩra mũthamaki ũũ: “Ngui ĩno nguũ ĩraruma mwathi wakwa mũthamaki nĩkĩ? Ndagũthaitha ũnjĩtĩkĩrie thiĩ ndĩmũrenge mũtwe.”
10  No mũthamaki akiuga ũũ: “Nĩ ũndũ ũrĩkũ tũrorania na inyuĩ, ariũ aya a Zeruia? Rekei anume, nĩ gũkorũo Jehova nĩ amwĩrĩte atĩrĩ, ‘Ruma Daudi!’ Nĩ ũndũ ũcio-rĩ, nũũ ũngĩũria atĩrĩ, ‘Ũreka ũũ nĩkĩ?’”
11  Daudi agĩcoka akĩra Abishai na ndungata ciake ciothe ũũ: “Angĩkorũo mũrũ wakwa mwene ũrĩa woimire mwĩrĩ-inĩ wakwa, nĩ aracaria muoyo wakwa-rĩ, na githĩ Mũbenjamini to agĩke ũguo o na makĩria! Tiganai nake anume, nĩ gũkorũo Jehova nĩwe ũmwĩrĩte eke ũguo!
12  Jehova ahota kuona mĩnyamaro yakwa, na Jehova nĩ ekũndĩha na wega ithenya rĩa irumi ici ndĩrarumwo mũthenya wa ũmũthĩ.”
13  Daudi na arũme ake magĩthiĩ maikũrũkĩte na bara nake Shimei aathiaga agereire hakuhĩ na kĩrĩma atwaranĩte nake, akĩrumanaga anĩrĩire na agĩikagia mahiga na tĩri mũingĩ.
14  Thutha-inĩ mũthamaki na andũ othe arĩa maarĩ nake magĩkinya manogete kũrĩa maathiaga, na makĩhurũka.
15  Ihinda-inĩ o rĩu, Abisalomu na arũme othe a Isiraeli magĩkinya Jerusalemu, na Ahithofeli aarĩ hamwe nake.
16  Rĩrĩa Hushai Mũariki, mũrata wa Daudi aatonyire kũrĩ Abisalomu, Hushai akĩra Abisalomu ũũ: “Mũthamaki arotũũra ihinda iraya! Mũthamaki arotũũra ihinda iraya!”
17  Hĩndĩ ĩyo Abisalomu akĩũria Hushai atĩrĩ: “Ũyũ nĩguo wendo mwĩhokeku ũrĩa ũronia mũrataguo? Ũraregire gũthiĩ na mũrataguo nĩkĩ?”
18  Nĩ ũndũ ũcio Hushai akĩra Abisalomu ũũ: “Aca, niĩ ndĩ mwena wa ũrĩa ũthuurĩtwo nĩ Jehova, na andũ aya, o hamwe na arũme othe a Isiraeli. Ngũikara hamwe nake.
19  Na ningĩ nguuga atĩrĩ, Nũũ njagĩrĩirũo gũtungatĩra? Githĩ ti mũrũwe? O ta ũrĩa ndĩratungatagĩra baba wanyu, noguo ngũgũtungatĩra.”
20  Abisalomu agĩkĩra Ahithofeli ũũ: “Ta he ũtaaro. Twĩke atĩa?”
21  Nĩ ũndũ ũcio Ahithofeli akĩra Abisalomu atĩrĩ: “Koma na thuriya cia baba wanyu, iria aratigire irorage mũciĩ. Nao andũ othe a Isiraeli nĩ mekũigua atĩ nĩ wĩtuĩte kĩndũ kĩranunga harĩ baba wanyu, nao arĩa marakũnyita mbaru nĩ megwĩkĩrũo hinya.”
22  Kwoguo makĩambĩra Abisalomu hema nyũmba igũrũ, na Abisalomu agĩkoma na thuriya cia ithe mbere ya maitho ma andũ othe a Isiraeli.
23  Matukũ-inĩ macio ũtaaro ũrĩa Ahithofeli aaheanaga wonagwo ũtariĩ ta kiugo kĩa Ngai ũrĩa wa ma. Ũguo nĩguo ũtaaro wothe wa Ahithofeli watũũgĩrĩtio nĩ Daudi o na Abisalomu.
18  Thutha ũcio Daudi agĩtara arũme arĩa maarĩ hamwe nake na akĩmaiga rungu rwa ũtongoria wa anene a andũ ngiri na anene a andũ igana.
2  Na Daudi agĩtũma gĩcunjĩ kĩmwe harĩ ithatũ kĩa arũme acio rungu rwa ũtongoria wa Joabu, gĩcunjĩ kĩmwe harĩ ithatũ rungu rwa ũtongoria wa mũrũ wa nyina na Joabu, nĩwe Abishai mũrũ wa Zeruia, na gĩcunjĩ kĩmwe harĩ ithatũ rungu rwa ũtongoria wa Itai Mũgiiti. Mũthamaki agĩcoka akĩra arũme acio ũũ: “O na niĩ nĩ ngũthiĩ hamwe na inyuĩ.”
3  No makĩmwĩra atĩrĩ: “Ndwagĩrĩirũo nĩ gũthiĩ, nĩ gũkorũo ithuĩ tũngĩũra, matingĩtindanĩra na ithuĩ; na o na nuthu itũ ĩngĩkua, matingĩtindanĩra na ithuĩ, nĩ gũkorũo wee wĩ wa bata gũkĩra andũ 10,000 gatagatĩ-inĩ gaitũ. Nĩ ũndũ ũcio nĩ kaba ũtũtũmĩre ũteithio ũrĩ o itũũra-inĩ.”
4  Mũthamaki akĩmeera ũũ: “Ũrĩa wothe mũkuona arĩ wega, nĩguo ngwĩka.” Nĩ ũndũ ũcio mũthamaki akĩrũgama hakuhĩ na kĩhingo gĩa itũũra, nao arũme acio magĩthiĩ marĩ ikundi cia andũ igana na ikundi cia andũ ngiri.
5  Mũthamaki agĩcoka akĩhe Joabu na Abishai na Itai watho ũyũ: “Mũtigeke mwanake ũcio ũgwĩtwo Abisalomu ũũru nĩ ũndũ wakwa.” Arũme othe nĩ maaiguire mũthamaki akĩhe anene acio othe watho wĩgiĩ Abisalomu.
6  Arũme acio magĩgĩthiĩ werũ-inĩ gũtũngana na Isiraeli, na mbaara ĩyo ĩkĩrũĩrũo mũtitũ-inĩ wa Efiraimu.
7  Andũ a Isiraeli magĩtoorerio kũu nĩ ndungata cia Daudi, na gũkĩgĩa njũragano nene mũno mũthenya ũcio—arũme 20,000 magĩkua.
8  Mbaara ĩyo ĩgĩtherema gĩcigo-inĩ kĩu gĩothe. Makĩria ma ũguo, mũtitũ ũcio ũkĩniina andũ aingĩ gũkĩra arĩa maaniinirũo nĩ rũhiũ rwa njora mũthenya ũcio.
9  Marigĩrĩrio-inĩ Abisalomu agĩĩkora ang’ethanĩire na ndungata cia Daudi. Abisalomu aahaicĩte nyũmbũ, na nyũmbũ ĩyo ĩgĩthiĩ ĩkĩingĩra rungu rwa honge ndumanu cia mũtĩ mũnene, na mũtwe wake ũkĩhata mũtĩ-inĩ ũcio mũnene, ũũ atĩ aaikarire acunjurĩte rĩera-inĩ nayo nyũmbũ ĩyo aahaicĩte ĩgĩthiĩ ĩthiĩte.
10  Na mũndũ ũmwe akĩona ũguo na akĩra Joabu ũũ: “Atĩrĩrĩ, ndona Abisalomu acunjurĩte mũtĩ-inĩ ũmwe mũnene.”
11  Joabu agĩcokeria mũndũ ũcio wamwĩrire ũguo atĩrĩ: “Angĩkorũo nĩ wona-rĩ, warega kũmũũraga hau hau agwe thĩ nĩkĩ? Na korũo nĩ weka ũguo, no gũkũhe ingĩakũhe icunjĩ ikũmi cia betha na mũcibi.”
12  No mũndũ ũcio akĩra Joabu ũũ: “O na ingĩanengerũo icunjĩ 1,000 cia betha, ndingĩoya guoko gwakwa na igũrũ njũkĩrĩre mũrũ wa mũthamaki, nĩ gũkorũo nĩ tũiguire mũthamaki akĩmũhe watho mũrĩ na Abishai na Itai amwĩra atĩrĩ, ‘Mũndũ o wothe nĩ amenyerere mwanake ũcio ũgwĩtwo Abisalomu.’
13  Korũo nĩ ndaga gwathĩka na ndĩmũrute muoyo, ũndũ ũcio ndũngĩatũũra ũrĩ mũhithe harĩ mũthamaki, nawe ndũngĩangitĩra.”
14  Nĩ ũndũ ũcio Joabu akiuga ũũ: “Ndigũteanga mahinda mangĩ nawe!” Kwoguo akĩoya mĩguĩ ĩtatũ guoko-inĩ gwake na agĩtheca Abisalomu ngoro nayo akĩmũtũrĩkania arĩ o muoyo gatagatĩ-inĩ ka mũtĩ ũcio mũnene.
15  Nacio ndungata ikũmi iria ciakuuagĩra Joabu matharaita igĩũka igĩtharĩkĩra Abisalomu nginya agĩkua.
16  Nake Joabu akĩhuuha coro nao andũ makĩhũndũka magĩtiga gũteng’eria andũ a Isiraeli; Joabu akĩmeera matige mbaara.
17  Magĩkĩoya Abisalomu na makĩmũikia irima-inĩ rĩarĩ inene kũu mũtitũ-inĩ na makĩmũigĩrĩra hĩba nene mũno ya mahiga. Nao andũ othe a Isiraeli makĩũra magĩthiĩ kwao mĩciĩ.
18  Na rĩrĩ, rĩrĩa Abisalomu aarĩ muoyo-rĩ, nĩ ooete gĩtugĩ na agakĩhanda Mũkuru-inĩ wa Mũthamaki, nĩ gũkorũo ooigĩte ũũ: “Ndirĩ na mũrũ wa gũtũũria kĩririkano kĩa rĩĩtwa rĩakwa.” Nĩ ũndũ ũcio agĩĩtania gĩtugĩ kĩu na rĩĩtwa rĩake, na gĩtagwo Gĩtugĩ gĩa Kĩririkano kĩa Abisalomu nginyagia ũmũthĩ.
19  Ahimaazu mũrũ wa Zadoku akiuga atĩrĩ: “Ndagũthaitha ũnjĩtĩkĩrie ndeng’ere ngamenyithie mũthamaki ũhoro ũyũ, nĩ gũkorũo Jehova nĩ amũreheire kĩhooto na njĩra ya kũmũhonokia kuuma harĩ thũ ciake.”
20  Ĩndĩ Joabu akĩmwĩra atĩrĩ: “Ndũgũtwara ũhoro ũyũ ũmũthĩ. Nĩ ũkaaũtwara mũthenya ũngĩ, no ũmũthĩ ndũgũkinyia ũhoro ũyũ, nĩ gũkorũo mũrũ wa mũthamaki nĩ akuĩte.”
21  Joabu agĩcoka akĩra Mũkushi ũmwe ũũ: “Thiĩ wĩre mũthamaki ũrĩa wona.” Mũkushi ũcio agĩkĩinamĩrĩra Joabu na agĩteng’era agĩthiĩ.
22  O rĩngĩ Ahimaazu mũrũ wa Zadoku akĩra Joabu atĩrĩ: “O ũrĩa kũrĩthiĩ, ndagũthaitha reke o na niĩ ndeng’ere nyume Mũkushi ũcio thutha.” No rĩrĩ, Joabu akĩmwĩra ũũ: “Ũgũgĩteng’era nĩkĩ, mũrũ wakwa, na gũtirĩ na ũhoro wee ũkũheana?”
23  O na kũrĩ ũguo, akiuga ũũ: “O ũrĩa kũrĩthiĩ, reke ndeng’ere thiĩ.” Nĩ ũndũ ũcio Joabu akĩmwĩra atĩrĩ: “Gĩteng’ere!” Ahimaazu agĩgĩteng’era agereire njĩra-inĩ ya gĩcigo kĩa Jorodani, nginya akĩhĩtũka Mũkushi ũcio.
24  Na rĩrĩ, Daudi aaikarĩte gatagatĩ ka ihingo igĩrĩ cia itũũra, nake mũrangĩri akĩambata igũrũ wa kĩhingo hakuhĩ na rũthingo. Agĩtiira maitho na akĩona mũndũ ũteng’erete arĩ wiki.
25  Kwoguo mũrangĩri ũcio akĩanĩrĩra na akĩmenyithia mũthamaki. Nake mũthamaki akiuga ũũ: “Angĩkorũo arĩ wiki, arĩ na ũhoro arenda kũheana.” Rĩrĩa aakuhĩrĩirie biũ,
26  mũrangĩri ũcio akĩona mũndũ ũngĩ ũteng’erete. Hĩndĩ ĩyo mũrangĩri ũcio agĩta mũrangĩri wa kĩhingo akĩmwĩra ũũ: “Atĩrĩrĩ, harĩ na mũndũ ũngĩ ũteng’erete arĩ wiki!” Mũthamaki akiuga ũũ: “O na ũcio nĩ ũhoro arehe.”
27  Mũrangĩri ũcio akiuga atĩrĩ: “Ndĩrona mũndũ wa mbere agĩteng’era ta Ahimaazu mũrũ wa Zadoku,” nĩ ũndũ ũcio mũthamaki akiuga ũũ: “Ũcio nĩ mũndũ mwega, na aroka na ũhoro mwega.”
28  Ahimaazu akĩanĩrĩra akĩra mũthamaki ũũ: “Maũndũ mothe nĩ mega!” Arĩkia kuuga ũguo akĩinamĩrĩra mũthamaki aturumithĩtie ũthiũ wake thĩ. Agĩcoka akiuga ũũ: “Jehova Ngai waku arogoocwo, o we ũneanĩte andũ arĩa marareganaga na mwathi wakwa mũthamaki!”
29  No rĩrĩ, mũthamaki akĩũria atĩrĩ: “Hihi mwanake ũcio ũgwĩtwo Abisalomu no mwega?” Nĩ ũndũ ũcio Ahimaazu akiuga ũũ: “Niĩ nyonire kwagĩa na gĩcanjama kĩnene rĩrĩa Joabu egũtũmaga ndungata ya mũthamaki na niĩ ndungata yaku, no ndinamenya kiuma gĩa kĩĩ.”
30  Mũthamaki agĩkĩmwĩra atĩrĩ: “Ta thenga ũrũgame haha.” Nĩ ũndũ ũcio agĩthenga na akĩrũgama hau.
31  Nake Mũkushi agĩkinya, na Mũkushi ũcio akiuga atĩrĩ: “Mwathi wakwa mũthamaki aroamũkĩra ũhoro ũyũ: Ũmũthĩ Jehova nĩ arehete kĩhooto na njĩra ya gũkũhonokia kuuma guoko-inĩ kwa arĩa othe marareganaga nawe.”
32  No mũthamaki akĩũria atĩrĩ: “Hihi mwanake ũcio ũgwĩtwo Abisalomu no mwega?” Nĩ ũndũ ũcio Mũkushi ũcio akiuga ũũ: “Thũ ciothe cia mwathi wakwa mũthamaki na arĩa othe marareganaga nawe makĩenda gũkũgera ngero marotuĩka o ta mwanake ũcio!”
33  Ũndũ ũcio ũgĩthĩnia mũthamaki, na akĩambata agĩthiĩ kanyũmba ka igũrũ karĩa kaarĩ kĩhingo igũrũ na akĩrĩra, agĩthiĩ akiugaga ũũ: “Mũrũ wakwa Abisalomu, mũrũ wakwa, mũrũ wakwa Abisalomu! Na arĩ korũo nĩ niĩ ndakua handũ haku, Abisalomu mũrũ wakwa, mũrũ wakwa!”
17  Ahithofeli agĩkĩra Abisalomu atĩrĩ: “Ndagũthaitha ũreke thuure arũme 12,000 na njarahũke thiĩ ngateng’erie Daudi ũtukũ wa ũmũthĩ.
2  Ngũmũhobanĩria rĩrĩa egũkorũo arĩ mũnogu na atarĩ na hinya, na ndũme atukanĩrũo; nao andũ othe arĩa arĩ nao more, na njũrage o mũthamaki wiki.
3  Thutha ũcio ngũrehere andũ acio othe. Gũcoka kwa andũ acio othe gũkũringana na ũrĩa gũgũthiĩ harĩ mũndũ ũcio ũracaria. Thutha ũcio andũ othe megũkorũo marĩ na thayũ.”
4  Ũtaaro ũcio ũgĩkorũo ũrĩ mwega maitho-inĩ ma Abisalomu na athuri othe a Isiraeli.
5  O na kũrĩ ũguo, Abisalomu akiuga ũũ: “Ĩta Hushai Mũariki o nake, tũigue ũrĩa nake ekuuga.”
6  Hushai agĩgĩtonya kũrĩ Abisalomu. Nake Abisalomu akĩmwĩra atĩrĩ: “Ũyũ nĩguo ũtaaro ũrĩa Ahithofeli aheana. Twĩke kũringana na ũtaaro ũcio wake? Angĩkorũo tũtiagĩrĩirũo-rĩ, twĩre arĩ wee.”
7  Nĩ ũndũ ũcio Hushai akĩra Abisalomu ũũ: “Ũtaaro ũrĩa Ahithofeli aheana ihinda-inĩ rĩrĩ ti mwega!”
8  Hushai agĩcoka akiuga atĩrĩ: “Nĩ ũĩ wega atĩ baba wanyu na arũme ake nĩ andũ marĩ hinya, na matirĩ na mwĩhoko, o ta nduba ĩteete ciana ciayo werũ-inĩ. Makĩria ma ũguo, baba wanyu nĩ njamba ya ita, na ũtukũ ndekũraarania na andũ acio angĩ.
9  Ihinda-inĩ rĩrĩ ehithĩte ngurunga-inĩ ĩmwe kana o handũ hangĩ; na angĩtharĩkĩra arĩ wa mbere, arĩa mekũigua ũhoro ũcio mekuuga atĩrĩ, ‘Andũ arĩa marũmĩrĩire Abisalomu nĩ mahootetwo!’
10  Nginya mũndũ ũrĩa ũkoragwo na ũmĩrĩru, ũrĩa ngoro yake ĩhaana ta ya mũrũthi no kũũrũo ekũũrũo nĩ hinya nĩ ũndũ wa guoya, nĩ gũkorũo andũ othe a Isiraeli nĩ moĩ atĩ baba wanyu nĩ mũndũ ũrĩ hinya na atĩ arũme arĩa marĩ hamwe nake nĩ andũ marĩ ũmĩrĩru.
11  Ngũheana ũtaaro ũyũ: Reke andũ othe a Isiraeli macokanĩrĩre harĩ wee, kuuma Dani nginya Biri-shiba, marĩ aingĩ o ta mũthanga ũrĩa ũkoragwo hakuhĩ na iria, nawe ũmatongorie mbaara-inĩ.
12  Tũkũmũtharĩkĩra harĩa hothe tũkũmũkora, na tũmũhobanĩrie o ta ũrĩa ime rĩgũagĩra thĩ; na gũtirĩ o na ũmwe wao ũkũhonoka, we o na kana arũme arĩa marĩ hamwe nake.
13  Angĩũrĩra itũũra-inĩ, andũ othe a Isiraeli megũthiĩ na mĩkwa itũũra-inĩ rĩu, na tũkũrĩkururia tũrĩtware mũkuru-inĩ nginya gũkorũo gũtarĩ o na kahiga kamwe gegũtigara.”
14  Nake Abisalomu na arũme othe a Isiraeli makiuga atĩrĩ: “Ũtaaro wa Hushai Mũariki nĩ mwega gũkĩra ũtaaro wa Ahithofeli!” Nĩ gũkorũo Jehova nĩ aatuĩte itua rĩa gũthararia ũtaaro ũcio mwega wa Ahithofeli, nĩguo Jehova arehere Abisalomu mwanangĩko.
15  Thutha-inĩ Hushai akĩra Zadoku na Abiatharu athĩnjĩri-Ngai atĩrĩ: “Ahithofeli aheire Abisalomu na athuri a Isiraeli ũtaaro ũyũ, na niĩ ũyũ nĩguo ũtaaro ũrĩa heanire.
16  Rĩu-rĩ, tũmanai ndũmĩrĩri kũrĩ Daudi na ihenya mũmũhe mũkaana ũyũ: ‘Ũtukũ wa ũmũthĩ ndũgaikare iringĩro-inĩ cia werũ-inĩ, no wagĩrĩirũo kũringa, kwaga ũguo mũthamaki na andũ othe arĩa marĩ hamwe nake nĩ mekũniinwo.’”
17  Na rĩrĩ, Jonathani na Ahimaazu maaikarĩte Eni-rogeli; nĩ ũndũ ũcio ndungata ĩmwe ya mũirĩtu ĩgĩthiĩ ĩkĩmeera nao magĩthiĩ kwĩra Mũthamaki Daudi, nĩ gũkorũo matiendaga kuonwo magĩtonya itũũra-inĩ.
18  No rĩrĩ, mwanake ũmwe akĩmona na agĩthiĩ akĩra Abisalomu. Nĩ ũndũ ũcio makĩũra na ihenya marĩ eerĩ na magĩthiĩ Bahurimu mũciĩ kwa mũndũ ũmwe warĩ na gĩthima gwake nja. Makĩharũrũka thĩinĩ wakĩo,
19  na mũtumia wa mũndũ ũcio akĩara gĩtambaya igũrũ rĩa gĩthima kĩu na agĩkĩhumbĩra na ngano methũkangu; gũtirĩ mũndũ wamenyire ũhoro ũcio.
20  Ndungata cia Abisalomu igĩthiĩ kũrĩ mũtumia ũcio gwake mũciĩ ikĩmũũria ũũ: “Marĩ kũ Ahimaazu na Jonathani?” Mũtumia ũcio akĩmacokeria atĩrĩ: “Mahĩtũkire maathiĩ merekeire rũũĩ-inĩ.” Andũ acio magĩkĩmacaria no matiamonire, nĩ ũndũ ũcio magĩcoka Jerusalemu.
21  Thutha wa andũ acio gũthiĩ, makiuma gĩthima-inĩ kĩu, magĩthiĩ na magĩkinyĩria Mũthamaki Daudi ndũmĩrĩri ĩyo. Makĩmwĩra atĩrĩ: “Arahũka na ũringe rũũĩ narua, nĩ gũkorũo Ahithofeli aheanĩte ũtaaro ũyũ gũkwerekera.”
22  O rĩo Daudi na andũ othe arĩa maarĩ hamwe nake makĩarahũka na makĩringa Jorodani. Gũkinyĩria rũcinĩ gũgĩthererũka, gũtirĩ mũndũ ũtaaringĩte Jorodani.
23  Rĩrĩa Ahithofeli oonire atĩ ũtaaro wake ndũnarũmĩrĩrũo, akĩigĩrĩra ndigiri matandĩko na agĩthiĩ gwake mũciĩ taũni-inĩ ya kwao. Thutha wa kũhe andũ a nyũmba yake mawatho, agĩthiĩ akĩĩita. Nĩ ũndũ ũcio agĩkua na agĩthikwo mbĩrĩra-inĩ ya maithe make ma tene.
24  Ihinda-inĩ o rĩu, Daudi agĩthiĩ Mahanaimu, nake Abisalomu akĩringa Jorodani arĩ hamwe na arũme othe a Isiraeli.
25  Abisalomu agĩtua Amasa mũrũgamĩrĩri wa mbũtũ ithenya-inĩ rĩa Joabu; Amasa aarĩ mũrũ wa mũndũ wetagwo Ithira warĩ Mũisiraeli, ũrĩa wakomire na Abigaili mwarĩ wa Nahashu, mwarĩ wa nyina na Zeruia, nyina wa Joabu.
26  Aisiraeli na Abisalomu magĩkĩamba hema bũrũri-inĩ wa Gileadi.
27  Daudi akinya Mahanaimu, o rĩo Shobi mũrũ wa Nahashu kuuma Raba kwa Aamoni, Makiru mũrũ wa Amieli kuuma Lo-debari, na Barizilai Mũgileadi kuuma Rogelimu
28  makĩrehe marĩrĩ, iraĩ, nyũngũ cia rĩũmba, ngano, cairi, mũtu, ngano hĩhie, noe, ndengũ, ngano njine,
29  ũũkĩ, thiagĩ, ng’ondu, na ngorono. Makĩruta indo icio ciothe nĩguo Daudi na andũ arĩa maarĩ hamwe nake marĩe, nĩ gũkorũo mooigire atĩrĩ: “Andũ aya nĩ ahũtu, na nĩ anogu na makanyotera gũkũ werũ-inĩ.”
9  Daudi agĩcoka akĩũria ũũ: “Hihi nĩ harĩ mũndũ o na ũmwe ũtigarĩte wa nyũmba ya Saulu nĩguo ndĩmuonie wendo mwĩhokeku nĩ ũndũ wa Jonathani?”
2  Na rĩrĩ, nĩ kwarĩ na ndungata ya nyũmba ya Saulu yetagwo Ziba. Nĩ ũndũ ũcio makĩmĩĩta ĩthiĩ harĩ Daudi, mũthamaki agĩkĩmĩũria atĩrĩ: “Wee nĩwe Ziba?” Nayo ĩgĩcokia ũũ: “Ĩĩ nĩ niĩ ndungata yaku.”
3  Mũthamaki agĩcoka akĩũria atĩrĩ: “Hihi nĩ harĩ mũndũ o na ũmwe ũtigarĩte wa nyũmba ya Saulu nĩguo ndĩmuonie wendo mwĩhokeku wa Ngai?” Ziba agĩcokeria mũthamaki ũũ: “Nĩ harĩ mũrũ ũmwe wa Jonathani ũtigarĩte; akoragwo arĩ muonju magũrũ meerĩ.”
4  Mũthamaki akĩmũũria atĩrĩ: “Arĩ kũ?” Ziba agĩcokeria mũthamaki ũũ: “Arĩ mũciĩ kwa Makiru mũrũ wa Amieli itũũra-inĩ rĩa Lo-debari.”
5  O hĩndĩ ĩyo Mũthamaki Daudi agĩtũmana agĩĩrũo na akĩrutwo mũciĩ kwa Makiru mũrũ wa Amieli kũu Lo-debari.
6  Rĩrĩa Mefiboshethu mũrũ wa Jonathani mũrũ wa Saulu aakinyire harĩ Daudi, o rĩo akĩĩgũithia agĩturumithia ũthiũ wake thĩ akĩmũinamĩrĩra. Nake Daudi akiuga ũũ: “Mefiboshethu!” nake akiuga: “Ĩ niĩ ũyũ ndungata yaku.”
7  Daudi akĩmwĩra ũũ: “Ndũgetigĩre nĩ gũkorũo hatarĩ nganja nĩ ngũkuonia wendo mwĩhokeku nĩ ũndũ wa thoguo Jonathani, na nĩ ngũcokia mũgũnda wothe wa gukaguo Saulu harĩ wee, na hingo ciothe ũrĩrĩagĩra metha-inĩ yakwa.”
8  Aigua ũguo agĩturumithia mũtwe thĩ akĩũria ũũ: “Ndungata yaku nĩyo kĩĩ, atĩ nĩ waririkana ngui nguũ ta niĩ?”
9  Mũthamaki agĩcoka agĩtũmanĩra Ziba ndungata ya Saulu, akĩmwĩra ũũ: “Kĩrĩa gĩothe kĩarĩ gĩa Saulu o hamwe na nyũmba yake yothe nĩ ndaciheana kũrĩ mũcũkũrũ wa mwathi waku.
10  Wee nĩwe ũrĩmũrĩmagĩra mũgũnda—wee o hamwe na ariũ aku na ndungata ciaku—na nĩwe ũrĩcokanagĩrĩria maciaro maguo nĩgetha gũkoneka irio cia kũrĩa cia andũ a mũcũkũrũ wa mwathi waku. No Mefiboshethu, mũcũkũrũ wa mwathi waku, arĩrĩagĩra metha-inĩ yakwa hĩndĩ ciothe.” Na rĩrĩ, Ziba aarĩ na ariũ 15 na ndungata 20.
11  Ziba akĩra mũthamaki ũũ: “Ndungata yaku ĩgwĩka ũrĩa wothe mũthamaki aatha ndungata yake ĩke.” Nĩ ũndũ ũcio Mefiboshethu aarĩagĩra metha-inĩ ya Daudi o ta ũmwe wa ariũ a mũthamaki.
12  Na rĩrĩ, Mefiboshethu o nake nĩ aarĩ na kamwana geetagwo Mika; na arĩa othe maaikaraga mũciĩ gwa Ziba magĩtuĩka ndungata cia Mefiboshethu.
13  Na Mefiboshethu agĩgĩikara Jerusalemu tondũ hĩndĩ ciothe aarĩagĩra metha-inĩ ya mũthamaki; na aarĩ muonju magũrũ meerĩ.
7  Na rĩrĩa mũthamaki aaikarire gwake nyũmba na Jehova agĩkorũo amũheete ũhurũko kuuma kũrĩ thũ ciake ciothe iria ciamũthiũrũrũkĩirie,
2  mũthamaki akĩra mũnabii Nathani ũũ: “Atĩrĩrĩ, njikaraga nyũmba-inĩ yakĩtwo na mĩtarakwa no Ithandũkũ rĩa Ngai ũrĩa wa ma rĩikaraga gatagatĩ-inĩ ga itambaya cia hema.”
3  Nathani agĩcokeria mũthamaki ũũ: “Thiĩ wĩke ũrĩa wothe ũrĩ ngoro-inĩ yaku, nĩ gũkorũo Jehova arĩ hamwe nawe.”
4  Ũtukũ o ro ũcio, kiugo kĩa Jehova gĩgĩkinyĩra Nathani, akĩmwĩra atĩrĩ:
5  “Thiĩ wĩre Daudi ndungata yakwa atĩrĩ, ‘Ũũ nĩguo Jehova oigĩte: “Hihi nĩwe ũkũnjakĩra nyũmba njikarage?
6  Nĩ gũkorũo ndirĩ ndaikara thĩinĩ wa nyũmba kuuma mũthenya ũrĩa ndarutire andũ a Isiraeli Misiri nginyagia mũthenya ũyũ wa ũmũthĩ, ĩndĩ ndũũraga thaamathaamaga ndĩ thĩinĩ wa hema na ndĩ thĩinĩ wa gĩikaro kĩrĩa kĩamũre.
7  Ihinda-inĩ rĩrĩa rĩothe ndathiaga hamwe na Aisiraeli othe-rĩ, hihi nĩ harĩ hĩndĩ ndaririe kiugo o na kĩmwe na ũmwe wa atongoria a mĩhĩrĩga ya Isiraeli arĩa ndamũrire marĩithagie andũ akwa Isiraeli, ngiuga ũũ, ‘Mũregete kũnjakĩra nyũmba ya mĩtarakwa nĩkĩ?’”’
8  Rĩu ĩra Daudi ndungata yakwa atĩrĩ, ‘Ũũ nĩguo Jehova mũnene wa ita oigĩte: “Ndakũrutire kũndũ gwa kũrĩithia, ũgĩtiga kũrũmĩrĩra rũũru, nĩguo ũtuĩke mũtongoria wa gũtongoragia andũ akwa Isiraeli.
9  Na nĩ ndĩkoragwo hamwe nawe kũrĩa guothe ũrĩthiaga, na nĩ ngũniina thũ ciaku ciothe ciehere mbere yaku; na nĩ ngũgũthondekera rĩĩtwa inene o ta rĩĩtwa rĩa andũ arĩa marĩ igweta thĩinĩ wa thĩ.
10  Nĩ ngũthuura kũndũ nĩ ũndũ wa andũ akwa Isiraeli na ndĩmahe maikarage kuo, na kũu nĩkuo megũtũũra na gũtirĩ hĩndĩ magaacoka gũthumbũrũo; na andũ arĩa aganu matikamahinyĩrĩria rĩngĩ ta ũrĩa meekaga ihinda-inĩ rĩrĩa ihĩtũku,
11  kuuma mũthenya ũrĩa ndamũrire atiirĩrĩri bũrũri a gũtiirĩrĩra andũ akwa Isiraeli. Na nĩ ngũmũhe ũhurũko kuuma kũrĩ thũ cianyu ciothe. “‘“Ningĩ Jehova nĩ akwĩrĩte atĩ Jehova nĩ egũgũthondekera nyũmba.
12  Rĩrĩa matukũ maku magaakinya mũthia na ũhurũkio hamwe na maithe manyu ma tene, hĩndĩ ĩyo nĩ ngaarahũra mbeũ yaku ĩrĩa ĩgooka thutha waku, mũrũ waku wee mwene, na nĩ ngaahanda ũthamaki wake ũrũme biũ.
13  Ũcio nĩwe ũgaaka nyũmba nĩ ũndũ wa rĩĩtwa rĩakwa, na nĩ ngaahanda gĩtĩ kĩa ũnene kĩa ũthamaki wake kĩrũme tene na tene.
14  Nĩ ngaatuĩka ithe, nake atuĩke mũrũ wakwa. Ahĩtia ngaamũrũngaga na rũthanju rwa andũ na ngamũhũũra na iboko cia ariũ a andũ.
15  Wendo wakwa mwĩhokeku ndũkeeherio harĩ we ta ũrĩa ndaweheririe harĩ Saulu ũrĩa ndeheririe mbere yaku.
16  Nyũmba yaku na ũthamaki waku igũtũũra irũmĩte tene na tene mbere yaku; gĩtĩ gĩaku kĩa ũnene gĩgũtũũra kĩĩhandĩte wega tene na tene.”’”
17  Nathani akĩra Daudi ciugo icio ciothe o hamwe na kĩoneki kĩu gĩothe.
18  Hĩndĩ ĩyo Mũthamaki Daudi akĩingĩra na agĩikara thĩ mbere ya Jehova na akiuga ũũ: “Niĩ ndĩ ũ, wee Jehova Mwathani Ũrĩa Mũnene? Nayo nyũmba yakwa nĩ kĩĩ atĩ nĩguo ũnginyie haha ũnginyĩtie?
19  Makĩria ma ũguo, wee Jehova Mwathani Ũrĩa Mũnene, ningĩ nĩ warĩtie ũhoro wa nyũmba ya ndungata yaku wĩgiĩ ihinda rĩrĩa rĩgooka thutha-inĩ; na ũyũ nĩ ũtaaro harĩ andũ othe, wee Jehova Mwathani Ũrĩa Mũnene.
20  Nĩ atĩa ũngĩ ndungata yaku Daudi ĩngĩkwĩra na nĩ ũnjũĩ wega, wee Jehova Mwathani Ũrĩa Mũnene?
21  Nĩ ũndũ wa uuge waku na nĩ ũndũ wa gũkorũo wĩtĩkanĩtie na ũndũ ũcio ngoro-inĩ yaku nĩ wĩkĩte maũndũ maya manene na ũkamaguũrĩria ndungata yaku.
22  Nĩkĩo wĩ mũnene, wee Jehova Mwathani Ũrĩa Mũnene. Gũtirĩ ũngĩ ũhaana tawe, na gũtirĩ Ngai ũngĩ tiga wee; maũndũ mothe marĩa twĩiguĩrĩire na matũ maitũ nĩ maheanĩte ũira wa ũndũ ũcio.
23  Na nĩ rũrĩrĩ rũrĩkũ rũngĩ rũtariĩ ta andũ aku Isiraeli? Ngai aathiire na akĩmakũũra magĩtuĩka andũ ake, agĩĩthondekera rĩĩtwa na njĩra ya kũmekĩra maũndũ manene na ma magegania. Ũkĩingata ndũrĩrĩ na ngai ciacio nĩ ũndũ wa andũ aku, arĩa wekũũrĩire kuuma Misiri.
24  Wahandire andũ aku Isiraeli magĩtuĩka andũ aku mwene mahinda mothe; nawe Jehova, nĩ ũtuĩkĩte Ngai wao.
25  “Rĩu wee Jehova Ngai, hingia kĩĩranĩro kĩrĩa wĩranĩire ũhoro-inĩ wĩgiĩ ndungata yaku na nyũmba yayo mahinda-inĩ mothe, na ũroeka o ta ũrĩa wĩranĩire.
26  Rĩĩtwa rĩaku rĩrotũũgĩrio tene na tene, nĩgetha andũ moige atĩrĩ, ‘Jehova mũnene wa ita nĩwe Ngai wa Isiraeli,’ na nyũmba ya Daudi ndungata yaku ĩroehanda wega mbere yaku.
27  Nĩ gũkorũo wee Jehova mũnene wa ita Ngai wa Isiraeli nĩ ũguũrĩirie ndungata yaku ũkamĩra atĩrĩ, ‘Nĩ ngũgwakĩra nyũmba.’ Nĩkĩo ndungata yaku ĩrĩ na ũmĩrĩru wa gũkũhoya ihoya rĩrĩ.
28  Na rĩu, wee Jehova Mwathani Ũrĩa Mũnene, wee nĩwe Ngai ũrĩa wa ma, na ciugo ciaku nĩ cia ma, na nĩ wĩrĩire ndungata yaku maũndũ macio mega.
29  Kwoguo ũrokenio nĩ kũrathima nyũmba ya ndungata yaku, na ĩrotũũra tene na tene mbere yaku; nĩ gũkorũo wee Jehova Mwathani Ũrĩa Mũnene, nĩ wĩranĩire, na nyũmba ya ndungata yaku ĩrorathimwo na kĩrathimo gĩaku tene na tene.”
23  Ici nĩcio ciugo cia mũico cia Daudi: “Uuge wa Daudi mũrũ wa Jesii, Na uuge wa mũndũ ũrĩa watũũgĩrĩtio, Mũitĩrĩrie maguta wa Ngai wa Jakubu, Mũini mwega wa nyĩmbo cia Isiraeli.
2  Roho wa Jehova nĩ waaririe kũgerera harĩ niĩ; Kiugo gĩake kĩarĩ rũrĩmĩ-inĩ rwakwa.
3  Ngai wa Isiraeli akĩaria; Rwaro rwa Ihiga rwa Isiraeli akĩnjĩra ũũ: ‘Mũndũ ũrĩa ũraatha andũ angĩkorũo arĩ mũthingu, Agathana arĩ na wĩtigĩri Ngai,
4  Nĩ ta ũtheri wa rũcinĩ rĩrĩa riũa rĩraratha, Rũcinĩ rũtarĩ na matu. Nĩ ta ũtheri thutha wa mbura, Ũrĩa ũtũmaga nyeki ĩmere gũkũ thĩ.’
5  Na githĩ ũguo tiguo nyũmba yakwa ĩtariĩ mbere ya Ngai? Nĩ gũkorũo nĩ athondekete kĩrĩkanĩro hamwe na niĩ gĩa gũtũũra tene na tene, Gĩkabangwo maũndũ mothe na gĩkarũmio. Tondũ nĩ gĩa gũtũma ngĩe na ũhonokio mũkinyanĩru na gĩkeno gĩothe, Na githĩ tikĩo atũmaga kĩgaacĩre?
6  No arũme othe matarĩ kĩene matetwo o ta ihinga cia mĩigua, Nĩ gũkorũo itingĩnyitwo na guoko.
7  Mũndũ agĩcinyita, Agĩrĩirũo gũkorũo anyitĩte kĩndũ gĩa kĩgera o hamwe na mũtĩ wa itimũ, Na ciagĩrĩirũo gũcinwo biũ na mwaki harĩa irĩ.”
8  Na rĩrĩ, maya nĩmo marĩĩtwa ma njamba cia ita irĩ hinya cia Daudi: Joshebu-bashebethu Mũtakemoni, mũtongoria harĩ njamba ithatũ cia ita. Aanyitire itimũ rĩake akĩũraga andũ 800 ihinda-inĩ rĩmwe.
9  Nake ũrĩa wamũrũmĩrĩire nĩ Eliazaru mũrũ wa Dodo mũrũ wa Ahohi, aarĩ ũmwe wa njamba icio ithatũ cia ita irĩ hinya iria ciarĩ hamwe na Daudi rĩrĩa cianyũrũragia Afilisti. Maacokanĩrĩire hau nĩ ũndũ wa mbaara, na rĩrĩa arũme a Isiraeli moorire,
10  akĩrũgama ehandĩte na agĩtharĩkĩra Afilisti akĩmoragaga nginya guoko gwake gũkĩnoga na guoko gwake gũkĩganda nĩ ũndũ wa kũnyita rũhiũ rwa njora. Nĩ ũndũ ũcio Jehova akĩrehe ũhootani mũnene mũthenya ũcio; na andũ magĩcoka marĩ thutha wake nĩguo makabore andũ acio mooragĩtwo.
11  Nake ũrĩa wamũrũmĩrĩire aarĩ Shamahu mũrũ wa Agee Mũharari. Afilisti moonganĩte hamwe Lehi, kũrĩa kwarĩ na mũgũnda waiyũire ndengũ; nao andũ makĩũra nĩ ũndũ wa Afilisti acio.
12  No we akĩrũgama gatagatĩ ka mũgũnda ũcio na akĩũgitĩra na agĩthiĩ na mbere gũtharĩkĩra Afilisti acio akĩmoraga, nĩ ũndũ ũcio Jehova akĩrehe ũhootani mũnene.
13  Atongoria atatũ harĩ atongoria 30 magĩikũrũka hĩndĩ ya magetha magĩthiĩ kũrĩ Daudi ngurunga-inĩ ya Adulamu, na nĩ haarĩ na gĩkundi kĩa Afilisti kĩaambĩte hema Mũkuru-inĩ wa Refaimu.
14  Hĩndĩ ĩyo Daudi aarĩ mwĩgitio-inĩ, na haarĩ kambĩ ya thigari cia Afilisti yarĩ Bethilehemu.
15  Daudi agĩcoka akĩgweta ũndũ ũrĩa eeriragĩria akiuga atĩrĩ: “Na arĩ korũo no hote kũnyua maĩ kuuma irima-inĩ rĩa maĩ rĩrĩa rĩ hakuhĩ na kĩhingo kĩa Bethilehemu!”
16  Nĩ ũndũ ũcio njamba icio ithatũ cia ita irĩ hinya igĩtonya kambĩ-inĩ ĩyo ya Afilisti kĩa hinya na igĩtaha maĩ irima-inĩ rĩu rĩa maĩ rĩarĩ hakuhĩ na kĩhingo kĩa Bethilehemu na ikĩrehera Daudi; no we akĩrega kũmanyua na akĩmaita thĩ mbere ya Jehova.
17  Akiuga atĩrĩ: “Wee Jehova, kũroaga gũtuĩka ũguo atĩ no njĩke ũndũ ũcio! Hihi no nyue thakame ya arũme mathiĩte makaingĩria mĩoyo yao ũgwati-inĩ?” Agĩkĩrega kũmanyua. Macio nĩmo maũndũ marĩa njamba icio ciake ithatũ cia ita irĩ hinya ciekire.
18  Abishai mũrũ wa nyina na Joabu mũrũ wa Zeruia aarĩ mũtongoria harĩ njamba ingĩ ithatũ cia ita; aanyitire itimũ rĩake akĩũraga andũ 300, na aarĩ na ngumo ta njamba iria ithatũ cia ita.
19  O na gũtuĩka nĩwe woĩkaine makĩria harĩ njamba icio ingĩ ithatũ cia ita na nĩwe warĩ mũnene wacio, ndaagĩire ũnene ta wa njamba iria cia mbere ithatũ cia ita.
20  Benaia mũrũ wa Jehoiada aarĩ mũndũ warĩ na ũcamba wekire maũndũ maingĩ ma magegania thĩinĩ wa Kabizeeli. Ooragire ariũ eerĩ a Arieli wa Moabi, na nĩ aaharũrũkire irima-inĩ rĩa maĩ mũthenya ũmwe kwarĩ na mbarabu na akĩũraga mũrũthi.
21  Ningĩ nĩ ooragire Mũmisiri warĩ na ũnene ũtarĩ wa ndũire. O na gũtuĩka Mũmisiri ũcio nĩ aanyitĩte itimũ na guoko, Benaia aamũtharĩkĩire na rũthanju na akĩgutha itimũ rĩu rĩarĩ guoko-inĩ kwa Mũmisiri ũcio, akĩmũũraga na itimũ rĩake mwene.
22  Macio nĩmo maũndũ marĩa Benaia mũrũ wa Jehoiada eekire, na aarĩ na ngumo ta njamba iria ithatũ cia ita irĩ hinya.
23  O na gũtuĩka ooĩkaine nginya gũkĩra njamba icio mĩrongo ĩtatũ, ndaagĩire ũnene ta wa njamba iria ithatũ cia ita. O na kũrĩ ũguo, Daudi nĩ aamũtuire mũnene wa arangĩri ake.
24  Asaheli mũrũ wa nyina na Joabu aarĩ ũmwe wa njamba icio mĩrongo ĩtatũ cia ita: Elihanani mũrũ wa Dodo wa Bethilehemu,
25  Shamahu Mũharodi, Elika Mũharodi,
26  Helezu Mũpaliti, Ira mũrũ wa Ikeshu Mũtekoa,
27  Abi-ezeri Mũanathothi, Mebunai Mũhushathi,
28  Zalimoni Mũahohi, Maharai Mũnetofathi,
29  Helebu mũrũ wa Baana Mũnetofathi, Itai mũrũ wa Ribai wa Gibea ya Abenjamini,
30  Benaia Mũpirathoni, Hidai wa mĩkuru-inĩ ya Gaashu,
31  Abi-aliboni Mũaribathi, Azamavethu Mũbari-humu,
32  Eliaba Mũshaaliboni, ariũ a Jasheni, Jonathani,
33  Shamahu Mũharari, Ahiamu mũrũ wa Sharari Mũharari,
34  Elifeleti mũrũ wa Ahasabai mũrũ wa Mũmaakathi, Eliamu mũrũ wa Ahithofeli Mũgiloni,
35  Hezoro Mũkarimeli, Paarai Mũaribi,
36  Igali mũrũ wa Nathani wa Zoba, Bani Mũgadi,
37  Zeleki Mũamoni, Naharai Mũbeerothu, ũrĩa wakuuagĩra Joabu mũrũ wa Zeruia indo cia mbaara,
38  Ira Mũithiri, Garebu Mũithiri,
39  na Uria Mũhiti—othe maarĩ 37.
22  Daudi agĩkĩarĩria Jehova ciugo cia rwĩmbo rũrũ mũthenya ũrĩa Jehova aamũhonokirie kuuma guoko-inĩ gwa thũ ciake ciothe na kuuma guoko-inĩ gwa Saulu.
2  Akiuga ũũ: “Jehova nĩwe ndũmba yakwa ya ihiga na mwĩgitio wakwa na Ũrĩa ũũhonokagia.
3  Ngai wakwa nĩwe rwaro rwakwa rwa ihiga, na njũragĩra harĩ we, Nĩwe ngo yakwa na rũhĩa rwakwa rwa ũhonokio, rĩũrĩro rĩakwa irũmu Nĩwe handũ hakwa ha kũũrĩra, mũhonokia wakwa; o wee ũũhonokagia kuumana na ũhinya.
4  Ngayagĩra Jehova, o ũcio wagĩrĩire kũgoocwo, Na nĩ ngaahonokio kuuma harĩ thũ ciakwa.
5  Makũmbĩ ma gĩkuũ maathiũrũrũkĩirie na mĩena yothe; Mũiyũro mũnene wa andũ matarĩ kĩene nĩ wanjĩkĩrire guoya.
6  Mĩkwa ya Mbĩrĩra nĩ yathiũrũrũkĩirie; Mĩtego ya gĩkuũ nĩ yang’etheire.
7  Ndakaĩire Jehova rĩrĩa ndarĩ na mĩtangĩko, Ndaikaraga ngĩkayagĩra Ngai wakwa. Nake akĩigua mũgambo wakwa arĩ hekarũ-inĩ yake, Na kĩrĩro gĩakwa gĩa kũhoya ũteithio gĩgĩkinyĩra matũ make.
8  Thĩ ĩkĩambĩrĩria gũcũga mbere na thutha na ĩgĩthingitha ; Mĩthingi ya igũrũ ĩkĩenyenyeka Na ĩgĩcũga mbere na thutha tondũ nĩ aarakarĩtio.
9  Ndogo ĩkĩambata na igũrũ yumĩte maniũrũ-inĩ make, Na mwaki wa kũniinana ũkiuma kanua-inĩ gake; Makara maakanaga mwaki makĩrĩrĩmbũka kuuma harĩ we.
10  Agĩtũma igũrũ rĩĩkũnje rĩrĩa aaikũrũkaga, Na rungu rwa magũrũ make kwarĩ na nduma ndumanu.
11  Ookire ombũkĩte arĩ igũrũ rĩa kerubi. Na nĩ oonekaga arĩ igũrũ rĩa mathagu ma kĩũmbe kĩa roho.
12  Agĩcoka akĩiga nduma ĩmũrigicĩirie ta arĩ gĩthũnũ, Thĩinĩ wa maĩ marĩ na nduma na matu mairũ.
13  Kuuma harĩ ũtheri ũrĩa warĩ mbere yake-rĩ, makara maakanaga mwaki makĩrĩrĩmbũka.
14  Jehova agĩcoka akĩambĩrĩria kũruruma arĩ igũrũ; Ũrĩa ũrĩ Igũrũ Mũno agĩtũma mũgambo wake ũiguĩke.
15  Agĩikia mĩguĩ yake akĩmahurunja; Akĩrekereria rũheni, na agĩtũma matukanĩrũo.
16  Na thĩ wa maĩ gũkĩambĩrĩria kuoneka; Mĩthingi ya thĩ ĩkĩguũrio nĩ ũndũ wa mũgambo mũnene wa Jehova, Nĩ ũndũ wa mĩhũmũ ĩrĩa yatuthũkire kuuma maniũrũ-inĩ make.
17  Agĩtambũrũkia guoko arĩ igũrũ; Akĩnyita na akĩngucia akĩnduta maĩ-inĩ mariku.
18  Akĩhonokia kuuma harĩ thũ yakwa ĩrĩa yarĩ na hinya, Kuuma harĩ arĩa mathũire, arĩa maarĩ na hinya kũngĩra.
19  Maanjũkĩrĩire mũthenya ũrĩa ndarĩ na thĩna, No Jehova nĩwe wandiirĩrĩire.
20  Aandwarire handũ harĩ na ũgitĩri; Akĩhonokia tondũ nĩ aakenagio nĩ niĩ.
21  Jehova andathimaga kũringana na ũthingu wakwa; Andĩhaga kũringana na ũtheru wa moko makwa.
22  Nĩ gũkorũo ndũire nũmĩtie njĩra cia Jehova, Na ndirĩ ndeka ũndũ mũũru wa gũtiganĩria Ngai wakwa.
23  Matuĩro make mothe marĩ mbere yakwa; Gũtirĩ hĩndĩ ngaatiganĩria mawatho make.
24  Ngũtũũra itarĩ na ũcuke maitho-inĩ make, Na nĩ ndĩrĩĩthemaga mehia.
25  Jehova arondĩha kũringana na ũthingu wakwa, Kũringana na ũtheru wakwa maitho-inĩ make.
26  Harĩ mũndũ mwĩhokeku, wee ũkoragwo ũrĩ mwĩhokeku; Harĩ mũndũ ũtarĩ na ũcuke, mũndũ ũrĩ hinya, wonanagia atĩ ndũrĩ na ũcuke;
27  Harĩ ũrĩa mũtheru wonanagia atĩ ũrĩ mũtheru, No harĩ ũrĩa ũtarĩ mũrũngĩrĩru wonanagia atĩ ũrĩ na ũũgĩ.
28  Tondũ wee nĩ ũhonokagia arĩa menyihagia, No maitho maku matikenagio nĩ arĩa marĩ mwĩtĩo, na nĩ ũmanyihagia.
29  Nĩ gũkorũo wee Jehova nĩwe tawa wakwa; Jehova nĩwe ũtũmaga nduma yakwa ĩtuĩke ũtheri.
30  Nĩ ũndũ wa ũteithio waku no hote gũtharĩkĩra gĩkundi kĩa atunyani; Kũgerera hinya wa Ngai no hote kũrũga rũthingo.
31  Njĩra ya Ngai ũrĩa wa ma nĩ nginyanĩru; Uuge wa Jehova nĩ mũtheru. Akoragwo arĩ ngo harĩ arĩa othe moragĩra harĩ we.
32  Tondũ rĩrĩ, nũũ ũngĩ Ngai tiga Jehova? Na nũũ ũngĩ rwaro rwa ihiga tiga Ngai witũ?
33  Ngai ũrĩa wa ma nĩwe handũ hakwa harĩa hairigĩre na harũmu, Na nĩ egũtũma njĩra yakwa ĩkinyanĩre.
34  Atũmaga magũrũ makwa mahaane ta ma thwariga; Nĩ atũmaga hote kũrũgama kũndũ gũtũũgĩru.
35  Nĩ amenyeragia moko makwa nĩ ũndũ wa mbaara; Moko makwa no mahote gũkũnja ũta wa gĩcango.
36  Nĩ ũũheaga ngo yaku ya ũhonokio, Na wĩnyihia waku nĩ ũũnenehagia.
37  Nĩ waramagia njĩra nĩ ũndũ wa makinya makwa; Magũrũ makwa matingĩtindirũka.
38  Ngũthingata thũ ciakwa na ndĩciniine; Ndigũcoka citarĩkĩtie kũniinwo biũ.
39  Ngũciniina na ndĩcihehenje, nĩguo itikanarahũke; Cikũgwa rungu rwa magũrũ makwa.
40  Nĩ ũkũũhe hinya wa kũrũa; Ũgũtũma thũ ciakwa igwe rungu rwakwa.
41  Ũgũtũma thũ ciakwa injũrĩre; Na nĩ ngũniina arĩa mathũire.
42  Makayaga nĩguo maheo ũteithio, no gũtikoragwo na mũndũ wa kũmahonokia; Makayagĩra nginya Jehova, no ndamaiguaga.
43  Ngũmahehenja mahaane ta rũkũngũ rũhinyu rwa thĩ; Ngũmamemenda na ndĩmarangĩrĩrie o ta ndoro njĩra-inĩ.
44  Nĩ ũkũũhonokia kuuma harĩ andũ akwa arĩa macaranagĩria mahĩtia. Nĩ ũkũngitĩra nduĩke mũtongoria wa ndũrĩrĩ; Andũ itoĩ nĩ marĩndungatagĩra.
45  Andũ a kũngĩ marĩũkaga mbere yakwa menyihĩtie; Ũhoro ũrĩa marĩiguaga ũnjĩgiĩ nĩ ũrĩtũmaga manjathĩkĩre.
46  Andũ a kũngĩ nĩ mekũũrũo nĩ hinya; Marĩũkaga makĩinainaga kuuma mĩĩgitio-inĩ yao.
47  Jehova arĩ muoyo! Ũcio ũkoragwo arĩ Rwaro Rwakwa rwa Ihiga arogoocwo! Ngai wa rwaro rwa ihiga rwa ũhonokio wakwa nĩ atũũgĩrio.
48  Ngai ũrĩa wa ma nĩwe ũndĩhagĩria; Atooragia ikundi cia andũ agaciiga rungu rwakwa;
49  Nĩ andeithũraga kuuma harĩ thũ ciakwa. Ũũnenehagia igũrũ rĩa arĩa manjũkagĩrĩra; Nĩ ũũhonokagia kuuma harĩ mũndũ ũrĩa ũhũthagĩra ũhinya.
50  Nĩkĩo ngũgũcokeria ngatho wee Jehova, ndĩ gatagatĩ-inĩ ka ndũrĩrĩ, Na nyine nyĩmbo ngooce rĩĩtwa rĩaku:
51  Nĩ ekaga maũndũ manene ma kũhonokania nĩ ũndũ wa mũthamaki wake; Onanagia wendo mwĩhokeku harĩ ũrĩa wake mũitĩrĩrie maguta, Harĩ Daudi na mbeũ yake tene na tene.”
6  O rĩngĩ Daudi agĩcokanĩrĩria thigari ciothe iria njega biũ thĩinĩ wa Isiraeli, arũme 30,000.
2  Thutha ũcio Daudi na arũme arĩa othe aarĩ nao makiumagara magĩthiĩ Baale-juda kũgĩĩra Ithandũkũ rĩa Ngai ũrĩa wa ma marĩambatie, o rĩo rĩu andũ mathiaga mbere yarĩo gũkaĩra rĩĩtwa rĩa Jehova mũnene wa ita, o we ũrĩa ũikarĩire gĩtĩ kĩa ũnene igũrũ rĩa akerubi.
3  O na kũrĩ ũguo, makĩigĩrĩra Ithandũkũ rĩu rĩa Ngai ũrĩa wa ma gakaari-inĩ kerũ ga gũkururio nĩgetha marĩkuue kuuma nyũmba-inĩ ya Abinadabu, ĩrĩa yarĩ karĩma igũrũ; na Uza na Ahio, ariũ a Abinadabu, nĩo maatongoragia gakaari kau kerũ ga gũkururio.
4  Kwoguo magĩkuua Ithandũkũ rĩa Ngai ũrĩa wa ma kuuma nyũmba-inĩ ya Abinadabu ĩrĩa yarĩ karĩma igũrũ, na Ahio aathiaga arĩ mbere ya Ithandũkũ rĩu.
5  Daudi na nyũmba yothe ya Isiraeli no gũkũngũĩra maakũngũyagĩra mbere ya Jehova marĩ na inanda cia mĩthemba yothe cia mbaũ cia mũthengera, inanda cia mũgeeto, inanda ingĩ cia ndigi, manyanga, njingiri, na thani iria ihũũrithanagio.
6  No rĩrĩa maakinyire kĩhuuhĩro-inĩ kĩa Nakoni, Uza agĩtambũrũkia guoko gwake kwerekera Ithandũkũ rĩa Ngai ũrĩa wa ma na akĩrĩnyita, nĩ gũkorũo ng’ombe ciarĩ hakuhĩ kũrĩgũithia.
7  Nĩ ũndũ ũcio marakara ma Jehova makĩrĩrĩmbũkĩra Uza, na Ngai ũrĩa wa ma akĩmũũragĩra o hau nĩ ũndũ wa gĩĩko kĩu eekire gĩtagĩrĩire, na agĩkuĩra hau mwena-inĩ wa Ithandũkũ rĩa Ngai ũrĩa wa ma.
8  No Daudi akĩrakara nĩ ũndũ wa marakara ma Jehova kũrĩrĩmbũkĩra Uza; na handũ hau hetagwo Perezu-uza nginyagia ũmũthĩ.
9  Nĩ ũndũ ũcio Daudi agĩĩtigĩra Jehova mũthenya ũcio na akĩũria atĩrĩ: “Ithandũkũ rĩa Jehova rĩngĩgĩũka atĩa kũrĩ niĩ?”
10  Daudi ndaarĩ na wendi wa gũtwara Ithandũkũ rĩa Jehova kũrĩa aarĩ thĩinĩ wa Itũũra rĩa Daudi. Ithenya rĩa ũguo, Daudi ooigire rĩtwarũo nyũmba-inĩ ya Obedi-edomu Mũgiiti.
11  Ithandũkũ rĩu rĩa Jehova rĩgĩikara nyũmba-inĩ ya Obedi-edomu Mũgiiti mĩeri ĩtatũ, na Jehova agĩthiĩ o na mbere kũrathima Obedi-edomu na andũ othe a nyũmba yake.
12  Mũthamaki Daudi agĩgĩkinyĩrio ndũmĩrĩri ĩno: “Jehova nĩ arathimĩte nyũmba ya Obedi-edomu na kĩrĩa gĩothe arĩ nakĩo tondũ wa Ithandũkũ rĩa Ngai ũrĩa wa ma.” Nĩ ũndũ ũcio Daudi akĩgĩĩra Ithandũkũ rĩu rĩa Ngai ũrĩa wa ma kuuma nyũmba-inĩ ya Obedi-edomu akĩrĩambatia Itũũra-inĩ rĩa Daudi arĩ na gĩkeno kĩnene.
13  Rĩrĩa arĩa maakuuĩte Ithandũkũ rĩa Jehova maakinyũkirie makinya matandatũ, Daudi akĩruta igongona rĩa ndegwa na nyamũ norie.
14  Daudi no gũthũngũtha aathũngũthaga agĩthiũrũrũkaga arĩ mbere ya Jehova na hinya wake wothe; na hĩndĩ ĩyo yothe Daudi eehumbĩte ebodi ya gatani.
15  Daudi na nyũmba yothe ya Isiraeli maarehaga Ithandũkũ rĩa Jehova makiugagĩrĩria makenete makĩhuuhaga coro.
16  No rĩrĩa Ithandũkũ rĩa Jehova rĩakinyire Itũũra-inĩ rĩa Daudi, Mikali mwarĩ wa Saulu agĩcũthĩrĩria thĩ ndirica-inĩ akĩona Mũthamaki Daudi akĩrũgarũga na agĩthũngũtha agĩthiũrũrũkaga mbere ya Jehova; na akĩambĩrĩria kũmũnyarara ngoro-inĩ yake.
17  Magĩgĩkinyia Ithandũkũ rĩu rĩa Jehova na makĩrĩiga handũ harĩo thĩinĩ wa hema ĩrĩa Daudi aambĩte nĩ ũndũ warĩo. Daudi agĩcoka akĩruta magongona ma njino o hamwe na magongona ma ũiguano mbere ya Jehova.
18  Rĩrĩa Daudi aarĩkirie kũruta magongona ma njino na magongona ma ũiguano, akĩrathima andũ thĩinĩ wa rĩĩtwa rĩa Jehova mũnene wa ita.
19  Makĩria ma ũguo, akĩheana mũgate wa gĩthiũrũrĩ, keki ya matunda ma mĩtende, na keki ya thabibũ nyũmithie kũrĩ andũ othe, kĩrĩndĩ gĩothe kĩa Isiraeli, o mũndũrũme na o mũtumia, na thutha ũcio andũ othe magĩthiĩ, o mũndũ agĩthiĩ gwake mũciĩ.
20  Rĩrĩa Daudi aahũndũkire nĩguo akarathime andũ a nyũmba yake, Mikali mwarĩ wa Saulu akiuma nĩguo akamũtũnge. Akĩmwĩra atĩrĩ: “Kaĩ mũthamaki wa Isiraeli nĩ etũũgĩririe rĩrĩa eguũririe nguo ũmũthĩ mbere ya maitho ma ngombo cia airĩtu cia ndungata ciake o ta ũrĩa mũndũ mũriitu eguũragia nguo mbere ya andũ-ĩ!”
21  Nĩ ũndũ ũcio Daudi akĩra Mikali atĩrĩ: “Niĩ nĩ gũkũngũĩra ngũkũngũyagĩra mbere ya Jehova, o we ũrĩa wathuurire ithenya rĩa thoguo na andũ othe a nyũmba yake na o we ũrĩa wanyamũrire nduĩke mũtongoria wa gũtongoragia andũ a Jehova, nĩo Isiraeli. Kwoguo no ngũkũngũĩra ndĩ mbere ya Jehova,
22  na ndĩnyihie o na makĩria ma ũguo na nyihe nginya maitho-inĩ makwa. Ĩndĩ ngombo cia airĩtu icio wagweta, no ikũndũgĩria.”
23  Nĩ ũndũ ũcio Mikali mwarĩ wa Saulu ndaagĩire ciana nginyagia mũthenya ũrĩa aakuire.
21  Na rĩrĩ, nĩ kwarĩ na ng’aragu matukũ-inĩ ma Daudi mĩaka ĩtatũ kĩrũmanĩrĩrio, nĩ ũndũ ũcio agĩtuĩria ũhoro harĩ Jehova, nake Jehova akiuga ũũ: “Nĩ kũrĩ na mahĩtia ma ũiti wa thakame harĩ Saulu na harĩ nyũmba yake, nĩ gũkorũo nĩ ooragire Agibeoni.”
2  Nĩ ũndũ ũcio mũthamaki agĩta Agibeoni na akĩaria nao. (Agibeoni matiarĩ Aisiraeli no maarĩ Aamori arĩa maatigarĩte, na Aisiraeli nĩ meehĩtĩte kwaga kũmoraga, ĩndĩ Saulu nĩ eerutanĩirie kũmoraga nĩ ũndũ wa kĩyo gĩake harĩ andũ a Isiraeli na Juda.)
3  Daudi akĩũria Agibeoni ũũ: “Mũkwenda ndĩmwĩkĩre ũndũ ũrĩkũ, na ingĩka atĩa humbĩre mehia macio, nĩguo mũrathime igai rĩa Jehova?”
4  Agibeoni acio makĩmwĩra atĩrĩ: “Tũtirenda betha kana thahabu ũhoro-inĩ wĩgiĩ Saulu na nyũmba yake; na hatirĩ mũndũ o na ũmwe tũngĩũraga thĩinĩ wa Isiraeli.” Nake akiuga ũũ: “Ũrĩa wothe mũkuuga nĩ ngũmwĩkĩra.”
5  Makĩra mũthamaki atĩrĩ: “Mũndũ ũrĩa watũniinire na akĩbanga njama ya gũtweheria biũ tũtige gũikara kũndũ o guothe gĩcigo-inĩ kĩa Isiraeli—
6  nĩ tũnengerũo ariũ ake mũgwanja. Tũgũcuuria ciimba ciao mbere ya Jehova thĩinĩ wa Gibea ya Saulu, ũrĩa mũthuure wa Jehova.” Mũthamaki akiuga atĩrĩ: “Nĩ ngũmaneana.”
7  No rĩrĩ, mũthamaki agĩcaĩra Mefiboshethu, mũrũ wa Jonathani mũrũ wa Saulu, nĩ ũndũ wa mwĩhĩtwa ũrĩa wehĩtirũo mbere ya Jehova gatagatĩ-inĩ ka Daudi na Jonathani, mũrũ wa Saulu.
8  Kwoguo mũthamaki akĩoya Arimoni na Mefiboshethu, ariũ eerĩ a Rizipa mwarĩ wa Aia arĩa aaciarĩire Saulu, na ariũ atano a Mikali mwarĩ wa Saulu arĩa aaciarĩire Adirieli mũrũ wa Barizilai Mũmeholathu.
9  Agĩcoka akĩmaneana kũrĩ Agibeoni, nao magĩcuuria ciimba ciao kĩrĩma-inĩ mbere ya Jehova. Othe mũgwanja maakuire hamwe; mooragirũo matukũ-inĩ ma mbere ma hĩndĩ ya magetha, kĩambĩrĩria-inĩ kĩa magetha ma cairi.
10  Rizipa mwarĩ wa Aia agĩkĩoya nguo ya ikũnia na akĩmĩara rwaro-inĩ rwa ihiga kuuma kĩambĩrĩria kĩa magetha o nginya rĩrĩa mbura kuuma igũrũ yoirĩire ciimba icio; ndaarekire nyoni cia rĩera-inĩ ciũmbe ciimba-inĩ icio mũthenya o na kana nyamũ cia gĩthaka ikuhĩrĩrie ũtukũ.
11  Daudi agĩkĩmenyithio ũrĩa Rizipa thuriya ya Saulu, ũrĩa warĩ mwarĩ wa Aia eekĩte.
12  Nĩ ũndũ ũcio Daudi agĩthiĩ na akĩoya mahĩndĩ ma Saulu na mahĩndĩ ma Jonathani kuuma kũrĩ atongoria a Jabeshi-gileadi, arĩa maamaiyĩte kuuma kĩhaaro-inĩ kĩa mũingĩ kĩa Bethi-shani, harĩa Afilisti maamacuurĩtie mũthenya ũrĩa Afilisti mooragĩire Saulu Giliboa.
13  Akĩruta mahĩndĩ ma Saulu na mahĩndĩ ma mũrũwe Jonathani kuuma kũu, ningĩ magĩcokanĩrĩria mahĩndĩ ma arũme arĩa mooragĩtwo.
14  Magĩcoka magĩthika mahĩndĩ ma Saulu na ma mũrũwe Jonathani bũrũri-inĩ wa Benjamini thĩinĩ wa Zela mbĩrĩra-inĩ ya ithe Kishu. Rĩrĩa meekire ũrĩa wothe mũthamaki aathanĩte, Ngai agĩthikĩrĩria mathaithana mao nĩ ũndũ wa bũrũri ũcio.
15  O rĩngĩ gũkiumĩra mbaara gatagatĩ-inĩ ka Afilisti na Isiraeli. Nĩ ũndũ ũcio Daudi na ndungata ciake magĩikũrũka kũrũa na Afilisti, no Daudi akĩnoga.
16  Mũndũ ũmwe wetagwo Ishibi-benobu wa rũciaro rwa Arefai, warĩ na itimũ rĩarĩ na ũritũ wa cekeri 300 na wakuuĩte rũhiũ rwerũ rwa njora, eendaga kũũraga Daudi.
17  O rĩo Abishai mũrũ wa Zeruia agĩũka kũmũteithia na agĩtharĩkĩra Mũfilisti ũcio na akĩmũũraga. Ihinda-inĩ rĩu arũme a Daudi makĩĩhĩta mwĩhĩtwa ũyũ harĩ we: “Ndũgũcoka gũthiĩ mbaara-inĩ hamwe na ithuĩ rĩngĩ! Ndwagĩrĩirũo kũhoria tawa wa Isiraeli!”
18  Thutha wa maũndũ macio, gũkiumĩra mbaara rĩngĩ na Afilisti thĩinĩ wa Gobu. Hĩndĩ ĩyo Sibekai Mũhushathi akĩũraga Safu, ũrĩa warĩ wa rũciaro rwa Arefai.
19  Na o rĩngĩ gũkiumĩra mbaara na Afilisti kũu Gobu, na Elihanani mũrũ wa Jaare-oregimu Mũbethilehemu akĩũraga Goliathu Mũgiiti, ũrĩa itimũ rĩake rĩarĩ na mũtĩ wahaanaga ta mũtĩ wa atumi a nguo.
20  Gũkiumĩra mbaara o rĩngĩ thĩinĩ wa Gathu, na kwarĩ na mũndũ warĩ na ũnene ũtarĩ wa ndũire, aarĩ na ciara 6 o guoko na ciara 6 o kũgũrũ, ciothe ciarĩ ciara 24; na o nake aarĩ wa rũciaro rwa Arefai.
21  Agĩikara akĩnyũrũragia Isiraeli. Nĩ ũndũ ũcio Jonathani mũrũ wa Shimei, mũrũ wa nyina na Daudi akĩmũũraga.
22  Acio ana maarĩ njiarũa cia Arefai kũu Gathu, na makĩgwa kũgerera guoko kwa Daudi na kũgerera guoko kwa ndungata ciake.
13  Na rĩrĩ, Abisalomu mũrũ wa Daudi aarĩ na mwarĩ wa nyina warĩ mũthaka wetagwo Tamaru, nake Amunoni mũrũ wa Daudi akĩigua amwendete mũno.
2  Amunoni agĩgĩtangĩka mũno nginya akĩrwara nĩ ũndũ wa Tamaru mwarĩ wa ithe, nĩ gũkorũo aarĩ gathirange na Amunoni nĩ oonaga ndarĩ ũndũ angĩahotire kũmwĩka.
3  Na rĩrĩ, Amunoni aarĩ na mũratawe wetagwo Jehonadabu, mũrũ wa Shimea, mũrũ wa ithe na Daudi; na Jehonadabu aarĩ mũndũ mwara mũno.
4  Nĩ ũndũ ũcio akĩmũũria atĩrĩ: “Nĩ kĩĩ kĩratũma wee mũrũ wa mũthamaki ũtangĩke o rũcinĩ o rũcinĩ? Kaĩ ũtangĩnjĩra gĩtũmi?” Amunoni akĩmũcokeria ũũ: “Nĩ kũigua ndĩraigua nyendete Tamaru, mwarĩ wa nyina na mũrũ wa baba Abisalomu.”
5  Jehonadabu akĩmwĩra atĩrĩ: “Koma ũrĩrĩ-inĩ waku na wĩtue wĩ mũrwaru. Na baba wanyu oka gũkũrora ũmwĩre atĩrĩ, ‘Ndagũthaitha ũreke mwarĩ wa baba Tamaru oke ahe irio. Angĩruga irio iria iheagwo mũndũ mũrwaru ndĩroreire na maitho makwa, nĩ ngũcirĩa kuuma guoko-inĩ gwake.’”
6  Nĩ ũndũ ũcio Amunoni agĩĩtua nĩ mũrwaru, na mũthamaki agĩũka kũmũrora. Amunoni agĩkĩra mũthamaki atĩrĩ: “Ndagũthaitha ũreke mwarĩ wa baba Tamaru oke andugĩre keki igĩrĩ ihaana ngoro ndĩroreire na maitho makwa nĩgetha ndĩe kuuma guoko-inĩ gwake.”
7  Nĩ ũndũ ũcio Daudi agĩtũma ndũmĩrĩri kũrĩ Tamaru arĩ nyũmba, akĩmwĩra ũũ: “Ta thiĩ nyũmba ya mũrũ wa thoguo Amunoni ũmũrugĩre irio.”
8  Tamaru agĩgĩthiĩ nyũmba ya Amunoni mũrũ wa ithe, kũu aakomete. Akĩoya mũtu akĩũkima na agĩthondeka keki Amunoni eroreire na maitho make na akĩruga keki icio.
9  Tamaru agĩcoka akĩoya rũgĩo na akĩmũihũrĩra. No Amunoni akĩrega kũrĩa na akiuga atĩrĩ: “Andũ othe nĩ manjeherere!” Andũ othe magĩkĩmweherera.
10  Amunoni agĩcoka akĩra Tamaru atĩrĩ: “Ndehera irio rumu-inĩ ya gũkoma, nĩgetha ndĩe kuuma guoko-inĩ gwaku.” Nĩ ũndũ ũcio Tamaru akĩoya keki icio aarugĩte ihaana ngoro na agĩcitwara kũrĩ mũrũ wa ithe Amunoni rumu-inĩ ya gũkoma.
11  Rĩrĩa aamũtwarĩire keki nĩguo arĩe, Amunoni akĩmũnyita akĩmwĩra atĩrĩ: “Ũka ngome nawe mwarĩ wa baba.”
12  No Tamaru akĩmwĩra atĩrĩ: “Aca, mũrũ wa baba! Ndũkanjonorithie, nĩ gũkorũo ũndũ ta ũcio ndwĩkagwo thĩinĩ wa Isiraeli. Ndũgeke gĩĩko kĩu gĩa gĩconoko.
13  Ndĩikaraga atĩa na gĩconoko kĩu? Nawe ũrĩonekaga ũrĩ ũmwe wa arũme arĩa anyarare thĩinĩ wa Isiraeli. Ndagũthaitha, aria na mũthamaki, nĩ gũkorũo ndangĩaga kũũneana kũrĩ wee.”
14  No Amunoni akĩrega kũmũthikĩrĩria, akĩmũkĩria hinya na akĩmũconorithia na njĩra ya kũmũnyita kĩa hinya.
15  Thutha ũcio Amunoni akĩmũthũũra rũthũũro rũnene mũno, ũũ atĩ rũthũũro rũu amũthũũrire naruo rwarĩ rũnene gũkĩra wendo ũrĩa aamwendete naguo. Amunoni agĩkĩmwĩra ũũ: “Ũkĩra; umagara ũthiĩ!”
16  Nĩ ũndũ ũcio Tamaru akĩmwĩra atĩrĩ: “Aca, mũrũ wa baba, nĩ gũkorũo rĩu kũnyingata nĩ ũndũ mũũru gũkĩra ũguo weka na niĩ!” No Amunoni ndaigana kũmũthikĩrĩria.
17  Thutha ũcio Amunoni agĩta mwanake warĩ ndungata yake akĩmwĩra ũũ: “Ta eheria mũndũ ũyũ haha anjeherere, na oima ũhinge mũrango.”
18  (Na rĩrĩ, Tamaru eehumbĩte kanjũ ya mwanya, nĩ gũkorũo icio nĩcio nguo iria airĩtu gathirange a mũthamaki meehumbaga.) Kwoguo ndungata ya Amunoni ĩkĩruta Tamaru nja, na ĩkĩhinga mũrango.
19  Nake Tamaru akĩĩitĩrĩria mũhu mũtwe, na agĩtembũra kanjũ ĩyo njega eehumbĩte; akĩigĩrĩra moko make mũtwe na agĩĩthiĩra, na aathiire akĩrĩraga.
20  Nĩ ũndũ ũcio mũrũ wa nyina Abisalomu akĩmũũria atĩrĩ: “Nĩ mũrũ wa thoguo Amunoni muuma nake? Rĩu ta gĩkire, mwarĩ wa maitũ. Nĩ mũrũ wa thoguo. Ndũkareke ngoro yaku ĩtangĩke nĩ ũhoro ũcio.” Thutha ũcio Tamaru aaikaraga arĩ o wiki nyũmba-inĩ ya mũrũ wa nyina Abisalomu.
21  Rĩrĩa Mũthamaki Daudi aaiguire maũndũ macio mothe, akĩrakara mũno. No ndeendaga gũtuurithia mũrũwe Amunoni, tondũ nĩ aamwendete, nĩ gũkorũo nĩwe warĩ irigithathi rĩake.
22  Na Abisalomu ndarĩ ũndũ eerire Amunoni, mũũru kana mwega; nĩ gũkorũo Abisalomu nĩ aathũũrire Amunoni tondũ wa gũconorithia mwarĩ wa nyina Tamaru.
23  Thutha wa mĩaka ĩĩrĩ gũthira, andũ arĩa meenjagĩra Abisalomu ng’ondu maarĩ Baali-hazoru, hakuhĩ na Efiraimu, na Abisalomu agĩta ariũ othe a mũthamaki.
24  Kwoguo Abisalomu agĩthiĩ kũrĩ mũthamaki akĩmwĩra ũũ: “Ndungata yaku nĩ ĩrenjithia ng’ondu ciayo. Ndagũthaitha ũreke tũthiĩ na mũthamaki hamwe na ndungata ciake.”
25  No mũthamaki akĩra Abisalomu atĩrĩ: “Aca, mũrũ wakwa. Tũngĩthiĩ ithuothe tũgũkorũo tũrĩ mũrigo harĩ wee.” O na gũtuĩka nĩ aamũthaithire mũno, ndeetĩkĩrire gũthiĩ, no nĩ aamũrathimire.
26  Nake Abisalomu akĩmwĩra ũũ: “Angĩkorũo wee ndũgũthiĩ, ndagũthaitha ũreke tũthiĩ na Amunoni mũrũ wa baba.” Mũthamaki akĩmũũria atĩrĩ: “Ũrenda mũthiĩ nake nĩkĩ?”
27  No Abisalomu akĩmũthaitha, na nĩ ũndũ ũcio akĩmwĩtĩkĩria mathiĩ na Amunoni o hamwe na ariũ othe a mũthamaki.
28  Abisalomu agĩgĩatha ndungata ciake agĩciĩra ũũ: “Ikarai mũrĩ maitho, na rĩrĩa ngoro ya Amunoni ĩrĩkorũo ĩcanjamũkĩte nĩ ũndũ wa ndibei, nĩ ngũmwĩra atĩrĩ, ‘Ũragai Amunoni!’ Na inyuĩ mũmũũrage. Mũtigetigĩre. Githĩ ti niĩ ndĩramwatha? Gĩai na hinya na mũgĩe na ũmĩrĩru.”
29  Nĩ ũndũ ũcio ndungata cia Abisalomu igĩka Amunoni o ta ũrĩa Abisalomu aathanĩte; nao ariũ acio angĩ othe a mũthamaki magĩũkĩra, na o mũndũ akĩhaica nyũmbũ yake na akĩũra.
30  Na marĩ njĩra-inĩ ndũmĩrĩri ĩgĩkinyĩra Daudi akĩrũo ũũ: “Abisalomu nĩ oraga ariũ othe a mũthamaki, gũtirĩ o na ũmwe watigara.”
31  Mũthamaki aigua ũguo agĩũkĩra agĩtembũra nguo ciake na agĩkoma thĩ, nacio ndungata ciake ciothe ciarũgamĩte hau hakuhĩ nake itembũrĩte nguo ciacio.
32  O na kũrĩ ũguo, Jehonadabu mũrũ wa Shimea, mũrũ wa ithe na Daudi akiuga ũũ: “Mwathi wakwa ndakae gwĩciria atĩ moragĩte anake othe a mũthamaki, nĩ gũkorũo no Amunoni ũũragĩtwo. Ũndũ ũcio wathanirũo nĩ Abisalomu, ũrĩa watuire itua rĩa gwĩka ũguo kuuma mũthenya ũrĩa Amunoni aaconorithirie mwarĩ wa nyina Tamaru.
33  Rĩu mwathi wakwa mũthamaki nĩ atige gũthikĩrĩria ndũmĩrĩri ĩyo iroiga atĩrĩ, ‘Ariũ othe a mũthamaki nĩ makuĩte’; Amunoni nowe tu ũkuĩte.”
34  Ihinda-inĩ o rĩu, Abisalomu akĩũra. Thutha-inĩ mũrangĩri agĩtiira maitho make akĩona andũ aingĩ magĩũka barabara-inĩ yarĩ thutha wake hakuhĩ na kĩrĩma.
35  Nĩ ũndũ ũcio Jehonadabu akĩra mũthamaki ũũ: “Atĩrĩrĩ, ariũ a mũthamaki nĩ macoka. O ta ũrĩa ndungata yaku ĩkuugĩte, noguo gũtariĩ.”
36  Na o hĩndĩ ĩyo aarĩkirie kwaria, ariũ a mũthamaki magĩtonya makĩrĩraga manĩrĩire; o nake mũthamaki na ndungata ciake ciothe makĩrĩra marĩ na ruo rũingĩ mũno.
37  No Abisalomu akĩũra agĩthiĩ kũrĩ Talimai mũrũ wa Amihudu mũthamaki wa Geshuru. Daudi agĩgĩcakaĩra mũrũwe matukũ maingĩ.
38  Thutha wa Abisalomu kũũra na agĩthiĩ Geshuru, agĩikara kuo mĩaka ĩtatũ.
39  Thutha-inĩ Mũthamaki Daudi akĩĩrirĩria gũthiĩ kũrĩ Abisalomu, nĩ gũkorũo nĩ aahoorerete ũhoro-inĩ wĩgiĩ gĩkuũ kĩa Amunoni.
14  Na rĩrĩ, Joabu mũrũ wa Zeruia akĩmenya atĩ ngoro ya mũthamaki nĩ yeriragĩria kuona Abisalomu.
2  Nĩ ũndũ ũcio Joabu agĩtũmana Tekoa agĩta mũtumia kuuma kũu warĩ mũũgĩ akĩmwĩra ũũ: “Ndagũthaitha wĩtue ta ũracakaya, na wĩhumbe nguo cia macakaya, na ndũkehake maguta. Wĩtue ta mũtumia ũkoretwo agĩcakaya ihinda iraya nĩ ũndũ wa mũndũ ũkuĩte.
3  Ũcoke ũthiĩ wĩre mũthamaki ũũ.” Joabu agĩgĩĩkĩra ciugo kanua-inĩ ka mũtumia ũcio.
4  Mũtumia ũcio Mũtekoa agĩthiĩ akĩingĩra harĩ mũthamaki na akĩĩgũithia agĩturumithia ũthiũ wake thĩ aturĩtie maru akiuga ũũ: “Ndeithia, wee mũthamaki!”
5  Mũthamaki akĩmũũria: “Nĩ kĩĩ kĩũru?” Nake akĩmũcokeria ũũ: “Wũi, niĩ ndĩ mũtumia wa ndigwa; mũthuri wakwa nĩ aakuire.
6  Na niĩ ndungata yaku ndĩrarĩ na ariũ erĩ, na o eerĩ mararũa marĩ werũ-inĩ. Hatirarĩ na mũndũ wa kũmateithũrana, na ũmwe aratharĩkĩra ũcio ũngĩ aramũũraga.
7  Rĩu famĩlĩ yothe nĩ ĩnjũkĩrĩire niĩ ndungata yaku, na maroiga ũũ, ‘Tũnengere mũndũ ũcio ũroragire mũrũ wa nyina, nĩgetha tũmũũrage nĩ ũndũ wa muoyo wa mũrũ wa nyina ũcio aroragire, o na angĩkorũo nĩ kũniina tũkũniina mũgai!’ Mangĩka ũguo mekũhoria ikara rĩrĩa ndigarĩtie rĩna mwaki na matige mũthuri wakwa atarĩ na rĩĩtwa o na kana mũndũ ũgũtigara thĩinĩ wa thĩ.”
8  Nake mũthamaki akĩra mũtumia ũcio atĩrĩ: “Inũka gwaku mũciĩ, na nĩ ngũruta watho ũhoro-inĩ waku.”
9  Mũtumia ũcio Mũtekoa agĩkĩra mũthamaki ũũ: “Mwathi wakwa mũthamaki, reke mahĩtia macio manjokerere na macokerere nyũmba ya baba, nake mũthamaki na gĩtĩ gĩake kĩa ũnene makorũo matarĩ na mahĩtia.”
10  Nake mũthamaki akĩmwĩra ũũ: “Angĩkorũo nĩ harĩ mũndũ ũgũkwarĩria rĩngĩ, mũrehe kũrĩ niĩ, na ndagacoka gũgũthumbũra rĩngĩ.”
11  No mũtumia ũcio akiuga atĩrĩ: “Ndagũthaitha, reke mũthamaki aririkane Jehova Ngai waku, nĩgetha mũrĩhĩria wa thakame ndakarehe mwanangĩko aniine mũrũ wakwa.” Nake mũthamaki akĩmwĩra ũũ: “O ta ũrĩa Jehova atũũraga muoyo, gũtirĩ rũcuĩrĩ o na rũmwe rwa mũrũ waku rũkũgwa thĩ.”
12  Mũtumia ũcio akiuga atĩrĩ: “Ndagũthaitha ũreke ndungata yaku yarie kiugo kĩmwe harĩ mwathi wakwa mũthamaki.” Nake akĩmwĩra: “Aria!”
13  Mũtumia ũcio akĩmwĩra ũũ: “Na nĩ kĩĩ gĩtũmĩte wĩcirie gwĩka ũndũ ta ũyũ kwerekera andũ a Ngai? Rĩrĩa mũthamaki aria na njĩra ĩyo, nĩ kwĩreherera ereherera mahĩtia, nĩ gũkorũo mũthamaki ndacoketie mũrũ wake mwene ũrĩa mũingate.
14  Hatarĩ nganja no mũhaka tũgaakua na tũhaane ta maĩ maitĩtwo thĩ, marĩa matangĩoeka. No Ngai ndarĩ hĩndĩ angĩruta mũndũ muoyo, na nĩ aroraga itũmi iria ingĩtũma mũndũ ũrĩa mũingate ndagatũũre arĩ mũingate kuuma harĩ we.
15  Njũkĩte kwĩra mwathi wakwa mũthamaki maũndũ maya tondũ andũ nĩ matũmĩte ngĩe guoya. Nĩ ũndũ ũcio ndungata yaku yoiga atĩrĩ, ‘Reke njarie na mũthamaki. No gũkorũo mũthamaki nĩ egũthikĩrĩria ihoya rĩa ngombo yake.
16  Mũthamaki ahota gũthikĩrĩria na ahonokie ngombo yake kuuma guoko-inĩ kwa mũndũ ũrĩa ũrenda kũũniina o hamwe na mũrũ wakwa wa mũmwe atweherie kuuma igai-inĩ rĩrĩa Ngai aatũheire.’
17  Ndungata yaku yacoka yoiga atĩrĩ, ‘Kiugo kĩa mwathi wakwa mũthamaki kĩrohooreria,’ nĩ gũkorũo mwathi wakwa mũthamaki atariĩ o ta mũraika wa Ngai ũrĩa wa ma harĩ gũkũũrana ũndũ ũrĩa mwega na ũndũ ũrĩa mũũru. Jehova Ngai waku arokorũo hamwe nawe.”
18  Nake mũthamaki akĩra mũtumia ũcio ũũ: “Ndagũthaitha ndũkahithe ũndũ o na ũmwe ũrĩa ngũkũũria.” Mũtumia ũcio agĩcokia atĩrĩ: “Mwathi wakwa mũthamaki nĩ arie.”
19  Mũthamaki agĩkĩmũũria ũũ: “Nĩ Joabu ũkwĩrĩte uuge maũndũ macio mothe?” Mũtumia ũcio agĩcokia atĩrĩ: “O ta ũrĩa ũtũũraga muoyo wee mwathi wakwa mũthamaki, ũguo mwathi wakwa mũthamaki oiga nĩguo kũrĩ, nĩ gũkorũo Joabu ndungata yaku nĩwe ũnjathĩte na agekĩra ciugo icio ciothe kanua-inĩ ka ndungata yaku.
20  Joabu ndungata yaku ekĩte ũndũ ũyũ nĩgetha agarũre ũrĩa maũndũ matariĩ, ĩndĩ mwathi wakwa arĩ na ũũgĩ o ta mũraika wa Ngai ũrĩa wa ma na nĩ oĩ ũrĩa wothe kũrathiĩ na mbere bũrũri-inĩ.”
21  Nake mũthamaki akĩra Joabu ũũ: “Hatirĩ thĩna, nĩ ngũhingia ũndũ ũcio. Thiĩ ũgĩĩre mwanake ũcio ti Abisalomu.”
22  Nĩ ũndũ ũcio Joabu akĩĩgũithia agĩturumithia ũthiũ wake thĩ aturĩtie maru na akĩgaathĩrĩria mũthamaki. Joabu akiuga ũũ: “Ũmũthĩ ndungata yaku nĩ yamenya atĩ nĩ njĩtĩkĩrĩkĩte maitho-inĩ maku, wee mwathi wakwa mũthamaki, nĩ gũkorũo mũthamaki nĩ eka kũringana na ihoya rĩa ndungata yake.”
23  Thutha ũcio Joabu agĩũkĩra na agĩthiĩ Geshuru na akĩrehe Abisalomu Jerusalemu.
24  O na kũrĩ ũguo, mũthamaki akiuga ũũ: “Reke acoke gwake mũciĩ, no ndekuona ũthiũ wakwa.” Nĩ ũndũ ũcio Abisalomu agĩcoka gwake mũciĩ na ndaigana kuona ũthiũ wa mũthamaki.
25  Na rĩrĩ, thĩinĩ wa Isiraeli gũtirĩ mũndũrũme wagathagĩrĩrio nĩ ũndũ wa ũthaka wake ta Abisalomu. Kuuma ikinya-inĩ rĩa kũgũrũ o nginya ruototia-inĩ rwa mũtwe wake, ndarĩ handũ aarĩ na wathe.
26  Rĩrĩa enja mũtwe wake—nĩ gũkorũo eenjaga njuĩrĩ o mũthia-inĩ wa mwaka tondũ nĩ yamũritũhagĩra mũno—njuĩrĩ yake yakoragwo na ũritũ wa cekeri 200 kũringana na ihiga rĩa gũthima rĩa kwa mũthamaki.
27  Abisalomu nĩ aaciarĩirũo ariũ atatũ na mũirĩtu ũmwe wetagwo Tamaru. Aarĩ mũirĩtu mũthaka mũno.
28  Na Abisalomu agĩthiĩ na mbere gũikara Jerusalemu mĩaka ĩĩrĩ mĩgima, no ndaigana kuona ũthiũ wa mũthamaki.
29  Nĩ ũndũ ũcio Abisalomu agĩta Joabu nĩguo amũtũme kũrĩ mũthamaki, ĩndĩ Joabu ndaigana gũthiĩ kũrĩ we. Agĩcoka akĩmũtũmanĩra rĩngĩ riita rĩa kerĩ, na o na rĩo akĩrega gũthiĩ.
30  Mũthia-inĩ akĩra ndungata ciake atĩrĩ: “Mũgũnda wa Joabu ũhakaine na wakwa, na arĩ na cairi kuo. Thiĩi mũũmundie mwaki.” Kwoguo ndungata cia Abisalomu ikĩmundia mũgũnda ũcio mwaki.
31  Nĩ ũndũ ũcio Joabu agĩũkĩra na agĩthiĩ mũciĩ kwa Abisalomu akĩmũũria ũũ: “Nĩ kĩĩ gĩtũmĩte ndungata ciaku imundie mũgũnda wakwa mwaki?”
32  Abisalomu agĩcokeria Joabu ũũ: “Atĩrĩrĩ, ndĩragũtũmĩire ndũmĩrĩri ndĩrakwĩra atĩrĩ, ‘Ũka ngũtũme kũrĩ mũthamaki ũkamũũrie ũũ: “Nĩ kĩĩ gĩatũmire njũke kuuma Geshuru? Kaba ingĩathiire o na mbere gũikara kuo. Rĩu njĩtĩkĩria nyone ũthiũ wa mũthamaki, na angĩkorũo ndĩ na mahĩtia, agĩrĩirũo kũnjũraga.”’”
33  Kwoguo Joabu agĩthiĩ kũrĩ mũthamaki na akĩmũhe ũhoro ũcio. Agĩgĩta Abisalomu, nake akĩingĩra harĩ mũthamaki na akĩinamĩrĩra, akĩĩgũithia agĩturumithia ũthiũ wake thĩ mbere ya mũthamaki. Nake mũthamaki akĩmumunya Abisalomu.
19  Nake Joabu akĩrũo atĩrĩ: “Mũthamaki nĩ ararĩrĩra na agacakaĩra Abisalomu.”
2  Nĩ ũndũ ũcio ũhootani mũthenya ũcio ũkĩgarũrũka ũgĩtuĩka macakaya harĩ andũ othe, tondũ nĩ maaiguire atĩ mũthamaki nĩ aracakaĩra mũrũwe.
3  Nao andũ magĩcoka itũũra-inĩ mũthenya ũcio mahooreire o ta andũ maconokete nĩ ũndũ wa kũũrĩra mbaara.
4  Mũthamaki akĩhumbĩra ũthiũ wake na agĩikara o akĩrĩraga na mũgambo mũnene akiugaga ũũ: “Mũrũ wakwa Abisalomu, Abisalomu mũrũ wakwa, mũrũ wakwa!”
5  Joabu agĩgĩtonya nyũmba kũrĩ mũthamaki akĩmwĩra atĩrĩ: “Ũmũthĩ nĩ waconorithia ndungata ciaku iria ũmũthĩ ũyũ ciahonokia muoyo waku na mĩoyo ya ariũ aku, airĩtu aku, atumia aku, o hamwe na thuriya ciaku.
6  Wee wendete andũ arĩa magũthũire na ũgathũũra arĩa makwendete, nĩ gũkorũo ũmũthĩ nĩ wonania wega atĩ anene na ndungata ciaku ti andũ a bata harĩ wee, tondũ ndĩ na ma atĩ korũo Abisalomu arĩ muoyo ũmũthĩ na ithuĩ aya angĩ tũkorũo tũkuĩte, ndũngĩigua ũrĩ na thĩna.
7  Rĩu ũkĩra uume ũkomĩrĩrie ndungata ciaku, tondũ ndehĩta mbere ya Jehova atĩ angĩkorũo ndũkuuma, gũtirĩ mũndũ o na ũmwe ũgũtigwo hamwe nawe ũtukũ ũyũ wa ũmũthĩ. Ũndũ ũcio ũgũkorũo ũrĩ mũũru harĩ wee gũkĩra ruo rũrĩa wanakorũo naruo kuuma ũnyinyi-inĩ waku nginyagia rĩu.”
8  Nĩ ũndũ ũcio mũthamaki agĩũkĩra na agĩikara thĩ kĩhingo-inĩ gĩa itũũra, nao andũ othe makĩrũo ũũ: “Rĩu mũthamaki aikarĩte thĩ kĩhingo-inĩ.” Andũ othe magĩgĩthiĩ mbere ya mũthamaki. No andũ a Isiraeli nĩ moorĩte, o mũndũ agathiĩ gwake mũciĩ.
9  Andũ othe harĩ mĩhĩrĩga yothe ya Isiraeli maakararanagia makoiga atĩrĩ: “Mũthamaki aatũhonokirie kuuma kũrĩ thũ citũ, na agĩtũhonokia kuuma kũrĩ Afilisti; no rĩu orĩte kuuma bũrũri-inĩ ũyũ nĩ tondũ wa Abisalomu.
10  Na Abisalomu, ũrĩa twaitĩrĩirie maguta atũthamakĩre, rĩu nĩ akuĩrĩire mbaara-inĩ. Rĩu-rĩ, nĩ kĩĩ kĩratũma mũikare o ũguo gũtarĩ ũndũ mũreka wĩgiĩ gũcokia mũthamaki?”
11  Mũthamaki Daudi agĩtũma ndũmĩrĩri ĩno kũrĩ Zadoku na Abiatharu athĩnjĩri-Ngai: “Ariai na athuri a Juda mũmeere atĩrĩ, ‘Nĩ kĩĩ kĩngĩtũma mũkorũo mũrĩ a mũico gũcokia mũthamaki nyũmba-inĩ yake, rĩrĩa ndũmĩrĩri ya andũ othe a Isiraeli ĩkinyĩire mũthamaki nyũmba-inĩ yake?
12  Inyuĩ mũrĩ ariũ a baba; mũrĩ ihĩndĩ rĩakwa na nyama ciakwa. Nĩ kĩĩ kĩngĩtũma mũkorũo mũrĩ a mũico gũcokia mũthamaki?’
13  Na mwagĩrĩirũo kwĩra Amasa atĩrĩ, ‘Na githĩ wee ndũrĩ ihĩndĩ rĩakwa na nyama ciakwa? Ngai arondũithia na eke ũguo o na makĩria angĩkorũo ndũgũtuĩka mũnene wa mbũtũ yakwa kuuma rĩu gũthiĩ na mbere ithenya rĩa Joabu.’”
14  Nĩ ũndũ ũcio akĩguucĩrĩria ngoro cia arũme othe a Juda o ta arĩ mũndũ ũmwe, nao magĩtũma ndũmĩrĩri ĩno kũrĩ mũthamaki: “Coka gũkũ, wee o hamwe na ndungata ciaku ciothe.”
15  Mũthamaki agĩkĩambĩrĩria gũcoka na agĩkinya Jorodani, nao andũ a Juda magĩthiĩ Giligali gũtũnga mũthamaki na kũmuumagaria mũrĩmo wa Jorodani.
16  Nake Shimei mũrũ wa Gera, Mũbenjamini wa kuuma Bahurimu, akĩhiũha agĩikũrũka hamwe na arũme a Juda gũtũnga Mũthamaki Daudi,
17  na aarĩ hamwe na arũme 1,000 kuuma Benjamini. O nake Ziba, ũrĩa warĩ ndungata nyũmba-inĩ ya Saulu, hamwe na ariũ ake 15 na ndungata 20, akĩhiũha agĩikũrũka Jorodani mbere ya mũthamaki.
18  Akĩringa agereire kĩringĩro-inĩ nĩguo atware andũ a nyũmba ya mũthamaki mũrĩmo ũcio ũngĩ na nĩgetha eke ũrĩa wothe eeriragĩria. No Shimei mũrũ wa Gera akĩĩgũithia thĩ mbere ya mũthamaki rĩrĩa aarĩ hakuhĩ kũringa Jorodani.
19  Akĩra mũthamaki atĩrĩ: “Mwathi wakwa aroaga kũnduĩra mahĩtia, na ndũkaririkane mahĩtia marĩa ndungata yaku yekire mũthenya ũrĩa mwathi wakwa mũthamaki ooimaga Jerusalemu. Mũthamaki aroaga kũiga ũndũ ũcio ngoro-inĩ,
20  nĩ gũkorũo ndungata yaku nĩ yũĩ wega atĩ nĩ njĩhĩtie; nĩ ũndũ ũcio ũmũthĩ nĩ niĩ wa mbere harĩ nyũmba yothe ya Jusufu gũikũrũka nĩguo njũke ndũnge mwathi wakwa mũthamaki.”
21  O rĩo Abishai mũrũ wa Zeruia akiuga atĩrĩ: “Na githĩ Shimei ndagĩrĩire kũũragwo nĩ tondũ wa ũndũ ũcio, nĩ gũkorũo aarumire mũitĩrĩrie maguta wa Jehova?”
22  No Daudi akĩũria ũũ: “Ũndũ ũyũ ũkonainie atĩa na inyuĩ ariũ aya a Zeruia, atĩ nĩguo mwĩke mũgarũ na wendi wakwa ũmũthĩ? Hihi ũmũthĩ kũrĩ mũndũ wagĩrĩire kũũragwo thĩinĩ wa Isiraeli? Kana ndiũĩ atĩ ũmũthĩ nĩ niĩ mũthamaki wa Isiraeli?”
23  Mũthamaki agĩcoka akĩra Shimei atĩrĩ: “Ndũkũũragwo.” Na mũthamaki akĩĩhĩta harĩ we.
24  Mefiboshethu mũcũkũrũ wa Saulu, o nake nĩ aaikũrũkire gũtũnga mũthamaki. Ndaakoretwo agĩĩthamba magũrũ kana kũrengerera nderu kana kũhũũra nguo ciake kuuma mũthenya ũrĩa mũthamaki aathiire nginya rĩrĩa aacokire na thayũ.
25  Rĩrĩa aakinyire Jerusalemu nĩguo atũnge mũthamaki, mũthamaki akĩmũũria atĩrĩ: “Mefiboshethu, waregire gũthiĩ hamwe na niĩ nĩkĩ?”
26  Nĩ ũndũ ũcio akĩmwĩra ũũ: “Mwathi wakwa mũthamaki, ndungata yakwa nĩ yaheenirie. Nĩ gũkorũo ndungata yaku yoigire atĩrĩ, ‘Ndigiri yakwa nĩ ĩigĩrĩrũo matandĩko nĩgetha ĩnguue tũthiĩ na mũthamaki,’ nĩ gũkorũo ndungata yaku nĩ kĩonje.
27  No yathiire ĩgĩcambia ndungata yaku kũrĩ mwathi wakwa mũthamaki. O na kũrĩ ũguo, mwathi wakwa mũthamaki atariĩ o ta mũraika wa Ngai ũrĩa wa ma, nĩ ũndũ ũcio ĩka ũrĩa wothe ũkuona arĩ wega.
28  Andũ othe a nyũmba ya baba nĩ mangĩatuĩrĩirũo kũũragwo nĩ mwathi wakwa mũthamaki, o na kũrĩ ũguo waigire ndungata yaku gatagatĩ-inĩ ka arĩa marĩagĩra metha-inĩ yaku. Nĩ ũndũ ũcio-rĩ, ndĩkĩrĩ na kĩhooto kĩrĩkũ gĩa gũthiĩ na mbere gũkaĩra mũthamaki?”
29  No rĩrĩ, mũthamaki akĩmwĩra atĩrĩ: “Nĩ kĩĩ kĩratũma ũthiĩ na mbere kwaria ũguo? Nĩ ndatua itua atĩ wee na Ziba mwagĩrĩirũo kũgayana mũgũnda ũcio.”
30  Nĩ ũndũ ũcio Mefiboshethu akĩra mũthamaki ũũ: “Reke awoe wothe, kuona atĩ rĩu mwathi wakwa mũthamaki nĩ acoka gwake mũciĩ na thayũ.”
31  Nake Barizilai Mũgileadi akiuma Rogelimu agĩikũrũka Jorodani akoimagarie mũthamaki nginya Rũũĩ-inĩ rwa Jorodani.
32  Barizilai aarĩ mũkũrũ mũno, aarĩ na mĩaka 80, na nĩ aaheaga mũthamaki irio rĩrĩa aaikaraga Mahanaimu, nĩ gũkorũo aarĩ mũndũ mũtongu mũno.
33  Nĩ ũndũ ũcio mũthamaki akĩra Barizilai ũũ: “Ringa hamwe na niĩ, na nĩ ndĩkũheaga irio kũu Jerusalemu.”
34  No Barizilai akĩra mũthamaki atĩrĩ: “Nĩ matukũ maigana ma ũtũũro wakwa matigaire atĩ nĩguo nyambate thiĩ Jerusalemu hamwe na mũthamaki?
35  Ũmũthĩ ũyũ ndĩ na mĩaka 80. Hihi no hote gũkũũrana wega na ũũru? Hihi niĩ ndungata yaku no njigue mũcamo wa kĩrĩa ndĩrarĩa na kĩrĩa ndĩranyua? Hihi no hote gũthikĩrĩria mũgambo wa arũme na atumia makĩina? Nĩ ũndũ ũcio-rĩ, nĩ kĩĩ kĩngĩtũma ndungata yaku ĩtuĩke mũrigo ũngĩ harĩ mwathi wakwa mũthamaki?
36  Gũkorũo atĩ ndungata yaku nĩ yahota kũrehe mũthamaki Jorodani nĩ kũiganu. Nĩ kĩĩ kĩngĩtũma mũthamaki andĩhe na ngerenwa ta ĩyo?
37  Ndagũthaitha reke ndungata yaku ĩcoke, na ũreke ngakuĩre itũũra-inĩ rĩakwa hakuhĩ na mbĩrĩra ya baba na maitũ. No Kimuhamu ndungata yaku arĩ haha. Reke aringe hamwe na mwathi wakwa mũthamaki na ũmwĩkĩre ũndũ ũrĩa ũkuona ũrĩ mwega.”
38  Nĩ ũndũ ũcio mũthamaki akĩmwĩra atĩrĩ: “Kimuhamu nĩ ekũringa hamwe na niĩ, na nĩ ngũmwĩkĩra ũndũ ũrĩa ũkuona ũrĩ mwega; ũrĩa wothe ũkũnjĩra njĩke nĩ ngũgwĩkĩra.”
39  Andũ othe magĩkĩambĩrĩria kũringa Jorodani, na rĩrĩa mũthamaki aaringire, mũthamaki akĩmumunya Barizilai na akĩmũrathima; nake Barizilai agĩcoka mũciĩ.
40  Rĩrĩa mũthamaki aaringire mũrĩmo ũrĩa ũngĩ agĩthiĩ Giligali, Kimuhamu aaringire hamwe nake. Andũ othe a Juda o hamwe na nuthu ya andũ a Isiraeli magĩgĩtwara mũthamaki mũrĩmo ũcio ũngĩ.
41  Nao arũme othe a Isiraeli magĩthiĩ harĩ mũthamaki makĩmwĩra atĩrĩ: “Nĩ kĩĩ gĩtũmĩte ariũ a baba arũme a Juda makũiye na marehe mũthamaki na andũ a nyũmba yake makamaringia Jorodani, o hamwe na arũme othe a Daudi?”
42  Arũme othe a Juda magĩcokeria arũme a Isiraeli ũũ: “Nĩ tondũ nĩ twĩtainwo na mũthamaki. Nĩ kĩĩ kĩratũma mũrakario nĩ ũndũ ũcio? Hihi harĩ kĩndũ o na kĩmwe tũrĩte kĩa mũthamaki, o na kana tũkaheo kĩheo?”
43  O na kũrĩ ũguo, arũme a Isiraeli magĩcokeria arũme a Juda atĩrĩ: “Tũrĩ na icunjĩ ikũmi harĩ mũthamaki, kwoguo tũrĩ na igai inene harĩ Daudi gũkĩra rĩanyu. Nĩ kĩĩ gĩgĩtũmĩte mũtũnyarare? Na githĩ ti ithuĩ twagĩrĩirũo gũkorũo tũrĩ a mbere gũcokia mũthamaki witũ gũkũ?” No uuge wa arũme a Juda ũgĩtooria wa arũme a Isiraeli.
24  Na o rĩngĩ marakara ma Jehova makĩrĩrĩmbũkĩra Isiraeli rĩrĩa Daudi aacogeirũo kũmerekera akĩrũo atĩrĩ: “Thiĩ ũgatare andũ a Isiraeli na Juda.”
2  Kwoguo mũthamaki akĩra Joabu mũnene wa mbũtũ ũrĩa maarĩ nake ũũ: “Thiĩ mĩhĩrĩga-inĩ yothe ya Isiraeli, kuuma Dani nginya Biri-shiba, wandĩkithie andũ, nĩgetha menye mũigana wa andũ.”
3  No Joabu akĩra mũthamaki ũũ: “Jehova Ngai waku arotũma andũ mongerereke maita 100, na maitho ma mwathi wakwa mũthamaki maroeyonera ũndũ ũcio, no rĩrĩ, nĩ kĩĩ kĩratũma mwathi wakwa mũthamaki ende gwĩka ũndũ ta ũcio?”
4  Ĩndĩ kiugo kĩa mũthamaki gĩgĩtooria Joabu o hamwe na anene a mbũtũ. Nĩ ũndũ ũcio Joabu na anene a mbũtũ makĩehera mbere ya mũthamaki magĩthiĩ kwandĩkithia andũ a Isiraeli.
5  Makĩringa Jorodani na makĩamba hema Aroeru, mwena wa ũrĩo wa itũũra rĩrĩa rĩrĩ gatagatĩ ka mũkuru, kwerekera Agadi na magĩthiĩ nginya Jazeru.
6  Thutha ũcio magĩthiĩ nginya Gileadi na bũrũri-inĩ wa Tahatimu-hodishi na magĩthiĩ na mbere nginya Dani-jaani na magĩthiũrũrũka magĩthiĩ Sidoni.
7  Magĩcoka magĩkinya handũ harĩa hairigĩre ha Turo na matũũra-inĩ mothe ma Ahivi na ma Akanaani, na marigĩrĩrio-inĩ magĩkinya Negebu ya Juda thĩinĩ wa Biri-shiba.
8  Nĩ ũndũ ũcio magĩthiĩ bũrũri-inĩ ũcio wothe na magĩcoka Jerusalemu mũthia-inĩ wa mĩeri kenda na thikũ 20.
9  Joabu agĩkĩnengera mũthamaki mũigana wa andũ arĩa maandĩkithirio. Andũ a Isiraeli maarĩ njamba cia ita 800,000 irĩ na hiũ cia njora, nao arũme a Juda maarĩ 500,000.
10  No ngoro ya Daudi ĩkĩĩrira thutha wake gũtara andũ. Daudi agĩkĩra Jehova ũũ: “Nĩ njĩhĩtie mũno nĩ ũndũ wa gwĩka ũndũ ũyũ. Na rĩu wee Jehova, ndagũthaitha wohere ndungata yaku mahĩtia mayo, nĩ gũkorũo nĩ njĩkĩte ũndũ wa ũrimũ mũno.”
11  Rĩrĩa Daudi ookĩrire rũcinĩ, kiugo kĩa Jehova gĩgĩkinyĩra mũnabii Gadi, ũrĩa warĩ muoni cioneki wa Daudi, akĩmwĩra ũũ:
12  “Thiĩ wĩre Daudi atĩrĩ, ‘Ũũ nĩguo Jehova oigĩte: “Ndĩrakũhe maũndũ matatũ ma gũthuura. Thuura ũndũ ũmwe ũrĩa ũkwenda ngũrehere.”’”
13  Kwoguo Gadi akĩingĩra harĩ Daudi na akĩmũũria ũũ: “Ũkwenda mĩaka mũgwanja ya ng’aragu yũke bũrũri-inĩ waku-ĩ? Kana ũkwenda kũũrĩra thũ ciaku mĩeri ĩtatũ igĩgũteng’eria-ĩ? Kana ũkwenda kũgĩe na mũrimũ mũũru thikũ ithatũ bũrũri-inĩ waku? Rĩu wĩcũranie wega ũrĩa ũkwenda njokerie Ũrĩa ũndũmĩte.”
14  Nĩ ũndũ ũcio Daudi akĩra Gadi ũũ: “Nĩ ndangĩkĩte mũno nĩ tondũ wa ũndũ ũyũ. Ndagũthaitha, reke tũgwe guoko-inĩ kwa Jehova, nĩ gũkorũo tha ciake nĩ nyingĩ; no ndũkareke ngwe guoko-inĩ kwa mũndũ.”
15  Jehova agĩgĩtũma mũrimũ mũũru thĩinĩ wa Isiraeli kuuma rũcinĩ o nginya ihinda rĩrĩa rĩatuĩtwo, ũndũ ũrĩa watũmire andũ 70,000 kuuma Dani nginya Biri-shiba makue.
16  Rĩrĩa mũraika aatambũrũkirie guoko gwake erekeirie itũũra-inĩ rĩa Jerusalemu nĩgetha arĩanange, Jehova akĩĩrira nĩ ũndũ wa mũthiro ũcio, na akĩra mũraika ũcio warehagĩra andũ mwanangĩko ũcio ũũ: “Nĩ ũguo rĩu! Rĩu cokia guoko gwaku thĩ.” Mũraika ũcio wa Jehova aarĩ hakuhĩ na kĩhuuhĩro kĩa Arauna Mũjebusi.
17  Rĩrĩa Daudi oonire mũraika ũcio woragaga andũ, akĩra Jehova ũũ: “Niĩ nĩ niĩ njĩhĩtie, na nĩ niĩ njĩkĩte ũndũ mũũru; no ng’ondu ici-rĩ—nĩ atĩa ciĩkĩte? Ndagũthaitha, reke guoko gwaku kũnjũkĩrĩre niĩ o hamwe na nyũmba ya baba.”
18  Kwoguo Gadi agĩthiĩ kũrĩ Daudi mũthenya ũcio na akĩmwĩra ũũ: “Ambata, wakĩre Jehova kĩgongona kĩhuuhĩro-inĩ kĩa Arauna Mũjebusi.”
19  Daudi agĩkĩambata kũringana na uuge wa Gadi, o ta ũrĩa Jehova aathanĩte.
20  Rĩrĩa Arauna aarorire kĩanda na akĩona mũthamaki na ndungata ciake magĩũka kũrĩ we, o rĩo Arauna agĩthiĩ na akĩinamĩrĩra harĩ mũthamaki aturumithĩtie ũthiũ wake thĩ.
21  Arauna akĩũria atĩrĩ: “Nĩ kĩĩ gĩatũma mwathi wakwa mũthamaki oke kũrĩ ndungata yake?” Daudi akĩmũcokeria ũũ: “Nĩgetha ngũre kĩhuuhĩro kuuma kũrĩ wee njakĩre Jehova kĩgongona, nĩguo ihũũra rĩrĩ rĩkorete andũ rĩthire.”
22  No Arauna akĩra Daudi atĩrĩ: “Reke mwathi wakwa mũthamaki akĩoe na arute igongona rĩa kĩrĩa ekuona kĩagĩrĩire. Ĩ ici ng’ombe nĩ ũndũ wa igongona rĩa njino o hamwe na rũbaũ rwa kũhũũra ngano na icoki rĩa ng’ombe ituĩke ngũ.
23  Atĩrĩrĩ wee mũthamaki, ici ciothe Arauna nĩ ahe mũthamaki.” Arauna agĩcoka akĩra mũthamaki ũũ: “Ũroetĩkĩrĩka nĩ Jehova Ngai waku.”
24  No rĩrĩ, mũthamaki akĩra Arauna ũũ: “Aca, no mũhaka ndĩkĩgũre kuuma harĩ wee na thogora. Ndikũrutĩra Jehova Ngai wakwa magongona ma njino itarĩ kĩndũ ndutĩte.” Nĩ ũndũ ũcio Daudi akĩgũra kĩhuuhĩro kĩu o hamwe na ng’ombe icio cekeri 50 cia betha.
25  Na Daudi agĩakĩra Jehova kĩgongona hau na akĩruta magongona ma njino o hamwe na magongona ma ũiguano. Jehova agĩgĩthikĩrĩria mathaithana nĩ ũndũ wa bũrũri ũcio, na ihũũra rĩu rĩakorete Isiraeli rĩgĩthira.
5  Thutha wa ihinda, mĩhĩrĩga yothe ya Isiraeli ĩgĩthiĩ Hebironi kũrĩ Daudi ĩkĩmwĩra ũũ: “Atĩrĩrĩ, ithuĩ tũrĩ ihĩndĩ rĩaku na nyama ciaku.
2  Mahinda-inĩ mahĩtũku rĩrĩa Saulu aarĩ mũthamaki witũ, wee nĩwe watongoragia Isiraeli mbaara-inĩ ciao. Na Jehova agĩkwĩra atĩrĩ: ‘Nĩ ũrĩrĩithagia andũ akwa Isiraeli, na nĩ ũgũtuĩka mũtongoria wa gũtongoragia Isiraeli.’”
3  Athuri othe a Isiraeli magĩgĩthiĩ harĩ mũthamaki kũu Hebironi, na Mũthamaki Daudi agĩthondeka kĩrĩkanĩro hamwe nao kũu Hebironi mbere ya Jehova. Magĩcoka magĩitĩrĩria Daudi maguta atuĩke mũthamaki wa Isiraeli.
4  Daudi aarĩ na mĩaka 30 rĩrĩa aatuĩkire mũthamaki, na aathamakire mĩaka 40.
5  Arĩ Hebironi agĩthamakĩra Juda mĩaka 7 na mĩeri 6, na arĩ Jerusalemu agĩthamakĩra Isiraeli yothe na Juda mĩaka 33.
6  Na mũthamaki na arũme ake makiumagara magĩthiĩ Jerusalemu gũtharĩkĩra Ajebusi arĩa maaikaraga kuo. Maanyũrũragia Daudi makamwĩra atĩrĩ: “Gũtirĩ hĩndĩ ũgaatonya gũkũ! O na atumumu na arĩa mathuaga megũkũingatithia biũ.” Meeĩraga atĩrĩ, ‘Gũtirĩ hĩndĩ Daudi agaatonya gũkũ.’
7  O na kũrĩ ũguo, Daudi agĩtunyana mwĩgitio wa Zayuni, ũrĩa rĩu ũkoragwo ũrĩ Itũũra rĩa Daudi.
8  Mũthenya ũcio Daudi ooigire atĩrĩ: “Arĩa megũtharĩkĩra Ajebusi magĩrĩirũo kũgerera mũtaro-inĩ wa maĩ ũrĩa ũgereire rungu matharĩkĩre ‘arĩa mathuaga hamwe na arĩa atumumu,’ acio mathũirũo nĩ Daudi!” Nĩkĩo kwĩragwo ũũ: “Gũtirĩ hĩndĩ arĩa atumumu na arĩa mathuaga magaatonya nyũmba.”
9  Daudi agĩcoka akĩambĩrĩria gũikara mwĩgitio-inĩ ũcio, naguo ũgĩtwo Itũũra rĩa Daudi; na Daudi akĩambĩrĩria gwaka mĩena yothe kuuma Karĩma-inĩ gũcoka na thĩinĩ.
10  Daudi agĩgĩthiĩ na mbere kũgĩa na hinya, na Jehova Ngai mũnene wa ita aarĩ hamwe nake.
11  Mũthamaki Hiramu wa Turo agĩtũma atũmwo kũrĩ Daudi, hamwe na mbaũ cia mũtarakwa, mabundi a mbaũ, na mabundi a mahiga nĩ ũndũ wa gwaka thingo, na makĩambĩrĩria gwakĩra Daudi nyũmba.
12  Daudi nĩ aamenyaga atĩ Jehova nĩ aamũhandĩte atuĩke mũthamaki wa Isiraeli na nĩ aatũũgĩrĩtie ũthamaki wake nĩ ũndũ wa andũ Ake Isiraeli.
13  Daudi agĩkĩgĩa thuriya ingĩ na atumia angĩ arĩ Jerusalemu thutha wa kuuma Hebironi, na Daudi agĩciarĩrũo ariũ na aarĩ angĩ.
14  Maya nĩmo marĩĩtwa ma arĩa aaciarĩirũo kũu Jerusalemu: Shamua, Shobabu, Nathani, Suleimani,
15  Ibiharu, Elishua, Nefegu, Jafia,
16  Elishama, Eliada, na Elifeleti.
17  Rĩrĩa Afilisti maaiguire atĩ Daudi nĩ aaitĩrĩirio maguta atuĩke mũthamaki wa Isiraeli, Afilisti othe makĩambata nĩguo magacarie Daudi. Rĩrĩa Daudi aaiguire ũhoro ũcio, agĩikũrũka agĩthiĩ mwĩgitio-inĩ.
18  Nao Afilisti acio magĩthiĩ makĩnyagana Mũkuru-inĩ wa Refaimu.
19  Daudi agĩtuĩria ũhoro harĩ Jehova, akĩũria atĩrĩ: “Nyambate ngatharĩkĩre Afilisti? Hihi nĩ ũkũmaneana guoko-inĩ gwakwa?” Nĩ ũndũ ũcio Jehova akĩra Daudi ũũ: “Ambata, nĩ gũkorũo hatarĩ nganja nĩ ngũneana Afilisti guoko-inĩ gwaku.”
20  Daudi agĩgĩthiĩ Baali-perazimu, na Daudi akĩmoragĩra kuo. Nĩ ũndũ ũcio akiuga atĩrĩ: “Jehova nĩ aharaganĩtie thũ ciakwa mbere yakwa, o ta ũrĩa maĩ maharaganagia handũ.” Nĩkĩo eetire handũ hau Baali-perazimu.
21  Afilisti maatiganĩirie mĩhianano yao kũu, nake Daudi na arũme ake makĩmĩoya magĩthiĩ nayo.
22  Thutha-inĩ Afilisti makĩambata o rĩngĩ na makĩnyagana Mũkuru-inĩ wa Refaimu.
23  Daudi agĩtuĩria ũhoro harĩ Jehova, no We akĩmwĩra ũũ: “Ndũkambate ũthiĩ kũrĩ o ĩmwe kwa ĩmwe. Handũ ha ũguo, thiũrũrũka ũthiĩ thutha wao, nĩgetha ũmatharĩkĩre hau mbere ya ihinga cia mĩbaka.
24  Na rĩrĩa ũrĩigua mũgambo wa mũkubio igũrũ rĩa ihinga cia mĩbaka, woe ikinya o narua, tondũ Jehova egũkorũo oimagarĩte mbere yaku kũũraga mbũtũ ya Afilisti.”
25  Nĩ ũndũ ũcio Daudi agĩka o ta ũrĩa Jehova aamwathĩte, agĩkĩũraga Afilisti kuuma Geba gũthiĩ o nginya Gezeri.
15  Thutha wa maũndũ macio mothe, Abisalomu akĩĩgĩra ngaari ya mbarathi o hamwe na mbarathi nyingĩ na arũme 50 a gũteng’eraga mbere yake.
2  Abisalomu ookĩraga tene agathiĩ akarũgama mũkĩra wa barabara ya gũthiĩ kĩhingo-inĩ gĩa itũũra. Mũndũ angĩakorirũo arĩ na ciira arenda gũtwarĩra mũthamaki nĩguo ũtuwo, Abisalomu aamwĩtaga akamũũria ũũ: “Uumĩte itũũra-inĩ rĩrĩkũ?” nake akamwĩra atĩrĩ: “Ndungata yaku yumĩte mũhĩrĩga-inĩ ũmwe wa Isiraeli.”
3  Abisalomu akamwĩra ũũ: “Atĩrĩrĩ, mateta maku nĩ mega na nĩ magĩrĩire, no gũtirĩ mũndũ kuuma kũrĩ mũthamaki wa gũthikĩrĩria ciira waku.”
4  Abisalomu akoiga atĩrĩ: “Na arĩ korũo ndatuwo mũtuanĩri ciira bũrũri-inĩ! Kũngĩrĩ ũguo, mũndũ wothe ũrĩ na mateta kana ciira no gũka angĩũkaga kũrĩ niĩ, na ingĩtigagĩrĩra atĩ nĩ ona kĩhooto.”
5  Na rĩrĩa mũndũ amũkuhĩrĩria nĩguo amũinamĩrĩre, Abisalomu aatambũrũkagia guoko gwake akamũnyita na akamũmumunya.
6  Abisalomu eekaga ũguo kwerekera Aisiraeli othe arĩa maathiaga kũrĩ mũthamaki nĩgetha matuĩrũo ciira; nĩ ũndũ ũcio Abisalomu agĩthiĩ na mbere kũgucĩrĩria ngoro cia andũ a Isiraeli.
7  Na rĩrĩ, mũthia-inĩ wa mĩaka ĩna, Abisalomu akĩra mũthamaki ũũ: “Ndagũthaitha ũreke thiĩ Hebironi ngahingie mwĩhĩtwa wakwa ũrĩa ndehĩtire harĩ Jehova.
8  Nĩ gũkorũo ndungata yaku nĩ yehĩtire mwĩhĩtwa ũyũ rĩrĩa ndaikaraga Geshuru kũu Siria: ‘Angĩkorũo Jehova nĩ ekũnjokia Jerusalemu, nĩ ngũrutĩra Jehova igongona.’”
9  Nake mũthamaki akĩmwĩra atĩrĩ: “Thiĩ na thayũ.” Nĩ ũndũ ũcio agĩũkĩra agĩthiĩ Hebironi.
10  Na rĩrĩ, Abisalomu agĩtũma athigani mĩhĩrĩga-inĩ yothe ya Isiraeli, akiuga ũũ: “Rĩrĩa mũrĩigua mũgambo wa coro, mwanĩrĩre muuge atĩrĩ, ‘Abisalomu nĩ atuĩkĩte mũthamaki Hebironi!’”
11  Arũme 200 kuuma Jerusalemu nĩ maathiĩte kũu marĩ hamwe na Abisalomu; maanyitĩtwo ũgeni na magathiĩ mategwĩkũĩra ũndũ, matekũmenya ũrĩa gwathiaga na mbere.
12  Ningĩ, rĩrĩa Abisalomu aarutire magongona, agĩtũmanĩra Ahithofeli Mũgiloni, mũtaarani wa Daudi, kuuma itũũra-inĩ rĩake rĩa Gilo. Njama ĩyo ĩgĩthiĩ ĩgĩĩte hinya, na andũ arĩa maanyitaga Abisalomu mbaru magĩthiĩ o mongererekete.
13  Thutha wa ihinda, mũndũ ũmwe agĩũka agĩkinyĩria Daudi ndũmĩrĩri ĩno: “Ngoro ya andũ a Isiraeli rĩu ĩrĩ harĩ Abisalomu.”
14  O rĩo Daudi akĩra ndungata ciake ciothe iria ciarĩ nake Jerusalemu atĩrĩ: “Ũkĩrai tũũre, nĩ gũkorũo gũtirĩ o na ũmwe witũ ũkũhota gwĩthara kuuma harĩ Abisalomu! Mwĩhĩkei, nĩguo ndakahiũhe atũkinyĩre na atwanange na atharĩkĩre itũũra rĩrĩ na rũhiũ rwa njora!”
15  Ndungata cia mũthamaki igĩcokeria mũthamaki ũũ: “Ũrĩa wothe mwathi wakwa mũthamaki egũtua, ndungata ciaku nĩ ciĩhaarĩirie gwĩka guo.”
16  Mũthamaki agĩkiumagara andũ othe a nyũmba yake mamũrũmĩrĩire, no mũthamaki agĩtiga thuriya ikũmi nĩguo irorage mũciĩ.
17  Mũthamaki agĩgĩthiĩ o na mbere na rũgendo rwake andũ othe mamũrũmĩrĩire, magĩcoka makĩrũgama Bethi-merahaka.
18  Ndungata ciake ciothe iria cioimagarire hamwe nake na Akerethi othe, Apelethi, na Agiiti, arũme 600 arĩa maamũrũmĩrĩire kuuma Gathu, maahĩtũkaga mũthamaki akĩmathuthuragia.
19  Mũthamaki agĩcoka akĩra Itai Mũgiiti ũũ: “Ũgũgĩthiĩ hamwe na ithuĩ nĩkĩ? Coka ũgaikarage na mũthamaki ũcio mwerũ, nĩ gũkorũo wee ũrĩ mũgeni na ningĩ ũrĩ mũndũ ũthaamĩte kuuma kwao.
20  Ũrokire ira, kwoguo-rĩ, hihi ũmũthĩ nĩ njagĩrĩirũo kũreka ũũrũre hamwe na ithuĩ, uumagarage rĩrĩa ndoimagara na ũgathiĩ kũrĩa ngũthiĩ? Coka na ũcoke hamwe na ariũ a thoguo, Jehova arokuonia wendo na wĩhokeku!”
21  No Itai agĩcokeria mũthamaki atĩrĩ: “O ta ũrĩa Jehova atũũraga muoyo na o ta ũrĩa mwathi wakwa mũthamaki atũũraga muoyo, harĩa hothe mwathi wakwa mũthamaki egũkorũo arĩ, kana nĩ gũkua kana nĩ gũtũũra muoyo, hau nĩho ndungata yaku ĩrĩkoragwo ĩrĩ!”
22  Nĩ ũndũ ũcio Daudi akĩra Itai ũũ: “Gĩthiĩ ũringe.” Itai Mũgiiti agĩkĩringa, o hamwe na andũ ake othe na ciana.
23  Andũ othe gĩcigo-inĩ kĩu makĩrĩra maanĩrĩire hĩndĩ ĩyo andũ acio maaringaga, na mũthamaki aarũgamĩte hakuhĩ na Mũkuru wa Kidironi; andũ othe maaringaga merekeire barabara ya gũthiĩ werũ-inĩ.
24  O nake Zadoku aarĩ ho hamwe na Alawii othe makuuĩte ithandũkũ rĩa kĩrĩkanĩro kĩa Ngai ũrĩa wa ma; na makĩiga Ithandũkũ rĩa Ngai ũrĩa wa ma thĩ; nake Abiatharu akĩambata, nao andũ othe makĩrĩkia kũringa kuuma itũũra-inĩ.
25  No mũthamaki akĩra Zadoku ũũ: “Cokia Ithandũkũ rĩa Ngai ũrĩa wa ma itũũra-inĩ. Angĩkorũo nĩ ngwĩtĩkĩrĩka maitho-inĩ ma Jehova, nĩ ekũnjokia na areke ndĩrĩone na nyone gĩikaro kĩarĩo.
26  No angiuga atĩrĩ, ‘Ndirakenio nĩwe,’ hĩndĩ ĩyo no anjĩke ũrĩa ekuona arĩ wega maitho-inĩ make.”
27  Mũthamaki akĩra Zadoku mũthĩnjĩri-Ngai ũũ: “Na githĩ wee ndũkoragwo ũrĩ muoni maũndũ? Cokai itũũra-inĩ na thayũ, na mũthiĩ hamwe na ariũ anyu eerĩ, mũrũguo Ahimaazu na Jonathani mũrũ wa Abiatharu.
28  Atĩrĩrĩ, ngũikara njetereire hakuhĩ na iringĩro cia werũ-inĩ o nginya nyamũkĩre ndũmĩrĩri kuuma kũrĩ inyuĩ.”
29  Nĩ ũndũ ũcio Zadoku na Abiatharu magĩcokia Ithandũkũ rĩa Ngai ũrĩa wa ma Jerusalemu, na magĩikara kũu.
30  Na hĩndĩ ĩyo Daudi aambataga Kĩrĩma kĩa Mĩtamaiyũ, aambataga akĩrĩraga; eehumbĩrĩte mũtwe, na aathiaga arĩ magũrũ matheri. Andũ othe arĩa maarĩ hamwe nake o nao makĩĩhumbĩra mĩtwe na makĩambata makĩrĩraga.
31  Daudi agĩcoka akĩrũo atĩrĩ: “Ahithofeli nĩ ũmwe wa arĩa marabanga njama hamwe na Abisalomu.” Daudi aigua ũguo akiuga ũũ: “Ndagũthaitha wee Jehova, ũgarũre ũtaaro wa Ahithofeli ũtuĩke ũrimũ!”
32  Rĩrĩa Daudi aakinyire gacũmbĩrĩ-inĩ harĩa andũ maathiaga kũinamĩrĩra Ngai, Hushai Mũariki aarĩ hau kũmatũnga, atembũrĩte kanjũ yake na arĩ na tĩri mũtwe.
33  No Daudi akĩmwĩra atĩrĩ: “Ũngĩringa hamwe na niĩ, ũgũkorũo ũrĩ mũrigo harĩ niĩ.
34  No ũngĩcoka itũũra-inĩ na wĩre Abisalomu atĩrĩ, ‘Niĩ ndĩ ndungata yaku, wee Mũthamaki. Mbere ĩyo ndĩrarĩ ndungata ya thoguo, no rĩu ndĩ ndungata yaku,’ na njĩra ĩyo nĩ ũkũndeithia gũthararia ũtaaro wa Ahithofeli.
35  Na githĩ Zadoku na Abiatharu athĩnjĩri-Ngai matigũkorũo kũu hamwe nawe? Wagĩrĩirũo kwĩra Zadoku na Abiatharu athĩnjĩri-Ngai ũrĩa wothe ũrĩiguaga nyũmba-inĩ ya mũthamaki.
36  Atĩrĩrĩ, marĩ kũu hamwe na ariũ ao eerĩ, Ahimaazu mũrũ wa Zadoku na Jonathani mũrũ wa Abiatharu, na ũndũ ũrĩa wothe ũrĩiguaga ũkandũmĩra kũgerera kũrĩ o.”
37  Nĩ ũndũ ũcio Hushai, mũrata wa Daudi, agĩthiĩ itũũra-inĩ ihinda-inĩ o rĩrĩa Abisalomu aatonyaga Jerusalemu.
20  Na rĩrĩ, nĩ kwarĩ na mũndũ wa thogothogo wetagwo Sheba mũrũ wa Bikiri, Mũbenjamini. Akĩhuuha coro akiuga atĩrĩ: “Tũtirĩ na gĩcunjĩ harĩ Daudi na tũtirĩ na igai harĩ mũrũ wa Jesii. O mũndũ nĩ athiĩ kũrĩ ngai ciake, wee Isiraeli!”
2  Nĩ ũndũ ũcio arũme othe a Isiraeli magĩtiga kũrũmĩrĩra Daudi makĩrũmĩrĩra Sheba mũrũ wa Bikiri; no arũme a Juda magĩthiĩ o na mbere kũrũmĩrĩra mũthamaki wao, kuuma Jorodani nginya Jerusalemu.
3  Rĩrĩa Daudi aakinyire gwake mũciĩ kũu Jerusalemu, mũthamaki akĩoya thuriya ikũmi iria aatigĩte irorage mũciĩ, na agĩciiga nyũmba-inĩ nangĩre. Nĩ aamaheaga irio, no ndaigana gũkoma nao. Maaikarire mahingĩirũo o nginya mũthenya ũrĩa maakuire, magĩtũũra ta atumia a ndigwa, o na gũtuĩka mũthuri wao aarĩ o muoyo.
4  Mũthamaki agĩkĩra Amasa atĩrĩ: “Ĩta arũme a Juda ũmacokanĩrĩrie harĩ niĩ ihinda-inĩ rĩa thikũ ithatũ, na o nawe nĩ wagĩrĩirũo gũkorũo ho.”
5  Nĩ ũndũ ũcio Amasa agĩthiĩ gwĩta arũme a Juda amacokanĩrĩrie, no aacokire thutha wa ihinda rĩrĩa aaheetwo gũthira.
6  Daudi agĩcoka akĩra Abishai ũũ: “Sheba mũrũ wa Bikiri ahota gũtũgera ngero nene gũkĩra ĩrĩa Abisalomu aatũgerire. Oya ndungata cia mwathi waku ũthiĩ ũmũteng’erie, nĩguo ndagakore matũũra marĩ na ũgitĩri orĩre kuo twage kũmuona.”
7  Nĩ ũndũ ũcio arũme a Joabu, Akerethi, Apelethi, na arũme othe marĩ hinya makĩmũrũmĩrĩra; makiuma Jerusalemu magĩthiĩ gũteng’eria Sheba mũrũ wa Bikiri.
8  Rĩrĩa maarĩ hakuhĩ na ihiga inene rĩrĩa rĩrĩ Gibeoni, Amasa agĩthiĩ kũmatũnga. Na rĩrĩ, Joabu eehumbĩte nguo yake ya mbaara, na aarĩ na rũhiũ rwa njora njora-inĩ yaruo ruohereirio njohero-inĩ yake. Rĩrĩa aathiire mbere, rũhiũ rũu rwa njora rũkĩgwa.
9  Joabu akĩra Amasa ũũ: “Ũrĩ mwega mũrũ wa baba?” Joabu agĩcoka akĩnyita Amasa nderu na guoko gwake kwa ũrĩo ta arenda kũmũmumunya.
10  Amasa ndeemenyereire rũhiũ rwa njora rũrĩa Joabu aanyitĩte na guoko, na Joabu akĩmũtheca nda naruo, namo mara make makiuma makĩgwa thĩ. Ndaabatarire kũmũtheca rĩngĩ; riita rĩu rĩmwe rĩarĩ rĩiganu kũmũũraga. Thutha ũcio Joabu na mũrũ wa nyina Abishai magĩthiĩ gũteng’eria Sheba mũrũ wa Bikiri.
11  Ũmwe wa anake a Joabu akĩrũgama hakuhĩ nake akiuga atĩrĩ: “Mũndũ o wothe ũrĩ mwena wa Joabu na mũndũ o wothe wa Daudi, nĩ arũmĩrĩre Joabu!”
12  Ihinda-inĩ rĩu rĩothe Amasa eegaragaragia thakame-inĩ yake gatagatĩ ka barabara. Rĩrĩa mũndũ ũcio oonire atĩ andũ othe nĩ maarũgamaga hau, akĩeheria Amasa barabara-inĩ akĩmũtwara mũgũnda-inĩ. Agĩcoka akĩmũhumbĩra na nguo, nĩ ũndũ wa kuona atĩ o mũndũ aakinyaga harĩa arĩ akarũgama.
13  Aarĩkia kũmweheria barabara-inĩ, arũme othe makĩrũmĩrĩra Joabu magateng’erie Sheba mũrũ wa Bikiri.
14  Sheba agĩgĩthiĩ atuĩkanĩirie mĩhĩrĩga-inĩ yothe ya Isiraeli agĩkinya Abeli ya Bethi-maaka. Abikiri makĩũngana hamwe, na o nao makĩingĩra kuo makĩmũrũmĩrĩra.
15  Joabu na arũme ake magĩthiĩ na makĩmũrigicĩria arĩ kũu Abeli ya Bethi-maaka na magĩthondeka hĩba cia kũrigicĩria itũũra rĩu, tondũ rĩarĩ thĩinĩ wa rũirigo. Na arũme othe arĩa maarĩ hamwe na Joabu meenjaga na thĩ wa rũthingo rũu nĩguo marũgũithie.
16  No mũtumia ũmwe mũũgĩ agĩtana arĩ itũũra-inĩ akiuga ũũ: “Ta thikĩrĩriai arũme aya, thikĩrĩriai! Ndamũthaitha mwĩre Joabu atĩrĩ, ‘Ũka haha na ũreke njarie nawe.’”
17  Agĩkĩmũkuhĩrĩria, na mũtumia ũcio akĩmũũria ũũ: “Wee nĩwe Joabu?” Akĩmũcokeria atĩrĩ: “Ĩĩ nĩ niĩ.” Nĩ ũndũ ũcio akĩmwĩra atĩrĩ: “Thikĩrĩria ciugo cia ndungata yaku.” Nake akĩmwĩra: “Nĩ thikĩrĩirie.”
18  Agĩgĩthiĩ na mbere akiuga ũũ: “Tene mooigaga atĩrĩ, ‘Reke matuĩrie ũhoro itũũra-inĩ rĩa Abeli, naguo ũhoro ũcio wathiragĩra hau.’
19  Niĩ ndũgamĩrĩire andũ arĩa mendete thayũ na ehokeku a Isiraeli. Ũrenda kwananga itũũra rĩrĩa rĩtariĩ ta nyina wa andũ thĩinĩ wa Isiraeli. Ũgũkĩniina igai rĩa Jehova nĩkĩ?”
20  Joabu akĩmũcokeria ũũ: “Kũroaga gũtuĩka ũguo atĩ no ndĩrĩniine na ndĩrĩanange.
21  Ũguo tiguo kũrĩ o na hanini. No rĩrĩ, mũndũ ũmwe wĩtagwo Sheba mũrũ wa Bikiri kuuma gĩcigo kĩrĩa kĩrĩ irĩma kĩa Efiraimu nĩ aremeire Mũthamaki Daudi. Mũngĩneana mũndũ ũcio, nĩ ngweherera itũũra rĩrĩ.” Nake mũtumia ũcio akĩra Joabu ũũ: “Atĩrĩrĩ, nĩ ũgũikĩrio mũtwe wake kuuma igũrũ rĩa rũthingo!”
22  O rĩo mũtumia ũcio mũũgĩ agĩthiĩ kũrĩ andũ acio angĩ othe, na makĩrenga mũtwe wa Sheba mũrũ wa Bikiri na makĩũikĩria Joabu. Nĩ ũndũ ũcio Joabu akĩhuuha coro, na makĩhurunjũka kuuma itũũra-inĩ rĩu, o mũndũ agĩthiĩ gwake mũciĩ; nake Joabu agĩcoka Jerusalemu kũrĩ mũthamaki.
23  Na rĩrĩ, Joabu nĩwe warũgamagĩrĩra mbũtũ yothe ya Isiraeli; Benaia mũrũ wa Jehoiada aarũgamagĩrĩra Akerethi na Apelethi.
24  Adoramu aarũgamagĩrĩra arĩa maathĩtwo marutage wĩra mũritũ; Jehoshafatu mũrũ wa Ahiludu aarĩ mũigi wa rekondi.
25  Sheva aarĩ mwandĩki; Zadoku na Abiatharu maarĩ athĩnjĩri-Ngai.
26  Na Ira Mũjairu o nake agĩtuĩka mũtungati mũnene harĩ Daudi.
1  Thutha wa Saulu gũkua, rĩrĩa Daudi aacokire oimĩte kũhoota Aamaleki, Daudi agĩikara Zikilagi thikũ igĩrĩ.
2  Mũthenya wa gatatũ, mũndũ ũmwe agĩũka oimĩte kambĩ-inĩ ya Saulu nguo ciake irĩ ndembũre na arĩ na tĩri mũtwe. Rĩrĩa aakinyire harĩ Daudi, akĩĩgũithia na agĩturumithia mũtwe thĩ.
3  Daudi akĩmũũria atĩrĩ: “Uumĩte na kũ?” Nake akĩmũcokeria ũũ: “Nĩ gwĩthara ndethara kuuma kambĩ-inĩ ya Isiraeli.”
4  Daudi akĩmũũria atĩrĩ: “Maũndũ mahaana atĩa? Ta njĩĩra.” Nĩ ũndũ ũcio akĩmwĩra ũũ: “Andũ nĩ morĩte makoima mbaara-inĩ na andũ aingĩ nĩ matooretio na makooragwo. O na Saulu na mũrũwe Jonathani nĩ makuĩte.”
5  Daudi agĩcoka akĩũria mwanake ũcio wamũreheire ũhoro ũcio atĩrĩ: “Ũmenyete atĩa atĩ Saulu na mũrũwe Jonathani nĩ makuĩte?”
6  Mwanake ũcio akĩmũcokeria ũũ: “Ndĩrakorirũo ndĩ hau Kĩrĩma-inĩ kĩa Giliboa, nake Saulu aretiranĩtie hau na itimũ rĩake, na ngaari cia mbarathi na atwarithia a mbarathi marakoretwo maamũkinyĩra.
7  Rĩrĩa arehũgũrire na aranyona, aranjĩta, na niĩ ndĩroiga atĩrĩ, ‘Ĩ niĩ ũyũ haha!’
8  Aranjũria atĩrĩ, ‘Nĩ wee ũ?’ Ndĩramũcokeria ũũ, ‘Niĩ ndĩ Mũamaleki.’
9  Aracoka aranjĩra atĩrĩ, ‘Ndagũthaitha nguhĩrĩria ũnjũrage, nĩ gũkorũo ndĩ na ruo rũnene mũno, no ndĩ o muoyo.’
10  Kwoguo ndĩramũkuhĩrĩria na ndĩramũũraga, tondũ ndĩronire ndangĩhona thutha wake gũkorũo agwĩte thĩ arĩ mũgurarie. Ndĩracoka ndĩroya thũmbĩ ĩrĩa ĩrarĩ mũtwe-inĩ wake na bangiri ĩrĩa ĩrarĩ guoko-inĩ gwake, na nĩ ndacirehe haha harĩ mwathi wakwa.”
11  Daudi aigua ũguo akĩnyita nguo ciake agĩcitembũra, na o nao arũme arĩa othe aarĩ nao magĩka o taguo.
12  Nao magĩcakaya na makĩrĩra na makĩĩhinga kũrĩa o nginya hwaĩ-inĩ nĩ ũndũ wa Saulu, nĩ ũndũ wa mũrũwe Jonathani, nĩ ũndũ wa andũ a Jehova, na nĩ ũndũ wa nyũmba ya Isiraeli, tondũ nĩ mooragĩtwo na rũhiũ rwa njora.
13  Daudi akĩũria mwanake ũcio wamũreheire ũhoro ũcio atĩrĩ: “Uumĩte kũ?” Akĩmwĩra ũũ: “Niĩ ndĩ mũrũ wa mũndũ wa kũngĩ, Mũamaleki.”
14  Daudi agĩcoka akĩmũũria ũũ: “Nĩ kĩĩ kĩratũmire wage gwĩtigĩra kuoya guoko gwaku na igũrũ ũũrage mũitĩrĩrie maguta wa Jehova?”
15  Daudi arĩkia kuuga ũguo agĩta mwanake ũmwe akĩmwĩra atĩrĩ: “Ũka haha ũmũũrage.” Nĩ ũndũ ũcio akĩmũgũtha, agĩkua.
16  Daudi aamwĩrire ũũ: “Thakame yaku ĩrĩ igũrũ rĩa mũtwe waku mwene, tondũ kanua gaku mwene nĩko karuta ũira igũrũ rĩaku koiga atĩrĩ, ‘Niĩ mwene nĩ niĩ ndĩroragire mũitĩrĩrie maguta wa Jehova.’”
17  Daudi agĩcoka akĩina rwĩmbo rũrũ rwa gũcakaĩra Saulu na mũrũwe Jonathani
18  na akiuga andũ a Juda marutwo rwĩmbo rũu rwa macakaya rũrĩa rwĩtagwo “Rwĩmbo rwa Ũta,” rũrĩa rwandĩkĩtwo ibuku-inĩ rĩa Jasharu:
19  “Ũthaka waku, wee Isiraeli, nĩ ũũragĩirũo kũndũ gwaku kũrĩa gũtũũgĩru. Kaĩ arĩa marĩ hinya nĩ magwĩte-ĩ!
20  Mũtikaheane ũhoro ũcio thĩinĩ wa Gathu; Mũtikawanĩrĩre njĩra-inĩ cia Ashikeloni, Nĩgetha airĩtu a Afilisti matigacanjamũke, Nĩgetha airĩtu a arũme matarĩ aruu matigakene.
21  Inyuĩ irĩma cia Giliboa, Mũroaga kũgĩa na ime o na kana mbura ĩmuurĩre, O na kana mĩgũnda ĩkũruta maciaro ma mĩhothi mĩamũre, Tondũ ngo ya arĩa marĩ hinya nĩ ĩthahĩirio kũu, Ngo ya Saulu rĩu ti njitĩrĩrie maguta.
22  Kuuma thakame-inĩ ya arĩa moragĩtwo, kuuma maguta-inĩ ma arĩa marĩ hinya, Ũta wa Jonathani ndũrahũndũkaga, Na rũhiũ rwa njora rwa Saulu rũtiracokaga rũtahootanĩte.
23  Saulu na Jonathani mararĩ ende na a bata ũtũũro-inĩ wao, O na gĩkuũ-inĩ matinatigana. Mararĩ na mĩtũkĩ gũkĩra nderi, Na mararĩ na hinya gũkĩra mĩrũthi.
24  Inyuĩ airĩtu a Isiraeli, cakaĩrai Saulu, O we ũrĩa wamũhumbire nguo ndune na ng’emu, O we ũrĩa wekĩrire mathaga ma thahabu nguo-inĩ cianyu.
25  Kaĩ arĩa marĩ hinya nĩ magwĩrĩire mbaara-inĩ-ĩ! Jonathani arĩ kũndũ gwaku kũrĩa gũtũũgĩru oragĩtwo!
26  Ndĩ na kĩeha kĩnene mũno nĩ ũndũ waku Jonathani, mũrũ wa baba; Nĩ ndĩrakwendete mũno. Wendo waku harĩ niĩ ũrarĩ wa magegania gũkĩra wendo wa atumia.
27  Kaĩ arĩa marĩ hinya nĩ magwĩte Na matharaita ma mbaara magathira-ĩ!”
2  Thutha ũcio Daudi agĩtuĩria ũhoro harĩ Jehova akĩũria ũũ: “Nyambate itũũra-inĩ rĩmwe rĩa matũũra ma Juda?” Jehova akĩmwĩra: “Ambata.” Daudi agĩcoka akĩũria ũũ: “Thiĩ kũ?” Nake agĩcokia: “Thiĩ Hebironi.”
2  Nĩ ũndũ ũcio Daudi akĩambata agĩthiĩ kuo hamwe na atumia ake erĩ, Ahinoamu wa kuuma Jezireeli na Abigaili ũrĩa warĩ mũtumia wa ndigwa wa Nabali Mũkarimeli.
3  Ningĩ Daudi nĩ aathiire hamwe na arũme arĩa maarĩ hamwe nake, o mũndũ na andũ a nyũmba yake, na magĩikara matũũra-inĩ marĩa maathiũrũrũkĩirie Hebironi.
4  Nao arũme a Juda magĩthiĩ na magĩitĩrĩria Daudi maguta atuĩke mũthamaki wa gũthamakĩra nyũmba ya Juda. Makĩra Daudi ũũ: “Arũme a Jabeshi-gileadi nĩo maathikire Saulu.”
5  Kwoguo Daudi agĩtũma atũmwo kũrĩ arũme a Jabeshi-gileadi makameere ũũ: “Mũrorathimwo nĩ Jehova, nĩ gũkorũo nĩ muoonirie Saulu mwathi wanyu wendo mwĩhokeku nĩ ũndũ wa kũmũthika.
6  Jehova aromuonia wendo na wĩhokeku. O na niĩ nĩ ngũmuonia ũtugi nĩ tondũ wa gwĩka ũndũ ũcio.
7  Na rĩrĩ, rekei moko manyu makorũo na hinya na mũkorũo mũrĩ arũme marĩ na ũcamba, nĩ gũkorũo Saulu mwathi wanyu nĩ akuĩte, nayo nyũmba ya Juda nĩ ĩnjitĩrĩirie maguta nduĩke mũthamaki wao.”
8  No Abineri mũrũ wa Neri mũnene wa mbũtũ ya Saulu, nĩ ooete Ishi-boshethu mũrũ wa Saulu akamũringia akamũtwara Mahanaimu
9  na akamũtua mũthamaki wa Gileadi, Aashuru, Jezireeli, Efiraimu, Benjamini, na wa gũthamakĩra andũ othe a Isiraeli.
10  Ishi-boshethu mũrũ wa Saulu aarĩ na mĩaka 40 rĩrĩa aatuĩkire mũthamaki wa Isiraeli, na aathamakire mĩaka ĩĩrĩ. O na kũrĩ ũguo, nyũmba ya Juda yanyitire Daudi mbaru.
11  Ihinda rĩrĩa Daudi aarĩ mũthamaki thĩinĩ wa Hebironi agĩthamakĩra nyũmba ya Juda rĩarĩ mĩaka mũgwanja na mĩeri ĩtandatũ.
12  Thutha wa ihinda Abineri mũrũ wa Neri marĩ na ndungata cia Ishi-boshethu mũrũ wa Saulu makiuma Mahanaimu magĩthiĩ Gibeoni.
13  O nao Joabu mũrũ wa Zeruia marĩ na ndungata cia Daudi makiumagara na magĩtũngana nao karia-inĩ ka Gibeoni; na gĩkundi kĩmwe gĩgĩikara mwena ũmwe wa karia kau, nakĩo gĩkundi kĩu kĩngĩ gĩgĩikara mwena ũcio ũngĩ wa karia kau.
14  Mũthia-inĩ Abineri akĩra Joabu ũũ: “Reke anake aya mokĩre marũe marĩ mbere itũ.” Joabu agĩkiuga ũũ: “Nĩ mokĩre.”
15  Nĩ ũndũ ũcio magĩũkĩra na makĩringa kũringana na ũrĩa maatarirũo, 12 kuuma mwena wa Benjamini na Ishi-boshethu mũrũ wa Saulu na 12 kuuma harĩ ndungata cia Daudi.
16  O mũndũ akĩnyita ũrĩa maang’ethanĩire nake mũtwe na akĩmũtheca na rũhiũ rwake rwa njora mwena-inĩ, na othe makĩgwa thĩ hamwe. Nĩ ũndũ ũcio, handũ hau harĩa harĩ thĩinĩ wa Gibeoni hagĩtwo Helikathu-hazurimu.
17  Mbaara ĩrĩa yoimĩrire mũthenya ũcio yarĩ nene mũno, na mũthia-inĩ Abineri na arũme a Isiraeli magĩtoorio nĩ ndungata cia Daudi.
18  Na rĩrĩ, ariũ atatũ a Zeruia maarĩ hau—Joabu, Abishai, na Asaheli; na magũrũ ma Asaheli maarĩ na ihenya o ta thiya werũ-inĩ.
19  Asaheli agĩgĩteng’eria Abineri, atekwerekera mwena wa ũrĩo kana wa ũmotho hĩndĩ ĩyo aateng’eragia Abineri.
20  Rĩrĩa Abineri eehũgũrire, akĩũria atĩrĩ, “Asaheli, nĩwe?” nake agĩcokia, “Ĩĩ nĩ niĩ.”
21  Abineri agĩcoka akĩmwĩra ũũ: “Erekera mwena waku wa ũrĩo kana wa ũmotho ũnyite ũmwe wa anake acio, na wĩyoere kĩrĩa gĩothe ũkũmũtunya.” No Asaheli ndeendaga gũtiga kũmũteng’eria.
22  Kwoguo Abineri akĩra Asaheli o rĩngĩ: “Tiga kũndeng’eria. Ũrenda ngũũrage nĩkĩ? Ingĩhota atĩa kũrora Joabu mũrũ wa nyũkwa ũthiũ?”
23  No we akĩrega gũtiga kũmũteng’eria, nĩ ũndũ ũcio Abineri akĩmũtheca nda na mũthia wa mwena wa na thutha wa itimũ, na itimũ rĩu rĩkiumanĩra mũgongo-inĩ wake; na akĩgwa agĩkua hau hau. Mũndũ wothe ũrĩa wokaga handũ hau Asaheli aagũire na agĩkua, aambaga gũtithia akarũgama hau.
24  Nao Joabu na Abishai magĩthiĩ gũteng’eria Abineri. Na rĩrĩa riũa rĩathũaga magĩkinya karĩma-inĩ ka Ama, karĩa kang’etheire Gia njĩra-inĩ ya gũthiĩ werũ-inĩ wa Gibeoni.
25  Abenjamini makĩũngana hau makĩrũmĩrĩra Abineri, magĩthondeka gĩkundi kĩmwe na makĩrũgama gacũmbĩrĩ-inĩ ga karĩma kamwe.
26  Abineri akĩanĩrĩra akĩũria Joabu ũũ: “Rũhiũ rwa njora rũgũthiĩ o na mbere gũtharĩkanĩra rũtegũtigithĩria? Kaĩ ũtoĩ atĩ moimĩrĩro megũkorũo marĩ moru? Nĩ nginya rĩ ũgũikara ũtekwĩra andũ matige gũteng’eria ariũ a ithe wao?”
27  Joabu aigua ũguo akiuga ũũ: “O ta ũrĩa Ngai ũrĩa wa ma atũũraga muoyo, korũo ndũnaaria, andũ aya mangĩgatiga gũteng’eria ariũ a ithe rũcinĩ.”
28  Hĩndĩ ĩyo Joabu akĩhuuha coro, nao arũme ake magĩtiga gũteng’eria Isiraeli, nayo mbaara ĩyo ĩgĩthira.
29  Abineri na arũme ake magĩthiĩ matuĩkanĩirie Araba ũtukũ ũcio wothe na makĩringa Jorodani magĩthiĩ matuĩkanĩirie mũkuru-inĩ wothe na mũthia-inĩ magĩkinya Mahanaimu.
30  Thutha wa Joabu kũhũndũka oimĩte gũteng’eria Abineri, agĩcokanĩrĩria andũ othe hamwe. Harĩ ndungata ciothe cia Daudi, 19 nĩo mataarĩ ho, hamwe na Asaheli.
31  No ndungata cia Daudi nĩ ciatooretie Abenjamini na arũme a Abineri, na arũme 360 gatagatĩ-inĩ kao magakua.
32  Makĩoya Asaheli makĩmũthika mbĩrĩra-inĩ ya ithe ĩrĩa ĩrĩ Bethilehemu. Na Joabu na arũme ake magĩthiĩ ũtukũ mũgima, na magĩkinya Hebironi rũcinĩ gũgĩthererũka.
3  Na rĩrĩ, mbaara gatagatĩ ka nyũmba ya Saulu na nyũmba ya Daudi ĩgĩthiĩ o na mbere; na Daudi agĩthiĩ na mbere kũgĩa na hinya, nayo nyũmba ya Saulu ĩgĩkĩrĩrĩria kwaga hinya.
2  Ihinda-inĩ rĩu, Daudi agĩciarĩrũo ariũ kũu Hebironi. Mũrũ wake wa irigithathi aarĩ Amunoni ũrĩa waciarirũo nĩ Ahinoamu wa kuuma Jezireeli.
3  Mũrũ wake wa kerĩ aarĩ Kileabu ũrĩa waciarirũo nĩ Abigaili, mũtumia wa ndigwa wa Nabali Mũkarimeli; na wa gatatũ aarĩ Abisalomu mũrũ wa Maaka, mwarĩ wa Talimai mũthamaki wa Geshuru.
4  Wa kana aarĩ Adonija mũrũ wa Hagithu, na wa gatano aarĩ Shefatia mũrũ wa Abitali.
5  Wa gatandatũ aarĩ Ithireamu ũrĩa waciarirũo nĩ Egila mũtumia wa Daudi. Acio nĩo Daudi aaciarĩirũo kũu Hebironi.
6  Na hĩndĩ ĩyo mbaara gatagatĩ ka nyũmba ya Saulu na nyũmba ya Daudi yathiaga na mbere, Abineri no gwĩkĩra eekĩraga ũnene wake hinya nyũmba-inĩ ya Saulu.
7  Na rĩrĩ, Saulu nĩ aarĩ na thuriya yetagwo Rizipa mwarĩ wa Aia. Thutha-inĩ Ishi-boshethu akĩũria Abineri atĩrĩ: “Wakomire na thuriya ya baba nĩkĩ?”
8  Abineri akĩrakario mũno nĩ ciugo icio cia Ishi-boshethu akiuga ũũ: “Kaĩ ndĩ mũtwe wa ngui kuuma Juda? Nginyagia mũthenya ũyũ wa ũmũthĩ, ngoretwo ngĩonania wendo mwĩhokeku kũrĩ nyũmba ya thoguo Saulu na kũrĩ ariũ a ithe na kũrĩ arata ake, na ndirĩ ndagũkunyanĩra guoko-inĩ kwa Daudi; na rĩu ũmũthĩ ũranjukĩra ihĩtia rĩgiĩ mũtumia.
9  Ngai arorũithia Abineri na eke ũguo o na makĩria angĩkorũo ndigwĩkĩra Daudi o ta ũrĩa Jehova eehĩtire harĩ we atĩ:
10  nĩ egũthaamia ũthamaki kuuma nyũmba-inĩ ya Saulu na ahande gĩtĩ kĩa ũnene kĩa Daudi igũrũ rĩa Isiraeli na igũrũ rĩa Juda, kuuma Dani nginya Biri-shiba.”
11  Ishi-boshethu ndaahotire kwĩra Abineri kiugo kĩngĩ o na kĩmwe, nĩ gũkorũo nĩ aamwĩtigagĩra.
12  O rĩo Abineri agĩtũma atũmwo kũrĩ Daudi mamwĩre atĩrĩ: “Bũrũri ũyũ nĩ wa ũ?” Agĩcoka akiuga: “Thondeka kĩrĩkanĩro hamwe na niĩ, na nĩ ngwĩka ũrĩa wothe ingĩhota nĩguo ngarũre andũ othe a Isiraeli makorũo mwena waku.”
13  Daudi aigua ũguo agĩcokia ũũ: “Nĩ ũndũ mwega! Nĩ ngũthondeka kĩrĩkanĩro hamwe nawe. Ũndũ ũrĩa ngũkwĩra no atĩ ndũkagerie kuona ũthiũ wakwa o tiga wambire kũndehera Mikali, mwarĩ wa Saulu, ũgĩũka kũnyona.”
14  Daudi agĩcoka agĩtũma atũmwo kũrĩ Ishi-boshethu, mũrũ wa Saulu, akĩmwĩra atĩrĩ: “Nengera mũtumia wakwa Mikali, ũrĩa ndagĩire kĩrĩko gĩa kũhikania nake thutha wa kũneana ikonde 100 cia igũrũ cia Afilisti.”
15  Ishi-boshethu agĩgĩtũmana Mikali agĩĩrũo kuuma kũrĩ mũthuriwe Palitieli mũrũ wa Laishi.
16  Ĩndĩ mũthuriwe agĩtwarana nake, akĩrĩraga amũrũmĩrĩire o nginya Bahurimu. Nake Abineri akĩmwĩra ũũ: “Thiĩ, coka!” Nĩ ũndũ ũcio agĩcoka.
17  Ihinda-inĩ rĩu Abineri agĩtũma ndũmĩrĩri kũrĩ athuri a Isiraeli, akĩmeera atĩrĩ: “Kwa ihinda rĩigana ũna nĩ mũkoretwo mũkĩenda Daudi atuĩke mũthamaki igũrũ rĩanyu.
18  Rĩu oyai ikinya, nĩ gũkorũo Jehova nĩ erĩte Daudi ũũ: ‘Kũgerera guoko kwa ndungata yakwa Daudi nĩ ngũhonokia andũ akwa Isiraeli kuuma guoko-inĩ kwa Afilisti na kuuma guoko-inĩ gwa thũ ciao ciothe.’”
19  Abineri agĩcoka akĩaria na andũ a Benjamini. Ningĩ Abineri agĩthiĩ Hebironi kwaria na Daudi keheri-inĩ nĩguo amwĩre ũrĩa andũ a Isiraeli na nyũmba yothe ya Benjamini meetĩkanĩirie.
20  Rĩrĩa Abineri aakinyire Hebironi kũrĩ Daudi arĩ na arũme 20, Daudi akĩrugithia iruga nĩ ũndũ wa Abineri na arũme acio maarĩ hamwe nake.
21  Nake Abineri akĩra Daudi atĩrĩ: “Reke thiĩ njokanĩrĩrie andũ othe a Isiraeli harĩ mwathi wakwa mũthamaki, nĩguo mathondeke kĩrĩkanĩro hamwe nawe, na nĩ ũgũtuĩka mũthamaki igũrũ rĩa kĩrĩa gĩothe wĩrirĩirie.” Nĩ ũndũ ũcio Daudi akĩrekereria Abineri, na agĩthiĩ na thayũ.
22  Ihinda-inĩ o rĩu, ndungata cia Daudi hamwe na Joabu igĩcoka kuuma kũrĩa ciathiĩte gũtharĩkĩra, na ikĩrehe indo nyingĩ iria ciatahĩte. Abineri matiarĩ hamwe na Daudi kũu Hebironi, tondũ Daudi nĩ aakoretwo amũrekereria athiĩ na thayũ.
23  Rĩrĩa Joabu na mbũtũ yothe ĩrĩa yarĩ hamwe nake maakinyire, Joabu akĩrũo atĩrĩ: “Abineri mũrũ wa Neri okire kũrĩ mũthamaki, nake mũthamaki amũrekereria athiĩ na thayũ.”
24  Nĩ ũndũ ũcio Joabu agĩtonya kũrĩ mũthamaki akĩmwĩra ũũ: “Nĩ atĩa weka? Abineri nĩ gũka okire kũrĩ wee. Nĩ kĩĩ gĩtũmire ũmũrekererie athiĩ, wareka athiĩ atekũũrio?
25  Wee nĩ ũĩ Abineri mũrũ wa Neri! Egũkĩte gũkũ gũkũheenereria na kũmenya mĩthiĩre yaku yothe na gũtuĩria ũndũ ũrĩa wothe ũreka.”
26  Joabu agĩgĩtiga Daudi na agĩtũma atũmwo makarũmĩrĩre Abineri, na makĩmũcokia kuuma irima-inĩ rĩa maĩ rĩa Sira; no gũtirĩ ũndũ Daudi aamenyaga wĩgiĩ ũhoro ũcio.
27  Rĩrĩa Abineri aacokire Hebironi, Joabu akĩmũtwara handũ mwena-inĩ thĩinĩ wa kĩhingo nĩguo arie nake keheri-inĩ. No rĩrĩ, marĩ hau akĩmũtheca nda, agĩkua; aamwĩkire ũguo nĩ ũndũ wa kũũraga mũrũ wa nyina Asaheli.
28  Rĩrĩa Daudi aaiguire ũhoro ũcio thutha-inĩ, akiuga ũũ: “Niĩ hamwe na ũthamaki wakwa tũgũtũũra tũtarĩ na mahĩtia mbere ya Jehova tene na tene igũrũ rĩgiĩ ihĩtia rĩa ũiti wa thakame ya Abineri mũrũ wa Neri.
29  Rĩrocokerera mũtwe wa Joabu na nyũmba yothe ya ithe. Nyũmba ya Joabu ndĩkanaage mũndũrũme ũrĩ na mũrimũ wa kuumwo nĩ gĩko kana mũndũ ũrĩ na mangũ kana mũndũrũme ũrĩrutaga wĩra na mũtĩ wa kuogotha ndigi kana mũndũ ũũragĩtwo na rũhiũ rwa njora kana mũndũ wagĩte irio!”
30  Joabu na Abishai mũrũ wa nyina magĩkĩũraga Abineri tondũ nĩ ooragĩte Asaheli mũrũ wa nyina wao marĩ Gibeoni mbaara-inĩ.
31  Daudi agĩcoka akĩra Joabu na andũ othe arĩa maarĩ hamwe nake atĩrĩ: “Tembũrai nguo cianyu na mwĩyohe nguo cia makũnia mũcakaĩre Abineri.” Mũthamaki Daudi we mwene agĩthiĩ oimĩte karĩrĩ ka mathiko thutha.
32  Magĩthika Abineri kũu Hebironi; na mũthamaki akĩrĩra anĩrĩire hau mbĩrĩra-inĩ ya Abineri, na andũ othe makĩambĩrĩria kũrĩra.
33  Mũthamaki akĩina rwĩmbo rũrũ rwa gũcakaĩra Abineri: “Hihi Abineri nĩ ekwagĩrĩirũo gũkua gĩkuũ ta kĩa mũndũ ũtarĩ na wĩcirio?
34  Moko maku matikuohetwo, Na magũrũ maku matigwĩkĩrĩtwo bĩngũ. Ũgũire o ta mũndũ ũgwĩte mbere ya eki-naĩ.” Andũ othe maigua ũguo makĩambĩrĩria kũrĩra rĩngĩ nĩ ũndũ wake.
35  Thutha-inĩ andũ othe magĩthiĩ kũhe Daudi mũgate wa kũmũũmĩrĩria kũrĩ o mũthenya, no Daudi akĩĩhĩta akiuga ũũ: “Ngai arondũithia na eke ũguo o na makĩria ingĩcama mũgate kana kĩndũ kĩngĩ o gĩothe riũa rĩtathũĩte!”
36  Andũ othe makĩona ũndũ ũcio na magĩkenio nĩguo. O ta maũndũ mothe marĩa mũthamaki eekĩte, no taguo ũndũ ũcio wakenirie andũ othe.
37  Nĩ ũndũ ũcio andũ othe na Aisiraeli othe makĩmenya mũthenya ũcio atĩ ti mũthamaki woragithĩtie Abineri mũrũ wa Neri.
38  Thutha ũcio mũthamaki akĩra ndungata ciake atĩrĩ: “Na githĩ mũtiramenya atĩ ũmũthĩ nĩ kwagwa mũnene na mũndũ ũrĩ igweta thĩinĩ wa Isiraeli?
39  Ũmũthĩ ndirĩ na hinya, o na gũtuĩka nĩ njitĩrĩirio maguta nduĩke mũthamaki, na arũme aya, ariũ a Zeruia, nĩ andũ marĩ ũhinya mũingĩ ũndũ itangĩhota kũmatooria. Jehova arorĩha mũndũ ũrĩa mwaganu kũringana na waganu wake.”
12  Nĩ ũndũ ũcio Jehova agĩtũma Nathani kũrĩ Daudi. Agĩthiĩ kũrĩ we na akĩmwĩra ũũ: “Nĩ kwarĩ na andũ erĩ itũũra-inĩ rĩmwe, ũmwe aarĩ mũtongu nake ũcio ũngĩ aarĩ mũthĩni.
2  Mũndũ ũcio mũtongu aarĩ na ng’ondu na ng’ombe nyingĩ mũno;
3  no mũndũ ũcio mũthĩni aarĩ na kamwatĩ kamwe kanini aagũrĩte. Agĩkarũmbũyia, na gagĩkũra karĩ hamwe nake na ariũ ake. Kaarĩaga tũirio tũnini tũrĩa aakoragwo natuo na gakanyua kuuma gĩkombe-inĩ gĩake na gagakoma moko-inĩ make. Na gaatuĩkĩte o ta mwarĩ.
4  Thutha ũcio mũgeni agĩũka kwa mũndũ ũcio mũtongu, no ndeetĩkĩrire kuoya ng’ondu yake o na kana ng’ombe nĩguo ahaarĩrie irio nĩ ũndũ wa mũgendi ũcio wokĩte gwake. Ithenya rĩa ũguo, ooire kagondu kau ka mũndũ ũcio mũthĩni na agĩgathĩnjĩra mũndũ ũcio wokĩte gwake.”
5  Daudi aigua ũguo, akĩrakara mũno nĩ ũndũ wa mũndũ ũcio, na akĩra Nathani ũũ: “O ta ũrĩa Jehova atũũraga muoyo, mũndũ ũrĩa wĩkĩte ũndũ ũcio agĩrĩire kũũragwo!
6  Na agĩrĩirũo kũrĩha maita mana nĩ ũndũ wa kagondu kau, tondũ wa gwĩka ũndũ ũcio na kwaga kuonania ũcayanĩri.”
7  Nathani akĩra Daudi ũũ: “Mũndũ ũcio nĩwe! Ũũ nĩguo Jehova Ngai wa Isiraeli oigĩte: ‘Niĩ mwene ndagũitĩrĩirie maguta ũtuĩke mũthamaki wa Isiraeli, na ngĩkũhonokia kuuma guoko-inĩ gwa Saulu.
8  Niĩ ndarĩ na wendi wa gũkũnengera nyũmba ya mwathi waku na kũiga atumia a mwathi waku moko-inĩ maku, na ngĩkũnengera nyũmba ya Isiraeli na ya Juda. Na makĩria ma ũguo, nĩ ndarĩ na wendi wa gũgwĩkĩra maũndũ mangĩ maingĩ makĩria.
9  Nĩ kĩĩ kĩratũmire ũnyarare kiugo kĩa Jehova na njĩra ya gwĩka maũndũ moru maitho-inĩ make? Ũroragire Uria Mũhiti na rũhiũ rwa njora! Ũracoka ũroya mũtumia wake ũramũtua mũtumia waku thutha wa kũũraga Uria kũgerera rũhiũ rwa njora rwa Aamoni.
10  Rĩu rũhiũ rwa njora rũtikehera nyũmba-inĩ yaku, nĩ gũkorũo nĩ niĩ ũranyararire rĩrĩa ũroire mũtumia wa Uria Mũhiti atuĩke mũtumia waku.’
11  Ũũ nĩguo Jehova oigĩte: ‘Nĩ ngũkũrehera thĩna kuuma nyũmba-inĩ yaku mwene; na nĩ ngoya atumia aku ndĩmaneane kũrĩ mũndũrũme ũngĩ wĩroreire na maitho maku, na agaakoma na atumia aku mũthenya barigici.
12  O na gũtuĩka wee ũrekire ũguo na hitho, niĩ ngeeka ũndũ ũcio mbere ya andũ othe a Isiraeli mũthenya barigici.’”
13  Nake Daudi akĩra Nathani ũũ: “Nĩ njĩhĩirie Jehova.” Nathani agĩcokeria Daudi atĩrĩ: “Nake Jehova nĩ akuohera mehia maku. Ndũgũkua.
14  O na kũrĩ ũguo, tondũ nĩ wagĩire Jehova gĩtĩo na njĩra nene ũndũ-inĩ ũyũ, kahĩĩ kau ũciarĩirũo no gegũkua.”
15  Nathani agĩcoka akĩinũka gwake mũciĩ. Na Jehova akĩhũũra mwana ũcio mũtumia wa Uria aaciarĩire Daudi na mũrimũ akĩrwara.
16  Daudi agĩthaitha Ngai ũrĩa wa ma nĩ ũndũ wa kahĩĩ kau. Daudi akĩĩhinga biũ kũrĩa na aathiaga akaraara akomete thĩ.
17  Nĩ ũndũ ũcio athuri a nyũmba yake maathiaga makarũgama harĩa aarĩ na makageria kũmũũkĩria na igũrũ kuuma hau thĩ, no akarega na ndaarĩanagĩra nao.
18  Mũthenya wa mũgwanja kaana kau gagĩkua, no ndungata cia Daudi nĩ cietigagĩra kũmwĩra atĩ kaana kau nĩ gakuĩte. Cioigire ũũ: “Rĩrĩa kaana kau kararĩ muoyo, tũramwaragĩria na ndaratũthikagĩrĩria. Tũngĩkĩmwĩra atĩa atĩ kaana kau nĩ gakuĩte? Ahota gwĩka ũndũ mũũru mũno.”
19  Rĩrĩa Daudi oonire ndungata ciake ikĩheehanĩrĩra, akĩmenya atĩ kaana kau nĩ gakuĩte. Daudi akĩũria ndungata ciake ũũ: “Kaĩ kaana gakuĩte?” Ikĩmũcokeria: “Ĩĩ nĩ gakuĩte.”
20  Nĩ ũndũ ũcio Daudi agĩũkĩra kuuma hau thĩ. Agĩĩthamba, akĩĩhaka maguta, agĩcenjia nguo, na agĩthiĩ nyũmba-inĩ ya Jehova akĩinamĩrĩra agĩturumithia mũtwe thĩ. Thutha-inĩ agĩthiĩ gwake mũciĩ na akiuga areherũo irio na akĩrĩa.
21  Ndungata ciake ikĩmũũria ũũ: “Nĩ kĩĩ gĩatũma wĩke ũũ? Rĩrĩa kaana kau kararĩ muoyo, ũrehingĩte na ũgaikara ũkĩrĩraga; no kaana kau gakua, o rĩo wokĩra na warĩa irio.”
22  Nake agĩcokia ũũ: “Rĩrĩa kaana kau kararĩ muoyo, ndĩrehingĩte na ngaikara ngĩrĩraga tondũ ndĩreĩraga atĩrĩ, ‘Nũũ ũĩ kana Jehova nĩ ekũnjiguĩra tha na areke kaana kau gatũũre?’
23  Rĩu tondũ nĩ gakuĩte-rĩ, ngũkĩĩhinga nĩkĩ? Hihi no hote gũgacokia muoyo? Niĩ nĩ niĩ ngaathiĩ kũrĩ ko, noko gatingĩcoka kũrĩ niĩ.”
24  Daudi agĩcoka akĩũmĩrĩria mũtumia wake Bathi-sheba. Akĩingĩra kũrĩ we na agĩkoma nake. Thutha wa ihinda, akĩgĩa kahĩĩ na gagĩtwo Suleimani. Na Jehova agĩkena,
25  na agĩtũma ndũmĩrĩri kũgerera mũnabii Nathani atĩ kaana kau geetwo Jedidia, nĩ ũndũ wa Jehova.
26  Joabu agĩthiĩ na mbere gũtharĩkĩra Raba kwa Aamoni, na agĩtunyana itũũra rĩa ũthamaki.
27  Nĩ ũndũ ũcio Joabu agĩtũma atũmwo kũrĩ Daudi makamwĩre ũũ: “Nĩ tharĩkĩire Raba na ngatunyana itũũra rĩa maĩ.
28  Rĩu cokanĩrĩria thigari icio ingĩ na mũũke mwambe hema mũtharĩkĩre itũũra rĩrĩ na mũrĩtunyane. Kwaga ũguo, niĩ nĩ niĩ ngũkorũo ndunyanĩte itũũra rĩrĩ, na nĩ niĩ ngũgaathĩrĩrio.”
29  Nĩ ũndũ ũcio Daudi agĩcokanĩrĩria thigari ciothe na agĩthiĩ itũũra-inĩ rĩa Raba na akĩrĩtharĩkĩra na akĩrĩtunyana.
30  Na akĩoya thũmbĩ ya Malikamu kuuma mũtwe-inĩ wayo. Ũritũ wa thũmbĩ ĩyo warĩ taranda ĩmwe ya thahabu hamwe na tũhiga twa goro, na ĩkĩigĩrĩrũo mũtwe-inĩ wa Daudi. Ningĩ akĩoya indo nyingĩ mũno cia gũtahwo kuuma itũũra-inĩ rĩu.
31  Na agĩkuua andũ arĩa maarĩ itũũra-inĩ rĩu na akĩmaiga marutage wĩra wa kũrenga mahiga, marutage wĩra na indo njũgĩ cia kĩgera na mathanwa ma kĩgera, na mathondekage maturubarĩ. Ũguo nĩguo eekire matũũra mothe ma Aamoni. Thutha ũcio Daudi na thigari ciothe magĩcoka Jerusalemu.
