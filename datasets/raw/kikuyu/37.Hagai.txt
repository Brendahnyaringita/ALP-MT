1  Mwaka-inĩ wa kerĩ wa Mũthamaki Dario, mweri-inĩ wa gatandatũ, mũthenya wa mbere wa mweri ũcio, kiugo kĩa Jehova nĩ gĩokire kũgerera harĩ mũnabii Hagai kũrĩ Zerubabeli mũrũ wa Shealitieli, ũrĩa warĩ ngavana wa Juda, na kũrĩ Joshua mũrũ wa Jehozadaku, mũthĩnjĩri-Ngai ũrĩa mũnene, makĩrũo atĩrĩ:
2  “Ũũ nĩguo Jehova mũnene wa ita ekuuga, ‘Andũ aya moigaga atĩrĩ, “Ihinda rĩa gwaka nyũmba ya Jehova ti ikinyu.”’”
3  Na kiugo kĩa Jehova gĩgĩũka o rĩngĩ kũgerera harĩ mũnabii Hagai, gĩkiuga atĩrĩ:
4  “Hihi rĩrĩ nĩ ihinda rĩanyu rĩa gũikara nyũmba-inĩ cianyu igemetio na mbaũ, hĩndĩ ĩrĩa nyũmba ĩno yanangĩkĩte?
5  Rĩu-rĩ, ũũ nĩguo Jehova mũnene wa ita ekuuga, ‘Mwĩciriei mũno ũhoro wĩgiĩ njĩra cianyu.
6  Nĩ mũhandĩte mbeũ nyingĩ, no mũgethaga o tũnini. Nĩ mũrĩaga, no mũtihũnaga. Nĩ mũnyuaga, no mũtinyotokaga. Nĩ mwĩhumbaga nguo, no gũtirĩ mũndũ ũiguaga ũrugarĩ. Ũrĩa ũthũkũmaga aikagia mũcara wake mũhuko-inĩ ũiyũire marima.’”
7  “Ũũ nĩguo Jehova mũnene wa ita ekuuga, ‘Mwĩciriei mũno ũhoro wĩgiĩ njĩra cianyu.’
8  “Jehova oigĩte atĩrĩ, ‘Ambatai kĩrĩma-inĩ mũũke na mbaũ. Mwake nyũmba ĩno nĩgetha ngenagio nĩyo na ngoocithagio.’”
9  “‘Inyuĩ mwerĩgagĩrĩra magetha maingĩ no mwaamũkagĩra manini; na rĩrĩa mwamatwara nyũmba-inĩ, nĩ kũhuuha ndamahuuhaga makehera. Nĩkĩ hihi? Tondũ nyũmba yakwa nĩ nyanangĩku, ĩndĩ o ũmwe wanyu ahang’aga akĩrũmbũiya nyũmba yake,’ ũguo nĩguo Jehova mũnene wa ita ekuuga.
10  ‘Na kwoguo igũrũ rĩkĩrega gũita ime rĩarĩo, na thĩ ĩkĩrega kũruta maciaro mayo.
11  Ngĩgĩikara ngĩtũmaga bũrũri wanyu na irĩma ciage mbura, ũndũ ũrĩa watũmire kwage ngano, ndibei njerũ, maguta, na mĩmera. Inyuĩ nĩ mũrathĩnĩka o hamwe na mahiũ, na wĩra wanyu wothe mũritũ nĩ wa tũhũ.’”
12  Nake Zerubabeli mũrũ wa Shealitieli na Joshua mũrũ wa Jehozadaku, mũthĩnjĩri-Ngai ũrĩa mũnene, na andũ acio angĩ othe magĩthikĩrĩria mũgambo wa Jehova Ngai wao o na ciugo cia mũnabii Hagai, tondũ Jehova Ngai wao nĩwe wamũtũmĩte; nao andũ makĩambĩrĩria gwĩtigĩra nĩ ũndũ wa Jehova.
13  Nake Hagai, ũcio mũtũmwo wa Jehova, akĩhe andũ ndũmĩrĩri ĩno kũringana na ũrĩa eerĩtwo eke nĩ Jehova: “‘Niĩ ndĩ hamwe na inyuĩ andũ aya,’ ũguo nĩguo Jehova ekuuga.”
14  Nĩ ũndũ ũcio Jehova akĩarahũra roho wa Zerubabeli mũrũ wa Shealitieli, ũrĩa warĩ ngavana wa Juda, na roho wa Joshua mũrũ wa Jehozadaku, mũthĩnjĩri-Ngai ũrĩa mũnene, na roho wa andũ acio angĩ othe; nao magĩũka na makĩambĩrĩria wĩra wa gwaka nyũmba ya Jehova mũnene wa ita, o we Ngai wao.
15  Ũndũ ũcio wekĩkire mũthenya wa 24 wa mweri wa gatandatũ mwaka-inĩ wa kerĩ wa Mũthamaki Dario.
2  Mweri-inĩ wa mũgwanja, mũthenya wa 21 wa mweri ũcio, kiugo kĩa Jehova nĩ gĩokire kũgerera harĩ mũnabii Hagai gĩkiuga atĩrĩ,
2  “Ta ũria Zerubabeli mũrũ wa Shealitieli, ũcio ngavana wa Juda, na Joshua mũrũ wa Jehozadaku, mũthĩnjĩri-Ngai ũrĩa mũnene, na andũ acio angĩ atĩrĩ:
3  ‘Nũũ ũtigarĩte gatagatĩ-inĩ kanyu woonire riri ũrĩa nyũmba ĩno yarĩ naguo mbere? Mũrona ĩhaana atĩa rĩu? Githĩ ndĩroneka ĩhaana kĩndũ hatarĩ yaringithanio?’
4  “‘No rĩrĩ, gĩa na hinya, wee Zerubabeli,’ ũguo nĩguo Jehova ekuuga, ‘na ũgĩe na hinya, wee Joshua mũrũ wa Jehozadaku, mũthĩnjĩri-Ngai ũrĩa mũnene.’ “‘Na mũgĩe na hinya, inyuĩ andũ othe a bũrũri,’ ũguo nĩguo Jehova ekuuga, ‘na mũrute wĩra.’ “‘Nĩ gũkorũo niĩ ndĩ hamwe na inyuĩ,’ ũguo nĩguo Jehova mũnene wa ita ekuuga.
5  ‘Ririkanai ũndũ ũrĩa ndamwĩrĩire rĩrĩa mwoimire bũrũri wa Misiri, na roho wakwa ũrĩ o gatagatĩ-inĩ kanyu. Mũtigetigĩre.’”
6  “Nĩ gũkorũo ũũ nĩguo Jehova mũnene wa ita ekuuga, ‘O rĩngĩ—thutha wa ihinda inini—nĩ ngaathingithia igũrũ na thĩ na iria na thĩ nyũmũ.’
7  “‘Na nĩ ngaathingithia ndũrĩrĩ ciothe, na indo cia goro cia ndũrĩrĩ ciothe nĩ ikaaingĩra; na nĩ ngaaiyũria nyũmba ĩno riri,’ ũguo nĩguo Jehova mũnene wa ita ekuuga.
8  “‘Betha nĩ yakwa, na thahabu nĩ yakwa,’ ũguo nĩguo Jehova mũnene wa ita ekuuga.
9  “‘Riri wa ihinda rĩũkĩte wa nyũmba ĩno ũgaakorũo ũrĩ mũnene gũkĩra ũrĩa yarĩ naguo mbere,’ ũguo nĩguo Jehova mũnene wa ita ekuuga. “‘Na nĩ ngaatũma kũndũ gũkũ kũgĩe thayũ,’ ũguo nĩguo Jehova mũnene wa ita ekuuga.”
10  Mũthenya wa 24 wa mweri wa kenda, mwaka-inĩ wa kerĩ wa Dario, kiugo kĩa Jehova nĩ gĩakinyĩire mũnabii Hagai akĩrũo atĩrĩ:
11  “Jehova mũnene wa ita ekuuga ũũ, ‘Ta ũria athĩnjĩri-Ngai ũhoro wĩgiĩ watho, ũmorie atĩrĩ:
12  “Mũndũ angĩkuua nyama nyamũre mũhuko-inĩ wa nguo yake, na nguo ĩyo yake ĩhutie mũgate kana gĩtoero kana ndibei kana maguta kana irio cia mũthemba ũngĩ o wothe-rĩ, hihi no ituĩke nyamũre?”’” Nao athĩnjĩri-Ngai magĩcokia makiuga: “Aca!”
13  Hagai agĩcoka akĩũria atĩrĩ: “Mũndũ ũrĩ na thahu nĩ ũndũ wa kũhutia kĩimba angĩhutia kĩndũ o na kĩmwe gĩa icio-rĩ, hihi kĩndũ kĩu no kĩgĩe na thahu?” Nao athĩnjĩri-Ngai magĩcokia makiuga: “No kĩgĩe na thahu.”
14  Nĩ ũndũ ũcio Hagai akiuga atĩrĩ: “‘Ũguo nĩguo andũ aya matariĩ, na ũguo nĩguo rũrĩrĩ rũrũ rũtariĩ maitho-inĩ makwa, na ũguo nĩguo wĩra wothe wa moko mao ũtariĩ; kĩrĩa gĩothe marutaga kũu gĩkoragwo na thahu,’ ũguo nĩguo Jehova ekuuga.
15  “‘No rĩrĩ, ta mwĩciriei mũno ũndũ ũyũ kuuma mũthenya ũyũ gũthiĩ na mbere: Ihiga rĩtanaigĩrĩrũo igũrũ wa rĩrĩa rĩngĩ hekarũ-inĩ ya Jehova-rĩ,
16  maũndũ maahaanaga atĩa hĩndĩ ĩyo? Mũndũ angĩathiire hĩba-inĩ ya ngano akĩĩrĩgĩrĩra ithimi 20, aakoraga 10 tu; na mũndũ angĩathiire mũtũngi-inĩ gũtaha ithimi 50 mũharatĩ-inĩ wa ndibei, aakoraga 20 tu;
17  Nĩ ndamũhũũrire, ngĩhũũra wĩra wothe wa moko manyu na ũrugarĩ mũnene na mbuu na mbura ya mbembe, no gũtirĩ o na ũmwe wanyu wanjokereire,’ ũguo nĩguo Jehova ekuuga.
18  “‘Ta mwĩciriei mũno ũndũ ũyũ kuuma mũthenya ũyũ gũthiĩ na mbere, kuuma mũthenya wa 24 wa mweri wa kenda, kuuma mũthenya ũrĩa mũthingi wa hekarũ ya Jehova waakirũo; mwĩciriei mũno ũndũ ũyũ:
19  Hihi nĩ kũrĩ mbegũ ĩtigarĩte ikũmbĩ-inĩ? Mũthabibũ, mũkũyũ, mũkomamanga, na mũtĩ wa mũtamaiyũ—hihi nĩ kũrĩ ũrutĩte maciaro? Kuuma mũthenya ũyũ nĩ ndĩrĩtũmaga kĩrathimo.’”
20  Kiugo kĩa Jehova gĩgĩkinyĩra Hagai riita rĩa kerĩ mũthenya wa 24 wa mweri, akĩrũo atĩrĩ:
21  “Ĩra Zerubabeli ũcio ngavana wa Juda atĩrĩ, ‘Nĩ ngũthingithia igũrũ na thĩ.
22  Nĩ ngaang’aũrania gĩtĩ kĩa ũnene kĩa mothamaki na niine hinya wa mothamaki ma ndũrĩrĩ; na nĩ ngaang’aũrania ngaari ya mbarathi na atwarithia ayo, na mbarathi hamwe na atwarithia a cio nĩ makaagwa, o ũmwe wao oragwo nĩ rũhiũ rwa njora rwa mũrũ wa ithe.’”
23  Jehova mũnene wa ita ekuuga atĩrĩ, “‘Mũthenya ũcio, nĩ ngaakuoya wee ndungata yakwa Zerubabeli mũrũ wa Shealitieli,’ ũguo nĩguo Jehova ekuuga, ‘na nĩ ngaagũtua ta gĩcũhĩ kĩa mũhũũri, tondũ wee nĩwe thuurĩte,’ ũguo nĩguo Jehova mũnene wa ita ekuuga.”
