1  Gĩkĩ nĩkĩo kiugo kĩa Jehova kĩrĩa gĩakinyĩire Joeli mũrũ wa Pethueli:
2  “Thikĩrĩriai ũhoro ũyũ, inyuĩ athuri,Na mũtege matũ, inyuĩ aikari othe a bũrũri. Hihi nĩ kũrĩ gwekĩka ũndũ ta ũyũ matukũ-inĩ manyuKana matukũ-inĩ ma maithe manyu ma tene?
3  Ĩrai ariũ anyu ũhoro ũcio,Nao ariũ anyu meere ariũ ao,Nao ariũ ao makeera rũciaro rũrĩa rũgooka.
4  Kĩrĩa gĩatigirio nĩ ngigĩ iria itamburaga, nĩ kĩrĩtwo nĩ ngigĩ iria ithiaga irĩ gĩkundi;Na kĩrĩa gĩatigirio nĩ ngigĩ iria ithiaga irĩ gĩkundi, nĩ kĩrĩtwo nĩ ngigĩ iria itarĩ mathagu;Na kĩrĩa gĩatigirio nĩ ngigĩ iria itarĩ mathagu, nĩ kĩrĩtwo nĩ ngigĩ iria irĩ mũkoroko.
5  Arahũkai, inyuĩ arĩĩu, na mũrĩre! Cakayai inyuothe arĩa mũnyuaga ndibei,Tondũ ndibei ĩrĩa ĩrĩ cama nĩ yeheretio kuuma tũnua-inĩ twanyu.
6  Tondũ nĩ kũrĩ rũrĩrĩ rũkĩte bũrũri-inĩ wakwa, rũrĩrĩ rũrĩ hinya na rũtangĩtarĩka. Magego maruo nĩ ta magego ma mũrũthi, nacio thĩa ciaruo nĩ ta cia mũrũthi.
7  Nĩ rwanangĩte mũthabibũ wakwa na rũgatũma mũtĩ wakwa wa mũkũyũ ũtuĩke gĩthukĩ,Rũmĩũnũrĩte biũ ĩgatigwo ũtheri na rũkamĩte,Rũgatiga honge ciayo irĩ cia rangi mwerũ.
8  Cakayai o ta ũrĩa mũirĩtu gathirange ekaga ehumbĩte nguo ya ikũniaAkĩrĩrĩra mũthuri wa wĩthĩ wake.
9  Magongona ma mũtu na magongona ma ndibei nĩ mathirĩte thĩinĩ wa nyũmba ya Jehova;Athĩnjĩri-Ngai, o acio ndungata cia Jehova, nĩ gũcakaya maracakaya.
10  Mũgũnda nĩ ũthũkangĩtio, nayo thĩ nĩ gũcakaya ĩracakaya;Nĩ gũkorũo ngano nĩ ĩthũkangĩtio, ndibei njerũ nĩ ĩniarĩte, namo maguta nĩ mathirĩte.
11  Arĩmi nĩ mamakĩte, arĩmi a thabibũ nĩ maracakaya,Tondũ wa ngano na cairi;Nĩ gũkorũo magetha ma mũgũnda nĩ mathũkangĩte.
12  Mũthabibũ nĩ ũũmĩte,Mũkũyũ nĩ ũhoohete. Mũkomamanga, mũkĩndũ, na mũtĩ wa ĩpũ,Mĩtĩ yothe ya mũgũnda nĩ yũmĩte;Nĩ gũkorũo gĩkeno nĩ kĩgarũrũkĩte gĩgatuĩka gĩconoko gatagatĩ-inĩ ka andũ.
13  Mwĩhumbei nguo cia makũnia na mũcakae inyuĩ athĩnjĩri-Ngai;Rĩrai, inyuĩ mũtungataga kĩgongona-inĩ. Tonyai na mũraare mwĩhumbĩte nguo cia makũnia, inyuĩ ndungata cia Ngai wakwa;Nĩ gũkorũo magongona ma mũtu na magongona ma ndibei nĩ matigĩte gũtwarũo thĩinĩ wa nyũmba ya Ngai wanyu.
14  Anĩrĩrai ihinda rĩa kwĩhinga; ĩtai kĩgomano gĩtheru. Cokanĩrĩriai athuri, hamwe na aikari othe a bũrũri,Moke thĩinĩ wa nyũmba ya Jehova Ngai wanyu, na mũkaĩre Jehova amũteithie.
15  Kaĩ kũrĩ na haaro nĩ ũndũ wa mũthenya ũcio-ĩ! Nĩ gũkorũo mũthenya wa Jehova ũrĩ hakuhĩ,Na ũgooka o ta mwanangĩko kuuma kũrĩ Mwene-Hinya-Wothe!
16  Na githĩ irio itieheretio tũkĩĩyonagĩra na maitho maitũ,Na gĩkeno na gũcanjamũka ikeherio kuuma nyũmba-inĩ ya Ngai witũ?
17  Mbeũ nĩ ihoohete rungu rwa icakũri ciao. Makũmbĩ nĩ matiganĩirio. Makũmbĩ nĩ mamomoretwo, nĩ gũkorũo ngano nĩ yũmĩte.
18  Nginya mahiũ nĩ maracaya! Ndũũru cia ng’ombe irorũra itukanĩirũo, nĩ gũkorũo itirĩ na ũrĩithio! Nacio ndũũru cia ng’ondu nĩ irathĩnĩka.
19  Wee Jehova nĩwe ngũkaĩra;Nĩ gũkorũo mwaki nĩ wanangĩte ũrĩithio wa werũ-inĩ,Na rũrĩrĩmbĩ nĩ rũcinĩte mĩtĩ yothe yagĩthaka.
20  O na nyamũ cia gĩthaka nĩ ikwanagĩria,Tondũ tũrũũĩ twa maĩ nĩ tũhũĩteNa mwaki nĩ wanangĩte ũrĩithio wa werũ-inĩ.”
2  “Huuhai coro kũu Zayuni! Ugĩrĩriai mbugĩrĩrio ya mbaara kĩrĩma-inĩ gĩakwa kĩrĩa kĩamũre. Aikari othe a bũrũri nĩ mainaine,Nĩ gũkorũo mũthenya wa Jehova nĩ ũroka! Ũrĩ hakuhĩ!
2  Nĩ mũthenya mũtumanu na wa nduma,Mũthenya wa matu na nduma ndumanu,Ta ũtheri wa rũcinĩ gũgĩkĩa ũgĩtherema irĩma-inĩ. Kũrĩ na gĩkundi kĩa andũ aingĩ na marĩ hinya;Gũtirĩ kwagĩa kĩngĩ ta kĩo hau kabere,Na gũtikaagĩa kĩngĩ ta kĩo Mĩaka-inĩ ya njiarũa ciothe.
3  Mbere yakĩo kũrĩ na mwaki ũraniina,Na thutha wakĩo rũrĩrĩmbĩ rũracina. Bũrũri ũrĩa ũrĩ mbere yakĩo ũhaana ta mũgũnda wa Edeni,No thutha wakĩo kũrĩ na werũ mũtiganĩrie,Na gũtirĩ kĩndũ kĩngĩhonoka.
4  Mũhianĩre wakĩo nĩ ta mũhianĩre wa mbarathi,Na mateng’eraga ta mbarathi cia mbaara.
5  Mũgambo wao nĩ ta wa ngaari cia mbarathi makĩrũga tũcũmbĩrĩ-inĩ twa irĩma,O ta gũtũratũrĩka kwa mwaki ũrarĩrĩmbũka ũrĩa ũcinaga mahuti. Nĩ ta gĩkundi kĩa andũ marĩ hinya mebangĩte nĩ ũndũ wa mbaara.
6  Ikundi cia andũ nĩ igaatangĩka nĩ ũndũ wao. Mothiũ mothe nĩ magaathita.
7  Matharĩkagĩra ta njamba cia ita,Mahaicaga rũthingo ta thigari,O ũmwe wao athiagĩra njĩra-inĩ yake mwene,Na matieheraga njĩra-inĩ ciao.
8  Matitindĩkanaga;O mũndũ athiagĩra njĩra-inĩ yake arũngĩrĩirie. Amwe mangĩgũithio nĩ matharaita,Acio angĩ matieheraga ikundi-inĩ ciao.
9  Mahanyũkaga thĩinĩ wa itũũra, magateng’era rũthingo igũrũ. Mahaicaga igũrũ rĩa nyũmba, makaingĩrĩra ndirica-inĩ ta mũici.
10  Bũrũri nĩ ũrainaina mbere yao, narĩo igũrũ rĩgathingitha. Riũa na mweri nĩ igĩĩte nduma,Nacio njata itirĩ na ũtheri wacio.
11  Jehova nĩ akaanĩrĩra na mũgambo mũnene mbere ya mbũtũ yake, tondũ thigari ciake nĩ nyingĩ mũno. Nĩ gũkorũo ũrĩa ũrahingia kiugo Gĩake nĩ arĩ hinya;Tondũ mũthenya wa Jehova nĩ mũnene na wa kũmakania mũno. Nũũ ũngĩhota kũwĩtiiria?”
12  “Ĩndĩ o na rĩu, njokererai na ngoro cianyu ciothe,” ũguo nĩguo Jehova ekuuga,“Mũkĩĩhingaga kũrĩa na mũkĩrĩraga o na mũgĩcakayaga.
13  Tembũrai ngoro cianyu, no ti nguo cianyu,Na mũcokerere Jehova Ngai wanyu,Nĩ gũkorũo nĩ mũcayanĩri na mũigua tha, ndahiũhaga kũrakara na aiyũirũo nĩ wendo mwĩhokeku,Nake nĩ ekwĩricũkwo ũũru ũcio.
14  Nũũ ũĩ kana nĩ ekũgarũrũka ericũkwoNa amũtigĩre kĩrathimo,Igongona rĩa mũtu na igongona rĩa ndibei nĩ ũndũ wa Jehova Ngai wanyu?
15  Huuhai coro kũu Zayuni! Anĩrĩrai ihinda rĩa kwĩhinga; ĩtai kĩgomano gĩtheru.
16  Cokanĩrĩriai andũ; theriai kĩũngano. Cokanĩrĩriai athuri arĩa akũrũ; cokanĩrĩriai ciana na tũkenge tũrĩa tũronga. Mũhikania nĩ oime kanyũmba-inĩ gake ga thĩinĩ, nake mũhiki oime kanyũmba-inĩ gake.
17  Gatagatĩ ga gĩthaku na kĩgongonaAthĩnjĩri-Ngai arĩa matungatagĩra Jehova nĩ marĩre na moige atĩrĩ: ‘Iguĩra andũ aku tha, wee Jehova;Ndũgatũme igai rĩaku rĩtuĩke kĩndũ gĩa kũnyararũo,Na njĩra ya kũreka ndũrĩrĩ imaathage. Nĩ kĩĩ kĩngĩgĩtũma ikundi cia andũ ciũrie atĩrĩ, “Ngai wao arĩ ha?”’
18  Nake Jehova nĩ agaakorũo na kĩyo nĩ ũndũ wa bũrũri wakeNa acaĩre andũ ake.
19  Jehova nĩ agaacokeria andũ ake ameere atĩrĩ: ‘Nĩ ngũmũtũmĩra ngano na ndibei njerũ na maguta,Na inyuĩ nĩ mũkũhũna biũ;Ndigacoka gũtũma mũtuĩke kĩndũ gĩa kũnyũrũrio gatagatĩ-inĩ ka ndũrĩrĩ.
20  Nĩ ngaaingata mũndũ wa mwena wa rũgongo athiĩ kũraihu mũno na inyuĩ;Ngaamũhurunja athiĩ bũrũri-inĩ mũũmũ, bũrũri mũtiganĩrie na mwanangĩku,Na thigari ciake iria itongoragia ndĩcihurunje kwerekera iria rĩa mwena wa irathĩroNacio iria ithiaga irĩ thutha ndĩcihurunje kwerekera iria rĩa mwena wa ithũĩro. Mũnungo mũũru kuuma harĩ we nĩ ũkaambata,Kĩheera kiumĩte harĩ we gĩgaaikara gĩkĩambataga;Nĩ gũkorũo Ngai nĩ ageeka maũndũ manene.’
21  Ndũgetigĩre, wee bũrũri,Kena na ũcanjamũke, nĩ gũkorũo Jehova nĩ ageeka maũndũ manene.
22  Mũtigetigĩre, inyuĩ nyamũ cia gĩthaka,Nĩ gũkorũo ũrĩithio wa werũ-inĩ nĩ ũkaarura,Nayo mĩtĩ nĩ ĩkaaruta maciaro;Mũtĩ wa mũkũyũ hamwe na mũthabibũ no mũhaka ĩkaaruta maciaro mayo biũ.
23  Inyuĩ ariũ a Zayuni, kenai na mũcanjamũke nĩ ũndũ wa Jehova Ngai wanyu;Tondũ nĩ akaamũhe mbura ya mbere mũigana ũrĩa wagĩrĩire,Na nĩ akaamũtũmĩra mbura nene,Mbura ya mbere na mbura ya kũrigĩrĩria, o ta hau kabere.
24  Ihuuhĩro igaakorũo ciyũire ngano theru,Nacio ihihĩro ciyũre ndibei njerũ na maguta.
25  Na nĩ ngaamũrĩha nĩ ũndũ wa mĩakaĨrĩa mĩmera yanyu ĩrĩĩtwo nĩ ngigĩ iria ithiaga irĩ gĩkundi, ngigĩ iria itarĩ mathagu, ngigĩ iria irĩ mũkoroko, na ngigĩ iria itamburaga,O icio mbũtũ yakwa nene ĩrĩa ndatũmire gatagatĩ-inĩ kanyu.
26  Hatarĩ nganja nĩ mũkaarĩa na mũhũne,Na nĩ mũkaagooca rĩĩtwa rĩa Jehova Ngai wanyu,O ũcio wĩkĩte maũndũ ma magegania nĩ ũndũ wanyu;Andũ akwa matigaacoka gũconorithio rĩngĩ.
27  Na nĩ mũkaamenya atĩ ndĩ thĩinĩ wa IsiraeliNa atĩ niĩ nĩ niĩ Jehova Ngai wanyu—gũtirĩ ũngĩ! Andũ akwa matigaacoka gũconorithio rĩngĩ.
28  Thutha ũcio nĩ ngaaitĩrĩria andũ a mĩthemba yothe roho wakwa,Na ariũ anyu na aarĩ anyu nĩ makaaratha mohoro,Athuri anyu arĩa akũrũ nĩ makaarota iroto,Nao anake anyu nĩ makoona cioneki.
29  O na ngombo ciakwa cia arũme na cia atumiaNĩ ngaaciitĩrĩria roho wakwa matukũ-inĩ macio.
30  Na nĩ ngoonania maũndũ ma magegania igũrũ na thĩ. Gũgaakorũo na thakame na mwaki na itugĩ cia ndogo.
31  Riũa nĩ rĩkaagarũrũo rĩtuĩke nduma na mweri ũtuĩke thakameMũthenya ũrĩa mũnene na wa kũmakania wa Jehova ũtanakinya.
32  Na mũndũ o wothe ũkayagĩra rĩĩtwa rĩa Jehova nĩ akaahonokio;Tondũ igũrũ rĩa Kĩrĩma gĩa Zayuni na thĩinĩ wa Jerusalemu nĩ gũgaakorũo na arĩa makaahonoka, o ta ũrĩa Jehova oigĩte,Arĩa magaatigara, o acio Jehova etaga.”
3  “Na rĩrĩ, matukũ-inĩ macio na ihinda-inĩ rĩu,Rĩrĩa ngaacokia andũ arĩa matahĩtwo a Juda na Jerusalemu,
2  Nĩ ngaacokanĩrĩria ndũrĩrĩ ciothe hamweNa ndĩciikũrũkie ndĩcitware Mũkuru-inĩ wa Jehoshafatu. Nĩ ngaaciciirithia irĩ kũuNĩ ũndũ wa andũ akwa na igai rĩakwa Isiraeli,Tondũ nĩ maamahurunjire gatagatĩ-inĩ ka ndũrĩrĩ,Na makĩgayana bũrũri wakwa.
3  Maacukagĩra andũ akwa mĩtĩ;Maaneanaga kamwana magagakũũrania na mũmarayaNa makendia kairĩtu nĩguo mone ndibei ya kũnyua.
4  Ningĩ-rĩ, nĩ kĩĩ mũranjũria,Inyuĩ Turo na Sidoni na icigo ciothe cia Filistia? Kaĩ arĩ kwĩrĩhĩria mũrerĩhĩria harĩ niĩ tondũ wa ũndũ njĩkĩte? Angĩkorũo nĩ kwĩrĩhĩria mũrerĩhĩria harĩ niĩ,Nĩ ngaahiũha o na ihenya ndĩmũrehere kwĩrĩhĩria kũu kwanyu igũrũ rĩa mĩtwe yanyu.
5  Tondũ nĩ muoete betha na thahabu ciakwa,Na mũgatwara mĩthithũ yakwa ĩrĩa mĩega biũ thĩinĩ wa hekarũ cianyu;
6  Na andũ a Juda na a Jerusalemu nĩ mũmendetie kũrĩ Angiriki,Nĩgetha mũmeherie mũmatware kũraihu na gĩcigo kĩao;
7  Nĩ ngaamaarahũra moime kũndũ kũrĩa mwamendirie,Na nĩ ngaamũrehera kwĩrĩhĩria kũu kwanyu igũrũ rĩa mĩtwe yanyu.
8  Nĩ ngeendia ariũ anyu o na aarĩ anyu ndĩmaneane guoko-inĩ kwa andũ a Juda,Nao nĩ makaamendia kũrĩ andũ a Sheba, mamendie kũrĩ rũrĩrĩ rwa kũndũ kũraya;Nĩ gũkorũo Jehova we mwene nĩwe warĩtie ũndũ ũcio.
9  Anĩrĩrai ũndũ ũyũ gatagatĩ-inĩ ka ndũrĩrĩ: ‘Mwĩhaarĩriei nĩ ũndũ wa mbaara! Arahũrai andũ arĩa marĩ hinya! Thigari ciothe nĩ ikuhĩrĩrie na itharĩkĩre!
10  Turai hiũ cianyu cia mĩraũ ituĩke hiũ cia njora nacio hiũ cianyu cia gũceha ituĩke matimũ. Mũndũ ũrĩa ũtarĩ hinya nĩ oige atĩrĩ: “Ndĩ na hinya.”
11  Ũkai mũteithie, inyuĩ ndũrĩrĩ ciothe iria ithiũrũrũkĩirie, cokanĩrĩrai hamwe!’” Atĩrĩrĩ Jehova, harũrũkia njamba ciaku cia ita kũndũ kũu.
12  “Ndũrĩrĩ nĩ ciarahũrũo na ithiĩ Mũkuru-inĩ wa Jehoshafatu;Tondũ kũu nĩkuo ngaaikara thĩ nĩgetha nduĩre ndũrĩrĩ ciothe iria ithiũrũrũkĩirie.
13  Hiũriai rũhiũ rwa kũgetha, tondũ magetha nĩ makũrũ. Ikũrũkai mũrangarange thabibũ, tondũ kĩhihĩro kĩa ndibei nĩ kĩiyũru. Mĩtũngi nĩ mĩiyũru, nĩ gũkorũo ũũru wao nĩ mũingĩ.
14  Irĩndĩ-rĩ, irĩndĩ irĩ mũkuru-inĩ wa ituĩro,Tondũ mũthenya wa Jehova ũrĩ hakuhĩ mũkuru-inĩ wa ituĩro.
15  Riũa na mweri nĩ ikaagĩa nduma,Nacio njata itigaakorũo na ũtheri wacio.
16  Nake Jehova nĩ akaararama arĩ Zayuni,Nĩ akaanĩrĩra na mũgambo mũnene arĩ Jerusalemu. Na igũrũ na thĩ nĩ igaathingitha;Ĩndĩ Jehova agaatuĩka rĩũrĩro harĩ andũ ake,Atuĩke handũ hairigĩre harĩ andũ a Isiraeli.
17  Na nĩ mũkaamenya atĩ niĩ nĩ niĩ Jehova Ngai wanyu, o niĩ ndũũraga Zayuni, kĩrĩma gĩakwa kĩrĩa kĩamũre. Jerusalemu gũgaatuĩka kũndũ kwamũre,Na ageni matigaacoka gũtuĩkanĩria kuo rĩngĩ.
18  Mũthenya ũcio irĩma igaataatia ndibei ĩrĩ na cama,Tũrĩma tũthererie iria,Natuo tũrũũĩ tuothe twa Juda tũthererie maĩ. Itherũkĩro rĩa maĩ nĩ rĩgaatherera kuuma nyũmba-inĩ ya Jehova,Na rĩnyuithie Mũkuru wa Mĩtĩ ya Mĩgaa.
19  No Misiri ĩgaatuĩka kũndũ gũtiganĩrie,Nayo Edomu ĩtuĩke werũ mũtiganĩrie,Tondũ wa maũndũ ma ũhinya marĩa andũ a Juda mekĩtwo,O acio bũrũri wao waitirũo thakame ĩtarĩ na mahĩtia nĩo.
20  Ĩndĩ Juda gũgaatũũra gũikaragwo nĩ andũ,Nakuo Jerusalemu gũtũũrũo nginya njiarũa na njiarũa.
21  Thakame yao ĩrĩa ndonaga ĩrĩ na mahĩtia nĩ ngaamĩona ĩtarĩ na mahĩtia;Na Jehova nĩ agaatũũra thĩinĩ wa Zayuni.”
