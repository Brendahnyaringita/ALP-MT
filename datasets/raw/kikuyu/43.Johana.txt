10  “Ngũmwĩra atĩrĩ o ma o ma, mũndũ o wothe ũtonyaga kiugũ kĩa ng’ondu atagereire mũrango-inĩ no akahaica agatonyera handũ hangĩ, ũcio nĩ mũici na nĩ mũtunyani.
2  No ũrĩa ũtonyagĩra mũrango-inĩ nĩwe mũrĩithi wa ng’ondu.
3  Ũcio nĩ ahingũragĩrũo nĩ mũikaria wa mũrango, nacio ng’ondu nĩ ithikagĩrĩria mũgambo wake. Etaga ng’ondu ciake na marĩĩtwa agaciruta nja.
4  Rĩrĩa arĩkia gũciruta ciothe nja, athiaga mbere yacio, nacio ikamũrũmĩrĩra tondũ nĩ ciũĩ mũgambo wake.
5  Gũtirĩ hĩndĩ ingĩrũmĩrĩra mũgeni no nĩ kũmũũrĩra ingĩmũũrĩra, tondũ itiũĩ mũgambo wa ageni.”
6  Jesu aamaheire ngerekano ĩyo, no matiataũkĩirũo nĩ ũrĩa aameeraga.
7  Nĩ ũndũ ũcio Jesu akiuga o rĩngĩ: “Ngũmwĩra atĩrĩ o ma o ma, niĩ nĩ niĩ mũrango wa ng’ondu.
8  Arĩa othe mokĩte magĩĩtuaga atĩ nĩo niĩ nĩ aici na atunyani; no ng’ondu itimathikagĩrĩria.
9  Niĩ nĩ niĩ mũrango; mũndũ o wothe ũtonyagĩra harĩ niĩ nĩ akaahonokio, ũcio arĩtonyaga na akoima na akona gĩa kũrĩa.
10  Mũici okaga o kũiya, kũũraga na kwananga. Niĩ njũkĩte nĩguo ng’ondu igĩe na muoyo, na igĩe naguo kwa ũingĩ.
11  Niĩ nĩ niĩ mũrĩithi ũrĩa mwega; mũrĩithi ũrĩa mwega nĩ arutaga muoyo wake nĩ ũndũ wa ng’ondu.
12  Mũndũ wa kũheo mũcara, na ti mũrĩithi, na tiwe mwene ng’ondu, onaga njũi ĩgĩũka agatiganĩria ng’ondu akora—nayo njũi ĩgacitharĩkĩra na ĩgacihurunja—
13  nĩ gũkorũo we nĩ wa kũheo mũcara na ndarũmbũyagia ng’ondu.
14  Niĩ nĩ niĩ mũrĩithi ũrĩa mwega. Nĩ njũĩ ng’ondu ciakwa nacio ng’ondu ciakwa nĩ cinjũĩ,
15  o ta ũrĩa Awa anjũĩ na niĩ nĩ njũĩ Awa; na nĩ ngũruta muoyo wakwa nĩ ũndũ wa ng’ondu.
16  “Na ndĩ na ng’ondu ingĩ, itarĩ cia kiugũ gĩkĩ; icio nacio no mũhaka ndĩcirehe, na nĩ igaathikagĩrĩria mũgambo wakwa, nacio nĩ igaatuĩka rũũru rũmwe, na ikorũo na mũrĩithi ũmwe.
17  Awa anyendete tondũ nĩ ngũruta muoyo wakwa nĩguo njoke ngĩe naguo rĩngĩ.
18  Gũtirĩ mũndũ ũngĩndunya muoyo wakwa, no ndĩraũruta ndĩyendeire. Ndĩ na kĩhooto gĩa kũũruta, na ndĩ na kĩhooto gĩa kũgĩa naguo rĩngĩ. Rĩathani rĩu ndaheirũo nĩ Awa.”
19  Gũkĩgĩa na ngayũkano o rĩngĩ gatagatĩ-inĩ ka Ayahudi nĩ ũndũ wa ciugo icio.
20  Aingĩ ao mooigaga: “Arĩ na ndaimono na nĩ agũrũkĩte. Mũramũthikĩrĩria nĩkĩ?”
21  Angĩ nao makiuga: “Icio ti ciugo cia mũndũ ũrĩ na ndaimono. Kaĩ ndaimono ĩngĩhota kũhingũra maitho ma atumumu?”
22  Hĩndĩ ĩyo gũgĩkorũo na Gĩathĩ gĩa Kwamũrũo thĩinĩ wa Jerusalemu. Kwarĩ hĩndĩ ya heho,
23  na Jesu nĩ gũthianga aathiangaga kũu thĩinĩ wa hekarũ gĩthaku-inĩ gĩa Suleimani.
24  Nao Ayahudi makĩmũthiũrũrũkĩria na makĩambĩrĩria kũmwĩra atĩrĩ: “Ũgũtũiga nduma-inĩ nginya rĩ? Akorũo wee nĩwe Kristo-rĩ, tũhe ũhoro cara-rũkũ.”
25  Nake Jesu akĩmacokeria: “Nĩ ndĩmwĩrĩte, no mũtiretĩkia. Maũndũ marĩa njĩkaga na rĩĩtwa rĩa Awa, nĩ marutaga ũira igũrũ rĩakwa.
26  No mwagaga gwĩtĩkia tondũ inyuĩ mũtirĩ ng’ondu ciakwa.
27  Ng’ondu ciakwa ithikagĩrĩria mũgambo wakwa, na nĩ ndĩciũĩ, nacio nĩ cinũmagĩrĩra.
28  Nĩ ndĩciheaga muoyo wa tene na tene, na gũtirĩ hĩndĩ ikaaniinwo o rĩ o rĩ, na gũtirĩ mũndũ ũgaacihuria kuuma guoko-inĩ gwakwa.
29  Arĩa heetwo nĩ Awa nĩ a bata gũkĩra kĩndũ kĩngĩ o gĩothe, na gũtirĩ mũndũ ũngĩmahuria kuuma guoko-inĩ kwa Awa.
30  Niĩ na Awa tũrĩ kĩndũ kĩmwe.”
31  Ayahudi makĩoya mahiga o rĩngĩ nĩguo mamũhũũre namo.
32  Nake Jesu akĩmeera atĩrĩ: “Nĩ ndĩmuonetie maũndũ maingĩ mega kuuma kũrĩ Awa. Nĩ ũndũ ũrĩkũ wamo ũratũma mũũhũũre na mahiga?”
33  Ayahudi nao makĩmũcokeria: “Tũtirakũhũũra na mahiga tondũ wa ũndũ mwega, no nĩ tondũ wa kũruma Ngai; nĩ gũkorũo o na gũtuĩka ũrĩ mũndũ, nĩ ũretua ngai.”
34  Jesu akĩmeera: “Na githĩ thĩinĩ wa Watho wanyu gũtiandĩkĩtwo ũũ, ‘Niĩ njugĩte atĩrĩ: “Inyuĩ mũrĩ ngai”’?
35  Angĩkorũo arĩa maamenereirio nĩ kiugo kĩa Ngai aameetire ‘ngai-rĩ,’—na rĩandĩko rĩu rĩtingĩgarũrũo—
36  nĩ kĩĩ kĩragĩtũma mũnjĩre o niĩ Awa aatheririe na akĩndũma gũkũ thĩ atĩ, ‘Nĩ waruma Ngai,’ tondũ atĩ nĩ ndoiga, ‘Ndĩ Mũrũ wa Ngai’?
37  Angĩkorũo maũndũ marĩa ndĩreka ti ma Awa, mũtikanjĩtĩkie.
38  No angĩkorũo nĩmo ndĩreka, o na mwaga kũnjĩtĩkia, ĩtĩkiai maũndũ macio, nĩguo mũmenye na mũthiĩ na mbere kũmenya atĩ Awa arĩ na ũiguano hamwe na niĩ na niĩ ndĩ na ũiguano hamwe na Awa.”
39  Nĩ ũndũ ũcio, makĩgeria o rĩngĩ kũmũnyita, no we akĩũra akĩmeherera.
40  Na akĩringa mũrĩmo ũrĩa ũngĩ wa Jorodani o rĩngĩ agĩthiĩ kũrĩa Johana aabatithanagĩria mbere, agĩikara kuo.
41  Na andũ aingĩ magĩthiĩ kũrĩ we na makĩambĩrĩria kuuga atĩrĩ: “Johana ndaaringire kĩama o na kĩmwe, no maũndũ marĩa mothe Johana ooigire megiĩ mũndũ ũyũ maarĩ ma ma.”
42  Na andũ aingĩ kũu makĩgĩa na wĩtĩkio harĩ we.
4  Rĩrĩa Mwathani aamenyire atĩ Afarisai nĩ maaiguĩte atĩ Jesu nĩ aagĩaga na arutwo aingĩ gũkĩra Johana na akamabatithia—
2  o na gũtuĩka Jesu we mwene ndaabatithanagia ĩndĩ nĩ arutwo ake maabatithanagia—
3  akiuma Judea akĩerekera Galili o rĩngĩ.
4  No nĩ haarĩ bata agerere Samaria.
5  Nĩ ũndũ ũcio agĩkinya itũũra rĩa Samaria rĩetagwo Sukaru, hakuhĩ na mũgũnda ũrĩa Jakubu aaheete mũrũwe Jusufu.
6  Gĩthima kĩa Jakubu kĩarĩ kũu. Na rĩrĩ, nĩ ũndũ wa ũrĩa Jesu aanogete nĩ thabarĩ, agĩikara thĩ hau gĩthima-inĩ. Hĩndĩ ĩyo kwarĩ ta thaa thita cia mũthenya.
7  Mũtumia ũmwe wa Samaria agĩũka gũtaha maĩ. Jesu akĩmwĩra atĩrĩ: “He maĩ nyue.”
8  (Nĩ gũkorũo arutwo ake nĩ maathiĩte itũũra-inĩ kũgũra irio.)
9  Nĩ ũndũ ũcio mũtumia ũcio Mũsamaria akĩmũũria ũũ: “Nĩ kĩĩ kĩratũma wee, o na ũrĩ Mũyahudi, ũũhoe maĩ na niĩ ndĩ mũtumia Mũsamaria?” (Nĩ gũkorũo Ayahudi matinyitanagĩra na Asamaria.)
10  Jesu akĩmũcokeria atĩrĩ: “Ũngĩũĩ kĩheo kĩrĩa Ngai aheanaga o ũguo tũhũ na nũũ ũrakwĩra, ‘He maĩ nyue,’ nĩ ũngĩamũhoya, na nĩ angĩakũhe maĩ ma muoyo.”
11  Mũtumia ũcio akĩmwĩra: “Mũthuri ũyũ, ndũrĩ o na ndoo ya gũtaha maĩ, na gĩthima nĩ kĩriku. Ũkĩrutĩte kũ maĩ macio ma muoyo?
12  Kaĩ wee ũrĩ mũnene gũkĩra Jakubu ithe witũ wa tene, ũrĩa watũheire gĩthima gĩkĩ, na we hamwe na ariũ ake na mahiũ make maanyuaga maĩ makĩo?”
13  Jesu akĩmũcokeria ũũ: “Mũndũ o wothe ũnyuaga maĩ maya nĩ anyotaga rĩngĩ.
14  Ũrĩa wothe ũkũnyua maĩ marĩa ngũmũhe ndarĩ hĩndĩ akaanyota, no maĩ marĩa ngũmũhe megũtuĩka thĩinĩ wake itherũkĩro rĩa maĩ ma kũmũhe muoyo wa tene na tene.”
15  Mũtumia ũcio akĩmwĩra: “Mũthuri ũyũ, he maĩ macio, nĩguo ndikananyote o na kana ndũũre njũkaga handũ haha gũtaha maĩ.”
16  Akĩmwĩra: “Thiĩ ũgete mũthuri waku mũũke haha.”
17  Mũtumia ũcio agĩcokia ũũ: “Ndirĩ mũthuri.” Jesu akĩmwĩra: “Nĩ woiga ũrĩa kũrĩ atĩrĩ, ‘Ndirĩ mũthuri.’
18  Nĩ ũndũ ũkoretwo na athuri atano, na ũrĩa ũrĩ nake rĩu, ti mũthuri waku. Hau waria ma.”
19  Mũtumia ũcio akĩmwĩra: “Mũthuri ũyũ, nĩ ndona wee ũrĩ mũnabii.
20  Maithe maitũ ma tene maathathayagĩria kĩrĩma-inĩ gĩkĩ, ĩndĩ inyuĩ muugaga atĩ Jerusalemu nĩkuo andũ magĩrĩirũo gũthathaĩria.”
21  Jesu akĩmwĩra atĩrĩ: “Mũtumia ũyũ, njĩtĩkia, ihinda nĩ rĩroka rĩrĩa mũtagathathayagĩria Awa kĩrĩma-inĩ gĩkĩ o na kana Jerusalemu.
22  Inyuĩ mũthathayagia kĩrĩa mũtoĩ, no ithuĩ tũthathayagia kĩrĩa tũĩ, tondũ ũhonokio wambagĩrĩria na Ayahudi.
23  No rĩrĩ, ihinda nĩ rĩroka, na rĩu nĩ ikinyu, rĩrĩa athathaiya a ma magaathathayagia Awa na roho na ma, nĩ gũkorũo nĩ ta acio Awa acaragia mamũthathayagie.
24  Ngai nĩ Roho, na arĩa mamũthathayagia no mũhaka mamũthathayagie na roho na ma.”
25  Mũtumia ũcio akĩmwĩra: “Nĩ njũĩ atĩ Mesia, ũrĩa wĩtagwo Kristo, nĩ aroka. Rĩrĩa ũcio agooka, nĩ agaatũmenyithia maũndũ mothe wega.”
26  Nake Jesu akĩmwĩra: “Niĩ ndĩraria nawe, nĩ niĩ we.”
27  Hĩndĩ ĩyo arutwo ake magĩkinya, na makĩmaka nĩ kuona akĩaria na mũtumia. No hatirĩ o na ũmwe woririe: “Ũracaria kĩĩ?” kana “Nĩ kĩĩ kĩratũma warie nake?”
28  Kwoguo mũtumia ũcio agĩtiga ndigithũ yake ya maĩ na agĩthiĩ itũũra-inĩ akĩra andũ atĩrĩ:
29  “Ũkai mũkone mũndũ wanjĩĩra maũndũ mothe marĩa ndaneka. To gũkorũo ũcio nĩwe Kristo?”
30  Nao makiuma kũu itũũra-inĩ makĩambĩrĩria gũthiĩ kũrĩ Jesu.
31  Hĩndĩ ĩyo, arutwo maamũringagĩrĩria makamwĩra: “Rabii, rĩa.”
32  No we akĩmeera: “Ndĩ na irio cia kũrĩa iria inyuĩ mũtoĩ.”
33  Nĩ ũndũ ũcio arutwo acio makĩũrania ũũ: “Kaĩ harĩ mũndũ ũmũreheire irio?”
34  Jesu akĩmeera: “Irio ciakwa nĩ gwĩka wendi wa ũrĩa wandũmire na kũrĩkia wĩra wake.
35  Na githĩ mũtiroiga atĩ hĩndĩ ya magetha ĩtigĩtie mĩeri ĩna ĩkinye? Ngũmwĩra atĩrĩ: Tiirai maitho manyu mũrore mĩgũnda, muone atĩ nĩ yerũhĩte ũndũ ĩngĩgethwo. Rĩu
36  mũgethi nĩ aramũkĩra marĩhi na agacokanĩrĩria maciaro nĩ ũndũ wa muoyo wa tene na tene, nĩguo mũhandi na mũgethi makenanĩre hamwe.
37  Na njĩra ĩyo ciugo ici nĩ cia ma: Ũmwe nĩ mũhandi nake ũngĩ nĩ mũgethi.
38  Ndĩmũtũmĩte mũkagethe kĩrĩa mũtanogeire. Angĩ nĩo manogete makĩruta wĩra, na inyuĩ mũkagunĩka kuumana na mĩnoga yao.”
39  Asamaria aingĩ kuuma itũũra rĩu makĩmwĩtĩkia tondũ wa ũira ũrĩa maaheirũo nĩ mũtumia ũcio rĩrĩa aameerire ũũ: “Anjĩrire maũndũ mothe marĩa ndaneka.”
40  Kwoguo rĩrĩa Asamaria maathiire harĩ Jesu, makĩmwĩra aikare nao, nake agĩikara kũu thikũ igĩrĩ.
41  Nĩ ũndũ ũcio, andũ angĩ aingĩ magĩtĩkia nĩ ũndũ wa ũhoro ũrĩa aaririe,
42  na makĩra mũtumia ũcio atĩrĩ: “Tũtiretĩkia nĩ ũndũ tu wa maũndũ marĩa ũtwĩrire; nĩ gũkorũo nĩ tweiguĩra ithuĩ ene, na nĩ twamenya atĩ mũndũ ũyũ hatarĩ nganja nĩwe mũhonokia wa thĩ.”
43  Thutha wa thikũ icio igĩrĩ, akiuma kũu agĩthiĩ Galili.
44  O na kũrĩ ũguo, Jesu we mwene nĩ ooigire atĩ mũnabii ndaheagwo gĩtĩo bũrũri-inĩ wao.
45  Rĩrĩa aakinyire Galili, andũ a Galili makĩmwamũkĩra, nĩ ũndũ nĩ meeyoneire maũndũ mothe marĩa eekire Jerusalemu hĩndĩ ya gĩathĩ, nĩ gũkorũo o nao nĩ maathiĩte gĩathĩ-inĩ kĩu.
46  Agĩcoka agĩthiĩ Kana ya Galili o rĩngĩ, kũrĩa aagarũrĩte maĩ magatuĩka ndibei. Na rĩrĩ, thĩinĩ wa Kaperinaumu mũrũ wa mũnene ũmwe wa kwa mũthamaki aarĩ mũrwaru.
47  Rĩrĩa mũndũ ũcio aaiguire atĩ Jesu nĩ oimĩte Judea agathiĩ Galili, agĩthiĩ kũrĩ we akĩmũhoya aikũrũke akahonie mũrũ wake, nĩ gũkorũo aarĩ hakuhĩ gũkua.
48  No Jesu akĩmwĩra atĩrĩ: “Inyuĩ mũtangĩona ciama na maũndũ ma magegania, gũtirĩ hĩndĩ mũngĩtĩkia.”
49  Nake mũnene ũcio wa kwa mũthamaki akĩmwĩra: “Mwathani, nĩ tũikũrũke mwana wakwa atanakua.”
50  Jesu akĩmwĩra atĩrĩ: “Wĩthiĩre; mũrũ waku ndegũkua.” Mũndũ ũcio agĩtĩkia ciugo icio Jesu aamwĩrire na agĩthiĩ.
51  Na rĩrĩa aarĩ njĩra-inĩ agĩthiĩ-rĩ, ngombo ciake ikĩmũtũnga ikĩmwĩra atĩ mũrũ wake arĩ o muoyo.
52  Agĩciũria arahonire rĩ. Nacio ikĩmũcokeria atĩrĩ: “Mũrimũ ũcio wa kũhiũha mwĩrĩ ũrathirire ira ta thaa mũgwanja.”
53  Hĩndĩ ĩyo ithe wa mwana ũcio akĩmenya atĩ nĩ hĩndĩ ĩrĩa Jesu aramwĩrire ũũ: “Mũrũ waku ndegũkua.” Nĩ ũndũ ũcio we hamwe na andũ othe a nyũmba yake magĩtĩkia.
54  Kĩu nĩkĩo kĩama gĩa kerĩ kĩrĩa Jesu aaringire rĩrĩa ooimire Judea agĩthiĩ Galili.
11  Na rĩrĩ, mũndũ wetagwo Lazaro aarĩ mũrwaru; aarĩ wa Bethania, gĩcagi kĩrĩa Mariamu na mwarĩ wa nyina Maritha maaikaraga.
2  Mariamu ũcio nĩ ũrĩa waitĩrĩirie Mwathani maguta manungi wega na akĩmũhuura magũrũ na njuĩrĩ yake; mũrũ wa nyina Lazaro nĩwe warĩ mũrwaru.
3  Nĩ ũndũ ũcio aarĩ acio a nyina makĩmũtũmanĩra, makiuga: “Mwathani, mũrata waku ũrĩa wendete nĩ mũrwaru.”
4  No rĩrĩa Jesu aaiguire ũguo, akiuga atĩrĩ: “Mũrimũ ũyũ ti wa kũrehe gĩkuũ, ĩndĩ nĩ wa gũtũma Ngai agoocwo, nĩguo Mũrũ wa Ngai agoocithio kũgerera harĩ guo.”
5  Na rĩrĩ, Jesu nĩ eendete Maritha na mwarĩ wa nyina, na Lazaro.
6  O na kũrĩ ũguo-rĩ, rĩrĩa aaiguire atĩ Lazaro nĩ mũrwaru, agĩikara thikũ ingĩ igĩrĩ kũrĩa aarĩ.
7  Thutha ũcio akĩra arutwo ake atĩrĩ: “Rekei tũcoke Judea.”
8  Nao arutwo makĩmũũria: “Rabii, githĩ andũ a Judea matiĩrĩgĩte kwenda gũkũhũũra na mahiga, na rĩu ũrenda gũcoka o kuo?”
9  Jesu akĩmacokeria atĩrĩ: “Gũkoragwo na ũtheri wa mũthenya mathaa 12, githĩ tiguo? Mũndũ o wothe angĩthiĩ hĩndĩ ĩyo kũrĩ na ũtheri, ndangĩhĩngwo nĩ kĩndũ, tondũ nĩ arona ũtheri wa gũkũ thĩ.
10  No mũndũ o wothe angĩthiĩ ũtukũ, nĩ ahĩngagwo, tondũ ndarĩ na ũtheri thĩinĩ wake.”
11  Thutha wa kuuga ũguo, akĩongerera ũũ: “Mũrata witũ Lazaro nĩ akomete, no nĩ ngũthiĩ kuo ngamũũkĩrie.”
12  Nao arutwo makĩmwĩra: “Mwathani, angĩkorũo nĩ akomete, nĩ ekũigua wega.”
13  O na kũrĩ ũguo, Jesu aaragia ũhoro wa gĩkuũ gĩake. No magĩĩciria atĩ aaragia ũhoro wa gũkoma toro.
14  Hĩndĩ ĩyo Jesu akĩmoimbũrĩra akĩmeera: “Lazaro nĩ akuĩte,
15  na ndĩ na gĩkeno nĩ ũndũ wanyu nĩ gũkorũo ndirarĩ kuo, nĩguo mwĩtĩkie. No rekei tũthiĩ kũrĩ we.”
16  Nake Toma, ũrĩa wetagwo Wa-mahatha, akĩra arutwo arĩa angĩ: “Nĩ tũthiĩi o na ithuĩ, tũgakue hamwe nake.”
17  Rĩrĩa Jesu aakinyire, aakorire Lazaro aniinĩte thikũ inya thĩinĩ wa mbĩrĩra.
18  Na rĩrĩ, Bethania yarĩ hakuhĩ na Jerusalemu, ta mairo igĩrĩ kuuma kũu.
19  Na Ayahudi aingĩ nĩ mookĩte kũrĩ Maritha na Mariamu kũmomĩrĩria nĩ ũndũ wa mũrũ wa nyina.
20  Rĩrĩa Maritha aaiguire atĩ Jesu nĩ aroka, agĩthiĩ kũmũtũnga; no Mariamu agĩtigwo aikaire thĩ mũciĩ.
21  Nake Maritha akĩra Jesu atĩrĩ: “Mwathani, korũo ũrarĩ gũkũ, mũrũ wa maitũ ndangĩrakuire.
22  No o na rĩu nĩ njũĩ atĩ ũndũ o wothe ũngĩhoya Ngai, Ngai nĩ egũkũhe.”
23  Jesu akĩmwĩra: “Mũrũ wa nyũkwa nĩ ekũriũka.”
24  Maritha akĩmwĩra atĩrĩ: “Nĩ njũĩ atĩ nĩ akaariũka hĩndĩ ya iriũkĩro mũthenya wa mũthia.”
25  Jesu akĩmwĩra atĩrĩ: “Nĩ niĩ ũriũkio na nĩ niĩ muoyo. Mũndũ ũrĩa ũrĩonanagia wĩtĩkio harĩ niĩ, o na angĩkua nĩ agaacoka muoyo;
26  na mũndũ o wothe ũrĩ muoyo na akonania wĩtĩkio harĩ niĩ ndarĩ hĩndĩ agaakua. Wee nĩ wĩtĩkĩtie ũguo?”
27  Nake akĩmũcokeria atĩrĩ: “Ĩĩ, Mwathani, nĩ njĩtĩkĩtie atĩ wee nĩwe Kristo, Mũrũ wa Ngai, ũrĩa warĩ oke gũkũ thĩ.”
28  Arĩkia kuuga ũguo, agĩthiĩ na agĩta Mariamu mwarĩ wa nyina, akĩmwĩra ũũ keheri-inĩ: “Mũrutani nĩ oka na nĩ aragwĩta.”
29  Aigua ũguo, agĩũkĩra narua na agĩthiĩ harĩ we.
30  Jesu ndaatonyete gĩcagi-inĩ kĩu, ĩndĩ aarĩ o harĩa Maritha aamũtũngĩte.
31  Rĩrĩa Ayahudi arĩa maarĩ hamwe na Mariamu nyũmba makĩmũũmĩrĩria moonire okĩra narua na agĩthiĩ, makĩmũrũmĩrĩra, mecirĩtie atĩ athiĩ mbĩrĩra-inĩ kũrĩrĩra ho.
32  Mariamu akinya harĩ Jesu na amuona, akĩĩgũithia thĩ magũrũ-inĩ make akĩmwĩra: “Mwathani, korũo ũrarĩ gũkũ, mũrũ wa maitũ ndangĩrakuire.”
33  Rĩrĩa Jesu oonire Mariamu akĩrĩra, o na Ayahudi arĩa mookĩte hamwe nake makĩrĩra, agĩcaya mũno na agĩtangĩka.
34  Akĩũria: “Mũmũkometie ha?” Nao makĩmwĩra atĩrĩ: “Mwathani, ũka ũkone.”
35  Jesu agĩita maithori.
36  Hĩndĩ ĩyo Ayahudi makĩambĩrĩria kuuga: “Ta rorai ũrĩa aramwendete!”
37  No amwe ao makiuga atĩrĩ: “Kaĩ mũndũ ũyũ ũrahingũrire maitho ma mũtumumu atangĩrahotire kũgirĩrĩria mũndũ ũyũ ndagakue?”
38  Nake Jesu, thutha wa gũcaya mũno o rĩngĩ, agĩkinya mbĩrĩra-inĩ ĩyo. Nayo yarĩ ngurunga, na yahingĩtwo na ihiga.
39  Jesu akiuga: “Eheriai ihiga.” Maritha, mwarĩ wa nyina na ũcio wakuĩte, akĩmwĩra atĩrĩ: “Mwathani, no mũhaka akorũo nĩ aranunga rĩu, tondũ aniinĩte thikũ inya.”
40  Jesu akĩmwĩra: “Githĩ ndikwĩrire atĩ wetĩkia nĩ ũkuona riri wa Ngai?”
41  Makĩeheria ihiga rĩu. Jesu agĩcoka agĩtiira maitho na igũrũ akiuga: “Awa, ndĩragũcokeria ngatho tondũ nĩ wanjigua.
42  Nĩ ma, nĩ njũĩ atĩ hĩndĩ ciothe nĩ ũnjiguaga; no ndoiga ũguo nĩ ũndũ wa kĩrĩndĩ gĩkĩ kĩrũgamĩte haha, nĩguo gĩtĩkie atĩ nĩwe wandũmire.”
43  Arĩkia kuuga maũndũ macio, akĩanĩrĩra na mũgambo mũnene akiuga: “Lazaro, uma!”
44  Mũndũ ũcio warĩ mũkuũ akiuma ohetwo na mataama magũrũ na moko, naguo ũthiũ agathaywo na gĩtambaya. Jesu akĩmeera atĩrĩ: “Muohorei na mũreke athiĩ.”
45  Nĩ ũndũ ũcio, Ayahudi aingĩ arĩa mookĩte kũrĩ Mariamu na makĩona ũrĩa Jesu eekire makĩmwĩtĩkia,
46  no amwe ao magĩthiĩ kũrĩ Afarisai na makĩmeera maũndũ marĩa Jesu eekĩte.
47  Nao anene a athĩnjĩri-Ngai na Afarisai magĩcokanĩrĩria Sanhedrini hamwe makĩũrania: “Tũgwĩka atĩa, nĩ gũkorũo mũndũ ũyũ nĩ araringa ciama nyingĩ?
48  Tũngĩreka athiĩ na mbere ũguo-rĩ, andũ othe nĩ mekũmwĩtĩkia, nao Aroma moke matũtunye handũ haha haitũ o na bũrũri witũ.”
49  No ũmwe wao wetagwo Kaiafa, ũrĩa warĩ mũthĩnjĩri-Ngai ũrĩa mũnene mwaka ũcio, akĩmeera atĩrĩ: “Inyuĩ gũtirĩ ũndũ mũĩ,
50  na mũtiramenya atĩ nĩ inyuĩ mũkũgunĩka mũndũ ũmwe angĩkua nĩ ũndũ wa andũ handũ ha rũrĩrĩ ruothe rũniinwo.”
51  O na kũrĩ ũguo, ndooigire ũguo eĩrĩte we mwene, ĩndĩ tondũ nĩwe warĩ mũthĩnjĩri-Ngai ũrĩa mũnene mwaka ũcio, nĩ kũratha aarathire atĩ Jesu nĩ angĩakuire nĩ ũndũ wa rũrĩrĩ rũu,
52  na to ũndũ wa rũrĩrĩ rũu rwiki ĩndĩ ningĩ nĩguo acokanĩrĩrie hamwe ciana cia Ngai iria ciahurunjũkĩte.
53  Kwoguo kuuma mũthenya ũcio makĩbanga njama ya kũmũũraga.
54  Nĩ ũndũ ũcio, Jesu ndacokire gũthiaga akĩonagwo nĩ Ayahudi, no ooimire kũu agĩthiĩ gĩcigo-inĩ kĩrĩa kĩarĩ hakuhĩ na werũ, itũũra rĩtagwo Efiraimu, na agĩikara kũu hamwe na arutwo ake.
55  Na rĩrĩ, Pasaka ya Ayahudi nĩ yakuhĩrĩirie, na andũ aingĩ kuuma mĩgũnda-inĩ makĩambata Jerusalemu Pasaka ĩtanakinya nĩguo magetherie kũringana na watho.
56  Nĩ maaroraga kana nĩ mekuona Jesu, na makorania marũgamĩte thĩinĩ wa hekarũ atĩrĩ: “Mũkuona atĩa? Ndegũka gũkũ gĩathĩ-inĩ o na hanini?”
57  No anene a athĩnjĩri-Ngai na Afarisai nĩ maarutĩte watho makoiga atĩ mũndũ o wothe ũngĩamenyire kũrĩa Jesu arĩ, ameere nĩguo mamũnyite.
8  12  Jesu agĩcoka akĩaria nao o rĩngĩ, akĩmeera: “Nĩ niĩ ũtheri wa thĩ. Mũndũ o wothe ũrĩnũmagĩrĩra ndarĩ hĩndĩ agaathiĩra nduma-inĩ, no arĩkoragwo na ũtheri wa muoyo.”
13  Nĩ ũndũ ũcio Afarisai makĩmwĩra: “Wee ũrutaga ũira waku mwene; ũira waku ti wa ma.”
14  Nake Jesu akĩmacokeria: “O na angĩkorũo ndutaga ũira wakwa mwene, ũira wakwa nĩ wa ma tondũ nĩ njũĩ kũrĩa ndoimire na kũrĩa ndĩrathiĩ. No inyuĩ mũtiũĩ kũrĩa ndoimire na kũrĩa ndĩrathiĩ.
15  Mũtuanagĩra kũringana na ithimi cia andũ; niĩ gũtirĩ mũndũ nduagĩra.
16  Na ingĩtuanĩra, ituĩro rĩakwa nĩ rĩa kĩhooto, tondũ ndikoragwo ndĩ nyiki, no Awa ũrĩa wandũmire akoragwo hamwe na niĩ.
17  Ningĩ Watho-inĩ wanyu nĩ kwandĩke ũũ: ‘Ũira wa andũ erĩ nĩ wa ma.’
18  Niĩ ndutaga ũira wakwa mwene, na Awa ũrĩa wandũmire o nake nĩ arutaga ũira igũrũ rĩakwa.”
19  Nao makĩmũũria: “Thoguo arĩ kũ?” Jesu akĩmacokeria: “Inyuĩ mũtinjũĩ na mũtiũĩ Awa. Korũo nĩ mũnjũĩ, nĩ mũngĩũĩ Awa o nake.”
20  Aaririe maũndũ macio akĩrutana hekarũ-inĩ arĩ harĩa haaigĩtwo mathandũkũ ma mĩhothi. No gũtirĩ mũndũ wamũnyitire tondũ ihinda rĩake rĩtiarĩ ikinyu.
21  Nĩ ũndũ ũcio akĩmeera o rĩngĩ atĩrĩ: “Niĩ nĩ ngũthiĩ, na nĩ mũkaanjaria, no mũgaakua o na mehia manyu. Kũrĩa ndĩrathiĩ, mũtingĩhota gũka.”
22  Nao Ayahudi makĩambĩrĩria kuuga ũũ: “Kaĩ arabanga kwĩyũraga? Tondũ aroiga, ‘Kũrĩa ndĩrathiĩ, mũtingĩhota gũka.’”
23  Nake agĩthiĩ na mbere kũmeera: “Inyuĩ muumĩte ciikaro cia gũkũ thĩ; niĩ nyumĩte ciikaro cia kũrĩa igũrũ. Inyuĩ mũrĩ a gũkũ thĩ; niĩ ndirĩ wa gũkũ thĩ.
24  Nĩkĩo ndamwĩra atĩrĩ: Mũgaakua o na mehia manyu. Nĩ gũkorũo mũngĩaga gwĩtĩkia atĩ niĩ nĩ niĩ we, mũgaakua o na mehia manyu.”
25  Nĩ ũndũ ũcio makĩambĩrĩria kũmũũria: “Wee nĩwe ũ?” Jesu akĩmacokeria: “O na ndĩraria na inyuĩ nĩkĩ?
26  Ndĩ na maũndũ maingĩ ma kwaria mamwĩgiĩ inyuĩ na ma gũtua ciira. Ũrĩa wandũmire nĩ wa ma, na maũndũ marĩa ndaiguire kuuma kũrĩ we nĩmo ndĩraria gũkũ thĩ.”
27  Matiataũkĩirũo atĩ aameeraga ũhoro wa Ithe.
28  Jesu agĩcoka akĩmeera: “Mwarĩkia gũcuuria Mũrũ wa mũndũ, hĩndĩ ĩyo nĩ mũkaamenya atĩ nĩ niĩ we na atĩ gũtirĩ ũndũ njĩkaga ndĩĩrĩte niĩ mwene; no njaragia maũndũ maya o ta ũrĩa Awa aandutire.
29  Nake Ũrĩa wandũmire arĩ hamwe na niĩ; ndaandiganĩirie ndĩ nyiki, nĩ gũkorũo hingo ciothe njĩkaga maũndũ marĩa mamũkenagia.”
30  Na rĩrĩa aaragia maũndũ macio, andũ aingĩ makĩgĩa na wĩtĩkio harĩ we.
31  Jesu agĩcoka akĩra Ayahudi arĩa maamwĩtĩkĩtie atĩrĩ: “Mũngĩtũũra kiugo-inĩ gĩakwa, mũgũkorũo mũrĩ arutwo akwa kũna,
32  na nĩ mũkũmenya ũhoro ũrĩa wa ma, naguo ũhoro ũrĩa wa ma ũmũkũũre ũkombo-inĩ.”
33  Nao makĩmũcokeria: “Ithuĩ tũrĩ rũciaro rwa Iburahimu na tũtirĩ twakorũo twĩ ngombo cia mũndũ o na ũrĩkũ. Nĩ kĩĩ gĩagĩtũma uuge, ‘Nĩ tũgũkũũrũo ũkombo-inĩ’?”
34  Jesu akĩmacokeria: “Ngũmwĩra atĩrĩ o ma o ma, mũndũ o wothe wĩhagia, nĩ ngombo ya mehia.
35  Makĩria ma ũguo-rĩ, ngombo ndĩtũũraga kwa mwathi wayo tene na tene; no mũrũ wake atũũraga kuo tene na tene.
36  Kwoguo Mũriũ angĩmũkũũra ũkombo-inĩ, mũngĩkorũo mũrĩ akũũre kũna.
37  Nĩ njũĩ atĩ mũrĩ rũciaro rwa Iburahimu. No mũracaria ũrĩa mũngĩnjũraga tondũ kiugo gĩakwa gĩtithiaga na mbere gatagatĩ-inĩ kanyu.
38  Niĩ maũndũ marĩa nyonete hĩndĩ ĩrĩa twarĩ na Awa nĩmo njaragia, no inyuĩ mwĩkaga maũndũ marĩa mũiguĩte kuuma kũrĩ ithe wanyu.”
39  Nao makĩmũcokeria makĩmwĩra: “Ithe witũ nĩ Iburahimu.” Nake akĩmeera: “Korũo mũrĩ ciana cia Iburahimu, mũngĩreka ciĩko cia Iburahimu.
40  No rĩu mũracaria ũrĩa mũngĩnjũraga, o niĩ mũndũ ũrĩa ũmwĩrĩte ũhoro ũrĩa wa ma ũrĩa ndaiguire kuuma kũrĩ Ngai. Iburahimu ndeekaga ũguo.
41  Inyuĩ mũreka ciĩko cia ithe wanyu.” Nao makĩmwĩra: “Tũticiarĩtwo kuumana na ũmaraya; tũrĩ a Ithe ũmwe, nĩwe Ngai.”
42  Jesu akĩmeera: “Korũo Ngai nĩwe Ithe wanyu, no mũnyende, nĩ gũkorũo ndokire nyumĩte kũrĩ Ngai na rĩu ndĩ haha. Ndiũkĩte ndĩĩtũmĩte niĩ mwene, no Ũcio nĩwe wandũmire.
43  Nĩ kĩĩ kĩratũma mwage gũtaũkĩrũo nĩ ũrĩa ndĩroiga? Nĩ tondũ mũtiretĩkĩra kũigua kiugo gĩakwa.
44  Inyuĩ muumĩte kũrĩ ithe wanyu Mũcukani, na merirĩria ma ithe wanyu nĩmo mwendaga gwĩka. Ũcio aarĩ mũũragani kuuma o kĩambĩrĩria, na ndeehandire wega ũhoro-inĩ ũrĩa wa ma, nĩ gũkorũo ũhoro ũrĩa wa ma ndũrĩ thĩinĩ wake. Hĩndĩ ĩrĩa ekwaria maheeni, aragia kũringana na mwerekera wake mwene, tondũ we nĩ wa maheeni na nĩwe ithe wa maheeni.
45  Ĩndĩ niĩ, tondũ ndĩmũheaga ũhoro ũrĩa wa ma, mũtinjĩtĩkagia.
46  Nũũ gatagatĩ-inĩ kanyu ũngĩruta ũira atĩ ndĩ mwĩhia? Angĩkorũo njaragia ma-rĩ, mwagaga kũnjĩtĩkia nĩkĩ?
47  Mũndũ ũrĩa uumanĩte na Ngai nĩ athikagĩrĩria ciugo cia Ngai. Kĩu nĩkĩo gĩtũmaga mwage gũthikĩrĩria, tondũ mũtiumanĩte na Ngai.”
48  Nao Ayahudi makĩmũũria atĩrĩ: “Hihi no tũkorũo tũhĩtĩtie tũkiuga, ‘Wee ũrĩ Mũsamaria na ũrĩ na ndaimono’?”
49  Jesu akĩmacokeria akĩmeera: “Niĩ ndirĩ na ndaimono, no nĩ heete Awa gĩtĩo, na inyuĩ mũtiiheete gĩtĩo.
50  No niĩ ndirecarĩria rũgooco; nĩ kũrĩ Ũrĩa ũcaragia na agatuanĩra.
51  Ngũmwĩra atĩrĩ o ma o ma, mũndũ o wothe angĩathĩkĩra kiugo gĩakwa, gũtirĩ hĩndĩ akoona gĩkuũ.”
52  Ayahudi makĩmwĩra: “Rĩu nĩ twamenya atĩ ũrĩ na ndaimono. Iburahimu nĩ aakuire, o na anabii, no wee ũroiga atĩ, ‘Mũndũ o wothe angĩathĩkĩra kiugo gĩakwa, gũtirĩ hĩndĩ agaacama gĩkuũ.’
53  Kaĩ wee ũrĩ mũnene gũkĩra ithe witũ Iburahimu, na we nĩ aakuire? Anabii o nao nĩ maakuire. Kaĩ wee arĩ we ũ?”
54  Jesu akĩmacokeria atĩrĩ: “Niĩ mwene ingĩĩgoocithia, rũgooco rũu nĩ rwa tũhũ. Awa nĩwe ũngoocithagia, o ũcio mũroiga atĩ nĩwe Ngai wanyu.
55  No mũtirĩ mwamũmenya, ĩndĩ ũcio niĩ nĩ ndĩmũũĩ. Na ingĩoiga ndimũũĩ, ingĩakorũo ndĩ mũheenania o ta inyuĩ. No nĩ ndĩmũũĩ, na nĩ njathĩkagĩra kiugo gĩake.
56  Ithe wanyu Iburahimu nĩ aakenagĩra mũno kĩĩrĩgĩrĩro gĩa kuona mũthenya wakwa, na nĩ aawonire na agĩkena.”
57  Nao Ayahudi makĩmũũria atĩrĩ: “Wee ũroiga nĩ wonete Iburahimu na ndũkinyĩtie nginya mĩaka 50?”
58  Nake Jesu akĩmeera: “Ngũmwĩra atĩrĩ o ma o ma, o na Iburahimu atanaciarũo, ndarĩ o kuo.”
59  Nĩ ũndũ ũcio makĩoya mahiga mamũhũũre namo, no Jesu akĩĩhitha na akiuma hekarũ-inĩ.
16  “Ndamwĩra maũndũ macio nĩguo mũtikae kũhĩngĩka.
2  Andũ nĩ makaamũingata thunagogi-inĩ. Na rĩrĩ, hĩndĩ nĩ ĩroka rĩrĩa mũndũ o wothe ũkaamũũraga inyuĩ ageeciragia atĩ arutĩra Ngai ũtungata mũtheru.
3  No mageeka maũndũ macio tondũ matiũĩ Awa na o na niĩ matinjũĩ.
4  O na kũrĩ ũguo, ndamwĩra maũndũ macio nĩguo hĩndĩ yamo ya gwĩkĩka yakinya, mũkaaririkana atĩ nĩ ndamwĩrĩte. “Ndiamwĩrire maũndũ macio kĩambĩrĩria-inĩ, tondũ ndarĩ hamwe na inyuĩ.
5  No rĩu ndĩrathiĩ kũrĩ Ũrĩa wandũmire; ĩndĩ gũtirĩ o na ũmwe wanyu ũranjũria, ‘Ũrathiĩ kũ?’
6  No tondũ nĩ ndamwĩra maũndũ macio, nĩ mwaiyũrũo nĩ kĩeha ngoro-inĩ cianyu.
7  O na kũrĩ ũguo, ndĩramwĩra ma, ndĩrathiĩ nĩguo inyuĩ mũgunĩke. Nĩ gũkorũo ingĩaga gũthiĩ, mũteithia ndangĩũka kũrĩ inyuĩ; no ndathiĩ, nĩ ngũmũtũmĩra mũteithia.
8  Na rĩrĩa ũcio agooka, nĩ akaaruta ũira mũiganu harĩ thĩ wĩgiĩ mehia na wĩgiĩ ũthingu na wĩgiĩ ituĩro:
9  ambe arute ũira wĩgiĩ mehia tondũ mationanagia wĩtĩkio harĩ niĩ;
10  acoke arute ũira wĩgiĩ ũthingu, tondũ ndĩrathiĩ kũrĩ Awa na mũtigũcoka kũnyona rĩngĩ;
11  ningĩ wĩgiĩ ituĩro, tondũ mũnene wa thĩ ĩno nĩ arĩkĩtie gũtuĩrũo.
12  “Ndĩ na maũndũ mangĩ maingĩ ma kũmwĩra, ĩndĩ mũtingĩhota kũmetiiria rĩu.
13  O na kũrĩ ũguo, rĩrĩa ũcio agooka, roho wa ũhoro ũrĩa wa ma, nĩ akaamũtongoria harĩ ũhoro ũrĩa wa ma wothe, nĩ gũkorũo ndakaaragia maũndũ make mwene, ĩndĩ akaaragia maũndũ marĩa aiguaga, na nĩ akaamũmenyithia maũndũ marĩa maroka.
14  Ũcio nĩ akaangoocithia, tondũ akaamũkĩra kĩrĩa kĩrĩ gĩakwa na amũmenyithie ũhoro wakĩo.
15  Indo ciothe iria Awa arĩ nacio nĩ ciakwa. Nĩkĩo ndoiga ũcio amũkagĩra kĩrĩa kĩrĩ gĩakwa na akamũmenyithia.
16  Thutha wa kahinda kanini mũtikũnyona rĩngĩ, ningĩ thutha wa kahinda kanini nĩ mũrĩcoka mũnyone.”
17  Oiga ũguo arutwo ake amwe makĩũrania atĩrĩ: “Arenda kuuga atĩa rĩrĩa aratwĩra, ‘Thutha wa kahinda kanini mũtikũnyona rĩngĩ, ningĩ thutha wa kahinda kanini nĩ mũrĩcoka mũnyone,’ na, ‘tondũ ndĩrathiĩ kũrĩ Awa’?”
18  Nao mooranagia: “Arenda kuuga atĩa akiuga, ‘kahinda kanini’? Tũtiũĩ araria ũhoro wa ũndũ ũrĩkũ.”
19  Jesu akĩmenya atĩ nĩ meendaga kũmũũria ciũria, nĩ ũndũ ũcio akĩmoria atĩrĩ: “Mũrorania ũguo tondũ nĩ ndoiga, ‘Thutha wa kahinda kanini mũtikũnyona rĩngĩ, ningĩ thutha wa kahinda kanini nĩ mũrĩcoka mũnyone’?
20  Ngũmwĩra atĩrĩ o ma o ma, nĩ mũkaarĩra na mũcakae, no thĩ nĩ ĩgaakena; mũkaagĩa na kĩeha, ĩndĩ kĩeha kĩanyu gĩgaatuo gĩkeno.
21  Mũtumia agĩciara mwana, akoragwo na kĩeha tondũ ihinda rĩake nĩ rĩakinya, no arĩkia gũciara mwana, ndacokaga kũririkana thĩna ũcio rĩngĩ nĩ ũndũ wa gĩkeno kĩa atĩ nĩ gwaciarũo mũndũ thĩinĩ wa thĩ.
22  Na njĩra o ta ĩyo, rĩu inyuĩ mũrĩ na kĩeha; no nĩ ngaamuona rĩngĩ, nacio ngoro cianyu icanjamũke, na gũtirĩ mũndũ ũkeeheria gĩkeno kĩanyu.
23  Mũthenya ũcio gũtirĩ kĩũria mũkaanjũria. Ngũmwĩra atĩrĩ o ma o ma, ũndũ ũrĩa wothe mũrĩhoyaga Awa, nĩ arĩmũhingagĩria na rĩĩtwa rĩakwa.
24  Gũkinyĩria rĩu gũtirĩ ũndũ o na ũmwe mũhoete na rĩĩtwa rĩakwa. Hoyai na nĩ mũkũheo, nĩguo gĩkeno kĩanyu gĩkinyanĩre.
25  “Ndamwĩra maũndũ macio na njĩra ya ngerekano. Hĩndĩ nĩ ĩroka rĩrĩa itakamwaragĩria na ngerekano, no ngaamwĩraga cara-rũkũ ũhoro wĩgiĩ Awa.
26  Mũthenya ũcio nĩ mũkaahoya Awa thĩinĩ wa rĩĩtwa rĩakwa; ngĩmwĩra ũguo, ndirenda kuuga atĩ nĩ ndĩrĩmũhoyagĩra.
27  Nĩ gũkorũo Awa we mwene nĩ amwendete, tondũ nĩ mũkoretwo mũnyendete na mũgetĩkia atĩ ndatũmirũo nĩ Ngai.
28  Ndokire gũkũ thĩ ndũmĩtwo nĩ Awa. Rĩu nĩ kuuma ndĩroima thĩ ĩno na ndathiĩ kũrĩ Awa.”
29  Arutwo ake makiuga: “Rĩu ũraria cara-rũkũ ũtekũhũthĩra ngerekano.
30  Rĩu nĩ tũĩ atĩ wee nĩ ũĩ maũndũ mothe na atĩ ndũrabatara kũũrio ciũria nĩ mũndũ o na ũrĩkũ. Nĩ ũndũ ũcio nĩ twĩtĩkĩtie atĩ woimire kwĩ Ngai.”
31  Nake Jesu akĩmacokeria: “Nĩ mũretĩkia rĩu?
32  Atĩrĩrĩ, ihinda nĩ rĩroka, na nĩ ikinyu, rĩrĩa inyuothe mũkũhurunjũka o mũndũ acoke gwake mũciĩ na nĩ mũkũndiganĩria. No ndirĩ nyiki, Awa arĩ hamwe na niĩ.
33  Ndamwĩra maũndũ macio nĩguo kũgerera harĩ niĩ mũgĩe na thayũ. Nĩ mũrĩkoragwo na thĩna thĩinĩ wa thĩ, no gĩai na ũmĩrĩru. Niĩ nĩ ndooretie thĩ.”
18  Thutha wa Jesu kuuga maũndũ macio, akĩringa Mũkuru wa Kidironi marĩ na arutwo ake magĩthiĩ handũ haarĩ na mũgũnda magĩtonya kuo.
2  Na rĩrĩ, Judasi ũrĩa wamũkunyanĩire o nake nĩ ooĩ handũ hau, tondũ Jesu nĩ aagomanaga na arutwo ake ho kaingĩ.
3  Kwoguo Judasi akĩrehe gĩkundi gĩa thigari o hamwe na thigari cia anene a athĩnjĩri-Ngai na cia Afarisai, magĩũka ho marĩ na icinga na matawa o na matharaita.
4  Nake Jesu, tondũ nĩ aamenyaga maũndũ mothe marĩa megwĩkĩka harĩ we, agĩthiĩ mbere yao akĩmoria: “Nũũ mũracaria?”
5  Nao makĩmũcokeria atĩrĩ: “Nĩ Jesu ũrĩa Mũnazarethi.” Akĩmacokeria: “Nĩ niĩ we.” Na rĩrĩ, Judasi ũcio wamũkunyanĩire o nake aarũngiĩ hamwe nao.
6  O na kũrĩ ũguo, rĩrĩa Jesu aameerire, “Nĩ niĩ we,” magĩcoka na thutha makĩgwa thĩ.
7  Nĩ ũndũ ũcio akĩmoria o rĩngĩ: “Nũũ mũracaria?” Makiuga: “Nĩ Jesu ũrĩa Mũnazarethi.”
8  Jesu akĩmacokeria atĩrĩ: “Nĩ ndamwĩra atĩ nĩ niĩ we. Angĩkorũo nĩ niĩ mũracaria-rĩ, rekei aya mathiĩ.”
9  Ũndũ ũcio warĩ wa kũhingia ũrĩa ooigĩte: “Arĩa othe ũũheete gũtirĩ o na ũmwe wao ndateire.”
10  Hĩndĩ ĩyo Simoni Petero, tondũ aarĩ na rũhiũ rwa njora, akĩrũcomora na agĩtinia gũtũ kwa ũrĩo kwa ndungata ya mũthĩnjĩri-Ngai ũrĩa mũnene gũkĩgwa. Ndungata ĩyo yetagwo Maliku.
11  No Jesu akĩra Petero atĩrĩ: “Cokia rũhiũ rũu rwa njora njora-inĩ yaruo. Githĩ ndiagĩrĩirũo nĩ kũnyuĩra gĩkombe kĩrĩa Awa aheete nyuĩre?”
12  Nacio thigari icio na mũtongoria wa mbũtũ, na thigari cia Ayahudi ikĩnyita Jesu ikĩmuoha.
13  Ikĩamba ikĩmũtwara kũrĩ Anasi, nĩ gũkorũo ũcio aarĩ ithe wa mũtumia wa Kaiafa, ũrĩa warĩ mũthĩnjĩri-Ngai mũnene mwaka ũcio.
14  Kaiafa ũcio nĩwe wataarĩte Ayahudi atĩ nĩo mekũgunĩka mũndũ ũmwe angĩkua nĩ ũndũ wa andũ.
15  Na rĩrĩ, Simoni Petero o hamwe na mũrutwo ũngĩ, maathiire marũmĩrĩire Jesu. Mũrutwo ũcio nĩ ooĩkaine nĩ mũthĩnjĩri-Ngai ũrĩa mũnene, na agĩtonya hamwe na Jesu nja kwa mũthĩnjĩri-Ngai ũcio mũnene,
16  no Petero aarũgamĩte nja mũrango-inĩ. Mũrutwo ũcio ũngĩ woĩkaine nĩ mũthĩnjĩri-Ngai ũrĩa mũnene, akiuma nja na akĩarĩria mũikaria wa mũrango na agĩtonyia Petero thĩinĩ.
17  Mũirĩtu ũrĩa waikaragia mũrango akĩra Petero atĩrĩ: “Githĩ wee o nawe ndũrĩ ũmwe wa arutwo a mũndũ ũyũ?” Nake akiuga: “Niĩ ndirĩ ũmwe wao.”
18  Hĩndĩ ĩyo, ngombo imwe na thigari ciarũgamĩte ithiũrũrũkĩirie mwaki wa makara ũrĩa ciaakĩtie tondũ kwarĩ na heho na nĩ guota ciootaga mwaki ũcio. Petero o nake aarũgamĩte hamwe nacio agĩota mwaki.
19  Nake mũnene ũcio wa athĩnjĩri-Ngai akĩũria Jesu ciũria ciĩgiĩ arutwo ake na ũrutani wake.
20  Jesu akĩmũcokeria atĩrĩ: “Ngoretwo ngĩaria mbere ya andũ othe. Ndĩratũire ndutanaga thunagogi-inĩ na hekarũ-inĩ, kũrĩa Ayahudi othe magomanaga, na gũtirĩ ũndũ o na ũmwe ndĩraaragia na hitho.
21  Ũranjũria ciũria nĩkĩ? Ũria arĩa maraiguaga maũndũ marĩa ndĩrameeraga. Acio nĩ moĩ ũrĩa ndĩroigaga.”
22  Rĩrĩa Jesu aarĩkirie kuuga ũguo, mũthigari ũmwe warũgamĩte hau akĩmũgũtha rũhĩ rwa ũthiũ na akĩmũũria: “Ũguo nĩguo ũracokeria mũnene wa athĩnjĩri-Ngai?”
23  Jesu akĩmũcokeria ũũ: “Okorũo nĩ ndoiga ũũru, heana ũira wa ũũru ũcio; no angĩkorũo ndoiga ũrĩa kũrĩ-rĩ, wakĩngũtha nĩkĩ?”
24  Anasi agĩcoka akĩmeera mamũtware arĩ muohe gwa Kaiafa mũthĩnjĩri-Ngai ũrĩa mũnene.
25  Na rĩrĩ, Simoni Petero aarũgamĩte hau agĩota mwaki. Nao makĩmwĩra atĩrĩ: “Githĩ wee o nawe ndũrĩ ũmwe wa arutwo ake?” Nake agĩkaana akiuga: “Niĩ ndirĩ ũmwe wao.”
26  Ngombo ĩmwe ya mũthĩnjĩri-Ngai ũrĩa mũnene, ĩrĩa yarĩ ya mbarĩ cia mũndũ ũrĩa Petero aatinĩtie gũtũ ĩkiuga: “Githĩ wee ndikuonire mũgũnda-inĩ mũrĩ nake?”
27  O na kũrĩ ũguo, Petero agĩkaana rĩngĩ, na hĩndĩ o ĩyo ngũkũ ĩgĩkũga.
28  Magĩcoka makĩruta Jesu gwa Kaiafa makĩmũtwara kwa ngavana. Hĩndĩ ĩyo kwarĩ kĩroko tene. No o ene matiatonyire kwa ngavana matigethahie nĩguo marĩe Pasaka.
29  Kwoguo Pilato akiuma nja agĩthiĩ harĩ o akĩmoria: “Nĩ ũndũ ũrĩkũ mũrathitangĩra mũndũ ũyũ?”
30  Nao makĩmũcokeria atĩrĩ: “Korũo mũndũ ũyũ ti mwĩhia-rĩ, tũtingĩamũrehe kũrĩ wee.”
31  Nake Pilato akĩmeera: “Thiĩi nake mũkamũtuĩre kũringana na watho wanyu.” Nao Ayahudi acio makĩmwĩra ũũ: “Ithuĩ tũtiagĩrĩirũo kũũraga mũndũ o na ũrĩkũ.”
32  Ũndũ ũcio wekĩkire nĩguo ũhingie ũrĩa Jesu ooigĩte akĩaria ũhoro wa gĩkuũ kĩrĩa angĩakuire.
33  Nĩ ũndũ ũcio Pilato agĩtonya gĩikaro kĩa ngavana o rĩngĩ, agĩta Jesu akĩmũũria: “Wee nĩwe Mũthamaki wa Ayahudi?”
34  Nake Jesu akĩmũcokeria akĩmũũria atĩrĩ: “Maũndũ macio ũranjũria moimanĩte nawe mwene-ĩ, kana nĩ andũ angĩ makũheete ũhoro wakwa?”
35  Pilato agĩcokia: “Kaĩ niĩ ndĩ Mũyahudi? Rũrĩrĩ rwanyu na anene a athĩnjĩri-Ngai nĩo makũrehire kũrĩ niĩ. Kaĩ wĩkĩte atĩa?”
36  Jesu akĩmũcokeria atĩrĩ: “Ũthamaki wakwa ti wa thĩ ĩno. Korũo Ũthamaki wakwa nĩ wa thĩ ĩno-rĩ, ndungata ciakwa nĩ ingĩndũĩrĩire nĩguo ndikaneanwo kũrĩ Ayahudi. No ũrĩa kũrĩ nĩ atĩ, Ũthamaki wakwa nduumĩte gũkũ.”
37  Nake Pilato akĩmũũria: “Kwoguo wee ũrĩ mũthamaki?” Jesu agĩcokia: “Wee mwene nĩ woiga atĩ ndĩ mũthamaki. Na nĩkĩo ndaciarirũo, na nĩkĩo njũkĩte thĩinĩ wa thĩ, nĩguo ndute ũira wĩgiĩ ũhoro ũrĩa wa ma. Mũndũ wothe ũrĩ mwena wa ũhoro ũrĩa wa ma nĩ athikagĩrĩria mũgambo wakwa.”
38  Pilato akĩmũũria: “Ma nĩ kĩĩ?” Thutha wa kũmũũria ũguo, akiuma nja o rĩngĩ kũrĩ Ayahudi akĩmeera atĩrĩ: “Ndirona ihĩtia rĩa mũndũ ũyũ.
39  Makĩria ma ũguo-rĩ, nĩ mũmenyerete kũũria ndĩmuohorere mũndũ hĩndĩ ya Pasaka. Nĩ ũndũ ũcio nĩ mũkwenda ndĩmuohorere Mũthamaki wa Ayahudi?”
40  Makĩanĩrĩra o rĩngĩ makiuga: “Aca ti ũcio, tuohorere Baraba!” Na rĩrĩ, Baraba aarĩ mũtunyani.
17  Thutha wa Jesu kwaria maũndũ macio, agĩtiira maitho akĩrora igũrũ, akiuga: “Awa, ihinda nĩ rĩakinya. Goocithia mũrũguo nĩguo mũrũguo akũgoocithie,
2  o ta ũrĩa ũmũheete wathani igũrũ rĩa andũ othe, nĩguo ahe arĩa othe ũmũheete muoyo wa tene na tene.
3  Naguo muoyo wa tene na tene nĩ atĩrĩ, nĩ makũmenye wee Ngai ũrĩa ũmwe wa ma, na mamenye ũrĩa watũmire, nĩwe Jesu Kristo.
4  Nĩ ngũgoocithĩtie gũkũ thĩ, na ngarĩkia wĩra ũrĩa ũũheete ndute.
5  Awa, rĩu ngoocithia ndĩ hakuhĩ nawe na riri o ta ũrĩa ndakoragwo naguo ndĩ hakuhĩ nawe thĩ ĩtanombwo.
6  “Nĩ nguũrĩtie rĩĩtwa rĩaku kũrĩ andũ arĩa waheire kuuma thĩinĩ wa thĩ. Maarĩ aku, ũkĩhe, na nĩ marũmĩtie kiugo gĩaku.
7  Rĩu nĩ mamenyete atĩ maũndũ marĩa mothe waheire moimĩte kũrĩ wee;
8  tondũ nĩ ndĩmaheete ciugo iria waheire, na magaciĩtĩkĩra na nĩ mamenyete na ma atĩ ndokire ndũmĩtwo nĩwe, na nĩ metĩkĩtie atĩ nĩwe wandũmire.
9  Ndĩrahoya nĩ ũndũ wao; ti thĩ ndĩrahoera, ĩndĩ ndĩrahoya nĩ ũndũ wa arĩa waheire, tondũ nĩ aku;
10  nacio indo ciakwa ciothe nĩ ciaku na ciaku nĩ ciakwa, na nĩ ngoocithĩtio gatagatĩ-inĩ kao.
11  “Ndirĩkoragwo thĩinĩ wa thĩ, ĩndĩ o marĩkoragwo thĩinĩ wa thĩ, no niĩ ndĩroka kũrĩ wee. Awa Mũtheru, magitagĩre nĩ ũndũ wa rĩĩtwa rĩaku mwene rĩrĩa ũũheete, nĩguo makoragwo marĩ kĩndũ kĩmwe o ta ũrĩa ithuĩ tũrĩ kĩndũ kĩmwe.
12  Hĩndĩ ĩrĩa ndĩrakoragwo hamwe nao, nĩ ndĩramagitagĩra nĩ ũndũ wa rĩĩtwa rĩaku mwene, rĩrĩa ũũheete; na nĩ ndĩmagitĩrĩte, na gũtirĩ o na ũmwe wao ũũrĩte o tiga mũrũ wa kwanangwo, nĩguo rĩandĩko rĩhinge.
13  No rĩu ndĩroka kũrĩ wee, na ndĩroiga maũndũ maya gũkũ thĩ, nĩguo gĩkeno gĩakwa gĩtuĩke gĩkinyanĩru thĩinĩ wao.
14  Nĩ ndĩmaheete kiugo gĩaku, no thĩ nĩ ĩmathũũrĩte, tondũ o ti a thĩ ĩno, o ta ũrĩa o na niĩ itarĩ wa thĩ ĩno.
15  “Ndirakũhoya ũmarute thĩinĩ wa thĩ, no ndĩrakũhoya ũmagitagĩre kuumana na ũrĩa mũũru.
16  O ti a thĩ ĩno, o ta ũrĩa niĩ itarĩ wa thĩ ĩno.
17  Matherie na ũhoro ũrĩa wa ma; kiugo gĩaku nĩkĩo ma.
18  O ta ũrĩa wandũmire thĩinĩ wa thĩ, o na niĩ nĩ ndĩmatũmĩte thĩinĩ wa thĩ.
19  Nĩ ndĩretheria nĩ ũndũ wao, nĩguo o nao matherio nĩ ũhoro wa ma.
20  “Ndirahoya nĩ ũndũ wa aya oiki, no nĩ ũndũ wa nginya arĩa marĩgĩaga na wĩtĩkio harĩ niĩ kũgerera kiugo kĩao,
21  nĩguo othe makorũo marĩ kĩndũ kĩmwe, o ta ũrĩa wee Awa ũkoragwo ũrĩ na ũiguano na niĩ, na niĩ ngakorũo na ũiguano nawe, atĩ o nao makoragwo marĩ na ũiguano na ithuĩ, nĩguo thĩ ĩtĩkie atĩ nĩwe wandũmire.
22  Nĩ ndĩmaheete riri ũrĩa ũũheete, nĩguo makorũo marĩ kĩndũ kĩmwe o ta ũrĩa ithuĩ tũrĩ kĩndũ kĩmwe.
23  Niĩ ngakorũo na ũiguano nao nawe ũgakorũo na ũiguano na niĩ, nĩgetha matuĩke kĩndũ kĩmwe biũ, nĩguo thĩ ĩmenye atĩ nĩ wandũmire na atĩ nĩ ũmendete o ta ũrĩa ũnyendete.
24  Awa, ndĩrenda atĩ arĩa ũũheete makoragwo hamwe na niĩ harĩa ndĩ, nĩgetha meroragĩre riri ũrĩa ũũheete, nĩ gũkorũo wanyendire mbere ya kĩambĩrĩria gĩa thĩ.
25  Awa Mũthingu, thĩ ndĩrĩ ĩrakũmenya, no niĩ nĩ ngũmenyete, nao aya nĩ marĩkĩtie kũmenya atĩ nĩwe wandũmire.
26  Nĩ ndĩmamenyithĩtie rĩĩtwa rĩaku na no ngũrĩmenyithania, nĩguo wendo ũrĩa ũnyendete naguo ũkorũo thĩinĩ wao na niĩ ngorũo na ũiguano nao.”
9  Na rĩrĩa Jesu aahĩtũkaga, akĩona mũndũ waciarĩtwo arĩ mũtumumu.
2  Arutwo ake makĩmũũria: “Rabii, mũndũ ũyũ aaciarirũo arĩ mũtumumu nĩ ũndũ wa mehia make-ĩ kana ma aciari ake?”
3  Nake Jesu agĩcokia: “Ti mũndũ ũyũ o na kana aciari ake meehirie, no gwathiire ũguo nĩguo ciĩko cia Ngai cionekane ũndũ-inĩ ũyũ.
4  No mũhaka tũrute mawĩra ma Ũrĩa wandũmire kũrĩ o mũthenya; ũtukũ nĩ ũroka rĩrĩa gũtarĩ mũndũ ũngĩruta wĩra.
5  Hĩndĩ ĩrĩa yothe ndĩ gũkũ thĩ, nĩ niĩ ũtheri wa thĩ.”
6  Thutha wa kuuga maũndũ macio, agĩtua mata thĩ na akĩringia ndoro namo, agĩcoka akĩmĩhaka mũndũ ũcio maitho
7  na akĩmwĩra: “Thiĩ ũgethambe karia-inĩ ga Siloamu” (rĩĩtwa rĩrĩa rĩtaũragwo “Gũtũmwo”). Agĩgĩthiĩ na agĩĩthamba, agĩcoka akĩonaga.
8  Andũ a itũũra rĩao o hamwe na arĩa maamuonaga akĩhoyahoya makĩambĩrĩria kũũrania atĩrĩ: “Na githĩ ũyũ ti mũndũ ũrĩa ũraikaraga thĩ akĩhoyahoyaga?”
9  Amwe mooigaga: “Nĩwe ũyũ.” Angĩ makoiga: “Aca tiwe, no ahaana take.” Nake mũndũ ũcio akameera ũũ: “Nĩ niĩ.”
10  Nĩ ũndũ ũcio makĩmũũria atĩrĩ: “Gũkĩrĩ ũguo-rĩ, maitho maku mahingũkire atĩa?”
11  Akĩmacokeria ũũ: “Mũndũ ũrĩa wĩtagwo Jesu aringirie ndoro ahaka maitho acoka anjĩra atĩrĩ, ‘Thiĩ Siloamu wĩthambe.’ Ndagĩthiĩ na ndethamba ndambĩrĩria kuona.”
12  Maigua ũguo makĩmũũria: “Mũndũ ũcio arĩ kũ?” Akĩmeera: “Niĩ ndiũĩ.”
13  Nao magĩtwara mũndũ ũcio watũũrĩte arĩ mũtumumu kũrĩ Afarisai.
14  Na atĩrĩ, mũthenya ũrĩa Jesu aaringirie ndoro na akĩmũhingũra maitho warĩ wa Thabatũ.
15  Kwoguo Afarisai o nao makĩambĩrĩria kũũria mũndũ ũcio ũrĩa arahotire kuona. Akĩmeera: “Arahakire maitho makwa ndoro, ndĩrethamba, na ndĩrambĩrĩria kuona.”
16  Afarisai amwe makĩambĩrĩria kuuga: “Mũndũ ũcio ndoimĩte kwĩ Ngai, tondũ ndarũmagĩrĩra Thabatũ.” Angĩ nao makiuga: “Mũndũ mwĩhia angĩhota atĩa kũringa ciama cia mũthemba ũcio?” Nĩ ũndũ ũcio gũkĩgĩa ngayũkano gatagatĩ-inĩ kao.
17  Ningĩ makĩũria mũndũ ũcio warĩ mũtumumu ũũ: “Wee ũkuuga atĩa igũrũ rĩake tondũ nĩwe arahingũrire maitho?” Mũndũ ũcio agĩcokia: “Nĩ mũnabii.”
18  O na kũrĩ ũguo, Ayahudi matiigana gwĩtĩkia atĩ mũndũ ũcio aatũũrĩte arĩ mũtumumu, o nginya rĩrĩa meetire aciari ake.
19  Makĩmoria atĩrĩ: “Ũyũ nĩwe mũrũ wanyu ũrĩa muugaga aaciarĩtwo arĩ mũtumumu? Gũthiĩte atĩa rĩu akambĩrĩria kuona?”
20  Aciari ake magĩcokia: “Nĩ tũĩ atĩ ũyũ nĩwe mũrũ witũ na atĩ aaciarirũo arĩ mũtumumu.
21  No rĩrĩ, ũrĩa gũthiĩte akambĩrĩria kuona, ithuĩ tũtiũĩ; kana nũũ ũmũhingũrĩte maitho, ithuĩ tũtiũĩ. Mũũriei nĩ mũndũ mũgima. Nĩ eyarie.”
22  Aciari ake mooigire ũguo tondũ nĩ meetigagĩra Ayahudi, nĩ gũkorũo Ayahudi nĩ maarĩkĩtie gwĩtĩkanĩria atĩ mũndũ o wothe ũngĩoimbũrire atĩ Jesu nĩwe Kristo, no kũingatwo angĩaingatirũo thunagogi-inĩ.
23  Nĩkĩo aciari ake mooigire: “Nĩ mũndũ mũgima. Mũũriei.”
24  Kwoguo riita rĩa kerĩ magĩta mũndũ ũcio warĩ mũtumumu makĩmwĩra atĩrĩ: “Goocithia Ngai; nĩ tũĩ atĩ mũndũ ũcio nĩ mwĩhia.”
25  Nake agĩcokia: “Angĩkorũo akoragwo arĩ mwĩhia, niĩ ndiũĩ. Ũrĩa njũĩ nĩ atĩ, ndĩrarĩ mũtumumu, no rĩu nĩ ndĩrona.”
26  Nao makĩmũũria: “Aragwĩkire atĩa? Arakũhingũrire maitho atĩa?”
27  Akĩmacokeria ũũ: “Na githĩ ndiamwĩra, na mũtinathikĩrĩria. Mũrenda kũigua rĩngĩ nĩkĩ? Kaĩ o na inyuĩ mũrenda gũtuĩka arutwo ake?”
28  Maigua ũguo makĩmwĩra ũũ na kĩnyũrũri: “Wee ũrĩ mũrutwo wa mũndũ ũcio, ĩndĩ ithuĩ tũrĩ arutwo a Musa.
29  Nĩ tũĩ atĩ Ngai nĩ arĩtie na Musa, no ũhoro wĩgiĩ mũndũ ũyũ-rĩ, tũtiũĩ kũrĩa oimĩte.”
30  Mũndũ ũcio akĩmacokeria: “Ũkĩrĩ ũndũ wa magegania atĩ mũtiũĩ kũrĩa oimĩte, na nĩ aratũmire hote kuona.
31  Nĩ tũĩ Ngai ndathikagĩrĩria ehia, no mũndũ o wothe angĩkorũo nĩ etigĩrĩte Ngai na nĩ ekaga wendi wake, nĩ amũthikagĩrĩria.
32  Kuuma tene gũtirĩ kwaiguĩka mũndũ ũhingũrĩte maitho ma mũndũ waciarirũo arĩ mũtumumu.
33  Korũo mũndũ ũyũ ndoimĩte kũrĩ Ngai-rĩ, gũtirĩ ũndũ o na ũmwe angĩrahotire gwĩka.”
34  Nao makĩmũcokeria: “Wee waciarirũo na mehia, na rĩu nĩ gũtũruta ũratũruta?” Magĩcoka makĩmũingata!
35  Jesu akĩigua atĩ nĩ maamũingatĩte, na rĩrĩa oonire mũndũ ũcio, akĩmũũria: “Hihi ũrĩ na wĩtĩkio harĩ Mũrũ wa mũndũ?”
36  Mũndũ ũcio akĩmũũria: “Mũthuri ũyũ, ũcio nũũ hihi, nĩguo ngĩe na wĩtĩkio harĩ we?”
37  Jesu akĩmwĩra: “Nĩ ũmuonete, na rĩrĩ, nĩwe ũyũ ũraria nake.”
38  Nake akiuga: “Nĩ ndamwĩtĩkia, Mwathani.” Agĩcoka akĩmũinamĩrĩra.
39  Ningĩ Jesu akiuga: “Niĩ ndokire gũkũ thĩ nĩ ũndũ wa ituĩro rĩrĩ, atĩ arĩa matonaga mone nao arĩa monaga matuĩke itumumu.”
40  Rĩrĩa Afarisai arĩa maarĩ hamwe nake maaiguire maũndũ macio, makĩmũũria: “Kaĩ o na ithuĩ tũrĩ atumumu?”
41  Jesu akĩmeera: “Korũo mũrĩ atumumu-rĩ, mũtingĩrĩ na mehia. No rĩu tondũ mũroiga, ‘Nĩ tuonaga,’ mũrĩ o na mehia.”
7  Thutha ũcio Jesu agĩthiĩ na mbere na ng’endo ciake kũu Galili, nĩ gũkorũo ndeendaga gũthiĩ Judea tondũ Ayahudi nĩ maacaragia ũrĩa mangĩmũũraga.
2  O na kũrĩ ũguo, Gĩathĩ kĩa Ayahudi gĩa Ciikaro nĩ gĩakuhĩrĩirie.
3  Kwoguo ariũ a nyina makĩmwĩra: “Uma gũkũ ũthiĩ Judea, nĩguo arutwo aku o nao meyonere maũndũ marĩa ũreka.
4  Tondũ gũtirĩ mũndũ wĩkaga ũndũ o na ũmwe hitho-inĩ akĩenda kũmenyeka nĩ andũ. Angĩkorũo nĩ ũreka maũndũ macio-rĩ, wĩyonanie kũrĩ kĩrĩndĩ.”
5  Ariũ a nyina matioonanagia wĩtĩkio harĩ we.
6  Nĩ ũndũ ũcio Jesu akĩmeera: “Ihinda rĩakwa rĩtirĩ rĩrakinya, ĩndĩ ihinda rĩanyu rĩtũũraga rĩrĩ ikinyu.
7  Thĩ ndĩrĩ na gĩtũmi gĩa kũmũthũũra, ĩndĩ niĩ nĩ ĩthũũrĩte, tondũ nĩ ndutaga ũira ũmĩgiĩ atĩ ciĩko ciayo nĩ njũru.
8  Inyuĩ ambatai mũthiĩ gĩathĩ-inĩ; niĩ ndikinyĩte gũthiĩ gĩathĩ-inĩ kĩu, tondũ ihinda rĩakwa rĩtirĩ rĩrakinya.”
9  Kwoguo thutha wa kũmeera maũndũ macio, agĩtigwo kũu Galili.
10  No rĩrĩa ariũ a nyina maambatire magĩthiĩ gĩathĩ-inĩ, o nake akĩambata atekũmenyeka, agĩthiĩ na hitho.
11  Ayahudi magĩkĩambĩrĩria kũmũcaria kũu gĩathĩ-inĩ makĩũragia: “Mũndũ ũcio arĩ kũ?”
12  Nakĩo kĩrĩndĩ gĩkĩambĩrĩria kũheehanĩrĩra ũhoro ũmwĩgiĩ. Amwe makoiga: “Nĩ mũndũ mwega.” Angĩ nao makoiga: “Ti mwega. Nĩ ahĩtithagia kĩrĩndĩ.”
13  No gũtirĩ mũndũ o na ũmwe ũngĩaririe ũhoro wake mbere ya andũ nĩ ũndũ wa gwĩtigĩra Ayahudi.
14  Rĩrĩa gĩathĩ gĩakinyire gatagatĩ, Jesu akĩambata agĩthiĩ hekarũ-inĩ na akĩambĩrĩria kũrutana.
15  Nao Ayahudi makĩgega makĩũrania: “Gũthiĩte atĩa mũndũ ũyũ agakorũo na ũũgĩ ta ũyũ wa Maandĩko na ndarĩ cukuru athiĩte?”
16  Jesu akĩmacokeria akĩmeera: “Maũndũ marĩa ndutanaga ti makwa, ĩndĩ moimĩte kũrĩ ũrĩa wandũmire.
17  Mũndũ o wothe angĩĩrirĩria gwĩka wendi wa Ũcio, no amenye kana ũrutani ũcio uumĩte kwĩ Ngai kana ndĩraria maũndũ marĩa ndĩĩrĩte.
18  Ũrĩa wothe waragia maũndũ eĩrĩte we mwene nĩ gwĩcarĩria ecaragĩria rũgooco; ĩndĩ ũrĩa wothe ũcaragia kũgoocithia ũrĩa wamũtũmire, ũcio nĩ wa ma na ndarĩ ũndũ ũtarĩ wa ũthingu thĩinĩ wake.
19  Githĩ Musa ndaamũheire Watho? No gũtirĩ o na ũmwe wanyu wathĩkagĩra Watho ũcio. Mũrenda kũnjũraga nĩkĩ?”
20  Kĩrĩndĩ gĩkĩmũcokeria: “Ũrĩ na ndaimono wee, nũũ ũrenda gũkũũraga?”
21  Nake Jesu akĩmacokeria: “Ndekire gĩĩko o kĩmwe inyuothe mũkĩgega.
22  Musa aamũheire watho wĩgiĩ irua—ti atĩ woimanĩte na Musa, ĩndĩ woimĩte kũrĩ maithe ma tene—na nĩ mũruithanagia mũthenya wa thabatũ.
23  Angĩkorũo mũndũ no aruithio mũthenya wa thabatũ atĩ nĩguo Watho wa Musa ndũkoinwo-rĩ, mũrakĩndakarĩra na marũrũ maingĩ ũguo nĩkĩ atĩ tondũ nĩ ndahonirie mũndũ mũthenya wa thabatũ?
24  Tigai gũtuanagĩra na maũndũ marĩa monekaga na maitho, ĩndĩ tuanagĩrai na ũthingu.”
25  Nao aikari amwe a Jerusalemu makĩambĩrĩria kuuga: “Githĩ ũyũ tiwe mũndũ ũrĩa marenda kũũraga?
26  Atĩrĩrĩ, rĩu araria mbere ya andũ, na gũtirĩ ũndũ maramwĩra. Kaĩ atongoria mamenyete kũna atĩ ũyũ nĩwe Kristo?
27  Ngũrani na ũguo-rĩ, nĩ tũĩ kũrĩa mũndũ ũyũ oimĩte; ĩndĩ rĩrĩa Kristo agooka, gũtirĩ mũndũ o na ũmwe ũkaamenya kũrĩa agaakorũo oimĩte.”
28  Na rĩrĩa Jesu aarutanaga thĩinĩ wa hekarũ, akĩanĩrĩra akiuga: “Nĩ mũnjũĩ na nĩ mũĩ kũrĩa nyumĩte. Na ndiũkĩte ndĩĩtũmĩte niĩ mwene, ĩndĩ Ũrĩa ũndũmĩte nĩ wa ma, na inyuĩ mũtimũĩ.
29  Ũcio nĩ ndĩmũĩ, tondũ niĩ njũkĩte ndũmĩtwo Nĩwe ndĩmũrũgamĩrĩre.”
30  Nĩ ũndũ ũcio makĩambĩrĩria gũcaria ũrĩa mekũmũnyita, no gũtirĩ mũndũ o na ũmwe wamũhutirie, tondũ ihinda rĩake rĩtiarĩ ikinyu.
31  No rĩrĩ, andũ aingĩ thĩinĩ wa kĩrĩndĩ nĩ maamwĩtĩkirie, na nĩ mooranagia: “Rĩrĩa Kristo agooka-rĩ, no anga akaaringa ciama nyingĩ gũkĩra iria mũndũ ũyũ aringĩte?”
32  Afarisai makĩigua kĩrĩndĩ gĩkĩng’ung’ua maũndũ macio mamwĩgiĩ, na anene a athĩnjĩri-Ngai na Afarisai magĩtũma thigari ikamũnyite.
33  Hĩndĩ ĩyo Jesu akiuga atĩrĩ: “Ngũkorũo hamwe na inyuĩ kahinda kangĩ o kanini itanathiĩ kũrĩ Ũrĩa wandũmire.
34  Nĩ mũkaanjaria no mũtikanyona, na kũrĩa ngaakorũo mũtikahota gũka.”
35  Nĩ ũndũ ũcio, Ayahudi makĩũrania ũũ: “Mũndũ ũyũ kaĩ arabanga gũthiĩ kũ gũkũ tũtakamuona? Hihi arabanga gũthiĩ kũrĩ Ayahudi arĩa mahurunjũkĩte kwa Angiriki akarute Angiriki?
36  Arenda kuuga atĩa akiuga, ‘Nĩ mũkaanjaria no mũtikanyona, na kũrĩa ngaakorũo mũtikahota gũka’?”
37  Mũthenya wa mũico, ũrĩa warĩ mũthenya mũnene wa gĩathĩ, Jesu akĩrũgama akĩanĩrĩra: “Angĩkorũo nĩ harĩ mũndũ o na ũmwe mũnyotu, nĩ oke kũrĩ niĩ anyue maĩ.
38  Mũndũ o wothe ũkũgĩa na wĩtĩkio harĩ niĩ, o ta ũrĩa rĩandĩko riugĩte: ‘Tũrũũĩ twa maĩ ma muoyo tũrĩthereraga kuuma thĩinĩ wake.’”
39  O na kũrĩ ũguo, aaragia ũhoro wa roho, o ũrĩa andũ arĩa maarĩ na wĩtĩkio harĩ we maarĩ hakuhĩ kwamũkĩra; nĩ gũkorũo gũkinyĩria hĩndĩ ĩyo matiaheetwo roho, tondũ Jesu ndaakoretwo atũũgĩrĩtio.
40  Amwe arĩa maaiguire ũhoro ũcio thĩinĩ wa kĩrĩndĩ makĩambĩrĩria kuuga: “Ũyũ kũna nĩwe Mũnabii.”
41  Angĩ nao mooigaga: “Ũyũ nĩwe Kristo.” No amwe makoiga: “Kristo ndaarĩ oke kuuma Galili, kana tiguo?
42  Githĩ rĩandĩko rĩtiugĩte atĩ Kristo akooima rũciaro-inĩ rwa Daudi, na oime Bethilehemu, gĩcagi kĩrĩa Daudi aaikaraga?”
43  Kwoguo gũkĩgĩa na ngayũkano gatagatĩ-inĩ ga kĩrĩndĩ nĩ ũndũ wake.
44  O na kũrĩ ũguo amwe ao nĩ meendaga kũmũnyita, no gũtirĩ o na ũmwe wamũhutirie.
45  Nacio thigari igĩcoka kũrĩ anene a athĩnjĩri-Ngai na Afarisai, nao Afarisai magĩciũria atĩrĩ: “Mwaga kũmũreehe nĩkĩ?”
46  Thigari igĩcokia: “Gũtirĩ mũndũ ũrĩ waria take.”
47  Nao Afarisai magĩciũria atĩrĩ: “Kaĩ o na inyuĩ mũhĩtithirio?
48  Gũtirĩ mũtongoria o na ũmwe kana Mũfarisai ũgĩĩte na wĩtĩkio harĩ we, kana tiguo?
49  No kĩrĩndĩ gĩkĩ gĩtoĩ Watho nĩ kĩrume.”
50  Nikodemo, ũrĩa wathiĩte kũrĩ we mbere ĩyo na aarĩ ũmwe wao, akĩmeera:
51  “Watho witũ ndũtuagĩra mũndũ atambĩte gũthikĩrĩrio nĩguo kũmenyeke maũndũ marĩa areka, kana tiguo?”
52  Nao makĩmũcokeria makĩmwĩra: “Kaĩ wee nawe uumĩte Galili? Ta tuĩria wone atĩ gũtirĩ mũnabii ũkooima Galili.”
6  Thutha wa maũndũ macio Jesu akĩringa Iria rĩa Galili, na norĩo rĩtagwo rĩa Tiberia.
2  Na andũ aingĩ nĩ maathiaga mamuumĩte thutha, tondũ nĩ moonaga ciama iria aaringaga akĩhonia arwaru.
3  Nĩ ũndũ ũcio Jesu akĩambata kĩrĩma-inĩ agĩikara thĩ hau hamwe na arutwo ake.
4  Hĩndĩ ĩyo Pasaka, o yo gĩathĩ kĩa Ayahudi, nĩ yakuhĩrĩirie.
5  Rĩrĩa Jesu aatiirire maitho akĩona andũ aingĩ magĩũka harĩ we, akĩũria Filipu: “Tũkũgũra mĩgate kũ nĩguo andũ aya marĩe?”
6  No ooririe ũguo amũgerie, nĩ gũkorũo nĩ aamenyaga ũrĩa eendaga gwĩka.
7  Filipu akĩmũcokeria atĩrĩ: “Mĩgate ya dinari magana merĩ ndĩngĩmaigana o mũndũ na arĩ kenyũ kanini.”
8  Ũmwe wa arutwo ake wetagwo Andrea mũrũ wa nyina na Simoni Petero, akĩmwĩra ũũ:
9  “Haha harĩ na kahĩĩ karĩ na mĩgate ĩtano ya cairi na tũthamaki twĩrĩ tũnini. No icio nĩ kĩĩ harĩ kĩrĩndĩ kĩnene ũũ?”
10  Nake Jesu akiuga: “Ĩrai andũ maikare thĩ.” Na tondũ kũu kwarĩ na nyeki nyingĩ mũno, andũ magĩikara thĩ, na arũme maarĩ ta 5,000.
11  Jesu akĩoya mĩgate ĩyo, na thutha wa gũcokia ngatho akĩmĩgayania kũrĩ arĩa maaikarĩte thĩ; na noguo eekire na tũthamaki tũu, nao makĩrĩa makĩhũna.
12  Na rĩrĩa maarĩire makĩigania, akĩra arutwo ake ũũ: “Cokanĩrĩriai cienyũ iria ciatigara, nĩguo hatikagĩe kĩndũ o na kĩmwe gĩkũũra.”
13  Nĩ ũndũ ũcio magĩcokanĩrĩria cienyũ iria ciatigirio nĩ arĩa maarĩte mĩgate ĩyo ĩtano ya cairi, ikĩiyũra ikabu 12.
14  Hĩndĩ ĩrĩa andũ acio moonire kĩama kĩrĩa aaringire, makĩambĩrĩria kuuga: “Hatarĩ nganja ũyũ nĩwe Mũnabii ũrĩa weranĩirũo atĩ nĩ agooka gũkũ thĩ.”
15  Nake Jesu, rĩrĩa aamenyire atĩ meendaga gũka mamũnyite nĩguo mamũtue mũthamaki, akĩũra o rĩngĩ agĩthiĩ kĩrĩma-inĩ arĩ wiki.
16  Na gwakinya hwaĩ-inĩ, arutwo ake magĩikũrũka iria-inĩ,
17  makĩingĩra gatarũ, makĩringa iria marorete Kaperinaumu. Gũkinyĩria hĩndĩ ĩyo, nduma nĩ yaingĩrĩte na Jesu ndookĩte kũrĩ o.
18  Ningĩ iria rĩkĩambĩrĩria kũgĩa na makũmbĩ, tondũ kwarĩ na rũhuho rũnene rwahurutanaga.
19  O na kũrĩ ũguo, rĩrĩa maakoretwo mathiĩte mairo ta ithatũ kana inya, makĩona Jesu agereire maĩ igũrũ o agĩkuhagĩrĩria gatarũ, nao magĩĩtigĩra.
20  No we akĩmeera: “Nĩ niĩ, mũtigetigĩre!”
21  Nao magĩgĩtĩkĩra aingĩre thĩinĩ wa gatarũ, na hĩndĩ o ĩyo gatarũ gagĩkinya thĩ nyũmũ kũrĩa maathiaga.
22  Mũthenya ũyũ ũngĩ kĩrĩndĩ kĩrĩa kĩarĩ mwena ũcio ũngĩ wa iria gĩkĩona atĩ hatiarĩ na gatarũ kangĩ tiga o kamwe kanini, na atĩ Jesu ndaatonyete gatarũ-inĩ kau hamwe na arutwo ake, ĩndĩ arutwo maathiĩte marĩ oiki.
23  No rĩrĩ, tũtarũ twa kuuma Tiberia tũgĩkinya hakuhĩ na harĩa maarĩĩrĩire mĩgate thutha wa Mwathani gũcokia ngatho.
24  Kwoguo rĩrĩa moonire atĩ Jesu na arutwo ake matiarĩ hau, makĩingĩra tũtarũ-inĩ tũu magĩthiĩ Kaperinaumu gũcaria Jesu.
25  Rĩrĩa maamuonire mũrĩmo ũcio ũngĩ wa iria, makĩmũũria: “Rabii, ũkinyire gũkũ rĩ?”
26  Jesu akĩmeera: “Ngũmwĩra atĩrĩ o ma o ma, mũtiranjaria tondũ wa ciama iria mũronire, ĩndĩ nĩ ũndũ nĩ mũraarĩire mĩgate mũrahũna.
27  Mũtikarutagĩre wĩra irio iria ithũkaga, ĩndĩ rutagĩrai wĩra irio iria itũũraga nĩ ũndũ wa muoyo wa tene na tene, iria Mũrũ wa mũndũ ekũmũhe; nĩ gũkorũo Awa, Ngai we mwene, nĩ amwĩkĩrĩte mũhũũri wa kuonania nĩ amwĩtĩkĩrĩte.”
28  Nĩ ũndũ ũcio makĩmũũria: “Twagĩrĩirũo gwĩka atĩa nĩguo tũrute mawĩra ma Ngai?”
29  Jesu akĩmacokeria atĩrĩ: “Ũyũ nĩguo wĩra wa Ngai, atĩ muonanie wĩtĩkio harĩ ũrĩa aatũmire.”
30  Nao makĩmũũria ũũ: “Nĩ kĩama kĩrĩkũ ũkũringa tuone nĩguo tũgwĩtĩkie? Nĩ ũndũ ũrĩkũ ũgwĩka?
31  Maithe maitũ ma tene maarĩire maana werũ-inĩ, o ta ũrĩa kwandĩkĩtwo atĩrĩ: ‘Nĩ aamaheire mũgate kuuma igũrũ marĩe.’”
32  Jesu agĩcoka akĩmeera ũũ: “Ngũmwĩra atĩrĩ na ma, Musa ndaamũheire mũgate kuuma igũrũ, ĩndĩ Awa amũheete mũgate ũrĩa wa ma kuuma igũrũ.
33  Tondũ mũgate wa Ngai nĩ mũndũ ũrĩa ũikũrũkĩte kuuma igũrũ kũhe kĩrĩndĩ gĩa gũkũ thĩ muoyo.”
34  Nao makĩmwĩra: “Mwathani, tũheage mũgate ũcio hingo ciothe.”
35  Jesu akĩmeera: “Nĩ niĩ mũgate wa muoyo. Mũndũ o wothe ũũkaga kũrĩ niĩ ndarĩ hĩndĩ akaahũta, nake ũrĩa wothe wonanagia wĩtĩkio harĩ niĩ ndarĩ hĩndĩ akaanyota.
36  No o ta ũrĩa ndamwĩra, o na nĩ mũnyonete ĩndĩ mũtirĩ mũretĩkia.
37  Arĩa othe heagwo nĩ Awa nĩ marĩũkaga kũrĩ niĩ, na ndirĩ hĩndĩ ngaaingata ũrĩa ũrĩũkaga kũrĩ niĩ;
38  tondũ ndiumĩte igũrũ ngoka gwĩka wendi wakwa niĩ mwene, ĩndĩ nĩ gwĩka wendi wa ũrĩa wandũmire.
39  Ũyũ nĩguo wendi wa ũrĩa wandũmire, atĩ hatikagĩe mũndũ o na ũmwe ũkũũra harĩ arĩa othe aheete, no atĩ ngaamariũkia mũthenya wa mũthia.
40  Nĩ gũkorũo ũyũ nĩguo wendi wa Awa, atĩ mũndũ o wothe ũkũũranaga Mũriũ na akonania wĩtĩkio harĩ we agĩe na muoyo wa tene na tene, na nĩ ngaamũriũkia mũthenya wa mũthia.”
41  Nao Ayahudi makĩambĩrĩria kũng’ung’ua nĩ ũndũ wake tondũ nĩ ooigĩte: “Nĩ niĩ mũgate ũrĩa waikũrũkire kuuma igũrũ.”
42  Na makĩambĩrĩria kuuga ũũ: “Githĩ ũyũ ti Jesu mũrũ wa Jusufu, na ithe na nyina githĩ tũtimoĩ? Rĩu aroiga atĩa atĩ, ‘Niĩ ndaikũrũkire kuuma igũrũ’?”
43  Nake Jesu akĩmacokeria akĩmeera: “Tigai kũng’ung’ua gatagatĩ-inĩ kanyu.
44  Gũtirĩ mũndũ ũngĩũka kũrĩ niĩ atagucĩrĩirio nĩ Awa ũrĩa wandũmire na nĩ ngaamũriũkia mũthenya wa mũthia.
45  Nĩ kwandĩke ũũ maandĩko-inĩ ma Anabii: ‘Andũ othe nĩ makaarutwo nĩ Jehova.’ Mũndũ o wothe ũthikĩrĩirie Awa na akeruta nĩ okaga kũrĩ niĩ.
46  Ti atĩ nĩ kũrĩ mũndũ wonete Awa, tiga o ũrĩa uumĩte kũrĩ Ngai; ũcio nĩ onete Awa.
47  Ngũmwĩra atĩrĩ o ma o ma, mũndũ o wothe wĩtĩkagia, arĩ na muoyo wa tene na tene.
48  “Nĩ niĩ mũgate wa muoyo.
49  Maithe manyu ma tene maarĩire maana werũ-inĩ ĩndĩ nĩ maakuire.
50  Ũyũ nĩguo mũgate ũrĩa ũikũrũkĩte kuuma igũrũ nĩguo mũndũ o wothe aũrĩa ndagakue.
51  Nĩ niĩ mũgate ũrĩa ũrĩ muoyo waikũrũkire kuuma igũrũ. Mũndũ o wothe angĩrĩa mũgate ũyũ egũtũũra tene na tene; na ũrĩa kũrĩ nĩ atĩ, mũgate ũrĩa ngũheana nĩ mwĩrĩ wakwa nĩ ũndũ wa muoyo wa kĩrĩndĩ gĩa gũkũ thĩ.”
52  Nao Ayahudi makĩambĩrĩria gũkararania o ene makiugaga: “Mũndũ ũyũ angĩtũhe atĩa mwĩrĩ wake tũrĩe?”
53  Nĩ ũndũ ũcio Jesu akĩmeera: “Ngũmwĩra atĩrĩ o ma o ma, mũngĩaga kũrĩa mwĩrĩ wa Mũrũ wa mũndũ na kũnyua thakame yake, mũtingĩgĩa na muoyo thĩinĩ wanyu.
54  Mũndũ o wothe ũrĩaga mwĩrĩ wakwa na akanyua thakame yakwa, arĩ na muoyo wa tene na tene, na nĩ ngaamũriũkia mũthenya wa mũthia;
55  nĩ gũkorũo mwĩrĩ wakwa nĩ irio cia ma na thakame yakwa nĩ kĩndũ kĩa ma gĩa kũnyuo.
56  Mũndũ o wothe ũrĩaga mwĩrĩ wakwa na akanyua thakame yakwa atũũraga arĩ na ũiguano na niĩ, na niĩ ngatũũra ndĩ na ũiguano nake.
57  O ta ũrĩa Awa ũrĩa ũtũũraga muoyo aandũmire na ndũũraga nĩ ũndũ wa Awa, noguo mũndũ o wothe ũrĩaga mwĩrĩ wakwa agaatũũra nĩ ũndũ wakwa.
58  Ũyũ nĩguo mũgate ũrĩa waikũrũkire kuuma igũrũ. Ti ta hĩndĩ ĩrĩa maithe manyu ma tene maarĩire na no maakuire. Mũndũ o wothe ũrĩaga mũgate ũyũ egũtũũra tene na tene.”
59  Ooigire maũndũ macio hĩndĩ ĩrĩa aarutanaga thĩinĩ wa thunagogi ĩmwe kũu Kaperinaumu.
60  Rĩrĩa arutwo ake aingĩ maaiguire maũndũ macio, makiuga: “Ũhoro ũcio nĩ wa kũmakania; nũũ ũngĩũthikĩrĩria?”
61  No rĩrĩa Jesu aamenyire atĩ arutwo ake nĩ maang’ung’uaga nĩ ũndũ wa ũhoro ũcio-rĩ, akĩmoria: “Kaĩ ũhoro ũcio ũramũhĩnga?
62  Ĩ mũngĩkĩona Mũrũ wa mũndũ akĩambata athiĩte kũrĩa aatũũraga tene?
63  Roho nĩguo ũheanaga muoyo; mwĩrĩ ndũrĩ kĩene o na hanini. Maũndũ macio ndamwĩra-rĩ, nĩ roho na nĩ muoyo.
64  No nĩ harĩ na amwe anyu matetĩkagia.” Nĩ gũkorũo Jesu nĩ aamenyaga kuuma o kĩambĩrĩria arĩa mateetĩkagia na mũndũ ũrĩa ũngĩkamũkunyanĩra.
65  Agĩthiĩ na mbere kuuga: “Nĩkĩo ndamwĩra atĩ gũtirĩ mũndũ o na ũmwe ũngĩũka kũrĩ niĩ, tiga etĩkĩririo nĩ Awa.”
66  Nĩ ũndũ ũcio arutwo ake aingĩ magĩcokerera maũndũ marĩa maatigĩte na matiatwaranire nake rĩngĩ.
67  Kwoguo Jesu akĩũria arĩa Ikũmi na Erĩ atĩrĩ: “Hihi o na inyuĩ nĩ mũkwenda gũthiĩ?”
68  Simoni Petero akĩmũcokeria ũũ: “Mwathani, tũgũgĩthiĩ kũrĩ ũ? Wee ũrĩ na ciugo cia muoyo wa tene na tene.
69  Nĩ twĩtĩkĩtie na tũkamenya atĩ wee nĩwe Ũrĩa Mũtheru wa Ngai.”
70  Jesu akĩmacokeria atĩrĩ: “Githĩ ti niĩ ndamũthuurire inyuĩ ikũmi na erĩ? No ũmwe wanyu nĩ mũcambania.”
71  Ũrĩa kũrĩ nĩ atĩ, aaragia ũhoro wa Judasi mũrũ wa Simoni Mũisikariota, nĩ gũkorũo nĩ aacokire akĩmũkunyanĩra, o na gũtuĩka aarĩ ũmwe wa arĩa Ikũmi na Erĩ.
21  Thutha ũcio Jesu akĩĩyonithania rĩngĩ kũrĩ arutwo ake Iria-inĩ rĩa Tiberia. Eeyonithanirie na njĩra ĩno.
2  Simoni Petero, Toma (ũrĩa wetagwo Wa-mahatha), Nathanieli wa kuuma Kana ya Galili, ariũ a Zebedi, na arutwo angĩ ake erĩ maarĩ hamwe.
3  Simoni Petero akĩmeera: “Ndathiĩ gũtega thamaki.” Nao makĩmwĩra: “Tũgũthiĩ nawe.” Makiumagara na makĩingĩra gatarũ, ĩndĩ ũtukũ ũcio gũtirĩ kĩndũ maanyitire.
4  No rĩrĩa gwathererũkaga, Jesu akĩrũgama rũteere-inĩ rwa iria, no arutwo acio matiamenyaga atĩ nĩ Jesu.
5  Jesu akĩmoria: “Ciana ici, hihi mũrĩ na kĩndũ gĩa kũrĩa?” Makĩmũcokeria: “Aca!”
6  Nake akĩmeera: “Ikiai neti mwena wa ũrĩo wa gatarũ na nĩ mũkũnyita kĩndũ.” Kwoguo magĩikia neti, no matiahotire kũmĩgucia nĩ ũndũ wa ũrĩa thamaki ciarĩ nyingĩ.
7  Nake mũrutwo ũrĩa weendetwo nĩ Jesu akĩra Petero ũũ: “Nĩ Mwathani!” Rĩrĩa Simoni Petero aaiguire atĩ nĩ Mwathani, agĩĩkĩra nguo yake ya igũrũ, tondũ aarĩ njaga, na akĩrũga iria-inĩ.
8  No arutwo acio angĩ magĩũka na gatarũ, magucĩtie neti ĩyo yaiyũrĩte thamaki, tondũ matiarĩ kũraihu na thĩ nyũmũ, maarĩ ta fiti 300.
9  Rĩrĩa maakinyire rũteere-inĩ rwa iria, makĩona mwaki wa makara na thamaki cigĩrĩirũo igũrũ rĩaguo na hau haarĩ na mũgate.
10  Jesu akĩmeera atĩrĩ: “Rehei thamaki imwe harĩ icio mwanyita.”
11  Nĩ ũndũ ũcio Simoni Petero agĩtonya gatarũ-inĩ na akĩgucia neti ĩyo yaiyũire thamaki nene 153, akĩmiumĩria rũteere-inĩ rwa iria. O na irĩ nyingĩ ũguo, neti ĩyo ndĩatuĩkangire.
12  Jesu akĩmeera: “Ũkai mwĩgagũre.” Na gũtirĩ mũrutwo o na ũmwe warĩ na ũmĩrĩru wa kũmũũria: “Wee nĩwe ũ?” tondũ nĩ maamenyaga nĩ Mwathani.
13  Jesu akĩoya mũgate na akĩmanengera, agĩcoka agĩka o taguo na thamaki.
14  Rĩu nĩrĩo rĩarĩ riita rĩa gatatũ Jesu kuumĩrĩra arutwo ake thutha wa kũriũka kuuma kũrĩ arĩa akuũ.
15  Marĩkia kwĩgagũra, Jesu akĩũria Simoni Petero: “Simoni mũrũ wa Johana, nĩ ũnyendete gũkĩra ici?” Petero akĩmũcokeria: “Ĩĩ nĩ ngwendete Mwathani, wee nĩ ũĩ nĩ ngwendete.” Akĩmwĩra: “Heaga tũgondu twakwa gĩa kũrĩa.”
16  Ningĩ akĩmũũria riita rĩa kerĩ: “Simoni mũrũ wa Johana, nĩ ũnyendete?” Agĩcokia: “Ĩĩ nĩ ngwendete Mwathani, wee nĩ ũĩ nĩ ngwendete.” Akĩmwĩra: “Rĩithagia tũgondu twakwa.”
17  Ningĩ akĩmũũria riita rĩa gatatũ: “Simoni mũrũ wa Johana, nĩ ũnyendete?” Petero akĩigua ũũru nĩ ũndũ wa kũũrio riita rĩa gatatũ: “Nĩ ũnyendete?” Nĩ ũndũ ũcio akĩmwĩra atĩrĩ: “Mwathani, wee nĩ ũĩ maũndũ mothe; nĩ ũĩ nĩ ngwendete.” Jesu akĩmwĩra: “Heaga tũgondu twakwa gĩa kũrĩa.
18  Ngũkwĩra atĩrĩ o ma o ma, rĩrĩa warĩ mũnyinyi, nĩwe weĩkĩraga nguo na ũgathiĩ kũrĩa ũkwenda. No wakũra, ũgaatambũrũkagia moko mũndũ ũngĩ agagwĩkĩra nguo agacoka agagũtwara kũrĩa ũtarenda.”
19  Ooigire ũguo kuonania nĩ gĩkuũ kĩa mũthemba ũrĩkũ angĩagoocithirie Ngai nakĩo. Arĩkia kuuga ũguo, akĩmwĩra: “Thiĩ na mbere kũnũmĩrĩra.”
20  Petero akĩĩhũgũra akĩona mũrutwo ũrĩa weendetwo nĩ Jesu amarũmĩrĩire, ũrĩa hĩndĩ ya irio cia hwaĩ-inĩ wetiiranĩtie gĩthũri-inĩ kĩa Jesu na akĩmũũria: “Mwathani, nũũ ũgũgũkunyanĩra?”
21  Kwoguo rĩrĩa oonire mũrutwo ũcio, Petero akĩũria Jesu: “Mwathani, ĩ nake mũndũ ũyũ?”
22  Jesu akĩmwĩra: “Angĩkorũo nĩ wendi wakwa aikare nginya ngaacoka-rĩ, ũndũ ũcio ũragũthĩnia nĩkĩ? Wee thiĩ na mbere kũnũmĩrĩra.”
23  Nĩ ũndũ ũcio ũhoro ũkĩhunja kũrĩ ariũ a Ithe witũ atĩ mũrutwo ũcio ndangĩakuire. No rĩrĩ, Jesu ndaamwĩrĩte atĩ ndangĩakuire, ĩndĩ ooigĩte: “Angĩkorũo nĩ wendi wakwa aikare nginya ngaacoka-rĩ, ũndũ ũcio ũragũthĩnia nĩkĩ?”
24  Ũcio nĩwe mũrutwo ũrĩa ũheanĩte ũira wĩgiĩ maũndũ macio na no we waandĩkire maũndũ macio, na nĩ tũĩ atĩ ũira wake nĩ wa ma.
25  Ningĩ, nĩ kũrĩ maũndũ mangĩ maingĩ Jesu eekire, marĩa korũo nĩ maandĩkirũo mothe, ngwĩciria thĩ ndĩngĩaiganĩrire ikũnjo iria ingĩaandĩkirũo.
13  Na rĩrĩ, tondũ Jesu nĩ aamenyaga o mbere ya gĩathĩ gĩa Pasaka atĩ ihinda rĩake rĩa kuuma thĩ ĩno athiĩ kũrĩ Ithe nĩ rĩakinyĩte, na tondũ nĩ aakoretwo endete arũmĩrĩri ake arĩa maarĩ thĩinĩ wa thĩ, akĩmenda o nginya mũthia.
2  Na rĩrĩa maarĩaga irio cia hwaĩ-inĩ, Mũcukani nĩ aarĩkĩtie gwĩkĩra ngoro-inĩ ya Judasi Mũisikariota, mũrũ wa Simoni, rĩciria rĩa gũkunyanĩra Jesu.
3  Tondũ Jesu nĩ aamenyaga atĩ Ithe nĩ aamũheete indo ciothe na atĩ ooimĩte kũrĩ Ngai na aarĩ hakuhĩ gũcoka kũrĩ Ngai,
4  agĩũkĩra kuuma harĩa maarĩagĩra irio cia hwaĩ-inĩ na akĩruta nguo ciake cia igũrũ. Akĩoya taurũ, akĩĩyoha njohero.
5  Agĩcoka agĩĩkĩra maĩ kĩraĩ-inĩ na akĩambĩrĩria gũthambia arutwo magũrũ na kũmagiria na taurũ ĩyo eeyohete.
6  Agĩgĩkinya harĩ Simoni Petero. Nake Petero akĩmũũria atĩrĩ: “Mwathani, ũrenda gũũthambia magũrũ?”
7  Jesu akĩmũcokeria ũũ: “Ũndũ ũyũ ndĩreka ndũrataũkĩrũo nĩguo rĩu, ĩndĩ ũgaataũkĩrũo thutha wa maũndũ maya.”
8  Petero akĩmwĩra: “Gũtirĩ hĩndĩ niĩ ũngĩthambia magũrũ.” Nake Jesu akĩmũcokeria: “Itangĩgũthambia, ndũrĩ ngwatanĩro hamwe na niĩ.”
9  Nake Simoni Petero akĩmwĩra: “Mwathani, ndũgathambie o magũrũ moiki ĩndĩ thambia nginya moko na mũtwe.”
10  Jesu akĩmwĩra: “Mũndũ o wothe ũrĩa wĩthambĩte ndabataraga gũthambio makĩria ma magũrũ tondũ akoragwo atherete biũ. Na inyuĩ mũrĩ atheru, ĩndĩ ti inyuothe.”
11  Nĩ aamenyaga mũndũ ũrĩa warĩ hakuhĩ kũmũkunyanĩra. Nĩkĩo ooigire ũũ: “Ti inyuothe atheru.”
12  Na rĩrĩa aarĩkirie kũmathambia magũrũ na gwĩkĩra nguo ciake cia igũrũ, agĩcoka metha-inĩ akĩmoria: “Hihi nĩ mwataũkĩrũo nĩ ũguo ndeka?
13  Mũnjĩtaga ‘Mũrutani’ na ‘Mwathani,’ na mũtikoragwo mũhĩtĩtie, tondũ ũguo nĩguo ndariĩ.
14  Kwoguo, angĩkorũo niĩ Mwathani na Mũrutani wanyu nĩ ndamũthambia magũrũ-rĩ, o na inyuĩ nĩ mwagĩrĩirũo gũthambanagia magũrũ.
15  Nĩ gũkorũo nĩ kĩonereria ndamũigĩra, atĩ o ta ũguo ndeka harĩ inyuĩ, o na inyuĩ mwĩkage ũguo.
16  Ngũmwĩra atĩrĩ o ma o ma, ngombo ti nene gũkĩra mwathi wayo, o nake ũrĩa ũtũmĩtwo ti mũnene gũkĩra ũrĩa ũmũtũmĩte.
17  Angĩkorũo nĩ mũĩ maũndũ macio-rĩ, gũkena nĩ inyuĩ mũngĩmekaga.
18  Ndiraria ũhoro wanyu inyuothe; nĩ njũĩ arĩa thuurĩte. No rĩrĩ, gũgũtuĩka ũguo nĩgetha rĩandĩko rĩrĩ rĩhinge: ‘Ũrĩa ũrarĩaga mũgate wakwa nĩ angarũrũkĩte.’
19  Ndĩramwĩra o mbere ũndũ ũcio ũtanekĩka, nĩguo rĩrĩa ũgeekĩka mũgeetĩkia atĩ niĩ nĩ niĩ we.
20  Ngũmwĩra atĩrĩ o ma o ma, ũrĩa wothe wamũkagĩra mũndũ o wothe ndũmĩte nĩ anyamũkagĩra o na niĩ, na ũrĩa wothe ũnyamũkagĩra amũkagĩra nginya Ũrĩa wandũmire.”
21  Jesu arĩkia kuuga maũndũ macio, agĩtangĩka mũno, na akĩruta ũira akiuga: “Ngũmwĩra atĩrĩ o ma o ma, ũmwe wanyu nĩ ekũngunyanĩra.”
22  Arutwo makĩambĩrĩria kũrorana, marigĩtwo nĩ ũrĩkũ aaragia ũhoro wake.
23  Mũrutwo ũmwe ũrĩa Jesu eendete, aaikarĩte thĩ hakuhĩ na Jesu.
24  Nĩ ũndũ ũcio Simoni Petero akĩmũheneria akĩmwĩra: “Twĩre araria ũhoro wa ũ.”
25  Nĩ ũndũ ũcio mũrutwo ũcio agĩĩtiirania gĩthũri-inĩ kĩa Jesu akĩmũũria: “Mwathani, twĩre nũũ?”
26  Jesu akĩmũcokeria: “Nĩ ũrĩa ngũhe kĩenyũ kĩa mũgate kĩrĩa ngũrikia mbakũri-inĩ.” Nĩ ũndũ ũcio rĩrĩa aarikirie mũgate mbakũri-inĩ, akĩwoya na akĩũnengera Judasi, mũrũ wa Simoni Mũisikariota.
27  Thutha wa Judasi kuoya kĩenyũ kĩu kĩa mũgate, Shaitani akĩingĩra thĩinĩ wake. Nĩ ũndũ ũcio Jesu akĩmwĩra: “Ũndũ ũrĩa ũreka, wĩke na ihenya makĩria.”
28  No rĩrĩ, gũtirĩ o na ũmwe wa arĩa maaikarĩte thĩ metha-inĩ wamenyire kĩrĩa gĩatũmire amwĩre ũguo.
29  Amwe o na meeciragia atĩ tondũ Judasi nĩwe warĩ na ithandũkũ rĩa mbeca-rĩ, Jesu aamwĩraga, “Gũra kĩrĩa tũrabatara nĩ ũndũ wa gĩathĩ,” kana atĩ eeragwo ahe athĩni kĩndũ.
30  Arĩkia kwamũkĩra kĩenyũ kĩu kĩa mũgate, akiuma hĩndĩ o ĩyo kũrĩ ũtukũ.
31  Nĩ ũndũ ũcio, rĩrĩa aakorirũo oima, Jesu akiuga: “Rĩu Mũrũ wa mũndũ nĩ aragoocithio, na Ngai nĩ aragoocithio nĩ ũndũ wake.
32  Ngai we mwene nĩ ekũmũgoocithia, na ekũmũgoocithia o narua.
33  Twana tũtũ, ndĩ hamwe na inyuĩ ihinda inyinyi. Nĩ mũkaanjaria; na o ta ũrĩa nderire Ayahudi, o na inyuĩ ndĩramwĩra atĩrĩ, ‘Kũrĩa ndĩrathiĩ mũtingĩhota gũka.’
34  Ndĩramũhe rĩathani rĩerũ, atĩ mwendanage; o ta ũrĩa ndĩmwendete inyuĩ, o na inyuĩ endanagai inyuĩ ene.
35  Nĩ ũndũ ũcio andũ othe nĩ marĩmenyaga atĩ mũrĩ arutwo akwa—mwakorũo na wendo gatagatĩ-inĩ kanyu.”
36  Simoni Petero akĩmũũria: “Mwathani kaĩ ũrathiĩ kũ?” Jesu akĩmũcokeria: “Kũrĩa ndĩrathiĩ, ndũngĩhota kũnũmĩrĩra rĩu, no nĩ ũkaanũmĩrĩra thutha-inĩ.”
37  Petero akĩmwĩra: “Mwathani nĩ kĩĩ kĩngĩgiria ngũrũmĩrĩre rĩu? Nĩ ngũruta muoyo wakwa nĩ ũndũ waku.”
38  Jesu akĩmũũria: “Nĩ ũkũruta muoyo waku nĩ ũndũ wakwa? Ngũkwĩra atĩrĩ o ma o ma, ngũkũ ndĩgũkũga ũtanganĩte maita matatũ.”
14  “Mũtikareke ngoro cianyu itangĩke. Onaniai wĩtĩkio harĩ Ngai; ningĩ onaniai wĩtĩkio harĩ niĩ.
2  Thĩinĩ wa nyũmba ya Awa kũrĩ ciikaro nyingĩ. Gũtangĩrĩ ũguo, ingĩrĩ kũmwĩra, nĩ gũkorũo ndĩrathiĩ kũhaarĩria handũ nĩ ũndũ wanyu.
3  Ningĩ rĩrĩa ngaathiĩ na haarĩrie handũ nĩ ũndũ wanyu, nĩ ngooka rĩngĩ na ndĩmũgĩĩre, nĩguo harĩa ndĩ o na inyuĩ mũkoragwo ho.
4  Na kũrĩa ndĩrathiĩ nĩ mũĩ njĩra.”
5  Toma akĩmwĩra atĩrĩ: “Mwathani, ithuĩ tũtiũĩ kũrĩa ũrathiĩ. Tũngĩkĩmenya njĩra atĩa?”
6  Jesu akĩmwĩra: “Nĩ niĩ njĩra na nĩ niĩ ũhoro ũrĩa wa ma na nĩ niĩ muoyo. Gũtirĩ mũndũ ũũkaga kũrĩ Awa atagereire harĩ niĩ.
7  Korũo nĩ mũnjũĩ, nĩ mũngĩmenyete Awa o nake; kuuma rĩu nĩ mũmũĩ na nĩ mũmuonete.”
8  Filipu akĩmwĩra: “Mwathani, tuonie Awa, na nĩ tũkũiganĩra.”
9  Nake Jesu akĩmũũria atĩrĩ: “Filipu ndũrĩ ũrakinya kũũmenya o na thutha wa gũkorũo hamwe na inyuĩ ihinda iraya ũguo? Mũndũ o wothe ũnyonete nĩ onete Awa o nake. Nĩ kĩĩ gĩagĩtũma ũnjĩre, ‘Tuonie Awa’?
10  Kaĩ ũtetĩkĩtie atĩ ndĩ na ũiguano na Awa na atĩ Awa arĩ na ũiguano na niĩ? Maũndũ marĩa ndĩmwĩraga ndiaragia ndĩĩrĩte niĩ mwene, ĩndĩ Awa, ũrĩa ũtũũraga arĩ na ũiguano na niĩ nĩwe ũraruta mawĩra make.
11  Njĩtĩkiai ngiuga atĩ ndĩ na ũiguano na Awa nake Awa arĩ na ũiguano na niĩ; okorũo ti ũguo, mũgĩtĩkie tondũ wa maũndũ marĩa njĩkĩte.
12  Ngũmwĩra atĩrĩ o ma o ma, mũndũ o wothe wonanagia wĩtĩkio harĩ niĩ o nake nĩ arĩkaga maũndũ marĩa njĩkaga; na nĩ arĩkaga maũndũ manene gũkĩra maya, tondũ ndĩrathiĩ kũrĩ Awa.
13  Ningĩ ũndũ o wothe mũrĩhoyaga na rĩĩtwa rĩakwa, nĩ ndĩrĩmũhingagĩria, nĩguo Awa agoocithio kũgerera harĩ Mũriũ.
14  Mũngĩhoya ũndũ o wothe na rĩĩtwa rĩakwa, nĩ ndĩrĩmũhingagĩria.
15  “Angĩkorũo nĩ mũnyendete, nĩ mũrĩathĩkagĩra maathani makwa.
16  Na nĩ ngũhoya Awa na nĩ ekũmũhe mũteithia ũngĩ akoragwo hamwe na inyuĩ tene na tene,
17  roho wa ũhoro ũrĩa wa ma, ũrĩa thĩ ĩtangĩamũkĩra tondũ ndĩwonaga na ndĩũmenyaga. Inyuĩ nĩ mũĩ roho ũcio tondũ ũkoragwo hamwe na inyuĩ na ũrĩ thĩinĩ wanyu.
18  Ndikũmũtiga mũtariĩ ta ciana cia ndigwa. Nĩ ngũcoka kũrĩ inyuĩ.
19  Thutha wa kahinda kanini, thĩ ndĩkanyona rĩngĩ, no inyuĩ nĩ mũkaanyona tondũ ndĩ muoyo, na inyuĩ nĩ mũgaatũũra muoyo.
20  Mũthenya ũcio nĩ mũkaamenya atĩ ndĩ na ũiguano na Awa na inyuĩ mũrĩ na ũiguano na niĩ, na niĩ ndĩ na ũiguano na inyuĩ.
21  Mũndũ o wothe wĩtĩkagĩra maathani makwa na akamaathĩkĩra, ũcio nĩwe ũnyendete. Nake ũrĩa wothe ũnyendete nĩ arĩendagwo nĩ Awa, na niĩ nĩ ndĩrĩmwendaga na ngeyonithania wega harĩ we.”
22  Nake Judasi, no ti ũrĩa Mũisikariota, akĩmũũria atĩrĩ: “Mwathani, kaĩ gũthiĩte atĩa tondũ ũrenda kwĩyonithania wega harĩ ithuĩ no ti harĩ thĩ?”
23  Jesu akĩmũcokeria akĩmwĩra: “Mũndũ o wothe angĩkorũo nĩ anyendete, nĩ arĩathĩkagĩra kiugo gĩakwa, nake Awa nĩ ekũmwenda, na nĩ tũgũka harĩ we na tũikaranie nake.
24  Ũrĩa wothe ũtanyendete ndathĩkagĩra ciugo ciakwa. Kiugo kĩrĩa mũraigua ti gĩakwa, ĩndĩ nĩ kĩa Awa ũrĩa wandũmire.
25  “Ndĩmwĩrĩte maũndũ macio hĩndĩ ĩno ngoretwo hamwe na inyuĩ.
26  No mũteithia, roho mũtheru, ũrĩa Awa agaatũma na rĩĩtwa rĩakwa, nĩ ũkaamũruta maũndũ mothe na ũmũririkanie maũndũ mothe marĩa ndĩmwĩrĩte.
27  Ndamũtigĩra thayũ; ndamũhe thayũ wakwa. Ndinamũhe thayũ na njĩra ta ĩrĩa thĩ ĩũheanaga. Mũtikareke ngoro cianyu itangĩke o na kana itoorio nĩ guoya.
28  Nĩ mwaigua atĩ ndamwĩra, ‘nĩ gũthiĩ ngũthiĩ na nĩ ngũcoka kũrĩ inyuĩ.’ Mũngĩnyendete, nĩ mũngĩakena tondũ ndathiĩ kũrĩ Awa, nĩ gũkorũo Awa nĩ mũnene kũrĩ niĩ.
29  Ndamwĩra ũndũ ũcio ũtanekĩka nĩguo hĩndĩ ĩrĩa ũgeekĩka mũgeetĩkia.
30  Ndikwaria na inyuĩ rĩngĩ maũndũ maingĩ, nĩ gũkorũo mũnene wa thĩ ĩno nĩ aroka, na ũcio ndarĩ na hinya igũrũ rĩakwa.
31  No nĩguo thĩ ĩmenye atĩ nĩ nyendete Awa, ndĩreka o ũrĩa Awa anjathĩte njĩke. Ũkĩrai, rekei tuume haha.
19  Hĩndĩ ĩyo Pilato akĩoya Jesu na akĩmũhũũrithia iboko.
2  Nacio thigari igĩtuma thũmbĩ ya mĩigua ikĩmwĩkĩra mũtwe na ikĩmũhumba kanjũ ya rangi wa papũ,
3  nacio ciokaga harĩ we ikoiga: “Geithĩka, wee Mũthamaki wa Ayahudi!” Ningĩ nĩ ciamũhũũraga hĩ ũthiũ.
4  Pilato akiuma nja o rĩngĩ akĩmeera: “Atĩrĩrĩ, ndĩramuumia nja kũrĩ inyuĩ nĩguo mũmenye atĩ gũtirĩ mahĩtia ndĩrona harĩ we.”
5  Jesu agĩkiuma nja, ekĩrĩtwo thũmbĩ ya mĩigua na kanjũ ya rangi wa papũ. Pilato agĩcoka akiuga: “Mũndũ nĩwe ũyũ!”
6  Hĩndĩ ĩrĩa anene a athĩnjĩri-Ngai na thigari maamuonire, makĩanĩrĩra atĩrĩ: “Nĩ acuurio mũtĩ-inĩ! Nĩ acuurio mũtĩ-inĩ!” Pilato akĩmeera: “Muoei arĩ inyuĩ mũkamũũrage, nĩ gũkorũo niĩ gũtirĩ mahĩtia ndĩrona harĩ we.”
7  Ayahudi makĩmũcokeria: “Nĩ tũkoragwo na watho, na kũringana na watho ũcio agĩrĩire kũũragwo, tondũ nĩ etuĩte mũrũ wa Ngai.”
8  Rĩrĩa Pilato aaiguire ũrĩa mooigaga, agĩĩtigĩra o na makĩria,
9  agĩcoka akĩingĩra gĩikaro kĩa ngavana o rĩngĩ, akĩũria Jesu atĩrĩ: “Wee uumĩte kũ?” No Jesu ndaamũcokeirie ũndũ.
10  Nĩ ũndũ ũcio Pilato akĩmũũria: “Nĩ kũrega ũrarega kũnjarĩria? Kaĩ ũtoĩ atĩ ndĩ na wathani wa gũkũrekereria na ndĩ na wathani wa gũkũũraga?”
11  Jesu akĩmũcokeria: “Ndũngĩrĩ na wathani o na mũnini igũrũ rĩakwa tiga no harĩa ũheetwo kuuma igũrũ. Nĩkĩo mũndũ ũrĩa ũũneanire kũrĩ wee, arĩ na mehia manene makĩria.”
12  Nĩ ũndũ ũcio Pilato nĩ aacaragia mweke wa kũrekereria Jesu, no Ayahudi makĩanĩrĩra: “Warekereria mũndũ ũyũ, ndũrĩ mũrata wa Kaisari. Mũndũ o wothe wĩtuaga mũthamaki akoragwo akĩregana na Kaisari.”
13  Na rĩrĩa Pilato aaiguire ciugo icio, akĩruta Jesu nja, na agĩikarĩra gĩtĩ gĩa ciira handũ hetagwo Gacĩra ka Mahiga, no hetagwo Gabatha na Kĩhibirania.
14  Na rĩrĩ, ũcio warĩ mũthenya wa Kũhaarĩria Pasaka, na kwarĩ ta thaa thita cia mũthenya. Agĩcoka akĩra Ayahudi: “Onei mũthamaki wanyu!”
15  No makĩanĩrĩra makiuga: “Mweherie! Mweherie! Nĩ acuurio mũtĩ-inĩ!” Pilato akĩmoria: “Mũrenda njũrage mũthamaki wanyu?” Anene a athĩnjĩri-Ngai magĩcokia: “Tũtirĩ mũthamaki ũngĩ tiga Kaisari.”
16  Agĩcoka akĩmũneana kũrĩ o akoragĩrũo mũtĩ-inĩ. Nĩ ũndũ ũcio makĩoya Jesu.
17  Nake agĩĩkuuĩra we mwene mũtĩ wa kũnyarirĩrũo, agĩthiĩ nginya kũndũ gwĩtagwo Kũndũ kwa Ihĩndĩ rĩa Kĩongo, kũrĩa gwĩtagwo Gologotha na Kĩhibirania.
18  Marĩ hau, makĩmũhũũrĩra mũtĩ-inĩ na mĩcumarĩ hamwe na andũ angĩ erĩ, ũmwe mwena ũmwe na ũrĩa ũngĩ mwena ũcio ũngĩ, Jesu arĩ gatagatĩ kao.
19  Ningĩ Pilato akĩandĩka kĩmenyithia agĩkĩhũũrĩra igũrũ rĩa mũtĩ ũcio wa kũnyarirĩrũo. Nakĩo kĩaandĩkĩtwo: “Jesu Mũnazarethi Mũthamaki wa Ayahudi.”
20  Ayahudi aingĩ nĩ maathomire kĩmenyithia kĩu, nĩ gũkorũo harĩa Jesu aahũũrĩrĩirũo mũtĩ-inĩ na mĩcumarĩ haarĩ hakuhĩ na Jerusalemu, nakĩo kĩaandĩkĩtwo na Kĩhibirania, Kĩlatini, na Kĩngiriki.
21  O na kũrĩ ũguo anene a athĩnjĩri-Ngai a Ayahudi makĩra Pilato atĩrĩ: “Ndũkandĩke, ‘Mũthamaki wa Ayahudi,’ no andĩka aroigaga atĩ, ‘Niĩ ndĩ Mũthamaki wa Ayahudi.’”
22  Pilato agĩcokia: “Ũrĩa ndandĩka nĩ ndandĩka.”
23  Hĩndĩ ĩrĩa thigari ciamũhũũrĩrĩire mũtĩ-inĩ na mĩcumarĩ, ikĩoya nguo ciake cia igũrũ na igĩcigayania maita mana, o gĩcunjĩ harĩ mũthigari ũmwe, na ningĩ ikĩoya nguo yake ya thĩinĩ. No nguo ĩyo ya thĩinĩ ndĩarĩ na rũtumo, yarĩ gĩtambaya kĩmwe kuuma igũrũ nginya thĩ.
24  Kwoguo thigari ikĩĩrana atĩrĩ: “Tũtikamĩtinangie, no rekei tũmĩcukĩre mĩtĩ nĩguo tũmenye ĩgũtuĩka ya ũ.” Gwekĩkire ũguo nĩguo rĩandĩko rĩhinge atĩ: “Nĩ maagayanire nguo ciakwa, na magĩcukĩra nguo yakwa mĩtĩ.” Ũguo nĩguo thigari icio ciekire.
25  No rĩrĩ, hau hakuhĩ na mũtĩ wa Jesu wa kũnyarirĩrũo, nĩho nyina, mwarĩ wa nyina na nyina, Mariamu ũrĩa mũtumia wa Kileopa na Mariamu Mũmagidali maarũgamĩte.
26  Hĩndĩ ĩrĩa Jesu oonire nyina na mũrutwo ũrĩa we eendete marũgamĩte hau hakuhĩ, akĩra nyina: “Mũtumia ũyũ, ta rora mũrũguo!”
27  Agĩcoka akĩra mũrutwo ũcio: “Ta rora maitũguo!” Kuuma hĩndĩ ĩyo mũrutwo ũcio agĩthiĩ na Mariamu gwake mũciĩ.
28  Thutha ũcio, rĩrĩa Jesu aamenyire atĩ maũndũ mothe nĩ maarĩkĩtie kũhinga, akiuga ũũ nĩguo ahingie rĩandĩko: “Ndĩ mũnyotu.”
29  Na hau haarĩ na ndigithũ yaiyũire ndibei ngagatu. Kwoguo magĩthecereria thibonji ĩiyũire ndibei ĩyo kamũtĩ-inĩ ka mũthobi na magĩgatwara kanua-inĩ gake.
30  Rĩrĩa Jesu aacamire ndibei ĩyo ngagatu, akiuga: “Maũndũ mothe nĩ mahinga!” na akĩinamia mũtwe, agĩtuĩkana.
31  Tondũ kwarĩ mũthenya wa Kũhaarĩria, Ayahudi makĩhoya Pilato oige andũ acio moinangwo magũrũ na mĩĩrĩ yao yeherio nĩguo ndĩgatigwo mĩtĩ-inĩ ya kũnyarirĩrũo mũthenya wa Thabatũ (nĩ gũkorũo Thabatũ ĩyo yarĩ nene).
32  Kwoguo thigari igĩthiĩ ikiunanga magũrũ ma mũndũ wa mbere na ma mũndũ ũcio ũngĩ wacuurĩtio mũtĩ-inĩ hamwe nake.
33  No rĩrĩa ciakinyire harĩ Jesu, ikĩona atĩ nĩ akuĩte, kwoguo itiamunire magũrũ.
34  No mũthigari ũmwe akĩmũtheca mbaru-inĩ na itimũ, na o rĩo thakame na maĩ ikiuma.
35  Nake ũrĩa wonete maũndũ macio nĩwe ũrutĩte ũira ũyũ, na ũira wake nĩ wa ma, na nĩ oĩ atĩ maũndũ marĩa oigĩte nĩ ma ma, nĩguo o na inyuĩ mwĩtĩkie.
36  Maũndũ macio meekĩkire nĩguo rĩandĩko rĩhinge atĩ: “Gũtirĩ ihĩndĩ rĩake rĩkoinwo.”
37  Na ningĩ rĩandĩko rĩngĩ riugaga: “Nĩ makeerorera mũndũ ũrĩa maathecire.”
38  Na rĩrĩ, thutha wa maũndũ macio, Jusufu wa Arimathea, ũrĩa warĩ mũrutwo wa Jesu na hitho nĩ ũndũ wa gwĩtigĩra Ayahudi, akĩhoya Pilato amwĩtĩkĩrie eherie mwĩrĩ wa Jesu, nake Pilato akĩmũhe rũtha. Nĩ ũndũ ũcio agĩthiĩ akĩeheria mwĩrĩ ũcio.
39  Na Nikodemo, ũrĩa mbere ĩyo wathiĩte kũrĩ we ũtukũ, o nake agĩũka, akĩrehe mũtukanio wa manemane na thubiri ratiri ta igana rĩmwe.
40  Nao makĩoya mwĩrĩ ũcio wa Jesu makĩũthaya na itambaya cia gatani irĩ na mahuti marĩa manungaga wega kũringana na ũndũire wa Ayahudi wa gũthikana.
41  Na atĩrĩ, harĩa ooragĩirũo haarĩ na mũgũnda, na mũgũnda-inĩ ũcio nĩ kwarĩ na mbĩrĩra njerũ ĩrĩa ĩtaakometio mũndũ o na ũmwe mbere ĩyo.
42  Tondũ kwarĩ mũthenya wa Ayahudi wa Kũhaarĩria na mbĩrĩra ĩyo yarĩ hakuhĩ, magĩkomia Jesu ho.
5  Thutha ũcio, nĩ kwarĩ na gĩathĩ kĩa Ayahudi, na Jesu akĩambata agĩthiĩ Jerusalemu.
2  Na rĩrĩ, kũu Jerusalemu Kĩhingo-inĩ kĩa Ng’ondu, nĩ kwarĩ na karia geetagwo na Kĩhibirania Bethzatha, na kaarĩ na ithaku ithano.
3  Thĩinĩ wacio nĩ kwarĩ na kĩrĩndĩ kĩnene kĩa andũ maakomete ho arwaru, atumumu, arĩa maathuaga, na angĩ maakuĩte ciĩga.
4  ——
5  No hau nĩ haarĩ mũndũ ũmwe watũũrĩte arĩ mũrwaru mĩaka 38.
6  Rĩrĩa Jesu oonire mũndũ ũcio akomete hau na amenya atĩ aakoretwo arĩ mũrwaru kwa ihinda iraya, akĩmũũria atĩrĩ: “Nĩ ũkwenda kũhona?”
7  Mũndũ ũcio warĩ mũrwaru akĩmũcokeria: “Mũthuri ũyũ, ndirĩ na mũndũ wa kũndonyia karia-inĩ rĩrĩa maĩ maunjugwo, na rĩrĩa ndathiĩ gũtonya, mũndũ ũngĩ agatonya mbere yakwa.”
8  Jesu akĩmwĩra: “Ũkĩra! Oya mũgeka waku na wĩtware.”
9  Na o rĩo mũndũ ũcio akĩhona, akĩoya mũgeka wake na akĩambĩrĩria gwĩtwara. Mũthenya ũcio warĩ wa Thabatũ.
10  Nĩ ũndũ ũcio Ayahudi makĩambĩrĩria kwĩra mũndũ ũcio wahonetio atĩrĩ: “Nĩ mũthenya wa Thabatũ, na ndwagĩrĩirũo gũkuua mũgeka ũcio.”
11  No we akĩmacokeria: “Mũndũ ũrĩa wahonia nowe wanjĩĩra atĩrĩ, ‘Oya mũgeka waku na wĩtware.’”
12  Nao makĩmũũria: “Nĩ mũndũ ũrĩkũ ũcio wakwĩra, ‘Oya mũgeka na wĩtware’?”
13  No we ndaamenyaga nũũ wamũhonetie, tondũ Jesu nĩ eeherete agatonya kĩrĩndĩ-inĩ kĩrĩa kĩarĩ hau.
14  Thutha ũcio Jesu akĩmũkora thĩinĩ wa hekarũ na akĩmwĩra ũũ: “Nĩ ũkuona rĩu ũrĩ mũhonu! Ndũkanehie rĩngĩ, nĩguo ndũgakorũo nĩ ũndũ mũũru makĩria.”
15  Mũndũ ũcio agĩthiĩ na akĩra Ayahudi atĩ nĩ Jesu wamũhonetie.
16  Nĩ ũndũ wa gĩtũmi kĩu, Ayahudi nĩ maanyariraga Jesu, tondũ wa gwĩka maũndũ macio mũthenya wa Thabatũ.
17  No we akĩmacokeria atĩrĩ: “Awa atũire arutaga wĩra o nginya rĩu, o na niĩ ndũire ndutaga wĩra.”
18  Kĩu nĩkĩo gĩatũmire Ayahudi mambĩrĩrie gũcaria makĩria ũrĩa mangĩmũũraga, tondũ to Thabatũ ooinaga, no ningĩ nĩ eetaga Ngai Awa, akeiganania na Ngai.
19  Nĩ ũndũ ũcio, akĩmacokeria akĩmeera: “Ngũmwĩra atĩrĩ o ma o ma, Mũriũ ndangĩka ũndũ o na ũmwe eĩrĩte we mwene, no ekaga o ũrĩa tu onaga Ithe agĩka. Tondũ maũndũ marĩa Ithe ekaga, Mũriũ ekaga maũndũ macio o taguo.
20  Nĩ gũkorũo Ithe nĩ endete Mũriũ na nĩ amuonagia maũndũ marĩa mothe we mwene ekaga, na nĩ ekũmuonia maũndũ manene gũkĩra macio, nĩguo inyuĩ mũgege.
21  Nĩ gũkorũo o ta ũrĩa Ithe ariũkagia arĩa akuũ akamacokia muoyo, noguo Mũriũ o nake acokagia muoyo mũndũ o wothe ũrĩa enda gũcokia muoyo.
22  Nĩ gũkorũo Ithe ndatuagĩra mũndũ o na ũmwe, no ũhoro wothe wa gũtuanĩra ehokeire Mũriũ,
23  nĩguo andũ othe maheage Mũriũ gĩtĩo o ta ũrĩa maheaga Ithe gĩtĩo. Mũndũ o wothe ũtaheete Mũriũ gĩtĩo ndaheete Ithe ũrĩa wamũtũmire gĩtĩo.
24  Ngũmwĩra atĩrĩ o ma o ma, mũndũ o wothe ũiguaga ciugo ciakwa na agetĩkia Ũrĩa wandũmire arĩ na muoyo wa tene na tene, na ndagaatuĩrũo no nĩ oimĩte gĩkuũ-inĩ agatonya muoyo-inĩ.
25  “Ngũmwĩra atĩrĩ o ma o ma, ihinda nĩ rĩroka, na rĩu nĩ ikinyu, rĩrĩa arĩa makuĩte makaaigua mũgambo wa Mũrũ wa Ngai, na arĩa mekũũthikĩrĩria nĩ magaatũũra muoyo.
26  Nĩ gũkorũo o ta ũrĩa Ithe arĩ na muoyo thĩinĩ wake, nĩ ahotithĩtie Mũriũ o nake gũkorũo na muoyo thĩinĩ wake.
27  Na nĩ amũheete wathani wa gũtuanĩra, tondũ we nĩwe Mũrũ wa mũndũ.
28  Mũtikagegio nĩ ũhoro ũcio, nĩ gũkorũo ihinda nĩ rĩroka, rĩrĩa arĩa othe marĩ thĩinĩ wa mbĩrĩra makaaigua mũgambo wake
29  na moime kuo, arĩa meekaga maũndũ mega moimĩre iriũkĩro rĩa muoyo, nao arĩa meekaga maũndũ moru moimĩre iriũkĩro rĩa gũtuĩrũo.
30  Ndingĩka ũndũ o na ũmwe ndĩĩrĩte niĩ mwene. Nduaga ciira kũringana na ũrĩa ndaigua, na ituĩro rĩakwa nĩ rĩa ũthingu tondũ ndiĩkaga wendi wakwa, no njĩkaga wendi wa ũrĩa wandũmire.
31  “Korũo nĩ niĩ nyiki ndutaga ũira igũrũ rĩakwa mwene, ũira wakwa ndũngĩkorũo ũrĩ wa ma.
32  Nĩ harĩ ũngĩ ũrutaga ũira igũrũ rĩakwa, na nĩ njũĩ atĩ ũira ũrĩa arutaga igũrũ rĩakwa nĩ wa ma.
33  Inyuĩ nĩ mũtũmĩte andũ kũrĩ Johana, na akaruta ũira igũrũ rĩgiĩ ũhoro ũrĩa wa ma.
34  O na kũrĩ ũguo-rĩ, ndiĩtĩkagĩra ũira wa kuuma kũrĩ mũndũ, no ndĩroiga maũndũ macio nĩgetha inyuĩ mũhonokio.
35  Mũndũ ũcio aarĩ tawa ũrakana na ũkaruta ũtheri, na kwa ihinda inyinyi nĩ mweriragĩria gũkenera mũno ũtheri wake.
36  No ũira wakwa nĩ mũnene gũkĩra wa Johana, nĩ gũkorũo mawĩra marĩa Awa aaheire ndute, o maya ndĩraruta, nĩ marutaga ũira atĩ ndũmĩtwo nĩ Awa.
37  Na Awa ũcio wandũmire nĩ arutĩte ũira igũrũ rĩakwa. Inyuĩ gũtirĩ hĩndĩ mũrĩ mwaigua mũgambo wake kana mũkona ũrĩa atariĩ,
38  na kiugo gĩake gĩtiikaraga thĩinĩ wanyu, tondũ mũtiĩtĩkagia ũrĩa watũmirũo nĩwe.
39  “Inyuĩ mũthuthuragia Maandĩko tondũ mwĩciragia nĩ mũkoona muoyo wa tene na tene nĩ ũndũ wamo; na macio nĩmo marutaga ũira igũrũ rĩakwa.
40  Ĩndĩ mũtiendaga gũka kũrĩ niĩ nĩguo mũgĩe na muoyo.
41  Niĩ ndiĩtĩkagĩra rũgooco kuuma kũrĩ andũ,
42  no nĩ njũĩ wega atĩ mũtirĩ na wendo kwerekera Ngai thĩinĩ wanyu.
43  Njũkĩte na rĩĩtwa rĩa Awa, no mũtinjĩtĩkagĩra. No mũndũ ũngĩ angĩũka na rĩĩtwa rĩake mwene, ũcio no mũmwĩtĩkĩre.
44  Mũngĩgĩtĩkia atĩa na mwĩtĩkagĩra kũgoocana inyuĩ ene, na mũticaragia rũgooco rũrĩa ruumaga kũrĩ Ngai ũrĩa ũmwe?
45  Mũtigecirie atĩ nĩ ngũmũthitanga kũrĩ Awa; nĩ harĩ ũrĩa ũmũthitangaga, nĩwe Musa, ũrĩa inyuĩ mũkoragwo mũigĩte mwĩhoko wanyu harĩ we.
46  Korũo nĩ mwĩtĩkĩtie Musa, o na niĩ mwanjĩtĩkia, nĩ gũkorũo nĩ aandĩkire ũhoro wakwa.
47  No angĩkorũo mũtiĩtĩkĩtie ũhoro ũrĩa aandĩkire-rĩ, mũngĩgĩtĩkia atĩa ũrĩa njugaga?”
15  “Nĩ niĩ mũthabibũ ũrĩa wa ma, nake Awa nĩwe mũrĩmi.
2  Rũhonge o ruothe rũrĩa rũtagĩaga na maciaro thĩinĩ wakwa nĩ kũrũtema arũtemaga, na agatheria rũrĩa ruothe rũgĩaga na maciaro nĩguo rũgĩe na maciaro maingĩ makĩria.
3  Inyuĩ nĩ mũrĩkĩtie gũthera nĩ ũndũ wa kiugo kĩrĩa ndĩmwĩrĩte.
4  Tũũrai mũrĩ na ũiguano na niĩ, na niĩ nĩ ngũtũũra ndĩ na ũiguano na inyuĩ. O ta ũrĩa rũhonge rũtangĩgĩa na maciaro rũrĩ rwiki o tiga rũtũũrire mũthabibũ-inĩ, o na inyuĩ mũtingĩgĩa namo o tiga mũtũũrire mũrĩ na ũiguano na niĩ.
5  Nĩ niĩ mũthabibũ; inyuĩ mũrĩ honge. Mũndũ o wothe ũtũũraga arĩ na ũiguano na niĩ, na niĩ ndĩ na ũiguano nake, ũcio nĩ agĩaga na maciaro maingĩ; tondũ itarĩ ho gũtirĩ ũndũ o na ũmwe mũngĩhota gwĩka.
6  Mũndũ o wothe angĩaga gũtũũra arĩ na ũiguano na niĩ, ateagwo o ta rũhonge na akooma. Nao andũ makongania honge icio magacikia mwaki-inĩ, ikahĩa.
7  Mũngĩtũũra mũrĩ na ũiguano na niĩ na uuge wakwa ũtũũre thĩinĩ wanyu, mwahoya ũndũ o wothe nĩ mũrĩhingagĩrio.
8  Ũndũ ũrĩa ũngĩgoocithia Awa nĩ ũyũ, atĩ mũgĩage na maciaro maingĩ, mũkonanagia atĩ mũrĩ arutwo akwa.
9  O ta ũrĩa Awa anyendete, noguo ndĩmwendete inyuĩ; tũũrai wendo-inĩ wakwa.
10  Mũngĩathĩkagĩra maathani makwa, mũgũtũũra wendo-inĩ wakwa, o ta ũrĩa njathĩkagĩra maathani ma Awa ngatũũra wendo-inĩ wake.
11  “Ndamwĩra maũndũ macio, nĩguo gĩkeno gĩakwa gĩkorũo thĩinĩ wanyu nakĩo gĩkeno kĩanyu gĩkinyanĩre.
12  Rĩrĩ nĩrĩo rĩathani rĩakwa, atĩ mwendanage inyuĩ ene o ta ũrĩa niĩ ndĩmwendete.
13  Gũtirĩ mũndũ ũrĩ wendo ũkĩrĩte ũyũ, atĩ mũndũ arute muoyo wake nĩ ũndũ wa arata ake.
14  Mũrĩ arata akwa mũngĩka maũndũ marĩa ndĩramwatha.
15  Rĩu inyuĩ ndimwĩtaga ngombo, nĩ ũndũ ngombo ndĩmenyaga ũrĩa mwathi wayo ekaga. No ndĩmwĩtĩte arata, tondũ nĩ ndĩmũmenyithĩtie maũndũ mothe marĩa njiguĩte kuuma kũrĩ Awa.
16  Ti inyuĩ mwathuurire, ĩndĩ nĩ niĩ ndamũthuurire, na ngĩmwamũra nĩguo mũthiĩ na mũgĩage na maciaro, namo maciaro manyu matũũre, nĩguo ũndũ o wothe mũrĩhoyaga Awa na rĩĩtwa rĩakwa, akamũhe.
17  “Ndĩramwatha maũndũ maya, atĩ mwendanage inyuĩ ene.
18  Thĩ ĩngĩmũthũũra-rĩ, nĩ mũĩ atĩ yambĩte ĩgaathũũra niĩ mbere ya kũmũthũũra.
19  Mũngĩrĩ a thĩ ĩno, thĩ nĩ ĩngĩmwendete tondũ mũrĩ ayo. No rĩu tondũ mũtirĩ a thĩ ĩno, ĩndĩ nĩ kũmũthuura ndĩmũthuurĩte kuuma harĩ thĩ, nĩkĩo thĩ ĩmũthũire.
20  Ririkanai kiugo kĩrĩa ndamwĩrire: Ngombo ti nene gũkĩra mwathi wayo. Angĩkorũo nĩ manyarirĩte niĩ, nĩ makaamũnyarira o na inyuĩ; angĩkorũo nĩ mathĩkĩire kiugo gĩakwa, nĩ magaathĩkĩra kĩanyu o nakĩo.
21  No makaamwĩka maũndũ macio mothe moru nĩ ũndũ wa rĩĩtwa rĩakwa, tondũ matiũĩ Ũrĩa wandũmire.
22  Korũo ndiokire na ngĩmaarĩria, matingĩrĩ na mehia. No rĩu matingĩona kĩĩgwatio kĩa mehia mao.
23  Mũndũ o wothe ũũthũire nĩ athũire Awa o nake.
24  Korũo ndiekire maũndũ marĩa matarĩ mekwo nĩ mũndũ ũngĩ gatagatĩ-inĩ kao, matingĩrĩ na mehia; no rĩu nĩ manyonete na magaathũũra o ũndũ ũmwe na Awa.
25  No gwĩkĩkĩte ũguo nĩguo kiugo kĩrĩa kĩandĩkĩtwo Watho-inĩ wao kĩhinge: ‘Niĩ-rĩ, mathũire hatarĩ gĩtũmi.’
26  Rĩrĩa mũteithia ũrĩa ngaamũtũmĩra kuuma kũrĩ Awa agooka, roho wa ũhoro ũrĩa wa ma, ũrĩa uumaga kũrĩ Awa, ũcio nĩ ũkaaruta ũira igũrũ rĩakwa;
27  o na inyuĩ, nĩ mũkaaruta ũira, tondũ mũkoretwo hamwe na niĩ kuuma o kĩambĩrĩria.
20  Na mũthenya wa mbere wa kiumia, Mariamu Mũmagidali agĩthiĩ mbĩrĩra-inĩ rũcinĩ tene kũrĩ o na nduma, agĩkora ihiga nĩ rĩeeheretio mbĩrĩra-inĩ.
2  Nĩ ũndũ ũcio, agĩthiĩ ateng’erete kũrĩ Simoni Petero na mũrutwo ũrĩa wendetwo nĩ Jesu, akĩmeera atĩrĩ: “Nĩ meheretie Mwathani mbĩrĩra-inĩ, na tũtiũĩ kũrĩa mamũkometie.”
3  Nake Petero na mũrutwo ũcio ũngĩ makiumagara marorete mbĩrĩra-inĩ.
4  O eerĩ makĩambĩrĩria gũteng’era hamwe, no mũrutwo ũcio ũngĩ agĩteng’era gũkĩra Petero na agĩkinya mbĩrĩra-inĩ mbere.
5  Na rĩrĩa aainamĩrĩire, agĩcũthĩrĩria akĩona itambaya iria cia gatani hau thĩ, no ndaatonyire.
6  Nake Simoni Petero agĩũka amũrũmĩrĩire, agĩtonya thĩinĩ wa mbĩrĩra. Na akĩona itambaya icio cia gatani hau thĩ.
7  Gĩtambaya kĩrĩa kĩarĩ mũtwe-inĩ wake gĩtiarĩ hamwe na itambaya iria ingĩ aathaĩtwo nacio no kĩarĩ handũ gĩkũnjĩtwo kĩrĩ giki.
8  Mũrutwo ũcio ũngĩ wakinyĩte mbĩrĩra-inĩ mbere o nake agĩtonya na akĩona na agĩtĩkia.
9  Nĩ gũkorũo gũkinyĩria hĩndĩ ĩyo matiataũkĩirũo nĩ rĩandĩko atĩ no mũhaka ariũke kuuma kũrĩ arĩa akuũ.
10  Kwoguo arutwo acio magĩcoka mĩciĩ kwao.
11  No Mariamu agĩikara arũgamĩte hakuhĩ na mbĩrĩra, akĩrĩraga. Na hĩndĩ ĩyo aarĩraga, akĩinamĩrĩra nĩguo acũthĩrĩrie mbĩrĩra thĩinĩ,
12  akĩona araika erĩ mehumbĩte nguo cia rangi mwerũ maikarĩte thĩ harĩa mwĩrĩ wa Jesu wakometio, ũmwe mũtwe-inĩ na ũrĩa ũngĩ magũrũ-inĩ.
13  Nao makĩmũũria atĩrĩ: “Mũtumia ũyũ, ũrarĩra nĩkĩ?” Nake akĩmeera: “Nĩ meheretie Mwathani wakwa, na ndiũĩ kũrĩa mamũkometie.”
14  Thutha wa kuuga ũguo, akĩĩhũgũra na akĩona Jesu arũgamĩte hau, no ndaamenyire atĩ nĩ Jesu.
15  Jesu akĩmwĩra atĩrĩ: “Mũtumia ũyũ, ũrarĩra nĩkĩ? Ũracaria ũ?” Tondũ Mariamu eeciragia nĩ mũrĩmi wa mũgũnda ũcio, akĩmwĩra: “Mũthuri ũyũ, angĩkorũo nĩwe ũmweheretie, njĩĩra kũrĩa ũmũkometie, na nĩ ngũmuoya.”
16  Jesu akĩmwĩra: “Mariamu!” Na rĩrĩa eehũgũrire, akĩmwĩra na Kĩhibirania: “Raboni!” (ũguo nĩ kuuga “Mũrutani!”)
17  Jesu akĩmwĩra: “Tiga kũũnyita, nĩ gũkorũo ndirĩ ndĩrambata kũrĩ Awa. No thiĩ kũrĩ ariũ a Awa ũmeere atĩrĩ, ‘Ndĩrambata kũrĩ Awa na no we Ithe wanyu na kũrĩ Ngai wakwa na no we Ngai wanyu.’”
18  Mariamu Mũmagidali agĩthiĩ na akĩhe arutwo ũhoro ũcio, akĩmeera: “Nĩ ndona Mwathani!” Na akĩmeera maũndũ marĩa Jesu aamwĩrĩte.
19  Na gwakinya hwaĩ-inĩ mũthenya o ũcio wa mbere wa kiumia, rĩrĩa arutwo maahingĩte mĩrango kũrĩa maarĩ nĩ ũndũ wa gwĩtigĩra Ayahudi, Jesu akĩmoimĩrĩra na akĩrũgama gatagatĩ-inĩ kao akĩmeera: “Mũrogĩa na thayũ.”
20  Thutha wa kuuga ũguo, akĩmonia moko na mbaru ciake. Nao arutwo magĩkena mũno nĩ ũndũ wa kuona Mwathani.
21  Jesu akĩmeera o rĩngĩ: “Mũrogĩa na thayũ. O ta ũrĩa Awa andũmĩte, o na niĩ nĩ ndamũtũma inyuĩ.”
22  Arĩkia kuuga ũguo, akĩmahuuha na mĩhũmũ, akĩmeera: “Amũkĩrai roho mũtheru.
23  Mũndũ o wothe mũngĩohera mehia make, nĩ muohere; mũndũ o wothe mũngĩaga kuohera mehia make, ti muohere.”
24  No rĩrĩ, Toma, ũmwe wa arĩa Ikũmi na Erĩ, ũrĩa wetagwo Wa-mahatha, ndaarĩ hamwe na acio angĩ hĩndĩ ĩyo Jesu ookĩte.
25  Nĩ ũndũ ũcio, arutwo arĩa angĩ maamwĩraga atĩrĩ: “Nĩ tuonete Mwathani!” No we akameera: “Itonete irema cia mĩcumarĩ moko-inĩ make, na ngatonyia kĩara gĩakwa irema-inĩ icio cia mĩcumarĩ na ngatonyia guoko gwakwa mbaru-inĩ ciake, ndirĩ hĩndĩ ingĩtĩkia.”
26  Matukũ manana thutha ũcio, arutwo ake maarĩ nyũmba thĩinĩ o rĩngĩ, na Toma aarĩ hamwe nao. Jesu akĩmoimĩrĩra, o na gũtuĩka mĩrango yarĩ mĩhinge, akĩrũgama gatagatĩ-inĩ kao akiuga: “Mũrogĩa na thayũ.”
27  Agĩcoka akĩra Toma ũũ: “Iga kĩara gĩaku haha, na ũrore moko makwa, na ũrehe guoko gwaku ũgũtonyie mbaru-inĩ ciakwa, nĩguo wĩtĩkie ũtige kũgĩa na nganja.”
28  Nake Toma akĩmũcokeria akĩmwĩra: “Mwathani wakwa na Ngai wakwa!”
29  Jesu akĩmwĩra: “Wetĩkia tondũ nĩ wanyona? Gũkena-rĩ, nĩ arĩa matonete no nĩ metĩkagia.”
30  Hatarĩ nganja, Jesu nĩ aaringire ciama ingĩ nyingĩ arutwo ake makĩonaga, iria itandĩkĩtwo gĩkũnjo-inĩ gĩkĩ.
31  No maũndũ macio mandĩkĩtwo nĩguo mwĩtĩkie atĩ Jesu nĩwe Kristo, Mũrũ wa Ngai, na tondũ wa gwĩtĩkia mũgĩe na muoyo kũgerera harĩ rĩĩtwa rĩake.
1  O kĩambĩrĩria Kiugo aarĩ kuo, na Kiugo aarĩ hamwe na Ngai, na Kiugo aarĩ ngai.
2  Ũcio aarĩ hamwe na Ngai o kĩambĩrĩria.
3  Indo ciothe ciagĩire kuo kũgerera harĩ we, na gũtirĩ o na kĩmwe kĩagĩire kuo gĩtagereire harĩ we. Kĩrĩa kĩgĩte kuo
4  kũgerera harĩ we nĩ muoyo, na muoyo ũcio nĩguo warĩ ũtheri wa andũ.
5  Na ũtheri ũcio nĩ ũraara nduma-inĩ, no nduma ndĩhotete kũũtooria.
6  Nĩ guokire mũndũ watũmĩtwo nĩ Ngai amũrũgamĩrĩre; wetagwo Johana.
7  Mũndũ ũcio ookire arĩ mũira, nĩgetha arute ũira wĩgiĩ ũtheri ũcio, nĩguo andũ a mĩthemba yothe metĩkie kũgerera harĩ we.
8  We tiwe warĩ ũtheri ũcio, no aatũmĩtwo arute ũira wĩgiĩ ũtheri ũcio.
9  Ũtheri wa ma ũrĩa ũheaga andũ a mĩthemba yothe ũtheri warĩ hakuhĩ gũka thĩinĩ wa thĩ.
10  We aarĩ thĩinĩ wa thĩ, na thĩ yagĩire kuo kũgerera harĩ we, no thĩ ndĩamũmenyire.
11  Ookire gwake mũciĩ, no andũ ao matiigana kũmwĩtĩkĩra.
12  No rĩrĩ, arĩa othe maamwamũkĩrire-rĩ, nĩ aamahotithirie gũtuĩka ciana cia Ngai, tondũ nĩ moonanagia wĩtĩkio harĩ rĩĩtwa rĩake.
13  Na matiaciarirũo kuumana na thakame kana wendi wa mwĩrĩ, o na kana wendi wa mũndũ, no maaciarirũo kuumana na Ngai.
14  Kiugo agĩtuĩka mũndũ na agĩikarania na ithuĩ, na tũkĩĩyonera riri wake, riri o ta ũrĩa mũrũ wa mũmwe agĩaga naguo kuuma kũrĩ ithe; na nĩ eetĩkĩrĩkĩte harĩ Ngai biũ na aarĩ na ũhoro wa ma.
15  (Johana nĩ aarutire ũira ũmwĩgiĩ, akĩanĩrĩra ũũ: “Ũyũ nĩwe ndaririe ũhoro wake ngiuga atĩrĩ, ‘Ũrĩa ũroka thutha wakwa nĩ mũnene kũrĩ niĩ, nĩ gũkorũo itanaciarũo aarĩ kuo.’”)
16  Na kuuma ũiyũrĩrĩru wa ũtugi wake mũnene-rĩ, ithuothe nĩ twaamũkĩrire ũtugi mũnene igũrũ rĩa ũtugi mũnene.
17  Tondũ Watho waheanirũo kũgerera Musa-rĩ, ũtugi mũnene o hamwe na ũhoro ũrĩa wa ma ciokire kũgerera Jesu Kristo.
18  Gũtirĩ mũndũ ũrĩ wona Ngai o na rĩ; ngai wa mũmwe ũrĩa ũrĩ mwena-inĩ wa Ithe nĩwe ũtaarĩirie ũhoro Wake.
19  Ũyũ nĩguo ũira ũrĩa Johana aarutire rĩrĩa Ayahudi maatũmire athĩnjĩri-Ngai na Alawii kuuma Jerusalemu makamũũrie ũũ: “Wee nĩwe ũ?”
20  Nake agĩtĩkĩra na ndaakaanire, akiuga: “Niĩ ti niĩ Kristo.”
21  Nao makĩmũũria: “Wee-rĩ, ũkĩrĩ ũ? Wee nĩwe Elija?” Nake akĩmacokeria ũũ: “Aca.” “Wee nĩwe Mũnabii ũrĩa weranĩirũo?” Akĩmacokeria: “Aca!”
22  Nĩ ũndũ ũcio makĩmwĩra atĩrĩ: “Wee ũkĩrĩ ũ? Twĩre nĩguo tũgacokerie arĩa megũtũtũmĩte. Ũngiuga atĩa ũhoro-inĩ waku wee mwene?”
23  Nake akiuga: “Nĩ niĩ mũgambo wa mũndũ ũranĩrĩra werũ-inĩ ũkoiga atĩrĩ, ‘Rũngai njĩra ya Jehova,’ o ta ũrĩa mũnabii Isaia ooigire.”
24  Na rĩrĩ, andũ acio maatũmĩtwo mooimĩte kũrĩ Afarisai.
25  Nĩ ũndũ ũcio makĩmũũria atĩrĩ: “Na ũkĩbatithanagia nĩkĩ angĩkorũo wee tiwe Kristo kana Elija kana Mũnabii ũrĩa weranĩirũo?”
26  Johana akĩmacokeria ũũ: “Niĩ batithanagia na maĩ. Kũrĩ mũndũ ũrĩ gatagatĩ-inĩ kanyu, ũrĩa inyuĩ mũtoĩ,
27  ũrĩa ũroka thutha wakwa, na ũcio ndirĩ mwagĩrĩru wa kuohora rũrigi rwa kĩratũ gĩake.”
28  Maũndũ macio meekĩkire Bethania mũrĩmo wa Jorodani, kũrĩa Johana aabatithanagĩria.
29  Mũthenya ũrĩa warũmĩrĩire, akĩona Jesu agĩthiĩ erekeire harĩ we, akiuga: “Ta rorai, Gatũrũme ka Ngai karĩa keheragia mehia ma kĩrĩndĩ gĩa gũkũ thĩ!
30  Ũyũ nĩwe ndoigire ũhoro wake atĩrĩ: ‘Thutha wakwa nĩ haroka mũndũ mũnene kũrĩ niĩ, nĩ gũkorũo itanaciarũo aarĩ kuo.’
31  O na niĩ ndiamũmenyaga, no njũkĩte kũbatithania na maĩ nĩguo we amenyeke wega harĩ Isiraeli.”
32  Johana ningĩ nĩ aarutire ũira akiuga: “Nĩ ndonire roho ũgĩikũrũka kuuma igũrũ ũtariĩ ta ndutura, na ũgĩikara igũrũ rĩake.
33  O na niĩ ndiamũmenyaga, no Ũrĩa wandũmire batithanagie na maĩ aanjĩrire ũũ: ‘Mũndũ ũrĩa wee ũkoona roho waikũrũka na ũikare igũrũ rĩake, ũcio nĩwe ũbatithanagia na roho mũtheru.’
34  Na niĩ nĩ nyonete ũndũ ũcio, na nĩ ndutĩte ũira atĩ ũcio nĩwe Mũrũ wa Ngai.”
35  O rĩngĩ mũthenya ũrĩa warũmĩrĩire, Johana aarũgamĩte arĩ hamwe na arutwo ake erĩ,
36  na rĩrĩa oonire Jesu akĩhĩtũka, akiuga: “Ta rorai, Gatũrũme ka Ngai!”
37  Rĩrĩa arutwo acio erĩ maaiguire akiuga ũguo, makĩrũmĩrĩra Jesu.
38  Nake Jesu akĩĩhũgũra, na rĩrĩa oonire mamũrũmĩrĩire, akĩmoria atĩrĩ: “Nĩ kĩĩ mũracaria?” Makĩmwĩra: “Rabii (rĩĩtwa rĩu rĩataũrũo nĩ kuuga, “Mũrutani”), ũraikara kũ?”
39  Akĩmeera: “Ũkai na nĩ mũkuona.” Nĩ ũndũ ũcio magĩthiĩ na makĩona kũrĩa aaikaraga, na magĩikara nake mũthenya ũcio; hĩndĩ ĩyo kwarĩ ta thaa ikũmi cia hwaĩ-inĩ.
40  Andrea, ũrĩa warĩ mũrũ wa nyina na Simoni Petero, aarĩ ũmwe wa acio erĩ maaiguire ũrĩa Johana ooigire na makĩrũmĩrĩra Jesu.
41  Nake akĩamba gũcemania na mũrũ wa nyina Simoni na akĩmwĩra atĩrĩ: “Nĩ tuonete Mesia” (rĩĩtwa rĩu rĩataũrũo nĩ kuuga, “Kristo”),
42  na akĩmũtwara kũrĩ Jesu. Rĩrĩa Jesu aamũrorire, akĩmwĩra: “Wee nĩwe Simoni, mũrũ wa Johana; ũrĩtagwo Kefa” (rĩĩtwa rĩrĩa rĩtaũragwo “Petero”).
43  Mũthenya ũrĩa warũmĩrĩire, Jesu eendaga gũthiĩ Galili. Agĩcemania na Filipu akĩmwĩra ũũ: “Tuĩka mũrũmĩrĩri wakwa.”
44  Na rĩrĩ, Filipu aarĩ wa kuuma Bethisaida, itũũra rĩrĩa Andrea na Petero mooimĩte.
45  Filipu agĩcemania na Nathanieli na akĩmwĩra: “Nĩ tuonete ũrĩa wandĩkĩtwo ũhoro wake Watho-inĩ nĩ Musa, na maandĩko-inĩ ma Anabii: Jesu, mũrũ wa Jusufu, kuuma Nazarethi.”
46  No Nathanieli akĩmũũria atĩrĩ: “Nĩ kũrĩ kĩndũ kĩega kĩngiuma Nazarethi?” Filipu akĩmwĩra: “Ũka wĩyonere.”
47  Jesu akĩona Nathanieli erekeire harĩa aarĩ akiuga: “Ta rorai Mũisiraeli kũna ũtarĩ ũhinga.”
48  Nathanieli akĩmũũria atĩrĩ: “Ũnjũĩ atĩa?” Jesu akĩmũcokeria: “Filipu atanagwĩta, rĩrĩa uuma rungu rwa mũkũyũ, nĩ nguonire.”
49  Nathanieli akĩmwĩra: “Rabii, wee nĩwe Mũrũ wa Ngai, wee nĩwe Mũthamaki wa Isiraeli.”
50  Nake Jesu akĩmũcokeria atĩrĩ: “Hihi wetĩkia tondũ nĩ ndakwĩra nĩ nguonire rungu rwa mũkũyũ? Nĩ ũkuona maũndũ manene gũkĩra macio.”
51  Agĩcoka akĩmwĩra: “Ngũmwĩra atĩrĩ o ma o ma, nĩ mũkoona igũrũ rĩkĩhingũka na araika a Ngai magĩikũrũka kũrĩ Mũrũ wa mũndũ makĩambataga.”
2  Na mũthenya wa gatatũ gũgĩkorũo na iruga rĩa ũhiki Kana ya Galili, na nyina wa Jesu aarĩ kuo.
2  O nake Jesu na arutwo ake nĩ meetĩtwo iruga-inĩ rĩu rĩa ũhiki.
3  Rĩrĩa ndibei yanyihire, nyina wa Jesu akĩmwĩra: “Matirĩ na ndibei.”
4  No Jesu akĩmwĩra atĩrĩ: “Mũtumia ũyũ, ũndũ ũcio ũtwĩgiĩ atĩa niĩ nawe? Kahinda gakwa ti gakinyu.”
5  Nyina akĩra arĩa maatungataga ũũ: “Ĩkai ũrĩa wothe ekũmwĩra.”
6  Na rĩrĩ, nĩ haarĩ na ndigithũ ithathatũ cia maĩ ciathondeketwo na mahiga o ta ũrĩa mawatho ma Ayahudi ma gwĩtheria maathanĩte, na o ĩmwe yacio nĩ ĩngĩahotire gũkuua ithimi igĩrĩ kana ithatũ cia maĩ.
7  Nake Jesu akĩmeera: “Ihũriai ndigithũ icio maĩ.” Magĩciihũria nginya mũromo-inĩ.
8  Agĩcoka akĩmeera atĩrĩ: “Rĩu tahiai mũtwarĩre mũrũgamĩrĩri wa iruga.” Nao makĩmũtwarĩra.
9  Rĩrĩa mũrũgamĩrĩri wa iruga rĩu aacamire maĩ macio maagarũrĩtwo magatuĩka ndibei, atekũmenya kũrĩa yoimĩte (o na gũtuĩka ndungata iria ciatahĩte maĩ macio nĩ ciamenyaga), agĩta mũhikania
10  akĩmwĩra: “Andũ arĩa angĩ othe mambaga kũheana ndibei ĩrĩa njega, na rĩrĩa andũ marĩĩo makaheana ĩrĩa ĩtarĩ njega tayo. No wee ũkũigĩte ĩrĩa njega nginya rĩu.”
11  Jesu eekire ũguo thĩinĩ wa Kana ya Galili kĩrĩ kĩambĩrĩria gĩa ciama ciake, agĩtũma riri wake ũmenyeke, nao arutwo ake makĩmwĩtĩkia.
12  Thutha ũcio, we na nyina na ariũ a nyina, o hamwe na arutwo ake magĩikũrũka magĩthiĩ Kaperinaumu, no matiaikarire kuo matukũ maingĩ.
13  Na rĩrĩ, Pasaka ya Ayahudi nĩ yakuhĩrĩirie, nake Jesu akĩambata agĩthiĩ Jerusalemu.
14  Na thĩinĩ wa hekarũ agĩkora arĩa meendagia ng’ombe na ng’ondu na ndutura, na arĩa maakũũranagia mbeca maikarĩire itĩ ciao.
15  Nĩ ũndũ ũcio agĩthondeka mũcarica wa mĩkanda, akĩrutũrũra arĩa othe maarĩ na ng’ondu na ng’ombe akĩmoimia nja ya hekarũ, na akĩhurunja thendi cia arĩa maakũũranagia mbeca na akĩng’aũrania metha ciao.
16  Agĩcoka akĩra arĩa meendagia ndutura atĩrĩ: “Eheriai indo ici gũkũ! Tigai gũtua nyũmba ya Awa nyũmba ya biacara!”
17  Arutwo ake makĩririkana atĩ nĩ kwandĩke ũũ: “Kĩyo kĩa nyũmba yaku nĩ gĩkaandĩa.”
18  Nĩ ũndũ ũcio Ayahudi makĩmũũria atĩrĩ: “Nĩ kĩmenyithia kĩrĩkũ ũngĩtuonia, kuona atĩ nĩ ũreka maũndũ maya?”
19  Jesu akĩmacokeria ũũ: “Thariai hekarũ ĩno, na nĩ ngũmĩaka rĩngĩ na thikũ ithatũ.”
20  Hĩndĩ ĩyo Ayahudi makĩũria: “Hekarũ ĩno yaakirũo na mĩaka 46, nawe ũroiga ũkũmĩaka na thikũ ithatũ?”
21  No we aaragia ũhoro wa hekarũ ya mwĩrĩ wake.
22  No rĩrĩa aariũkirio kuuma kũrĩ arĩa akuũ, arutwo ake makĩririkana atĩ nĩ ooigaga ũguo kaingĩ, na magĩtĩkia rĩandĩko na ciugo iria Jesu aarĩtie.
23  O na kũrĩ ũguo, rĩrĩa aarĩ Jerusalemu hĩndĩ ya gĩathĩ gĩa Pasaka, andũ aingĩ nĩ maagĩire na wĩtĩkio harĩ rĩĩtwa rĩake mona ciama iria aaringaga.
24  No Jesu ndaamehokaga tondũ nĩ aamoĩ wega othe
25  na tondũ ndaabataraga ũira wa mũndũ ũkoniĩ ũrĩa mũndũ atariĩ, nĩ gũkorũo nĩ aamenyaga wega kĩrĩa kĩrĩ thĩinĩ wa mũndũ.
3  Nĩ kwarĩ mũndũ warĩ Mũfarisai wetagwo Nikodemo, na aarĩ mũtongoria wa Ayahudi.
2  Mũndũ ũcio agĩthiĩ kũrĩ Jesu ũtukũ akĩmwĩra atĩrĩ: “Rabii, nĩ tũĩ atĩ wee ũrĩ mũrutani uumĩte kũrĩ Ngai, nĩ gũkorũo gũtirĩ mũndũ ũngĩringa ciama iria ũringaga Ngai atarĩ hamwe nake.”
3  Nake Jesu akĩmũcokeria akĩmwĩra: “Ngũkwĩra atĩrĩ o ma o ma, mũndũ angĩaga gũciarũo rĩngĩ, ndangĩona Ũthamaki wa Ngai.”
4  Nikodemo akĩmũũria: “Mũndũ angĩciarũo atĩa arĩ mũkũrũ? No ahote kũingĩra nda ya nyina riita rĩa kerĩ nĩguo aciarũo rĩngĩ?”
5  Jesu akĩmũcokeria: “Ngũkwĩra atĩrĩ o ma o ma, mũndũ angĩaga gũciarũo na maĩ na roho, ndangĩingĩra Ũthamaki-inĩ wa Ngai.
6  Kĩrĩa gĩciarĩtwo kuumana na mwĩrĩ nĩ mwĩrĩ, na kĩrĩa gĩciarĩtwo kuumana na roho nĩ roho.
7  Ndũkagege tondũ nĩ ndakwĩra atĩrĩ: No mũhaka mũciarũo rĩngĩ.
8  Rũhuho rũhurutanaga na kũrĩa rũkwenda, na ũkaigua mũgambo waruo, no ndũmenyaga kũrĩa rũroima na kũrĩa rũrathiĩ. Ũguo no taguo gũtariĩ ũhoro-inĩ wa mũndũ wothe ũrĩa ũciarĩtwo kuumana na roho.”
9  Nake Nikodemo akĩmũũria atĩrĩ: “Maũndũ macio mangĩhoteka atĩa?”
10  Jesu akĩmũũria: “Wee ũrĩ mũrutani wa Isiraeli na ndũĩ maũndũ macio?
11  Ngũkwĩra atĩrĩ o ma o ma, maũndũ marĩa tũĩ nĩmo twaragia, na marĩa tuonete tũkamarutĩra ũira, no inyuĩ mũtiamũkagĩra ũira ũrĩa tũrutaga.
12  Angĩkorũo ndamwĩra maũndũ ma gũkũ thĩ na mũtiretĩkia-rĩ, mũngĩgĩtĩkia atĩa ingĩmwĩra maũndũ ma igũrũ?
13  Makĩria ma ũguo-rĩ, gũtirĩ mũndũ ũrĩ wambata igũrũ o tiga ũrĩa waikũrũkire kuuma igũrũ, na nĩwe Mũrũ wa mũndũ.
14  Na o ta ũrĩa Musa aacuuririe nyoka werũ-inĩ, noguo Mũrũ wa mũndũ agaacuurio,
15  nĩguo mũndũ ũrĩa wothe ũmwĩtĩkagia agĩe na muoyo wa tene na tene.
16  “Nĩ gũkorũo Ngai nĩ eendire kĩrĩndĩ gĩa gũkũ thĩ mũno, nginya akĩruta Mũrũ wake wa mũmwe, nĩguo mũndũ o wothe ũrĩonanagia wĩtĩkio harĩ we ndakananiinwo no akaagĩa na muoyo wa tene na tene.
17  Tondũ Ngai ndaatũmire Mũrũ wake thĩinĩ wa thĩ nĩguo amĩtuĩre, no aamũtũmire nĩguo thĩ ĩhonokio kũgerera harĩ we.
18  Mũndũ o wothe wonanagia wĩtĩkio harĩ we ti wa gũtuĩrũo. Mũndũ o wothe ũtonanagia wĩtĩkio nĩ arĩkĩtie gũtuĩrũo, nĩ gũkorũo ndonanagia wĩtĩkio thĩinĩ wa rĩĩtwa rĩa Mũrũ wa mũmwe wa Ngai.
19  Ũyũ nĩguo mũthingi wa ituĩro: ũtheri nĩ ũũkĩte thĩinĩ wa thĩ, no andũ nĩ mendete nduma handũ ha ũtheri, nĩ gũkorũo ciĩko ciao ciarĩ njũru.
20  Tondũ mũndũ o wothe ũmenyerete gwĩkaga maũndũ moru nĩ athũire ũtheri na ndokaga ũtheri-inĩ, nĩguo ciĩko ciake itikaguũrio.
21  No mũndũ o wothe wĩkaga maũndũ marĩa magĩrĩire nĩ okaga ũtheri-inĩ, nĩguo ciĩko ciake imenyeke atĩ ciĩkĩtwo kũringana na wendi wa Ngai.”
22  Thutha ũcio, Jesu na arutwo ake magĩthiĩ Judea mĩgũnda-inĩ, na agĩikara nao kũu kwa ihinda, na nĩ aabatithanagia.
23  No Johana o nake nĩ aabatithanagia thĩinĩ wa Ainoni hakuhĩ na Salimu, tondũ kũu nĩ kwarĩ na maĩ maingĩ, na andũ maaikaraga o magĩũkaga na makabatithio;
24  nĩ gũkorũo hĩndĩ ĩyo Johana ndaaikĩtio njera.
25  Na rĩrĩ, arutwo a Johana makĩgĩa ngarari na Mũyahudi ũmwe igũrũ rĩgiĩ gwĩtheria.
26  Thutha ũcio magĩthiĩ kũrĩ Johana makĩmwĩra: “Rabii, mũndũ ũrĩa mwarĩ nake mũrĩmo wa Jorodani, ũrĩa wee warutire ũira igũrũ rĩake, nĩ arabatithania, na andũ othe marathiĩ kũrĩ we.”
27  Nake Johana akĩmacokeria akĩmeera: “Mũndũ ndangĩgĩa na kĩndũ o na kĩmwe tiga aheirũo kuuma igũrũ.
28  Inyuĩ ene mũrĩ aira a ũrĩa ndoigire atĩ, ‘Niĩ ti niĩ Kristo, ĩndĩ nĩ gũtũmwo ndũmĩtwo njũke mbere yake.’
29  Mũndũ o wothe ũrĩ na mũhiki nĩwe mũhikania. No rĩrĩa mũrata wa mũhikania arũgama hakuhĩ nake na aigua akĩaria, nĩ akenaga mũno nĩ kũigua mũgambo wa mũhikania. Nĩ ũndũ ũcio, gĩkeno gĩakwa nĩ gĩkinyanĩru.
30  Ũcio no mũhaka athiĩ na mbere kuongerereka, ĩndĩ niĩ no mũhaka thiĩ na mbere kũnyiha.”
31  Ũrĩa uumĩte matu-inĩ akoragwo arĩ igũrũ rĩa arĩa angĩ othe. Ũrĩa uumĩte thĩ oimĩte thĩinĩ wa thĩ na aragia maũndũ ma thĩ. Ũrĩa uumĩte igũrũ akoragwo arĩ igũrũ rĩa arĩa angĩ othe.
32  Arutaga ũira igũrũ rĩa maũndũ marĩa onete na akaigua, no gũtirĩ mũndũ wĩtĩkagĩra ũira wake.
33  Mũndũ o wothe wĩtĩkĩrĩte ũira wake nĩ ahũũrĩte mũhũũri atĩ Ngai nĩ wa ma.
34  Nĩ gũkorũo ũrĩa ũtũmĩtwo nĩ Ngai aragia ciugo cia Ngai, tondũ We aheanaga roho ategũthima.
35  Ithe nĩ endete Mũriũ na nĩ aheanĩte indo ciothe guoko-inĩ gwake.
36  Ũrĩa wonanagia wĩtĩkio harĩ Mũriũ arĩ na muoyo wa tene na tene; ũrĩa ũtaathĩkagĩra Mũriũ ndakona muoyo, ĩndĩ marakara ma Ngai megũtũũra igũrũ rĩake.
12  Thikũ ithathatũ mbere ya Pasaka, Jesu agĩkinya Bethania kũrĩa Lazaro aarĩ, ũrĩa Jesu aariũkĩtie kuuma kũrĩ arĩa akuũ.
2  Nĩ ũndũ ũcio makĩhaarĩria irio cia hwaĩ-inĩ kũu nĩ ũndũ wake, na Maritha nĩwe wamaihũragĩra, no Lazaro aarĩ ũmwe wa arĩa maarĩanagĩra nake.
3  Nake Mariamu akĩoya ratiri ĩmwe ya maguta manungi wega ma nado ĩtatukanĩtio na kĩndũ, ma goro mũno, akĩmaitĩrĩria magũrũ-inĩ ma Jesu na akĩmũhuura magũrũ na njuĩrĩ yake. Nayo nyũmba ĩkĩiyũra mũtararĩko wa maguta macio.
4  No Judasi Mũisikariota, ũmwe wa arutwo ake, ũrĩa warĩ hakuhĩ kũmũkunyanĩra, akiuga:
5  “Maguta maya manungi wega magire kwendio dinari 300 nĩkĩ iheo athĩni?”
6  No we ndooigire ũguo tondũ wa kũrũmbũyia athĩni, no nĩ ũndũ aarĩ mũici na nĩwe wakoragwo na ithandũkũ rĩa mĩhothi na nĩ aaiyaga mbeca iria ciaikagio thĩinĩ warĩo.
7  Nake Jesu akiuga: “Tiganai nake aahaarĩrie nĩ ũndũ wa mũthenya wa mathiko makwa.
8  Tondũ athĩni mũkoragwo nao hĩndĩ ciothe no mũtirĩkoragwo na niĩ hĩndĩ ciothe.”
9  Hĩndĩ ĩyo kĩrĩndĩ kĩnene kĩa Ayahudi gĩkĩmenya atĩ aarĩ kũu, nakĩo gĩgĩũka, ti ũndũ tu wa Jesu, no nĩguo kĩone Lazaro o nake, ũrĩa aariũkĩtie kuuma kũrĩ arĩa akuũ.
10  Hĩndĩ ĩyo anene a athĩnjĩri-Ngai makĩbanga njama ya kũũraga nginya Lazaro,
11  nĩ gũkorũo Ayahudi aingĩ nĩ maathiaga kũu nĩ ũndũ wake na makagĩa na wĩtĩkio harĩ Jesu.
12  Mũthenya ũyũ ũngĩ andũ aingĩ arĩa mookĩte gĩathĩ-inĩ makĩigua atĩ Jesu nĩ aroka Jerusalemu.
13  Magĩkĩoya mathĩgĩ ma mĩtĩ ya mĩkĩndũ magĩthiĩ kũmũtũnga, na makĩambĩrĩria kwanĩrĩra ũũ: “Twakũhoya ũmũhonokie! Kũrathimwo nĩ ũrĩa ũroka na rĩĩtwa rĩa Jehova, Mũthamaki wa Isiraeli!”
14  Rĩrĩa Jesu oonire njaũ ya ndigiri, akĩmĩikarĩra, o ta ũrĩa kwandĩkĩtwo atĩrĩ:
15  “Ndũgetigĩre, mwarĩ wa Zayuni. Atĩrĩrĩ, mũthamaki waku nĩ aroka, aikarĩire njaũ ya ndigiri.”
16  Arutwo ake matiambĩte gũtaũkĩrũo nĩ maũndũ macio, no hĩndĩ ĩrĩa Jesu aatũũgĩririo, makĩririkana atĩ maũndũ macio nĩ maandĩkĩtwo ũhoro-inĩ ũmwĩgiĩ na atĩ nĩ maamwĩkire maũndũ macio.
17  Na rĩrĩ, kĩrĩndĩ kĩrĩa kĩarĩ hamwe nake rĩrĩa eetire Lazaro oime thĩinĩ wa mbĩrĩra akĩmũriũkia kuuma kũrĩ arĩa akuũ nĩ kĩarutaga ũira.
18  Ũndũ ũcio o naguo nĩ watũmire kĩrĩndĩ gĩthiĩ gĩkamũtũnge, tondũ nĩ kĩaiguire atĩ nĩ aaringĩte kĩama kĩu.
19  Nĩ ũndũ ũcio Afarisai makĩĩrana o ene atĩrĩ: “Ta kĩonei gũtirĩ ũndũ mũrahingia! Thĩ yothe nĩwe ĩrũmĩrĩire.”
20  Na rĩrĩ, nĩ kwarĩ na Angiriki amwe gatagatĩ-inĩ ka andũ arĩa mookĩte gĩathĩ-inĩ gũthathaiya.
21  Magĩkuhĩrĩria Filipu, ũrĩa woimĩte Bethisaida ya Galili, makĩambĩrĩria kũmwĩra atĩrĩ: “Mũthuri ũyũ, tũrenda kuona Jesu.”
22  Filipu agĩthiĩ akĩra Andrea. Andrea na Filipu magĩthiĩ makĩra Jesu.
23  No Jesu akĩmacokeria: “Ihinda nĩ ikinyu rĩa Mũrũ wa mũndũ gũtũũgĩrio.
24  Ngũmwĩra atĩrĩ o ma o ma, mbegũ ya ngano ĩtangĩgwa thĩ na ĩkue, ĩtũũraga ĩrĩ o ĩmwe; no ĩngĩkua, ĩcokaga ĩgaciara maciaro maingĩ.
25  Mũndũ o wothe wendete muoyo wake nĩ kũũniina aũniinaga, no mũndũ o wothe ũthũire muoyo wake thĩinĩ wa thĩ ĩno nĩ aũgitagĩra nĩ ũndũ wa muoyo wa tene na tene.
26  Mũndũ o wothe angĩenda kũndungatĩra, nĩ anũmagĩrĩre, na harĩa niĩ ndĩrĩkoragwo nĩ ho ndungata yakwa o nayo ĩrĩkoragwo. Mũndũ o wothe angĩenda kũndungatĩra, Awa nĩ arĩmũtĩaga.
27  Rĩu nĩ ndĩratangĩka, ngũkiuga atĩa? Awa, honokia kuumana na ithaa rĩrĩ. No ningĩ-rĩ, ithaa rĩrĩ no mũhaka rĩngore, kĩu nĩkĩo gĩtũmĩte njũke.
28  Awa, goocithia rĩĩtwa rĩaku.” Naguo mũgambo ũkiuma igũrũ ũkiuga: “Nĩ ndĩrĩgoocithĩtie na nĩ ngũrĩgoocithia rĩngĩ.”
29  Nakĩo kĩrĩndĩ kĩrĩa kĩarũgamĩte hau gĩkĩigua na gĩkĩambĩrĩria kuuga atĩ nĩ marurumĩ. Angĩ makiuga: “Nĩ mũraika wamwarĩria.”
30  Jesu agĩcokia atĩrĩ: “Mũgambo ũcio ndũnaiguĩka nĩ ũndũ wakwa, no nĩ ũndũ wanyu.
31  Rĩu thĩ ĩno nĩ ĩgũtuĩrũo; rĩu mũnene wa thĩ ĩno nĩ egũikio nja.
32  No rĩrĩ, rĩrĩa ngaacuurio kuuma gũkũ thĩ, ngaagucĩrĩria andũ a mĩthemba yothe moke kũrĩ niĩ.”
33  Ooigire ũguo kuonania mũthemba wa gĩkuũ kĩrĩa aarĩ hakuhĩ gũkua.
34  Nakĩo kĩrĩndĩ gĩkĩmũcokeria ũũ: “Tũiguĩte Watho-inĩ atĩ Kristo atũũraga tene na tene. Ũngiuga atĩa atĩ no mũhaka Mũrũ wa mũndũ acuurio? Mũrũ ũcio wa mũndũ nĩ we ũ?”
35  Kwoguo Jesu akĩmeera: “Ũtheri ũgũkorũo hamwe na inyuĩ o kahinda kanini. Thiĩi hĩndĩ ĩrĩa mũrĩ na ũtheri ũcio nĩguo nduma ndĩkamũtoorie; mũndũ o wothe ũthiagĩra nduma-inĩ ndamenyaga kũrĩa arathiĩ.
36  Hĩndĩ ĩrĩa mũrĩ na ũtheri, onanagiai wĩtĩkio harĩ ũtheri ũcio, nĩguo mũtuĩke ciana cia ũtheri.” Jesu ooigire maũndũ macio agĩcoka akiumagara akĩmeehitha.
37  O na gũtuĩka nĩ aaringĩte ciama nyingĩ makĩyonagĩra, matiamwĩtĩkagia,
38  nĩguo kiugo kĩa mũnabii Isaia kĩhinge, ũrĩa woigire atĩrĩ: “Jehova, nũũ ũgĩĩte na wĩtĩkio harĩ ũndũ ũrĩa ũiguĩtwo kuuma kũrĩ ithuĩ? Na ha ũhoro wa guoko kwa Jehova-rĩ, hihi nũũ ũguũrĩirio?”
39  Kĩrĩa gĩatũmire mage gwĩtĩkia nĩ atĩ Isaia ningĩ nĩ ooigire ũũ:
40  “Nĩ atumumarĩtie maitho mao na akomia ngoro ciao, nĩguo matikone na maitho mao kana mataũkĩrũo na ngoro ciao na magarũrũke, na niĩ ndĩmahonie.”
41  Isaia ooigire maũndũ macio tondũ nĩ oonire riri wake, na akĩaria ũhoro wake.
42  O na kũrĩ ũguo, nginya atongoria aingĩ nĩ maamwĩtĩkirie, no nĩ ũndũ wa Afarisai, matiamumbũraga nĩguo matikaingatwo thunagogi-inĩ;
43  nĩ gũkorũo meendete gũtũũgĩrio nĩ andũ gũkĩra gũtũũgĩrio nĩ Ngai.
44  O na kũrĩ ũguo, Jesu akĩanĩrĩra akiuga: “Mũndũ o wothe ũgĩaga na wĩtĩkio harĩ niĩ to harĩ niĩ agĩaga na wĩtĩkio ĩndĩ nĩ nginya harĩ ũrĩa wandũmire;
45  na ũrĩa wothe ũnyonaga onaga nginya Ũrĩa wandũmire.
46  Njũkĩte thĩinĩ wa thĩ ndariĩ ta ũtheri, nĩguo ũrĩa wothe ũrĩgĩaga na wĩtĩkio harĩ niĩ ndagatũũre nduma-inĩ.
47  No mũndũ o wothe angĩigua uuge wakwa na age kũwathĩkĩra, ndingĩmũtuĩra; nĩ gũkorũo ndiokire gũtuĩra thĩ, ĩndĩ ndokire kũmĩhonokia.
48  Ũrĩa wothe wagaga kũũhe gĩtĩo na akaga kwamũkĩra uuge wakwa nĩ harĩ ũrĩa ũkaamũtuĩra. Kiugo kĩrĩa njarĩtie nĩkĩo gĩkaamũtuĩra mũthenya wa mũthia.
49  Nĩ gũkorũo ndiarĩtie ndĩĩrĩte niĩ mwene, ĩndĩ Awa ũrĩa wandũmire we mwene nĩwe ũũheete rĩathani rĩgiĩ ũhoro ũrĩa nguuga na ũrĩa ngwaria.
50  Na nĩ njũĩ atĩ rĩathani rĩake rĩtongoragia muoyo-inĩ wa tene na tene. Kwoguo ũndũ o wothe ũrĩa njaragia, ndĩwaragia o ũrĩa Awa anjĩrĩte.
