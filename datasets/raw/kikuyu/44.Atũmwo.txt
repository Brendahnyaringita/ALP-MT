10  Na rĩrĩ, kũu Kaisarea nĩ kwarĩ mũndũ wetagwo Korinelio, na aarĩ mũnene wa mbũtũ iria cietagwo gĩkundi kĩa Italia.
2  Mũndũ ũcio hamwe na andũ othe a nyũmba yake nĩ meetigĩrĩte Ngai, na nĩ aaheaga andũ iheo nyingĩ cia tha na agathaitha Ngai ategũtigithĩria.
3  Kũrĩ ta thaa kenda cia mũthenya, akĩona wega kũgerera kĩoneki mũraika wa Ngai agĩũka harĩ we akĩmwĩra atĩrĩ: “Korinelio!”
4  Nake Korinelio akĩmũrora amakĩte akĩmũũria: “Nĩ kĩĩ Mwathani?” Akĩmũcokeria atĩrĩ: “Mahoya maku na iheo ciaku cia tha nĩ ciambatĩte mbere ya Ngai ihaana ta kĩndũ gĩa kĩririkano.
5  Nĩ ũndũ ũcio-rĩ, tũma andũ mathiĩ Jopa mageete Simoni ũrĩa wĩtagwo Petero.
6  Mũndũ ũcio anyitĩtwo ũgeni kwa mũtanduki njũũa wĩtagwo Simoni, ũkoragwo na nyũmba hakuhĩ na iria.”
7  Na o hĩndĩ ĩyo mũraika ehera, agĩta ndungata ciake igĩrĩ hamwe na mũthigari ũmwe wetigĩrĩte Ngai kuuma harĩ ndungata ciake,
8  akĩmataarĩria maũndũ mothe na akĩmatũma mathiĩ Jopa.
9  Na marĩ rũgendo-inĩ rwao mũthenya ũrĩa warũmĩrĩire makuhĩrĩirie itũũra rĩu, Petero akĩambata nyũmba igũrũ ta thaa thita cia mũthenya kũhoya.
10  No akĩigua ahũtiĩ mũno na nĩ eendaga kũrĩa. Na rĩrĩa irio ciahaaragĩrio, akĩona kĩoneki,
11  akĩona igũrũ rĩkĩhingũka na kĩndũ gĩatariĩ ta gĩtambaya kĩnene gĩa gatani gĩgĩikũrũkio nginya thĩ kĩnyitĩtwo mĩthia yakĩo ĩna;
12  na thĩinĩ wakĩo kwarĩ na nyamũ cia gũkũ thĩ cia magũrũ mana cia mĩthemba yothe, na iria itambaga thĩ, na nyoni cia rĩera-inĩ.
13  Hĩndĩ ĩyo akĩigua mũgambo wamwĩra atĩrĩ: “Petero, ũkĩra ũthĩnje na ũrĩe!”
14  No Petero akiuga: “Aca Mwathani, tondũ ndirĩ ndarĩa kĩndũ o na kĩ kĩrĩ thahu na gĩtarĩ gĩtheru.”
15  Mũgambo ũcio ũkĩmwĩra o rĩngĩ riita rĩa kerĩ: “Tiga kuuga atĩ indo iria Ngai atheretie irĩ na thahu.”
16  Gũgĩkĩka ũguo riita rĩa gatatũ, na o rĩo gĩtambaya kĩu gĩkĩambatio igũrũ.
17  O hĩndĩ ĩyo Petero arigĩtwo nĩ ũrĩa kĩoneki kĩu oonete kĩoigĩte-rĩ, andũ arĩa maatũmĩtwo nĩ Korinelio makĩũrĩrĩria harĩa nyũmba ya Simoni yarĩ na makĩrũgama hau kĩhingo-inĩ.
18  Magĩtana na makĩũria kana Simoni ũrĩa wetagwo Petero aanyitĩtwo ũgeni kũu.
19  Nake Petero o agĩĩcũrania ũhoro wa kĩoneki kĩu, roho ũkĩmwĩra: “Atĩrĩrĩ, nĩ harĩ arũme atatũ marakũũria.
20  Kwoguo ũkĩra, ũikũrũke ũthiĩ hamwe nao ũtegũthangania o na hanini, nĩ gũkorũo nĩ niĩ ndĩmatũmĩte.”
21  Nake Petero agĩikũrũka harĩ arũme acio akĩmeera atĩrĩ: “Nĩ niĩ mũndũ ũrĩa mũracaria. Mũkĩte gwĩka atĩa hihi?”
22  Makĩmwĩra atĩrĩ: “Mũnene wa mbũtũ wĩtagwo Korinelio, mũndũ mũthingu, wĩtigĩrĩte Ngai na ũgaathagĩrĩrio nĩ rũrĩrĩ ruothe rwa Ayahudi, araathirũo nĩ mũraika mũtheru agũtũmanĩre ũthiĩ gwake nĩguo athikĩrĩrie ciugo ciaku.”
23  Agĩkĩmeera matonye maikare kũu marĩ ageni ake. Mũthenya ũyũ ũngĩ agĩũkĩra agĩthiĩ nao, na ariũ a Ithe witũ amwe a Jopa magĩthiĩ hamwe nake.
24  Mũthenya ũrĩa warũmĩrĩire akĩingĩra Kaisarea. Korinelio nake nĩ aamatanyaga na nĩ eetĩte andũ a mbarĩ ciao na arata a hakuhĩ makongana hamwe.
25  Rĩrĩa Petero aatonyaga, Korinelio akĩmũtũnga, akĩĩgũithia thĩ magũrũ-inĩ make, na akĩmũinamĩrĩra.
26  No Petero akĩmũrũgamia akĩmwĩra: “Ũkĩra; o na niĩ ndĩ o mũndũ.”
27  Na o akĩaragia nake, akĩingĩra thĩinĩ agĩkora andũ aingĩ monganĩte hamwe.
28  Akĩmeera atĩrĩ: “Nĩ mũĩ wega atĩ Mũyahudi ndagĩrĩirũo kũnyitanĩra kana gũkuhĩrĩria mũndũ wa rũrĩrĩ rũngĩ, o na kũrĩ ũguo Ngai nĩ anyonetie atĩ ndiagĩrĩirũo kuuga atĩ mũndũ o na ũmwe arĩ na thahu kana atĩ ti mũtheru.
29  Na nĩkĩo hĩndĩ ĩrĩa ndĩratũmanĩirũo, ndoka itegũkararia. Rĩu-rĩ, mũrandũmanĩire nĩkĩ?”
30  Hĩndĩ ĩyo Korinelio akiuga: “Thikũ inya hĩtũku ihinda o ta rĩrĩ, ndahoyaga ndĩ gwakwa nyũmba thaa kenda cia mũthenya; na o rĩo, mũndũ wehumbĩte nguo ciahenagia akĩrũgama mbere yakwa
31  akĩnjĩra: ‘Korinelio, mahoya maku nĩ maiguĩtwo na magetĩkĩrĩka, na iheo ciaku cia tha nĩ iririkanĩtwo nĩ Ngai.
32  Nĩ ũndũ ũcio-rĩ, tũma andũ mathiĩ Jopa mageete Simoni ũrĩa wĩtagwo Petero. Mũndũ ũcio anyitĩtwo ũgeni mũciĩ kwa mũtanduki njũũa wĩtagwo Simoni, ũrĩa ũikaraga hakuhĩ na iria.’
33  O hĩndĩ ĩyo ngĩgũtũmanĩra, na nĩ weka wega nĩ gũka. Ithuothe rĩu tũrĩ haha mbere ya Ngai nĩguo tũigue maũndũ mothe marĩa wathĩtwo nĩ Jehova ũtwĩre.”
34  Nĩ ũndũ ũcio Petero akĩambĩrĩria kwaria, akiuga atĩrĩ: “Rĩu nĩ ndaũkĩirũo wega atĩ Ngai ndarĩ mũthutũkanio,
35  no thĩinĩ wa ndũrĩrĩ ciothe, mũndũ ũrĩa ũmwĩtigĩrĩte na wĩkaga ũrĩa kwagĩrĩire nĩ etĩkĩrĩkaga nĩ we.
36  Aatũmire ndũmĩrĩri kũrĩ ariũ a Isiraeli akĩmamenyithia ũhoro ũrĩa mwega wa thayũ kũgerera harĩ Jesu Kristo—ũcio nĩwe Mwathani wa andũ othe.
37  Nĩ mũĩ maũndũ marĩa maaririo Judea guothe, kwambĩrĩria Galili thutha wa ũbatithio ũrĩa Johana aahunjirie ũhoro waguo:
38  ũhoro wĩgiĩ Jesu wa kuuma Nazarethi, ũrĩa Ngai aaitĩrĩirie maguta kũgerera roho mũtheru na hinya, na agĩthiũrũrũka bũrũri agĩkaga maũndũ mega na akĩhonagia arĩa othe maahinyĩrĩirio nĩ Mũcukani, tondũ Ngai aarĩ hamwe nake.
39  Na ithuĩ tũrĩ aira a maũndũ mothe marĩa eekire bũrũri-inĩ wa Ayahudi na Jerusalemu, ĩndĩ nĩ maamũũragire na njĩra ya kũmũcuuria mũtĩ-inĩ.
40  Na mũthenya wa gatatũ Ngai akĩmũriũkia na agĩtũma onekane,
41  no ti kũrĩ andũ othe, ĩndĩ nĩ kũrĩ ithuĩ, aira arĩa maathuurĩtwo nĩ Ngai o mbere, arĩa maarĩire na makĩnyua hamwe nake thutha wake kũriũkio kuuma kũrĩ arĩa akuũ.
42  Ningĩ nĩ aatwathire atĩ tũhunjĩrie andũ na tũrute ũira kĩhinyio atĩ ũcio nĩwe Ngai aamũrire atuĩke mũtuanĩri ciira wa arĩa marĩ muoyo na arĩa akuũ.
43  Anabii othe nĩ maarutire ũira ũmwĩgiĩ atĩ mũndũ o wothe ũmwĩtĩkĩtie nĩ ohagĩrũo mehia kũgerera rĩĩtwa rĩake.”
44  Hĩndĩ o ĩyo Petero aathiaga na mbere kũheana ũhoro ũcio, arĩa othe maathikagĩrĩria kiugo makĩamũkĩra roho mũtheru.
45  Nao etĩkia arĩa maarĩ aruu arĩa mookĩte hamwe na Petero makĩgega tondũ andũ a ndũrĩrĩ o nao nĩ maaitagĩrĩrio kĩheo kĩa roho mũtheru kĩrĩa kĩheanagwo o ũguo tũhũ.
46  Nĩ gũkorũo nĩ maamaiguire makĩaria na thiomi ng’eni na makĩgooca Ngai. Nake Petero akĩmeera atĩrĩ:
47  “Hihi harĩ mũndũ ũngĩgiria aya maamũkĩra roho mũtheru o ta ithuĩ mabatithio na maĩ?”
48  Nĩ ũndũ ũcio agĩathana atĩ mabatithio thĩinĩ wa rĩĩtwa rĩa Jesu Kristo. Magĩcoka makĩmũũria aikare hamwe nao matukũ maigana ũna.
4  Rĩrĩa acio erĩ maaragĩria andũ-rĩ, magĩkorũo nĩ athĩnjĩri-Ngai, na mũnene wa hekarũ, na Asadukai.
2  Andũ acio maarĩ arakaru tondũ atũmwo nĩ maarutaga andũ na makaaria cara-rũkũ ũhoro wĩgiĩ kũriũka kwa Jesu kuuma kũrĩ arĩa akuũ.
3  Kwoguo makĩmanyita na makĩmahingĩra o nginya mũthenya ũrĩa warũmĩrĩire, tondũ kwarĩ hwaĩ-inĩ.
4  No rĩrĩ, aingĩ a arĩa maathikĩrĩirie ciugo icio magĩtĩkia, na mũigana wa arũme ũgĩkinya ta 5,000.
5  Mũthenya ũrĩa warũmĩrĩire, atongoria ao, athuri, na andĩki-watho makĩgomana hamwe Jerusalemu,
6  marĩ na Anasi mũnene wa athĩnjĩri-Ngai, Kaiafa, Johana, Aleksanda, na arĩa othe maarĩ a mbarĩ cia mũnene ũcio wa athĩnjĩri-Ngai.
7  Makĩrũgamia Petero na Johana gatagatĩ-inĩ kao makĩambĩrĩria kũmoria: “Mũreekire ũndũ ũcio na hinya ũrĩkũ kana thĩinĩ wa rĩĩtwa rĩa ũ?”
8  Nake Petero, aiyũrĩtwo nĩ roho mũtheru, akĩmeera: “Inyuĩ atongoria a andũ na athuri,
9  angĩkorũo tũrorio ũmũthĩ nĩ ũndũ wa gĩĩko kĩega tũrekĩire mũndũ ũrarĩ muonju, na mũrenda kũmenya nũũ ũrahonirie mũndũ ũyũ,
10  menyai inyuothe o hamwe na andũ othe a Isiraeli atĩ thĩinĩ wa rĩĩtwa rĩa Jesu Kristo ũrĩa Mũnazarethi, o ũcio muoragĩire mũtĩ-inĩ no Ngai agĩcoka akĩmũriũkia kuuma kũrĩ arĩa akuũ, nĩ kũgerera harĩ we mũndũ ũyũ arũgamĩte haha mbere yanyu arĩ na ũgima mwega wa mwĩrĩ.
11  Rĩu nĩrĩo ‘ihiga rĩrĩa inyuĩ aaki mwatuire ta rĩtarĩ kĩene na nĩrĩo rĩtuĩkĩte ihiga rĩrĩa inene rĩa kona.’
12  Makĩria ma ũguo-rĩ, ũhonokio ndũngĩoneka harĩ mũndũ ũngĩ o na ũrĩkũ, tondũ gũtirĩ rĩĩtwa rĩngĩ mũhuro wa riũa rĩheetwo andũ tũngĩhonokio kũgerera harĩ rĩo.”
13  Na rĩrĩa moonire ũrĩa Petero na Johana maaragia marĩ na ũmĩrĩru, na mamenya atĩ maarĩ andũ matarĩ athomu na matarĩ igweta, makĩgega. Makĩambĩrĩria gũtaũkĩrũo atĩ maakoragwo hamwe na Jesu.
14  Maarora mũndũ ũcio wahonetio arũgamĩte hamwe nao, makĩaga wa kuuga ũhoro-inĩ ũcio.
15  Nĩ ũndũ ũcio makĩmaatha moime nja ya nyũmba ya Sanhedrini, na makĩambĩrĩria kwarĩrĩria ũndũ ũcio,
16  makiuga atĩrĩ: “Tũgwĩka andũ aya atĩa? Tondũ nĩ ma nĩ maringĩte kĩama kĩnene, kĩrĩa kĩmenyekete nĩ aikari othe a Jerusalemu, na tũtingĩkararia ũndũ ũcio.
17  Nĩgetha ũndũ ũyũ ndũgathiĩ na mbere gũtherema kũrĩ andũ, rekei tũmehĩtĩre na tũmakaanie kwaria rĩngĩ na mũndũ o na ũrĩkũ thĩinĩ wa rĩĩtwa rĩu.”
18  Nĩ ũndũ ũcio makĩmeta na makĩmaatha matikaarie kana marutane ũndũ o na ũrĩkũ thĩinĩ wa rĩĩtwa rĩa Jesu.
19  No Petero na Johana makĩmacokeria ũũ: “Tuai arĩ inyuĩ kana nĩ kwagĩrĩire maitho-inĩ ma Ngai tũmũthikĩrĩrie inyuĩ handũ ha gũthikĩrĩria Ngai.
20  Ĩndĩ ithuĩ-rĩ, tũtingĩtiga kwaria ũhoro wa maũndũ marĩa tuonete na tũkaigua.”
21  Na thutha wa kũmehĩtĩra makĩria, makĩmarekereria nĩ gũkorũo mationire ũndũ wa gũtũma maherithio, o na ningĩ nĩ ũndũ wa andũ tondũ othe maagoocaga Ngai nĩ ũndũ wa ũrĩa gwekĩkĩte.
22  Nĩ gũkorũo mũndũ ũcio waringĩirũo kĩama kĩu gĩa kũhonio aarĩ na makĩria ma mĩaka 40.
23  Thutha wa kũrekererio, magĩthiĩ kũrĩ andũ ao na makĩmeera ũrĩa anene a athĩnjĩri-Ngai na athuri maameerĩte.
24  Maigua ũguo, makĩanĩrĩra na mĩgambo mĩnene harĩ Ngai marĩ kĩndũ kĩmwe makiuga atĩrĩ: “Mwathani Ũrĩa Mũnene, wee Nĩwe wombire igũrũ na thĩ na iria na indo ciothe iria irĩ thĩinĩ wacio,
25  na kũgerera roho mũtheru nĩwe woigire na kanua ga ithe witũ Daudi, ndungata yaku ũũ: ‘Nĩ kĩĩ gĩatũmire ndũrĩrĩ itangĩke na ikundi cia andũ ciĩcũranie ũhoro wa maũndũ ma tũhũ?
26  Athamaki a thĩ makĩrũgama handũ hao nao atongoria magĩcokanĩrĩra hamwe marĩ kĩndũ kĩmwe nĩguo mokĩrĩre Jehova na mokĩrĩre ũrĩa wake mũitĩrĩrie maguta.’
27  Tondũ hatarĩ nganja, Herode na Pontio Pilato marĩ na andũ a ndũrĩrĩ o hamwe na andũ a Isiraeli maagomanire hamwe itũũra-inĩ rĩrĩ mokĩrĩre Jesu ndungata yaku theru, ĩrĩa waitĩrĩirie maguta,
28  nĩguo meke ũrĩa watuĩte na guoko gwaku na wendi waku o mbere kũngĩgeekĩka.
29  Na rĩu Jehova, thikĩrĩria ũrĩa maratwĩhĩtĩra, na wĩtĩkĩrie ngombo ciaku ithiĩ na mbere kwaria ũhoro waku irĩ na ũcamba,
30  na ũthiĩ na mbere gũtambũrũkia guoko gwaku ũhonanie na ũringe ciama na wĩke maũndũ ma magegania thĩinĩ wa rĩĩtwa rĩa Jesu ndungata yaku theru.”
31  Rĩrĩa maarĩkirie mathaithana macio, handũ hau moonganĩte hagĩthingithio, nao othe makĩiyũrũo nĩ roho mũtheru na makĩambĩrĩria kwaria ũhoro wa Ngai marĩ na ũcamba.
32  Makĩria ma ũguo-rĩ, arĩa othe meetĩkirie maarĩ na ngoro ĩmwe o na meciria mamwe, na gũtirĩ o na ũmwe wao woonaga indo iria aarĩ nacio irĩ ciake, ĩndĩ maagayanaga indo ciothe.
33  Atũmwo acio magĩgĩthiĩ na mbere kũruta ũira wĩgiĩ kũriũka kwa Mwathani Jesu marĩ na hinya mũingĩ, nake Ngai akĩmonia othe ũtugi wake mũnene na njĩra nene.
34  Ma nĩ atĩ, hatirĩ o na ũmwe wao waagaga kĩndũ, tondũ arĩa othe maarĩ na mĩgũnda kana nyũmba, meendagia na makarehe kĩrĩa mona,
35  magakĩiga magũrũ-inĩ ma atũmwo. Nakĩo gĩkagayanio o mũndũ akaheo kũringana na mabataro make.
36  Nĩ ũndũ ũcio Jusufu, ũrĩa ningĩ wetagwo Baranaba nĩ atũmwo (rĩĩtwa rĩu rĩataũrũo nĩ kuuga, “Mũrũ wa Kũũmanĩrĩria”), Mũlawii waciarĩirũo Kuporo,
37  aarĩ na mũgũnda, akĩwendia na akĩrehe mbeca icio agĩciiga magũrũ-inĩ ma atũmwo.
26  Agiripa akĩra Paulo atĩrĩ: “Rĩu ũrĩ na rũtha rwa kwĩyarĩrĩria.” Nake Paulo agĩtambũrũkia guoko agĩĩtetera akiuga ũũ:
2  “Mũthamaki Agiripa, ha ũhoro wa maũndũ marĩa mothe thitangĩirũo nĩ Ayahudi-rĩ, ũmũthĩ niĩ ndĩ mũkenu nĩ gũkorũo ndĩ mbere yaku nĩguo ndĩtetere,
3  na makĩria nĩ gũkorũo wee nĩ ũĩ wega biũ mĩtugo ya Ayahudi na maũndũ marĩa makararanagĩria. Nĩ ũndũ ũcio, ndĩrakũũria ũũthikĩrĩrie ũtegũthethũka.
4  “Mũtũũrĩre wakwa kuuma ũnyinyi-inĩ wakwa, ndĩ gatagatĩ-inĩ ka andũ aitũ na ndĩ Jerusalemu nĩ ũĩkaine wega nĩ Ayahudi othe
5  arĩa twamenyanĩte nao, na angĩkorũo no mende kũruta ũira, niĩ ndatũũraga ndĩ Mũfarisai, ngarũmia maũndũ ma gĩkundi gitũ kĩa nyamũkano, kĩrĩa kĩrũmagia biũ maũndũ ma ũthathaiya witũ.
6  No rĩu ndĩraciirithio nĩ ũndũ wa gũkorũo na kĩĩrĩgĩrĩro harĩ kĩĩranĩro kĩrĩa Ngai eerĩire maithe maitũ ma tene;
7  kĩĩranĩro o kĩrĩa mĩhĩrĩga itũ 12 ĩrĩgĩrĩire kuona gĩkĩhinga, magakĩrutĩra Ngai ũtungata mũtheru na kĩyo ũtukũ na mũthenya. Atĩrĩrĩ wee Mũthamaki, kĩĩrĩgĩrĩro kĩu nĩkĩo Ayahudi marathitangĩra.
8  “Nĩ kĩĩ gĩtũmaga muone ũrĩ ũndũ mũritũ gwĩtĩkia atĩ Ngai nĩ ariũkagia arĩa akuũ?
9  Niĩ kũrĩ hĩndĩ ndetĩkĩtie biũ atĩ ndagĩrĩirũo gwĩka ũrĩa wothe ingĩahotire gũkararia rĩĩtwa rĩa Jesu ũrĩa Mũnazarethi.
10  Na ũguo nĩguo ndekaga thĩinĩ wa Jerusalemu, na tondũ nĩ ndaheetwo rũtha nĩ anene a athĩnjĩri-Ngai, nĩ ndaikagia njera andũ aingĩ arĩa aamũre; na gwakinya hĩndĩ yao ya kũũragwo, nganyita ũndũ ũcio mbaru.
11  Nĩ ndamaherithagia kaingĩ thĩinĩ wa thunagogi ciothe, ngageria mũno kũmahatĩrĩria matigane na wĩtĩkio wao; na tondũ nĩ ndarakaragio mũno nĩo, ndathiaga kũmanyarira nginya matũũra-inĩ ma kũngĩ.
12  “Hĩndĩ ĩmwe rĩrĩa ndathiaga Dameski gwĩka maũndũ macio heetwo wĩra na wathani nĩ anene a athĩnjĩri-Ngai,
13  ndĩ njĩra-inĩ thaa thita cia mũthenya wee Mũthamaki, ngĩona ũtheri mũnene ũkĩrĩte wa riũa ũkiuma igũrũ, ũkĩĩmũrĩka mĩena yothe na ũkĩmũrĩka arĩa twathiaga nao.
14  Tũkĩgwa thĩ ithuothe na ngĩigua mũgambo wanjĩĩra ũũ na Kĩhibirania: ‘Saulu, Saulu, ũraanyarira nĩkĩ? Wathiĩ na mbere kũhũũra mĩcengi haati wee nĩwe ũkũgurara.’
15  Ngĩũria atĩrĩ: ‘Nĩ we ũ, Mwathani?’ Nake akĩnjokeria: ‘Nĩ niĩ Jesu, ũrĩa ũranyarira.’
16  No rũgama wĩhande na magũrũ maku. Ndakuumĩrĩra nĩguo ngũthuure ũtuĩke ndungata na mũira wa maũndũ marĩa wĩyoneire na marĩa ngũkuonia megiĩ ũhoro wakwa.
17  Na nĩ ngũkũhonokia kuuma harĩ andũ aya na kuuma harĩ andũ a ndũrĩrĩ, arĩa ndĩragũtũma kũrĩ o
18  ũkamahingũre maitho, ũmarute nduma-inĩ ũmarehe ũtheri-inĩ na ũmarute wathani-inĩ wa Shaitani ũmarehe harĩ Ngai, nĩguo moherũo mehia na maamũkĩre igai hamwe na arĩa matheretio nĩ wĩtĩkio wao harĩ niĩ.’
19  “Nĩ ũndũ ũcio, Mũthamaki Agiripa, ndiaregire gwathĩkĩra kĩoneki kĩu ndonire kuuma igũrũ,
20  ĩndĩ ndaheanire ndũmĩrĩri ngĩambĩrĩria na andũ a Dameski, ngĩcoka ngĩkinyĩria andũ a Jerusalemu, na bũrũri wothe wa Judea, na nginya kũrĩ ndũrĩrĩ ciothe ngĩmeera atĩ magĩrĩirũo kwĩrira na macokerere Ngai na njĩra ya gwĩka ciĩko ironania atĩ nĩ merirĩte.
21  Kĩu nĩkĩo gĩatũmire Ayahudi maanyite ndĩ thĩinĩ wa hekarũ na magerie kũnjũraga.
22  O na kũrĩ ũguo, tondũ nĩ nyamũkĩrĩte ũteithio ũrĩa uumaga kũrĩ Ngai-rĩ, thiĩte na mbere o nginya ũmũthĩ ũyũ kũruta ũira kũrĩ arĩa anini na arĩa anene, itekuongerera ũndũ o na ũmwe harĩ marĩa Anabii na Musa mooigĩte nĩ mangĩgekĩka—
23  atĩ Kristo nĩ angĩkanyarirũo na atĩ arĩ we wa mbere kũriũkio kuuma kũrĩ arĩa akuũ, nĩ angĩkahunjia ũhoro wa ũtheri kũrĩ andũ aya na kũrĩ ndũrĩrĩ.”
24  Na rĩrĩ, hĩndĩ ĩrĩa Paulo ooigaga maũndũ macio agĩĩtetera-rĩ, Fesito akiuga na mũgambo mũnene: “Paulo nĩ kũgũrũka ũgũrũkĩte! Gĩthomo kĩu gĩaku kĩingĩ nĩ kĩratũma ũgũrũke!”
25  No Paulo akiuga: “Mũgaathe Fesito niĩ ndigũrũkĩte, no ndĩraria ciugo cia ma na cia mũndũ ũrĩ na meciria mega.
26  Na ũrĩa kũrĩ nĩ atĩ, mũthamaki ũrĩa ndĩraria nake ndĩ na wĩyathi mũingĩ nĩ oĩ maũndũ macio; ndĩ na ma gũtirĩ ũndũ o na ũmwe wa macio atoĩ, tondũ gũtirĩ wĩkĩirũo hitho-inĩ.
27  Mũthamaki Agiripa, hihi wee nĩ wĩtĩkĩtie Anabii? Nĩ njũĩ atĩ nĩ wĩtĩkĩtie.”
28  No Agiripa akĩra Paulo: “Kahinda o kanini tu, wee wahota kũnjiguithia ũtũme nduĩke Mũkristiano.”
29  Hĩndĩ ĩyo Paulo akiuga: “Kana nĩ kahinda kanini kana nĩ karaya, ingĩhoya Ngai atĩ to wee wiki, ĩndĩ nginya arĩa othe maranjigua ũmũthĩ mahaanane na niĩ, o tiga cioho ici cia njera.”
30  Mũthamaki agĩcoka akĩrũgama, na ngavana na Berinike o nao, na arũme arĩa maaikarĩte thĩ hamwe nao.
31  No rĩrĩa mooimaga, makĩambĩrĩria kwĩrana o ene atĩrĩ: “Gũtirĩ ũndũ mũndũ ũyũ areka wa gũtũma oragwo kana ohwo njera.”
32  Agiripa agĩcoka akĩra Fesito: “Korũo mũndũ ũyũ ndaacokirie ciira riiko kũrĩ Kaisari, nĩ angĩarekererio.”
11  Na rĩrĩ, atũmwo na ariũ a Ithe witũ arĩa maarĩ Judea makĩigua atĩ andũ a ndũrĩrĩ o nao nĩ meetĩkĩrĩte kiugo kĩa Ngai.
2  Kwoguo rĩrĩa Petero aambatire agĩthiĩ Jerusalemu, andũ arĩa meekĩrĩire ũhoro wa kũrua makĩambĩrĩria kũmũmenereria,
3  makĩmwĩraga: “Wee wathiire nyũmba ya andũ matarĩ aruu na ũkĩrĩanĩra nao.”
4  Nĩ ũndũ ũcio Petero akĩmataarĩria maũndũ mothe, akĩmeera atĩrĩ:
5  “Nĩ kũhoya ndahoyaga ndĩ thĩinĩ wa itũũra rĩa Jopa, na ngĩona kĩoneki, kĩndũ gĩatariĩ ta gĩtambaya kĩnene gĩa gatani gĩgĩikũrũkio nginya thĩ kĩnyitĩtwo mĩthia yakĩo ĩna, na gĩgĩikũrũka nginya o harĩa ndarĩ.
6  Rĩrĩa ndakĩrorire wega, ngĩona nyamũ cia gũkũ thĩ cia magũrũ mana, nyamũ cia gĩthaka, na iria itambaga thĩ, na nyoni cia rĩera-inĩ.
7  Ningĩ ngĩigua mũgambo wanjĩĩra atĩrĩ: ‘Petero, ũkĩra ũthĩnje na ũrĩe!’
8  No niĩ ngiuga: ‘Ndingĩka ũguo Mwathani, tondũ kĩndũ kĩrĩ thahu kana gĩtarĩ gĩtheru gĩtirĩ gĩatonya kanua gakwa.’
9  Mũgambo ũcio kuuma igũrũ ũkĩnjarĩria riita rĩa kerĩ ũkĩnjĩra: ‘Wee tiga kuuga atĩ indo iria Ngai atheretie nĩ irĩ thahu.’
10  Gũgĩkĩka ũguo riita rĩa gatatũ, na indo icio ciothe ikĩguucio igĩcokio igũrũ.
11  Ningĩ, o hĩndĩ ĩyo, arũme atatũ magĩũka nyũmba-inĩ ĩrĩa twaikaraga, matũmĩtwo kũrĩ niĩ kuuma Kaisarea.
12  Naguo roho ũkĩnjĩra thiĩ hamwe nao itegũthangania o na hanini. Ariũ aya a Ithe witũ atandatũ o nao magĩthiĩ hamwe na niĩ, na tũgĩtonya nyũmba ya mũndũ ũcio.
13  “Agĩtwĩra ũrĩa oonire mũraika arũgamĩte nyũmba-inĩ yake na akĩmwĩra: ‘Tũma andũ mathiĩ Jopa mageete Simoni ũrĩa wĩtagwo Petero,
14  na nĩ egũkwĩra maũndũ marĩa wee na andũ othe a nyũmba yaku mwagĩrĩirũo nĩ gwĩka nĩguo mũhonokio.’
15  No rĩrĩa ndambĩrĩirie kwaria, roho mũtheru ũgĩikũrũka igũrũ rĩao o ta ũrĩa waikũrũkire igũrũ ritũ kĩambĩrĩria-inĩ.
16  Hĩndĩ ĩyo ngĩririkana ũrĩa Mwathani ooigaga: ‘Johana aabatithanagia na maĩ, no inyuĩ nĩ mũkaabatithio na roho mũtheru.’
17  Kwoguo-rĩ, angĩkorũo Ngai nĩ aamaheire kĩheo o kĩrĩa aatũheire o ũguo tũhũ ithuĩ twĩtĩkĩtie Mwathani Jesu Kristo-rĩ, niĩ ndakĩrĩ ũ nĩguo hote kũgirĩrĩria Ngai?”
18  Rĩrĩa maaiguire maũndũ macio, magĩtiga kũregana na ũhoro ũcio, na makĩgooca Ngai makiugaga: “Gwakorũo nĩ ũguo-rĩ, Ngai nĩ aheete andũ a ndũrĩrĩ o nao mweke wa kwĩrira nĩguo makaagĩa na muoyo.”
19  Na rĩrĩ, andũ arĩa maahurunjũkĩte nĩ ũndũ wa mĩnyamaro ĩrĩa yaambĩrĩirie nĩ ũndũ wa Stefano, magĩthiĩ nginya Foenicia, Kuporo, na Antiokia, no maahunjagĩria o Ayahudi.
20  No rĩrĩ, andũ amwe gatagatĩ-inĩ kao kuuma Kuporo na Kurene magĩthiĩ Antiokia na makĩambĩrĩria kwaria na andũ arĩa maaragia Kĩngiriki, makĩmahunjĩria ũhoro ũrĩa mwega wa Mwathani Jesu.
21  Makĩria ma ũguo-rĩ, guoko kwa Jehova kwarĩ hamwe nao, na andũ aingĩ magĩtuĩka etĩkia na makĩgarũrũka makĩrũmĩrĩra Mwathani.
22  Ũhoro wĩgiĩ andũ acio ũgĩkinyĩra kĩũngano kĩa Jerusalemu, na magĩtũma Baranaba athiĩ o nginya Antiokia.
23  Rĩrĩa aakinyire na akĩona ũtugi ũcio mũnene wa Ngai, agĩkena mũno na akĩambĩrĩria kũmekĩra ngoro othe mathiĩ na mbere gũikara marĩ ehokeku harĩ Mwathani matuĩte ũguo kuuma ngoro-inĩ;
24  nĩ gũkorũo aarĩ mũndũ mwega, waiyũrĩtwo nĩ roho mũtheru na wĩtĩkio. Nĩ ũndũ ũcio, kĩrĩndĩ kĩnene gĩkĩongerereka harĩ Mwathani.
25  Agĩcoka agĩthiĩ Tariso gũcaria Saulu.
26  Rĩrĩa aamuonire, akĩmũrehe Antiokia. Nĩ ũndũ ũcio, kwa ihinda rĩa mwaka mũgima maacemanagia hamwe kĩũngano-inĩ na makaruta kĩrĩndĩ kĩnene, na kũu Antiokia nĩkuo arutwo maambĩrĩirie gwĩtwo Akristiano kũgerera ũtongoria wa Ngai.
27  Matukũ-inĩ macio, anabii magĩikũrũka kuuma Jerusalemu magĩthiĩ Antiokia.
28  Ũmwe wao wetagwo Agabo akĩrũgama na akĩratha ateithĩtio nĩ roho atĩ nĩ kũngĩagĩire na ng’aragu nene thĩinĩ wa thĩ yothe ĩrĩa ĩikaragwo, na nĩ ma ũndũ ũcio nĩ wekĩkire hĩndĩ ya Kilaudio.
29  Nĩ ũndũ ũcio, arutwo magĩtua itua rĩa gũtũma ũteithio kũrĩ ariũ a Ithe witũ arĩa maaikaraga Judea, o mũndũ kũringana na ũrĩa angĩahotire;
30  na magĩka ũguo, makĩnengerana ũteithio ũcio kũrĩ Baranaba na Saulu matwarĩre athuri a kĩũngano.
8  Na rĩrĩ, Saulu nĩ aanyitaga mbaru kũũragwo gwa Stefano. Mũthenya ũcio kĩũngano kĩrĩa kĩarĩ Jerusalemu gĩkĩambĩrĩria kũnyarirũo mũno; othe o tiga atũmwo makĩhurunjũka icigo-inĩ ciothe cia Judea na Samaria.
2  Ĩndĩ athuri arĩa maarĩ etigĩri Ngai magĩkuua Stefano makĩmũthika, na magĩcakaya mũno nĩ ũndũ wake.
3  O na kũrĩ ũguo, Saulu akĩambĩrĩria gũtharĩkĩra kĩũngano. Aatonyaga nyũmba o nyũmba, akarutũrũra arũme na atumia akĩmaikagia njera.
4  No rĩrĩ, arĩa maahurunjũkĩte, magĩthiĩ kũndũ guothe bũrũri-inĩ ũcio makĩhunjagia ũhoro ũrĩa mwega wa kiugo.
5  Na rĩrĩ, Filipu agĩikũrũka nginya itũũra rĩa Samaria na akĩambĩrĩria kũmahunjĩria ũhoro wa Kristo.
6  Na kĩrĩndĩ kĩrĩ gĩothe hamwe nĩ gĩategagĩra Filipu matũ akĩaria, gĩkamũthikĩrĩria na gĩkeyonera ciama iria aaringaga.
7  Nĩ gũkorũo aingĩ ao maarĩ na maroho moru, namo maroho macio maanagĩrĩra na mũgambo mũnene magacoka makoima thĩinĩ wao. Makĩria ma ũguo, aingĩ arĩa maakuĩte ciĩga na arĩa maathuaga nĩ maahonirio.
8  Nĩ ũndũ ũcio, itũũra rĩu rĩkĩiyũra gĩkeno kĩnene.
9  Na rĩrĩ, itũũra-inĩ rĩu nĩ kwarĩ mũndũ wetagwo Simoni, mbere ĩyo nĩ eekaga maũndũ ma ũgo na akagegia rũrĩrĩ rwa Samaria, akiugaga atĩ we nĩ mũndũ mũnene.
10  Andũ othe, kuuma ũrĩa mũnini nginya ũrĩa mũnene nĩ maamũthikagĩrĩria makoiga: “Mũndũ ũyũ nĩwe Hinya wa Ngai, ũrĩa wĩtagwo Hinya Mũnene.”
11  Maamũthikagĩrĩria tondũ kwa ihinda nĩ aakoretwo akĩmagegia na maũndũ make ma ũgo.
12  No rĩrĩa meetĩkirie Filipu, o we ũcio wahunjagia ũhoro mwega wa Ũthamaki wa Ngai na wĩgiĩ rĩĩtwa rĩa Jesu Kristo-rĩ, arũme o hamwe na atumia nĩ maabatithirio.
13  O nake Simoni we mwene agĩtuĩka mwĩtĩkia, na thutha wa kũbatithio, agĩthiĩ na mbere gũkoragwo hamwe na Filipu; na nĩ aagegaga nĩ kuona ciama na mawĩko ma hinya magĩkĩka.
14  Rĩrĩa atũmwo thĩinĩ wa Jerusalemu maaiguire atĩ andũ a Samaria nĩ meetĩkĩrĩte kiugo kĩa Ngai, magĩtũma Petero na Johana kũrĩ o;
15  nao magĩikũrũka na makĩmahoera nĩguo maheo roho mũtheru.
16  Tondũ gũtirĩ o na ũmwe wao waheetwo roho mũtheru, ĩndĩ no kũbatithio maabatithĩtio thĩinĩ wa rĩĩtwa rĩa Mwathani Jesu.
17  Magĩcoka makĩmaigĩrĩra moko, nao andũ acio makĩambĩrĩria kwamũkĩra roho mũtheru.
18  Rĩrĩa Simoni oonire atĩ andũ nĩ maraheo roho thutha wa kũigĩrĩrũo moko nĩ atũmwo, akĩenda kũhe atũmwo mbeca,
19  akiuga: “O na niĩ hei ũhoti ũyũ, nĩguo mũndũ o wothe ndaigĩrĩra moko akaamũkĩra roho mũtheru.”
20  No Petero akĩmwĩra: “Ũroniinanĩrio na betha icio ciaku, tondũ ũgwĩcirĩtie no ũgũre na mbeca kĩheo kĩrĩa Ngai aheanaga o ũguo tũhũ.
21  Ũndũ ũyũ ndũgũkoniĩ o na hanini, tondũ ngoro yaku ti nũngĩrĩru maitho-inĩ ma Ngai.
22  Hakĩrĩ ũguo-rĩ, wĩrire nĩ ũndũ wa mehia macio maku, na ũthaithe Jehova nĩguo kũngĩhoteka akuohere mwerekera ũcio mũũru wa ngoro yaku;
23  tondũ nĩ ndona wee ũrĩ thumu mũrũrũ na ũrĩ ngombo ya maũndũ matarĩ ma ũthingu.”
24  Simoni akĩmacokeria akĩmeera: “Thaithanĩrĩrai kũrĩ Jehova nĩguo hatikagĩe ũndũ o na ũmwe wa macio mwoiga ũgũka igũrũ rĩakwa.”
25  Thutha wao kũruta ũira kĩhinyio na kwaria ũhoro wa kiugo kĩa Jehova, makĩambĩrĩria gũcoka Jerusalemu, na magĩthiĩ makĩhunjagia ũhoro ũrĩa mwega icagi-inĩ nyingĩ cia Asamaria.
26  No rĩrĩ, mũraika wa Jehova akĩarĩria Filipu akĩmwĩra: “Ũkĩra ũthiĩ mwena wa mũhuro barabara-inĩ ĩrĩa ĩikũrũkĩte kuuma Jerusalemu gũthiĩ Gaza.” (Ĩyo nĩ barabara ya werũ-inĩ.)
27  Erũo ũguo agĩũkĩra agĩthiĩ, na rĩrĩ, akĩona Mũethiopia, mũnene wa kwa mũthamaki, na aarĩ mũndũ warĩ na wathani rungu rwa Kandake, mũtumia ũrĩa warĩ mũthamaki wa Ethiopia, na nĩwe warũgamagĩrĩra kĩgĩna gĩake gĩothe. Aathiĩte Jerusalemu gũthathaiya,
28  na nĩ gũcoka aacokaga, na aarĩ ngaari-inĩ yake ya mbarathi agĩthoma na kayũ ibuku rĩa mũnabii Isaia.
29  Nĩ ũndũ ũcio roho ũkĩra Filipu atĩrĩ: “Thiĩ ũkuhĩrĩrie ngaari ĩno ya mbarathi.”
30  Filipu agĩthiĩ, agĩtwarana nayo ateng’erete arĩ mwena-inĩ na akĩmũigua agĩthoma na kayũ ibuku rĩa mũnabii Isaia, akĩmũũria: “Hihi nĩ ũĩ kĩrĩa ũrathoma?”
31  Nake akĩmũcokeria akĩmwĩra: “Atĩrĩrĩ, ingĩkĩmenya atĩa itataarĩirio nĩ mũndũ?” Agĩcoka agĩthaitha Filipu ahaice aikare thĩinĩ hamwe nake.
32  Gĩkĩ nĩkĩo gĩcunjĩ kĩa Rĩandĩko rĩrĩa aathomaga: “O ta ng’ondu agĩtwarũo agathĩnjwo, na o ta ũrĩa kagondu gakiraga karĩ harĩ ũrĩa ũrakenja guoya, noguo ataatumũraga kanua gake.
33  Hĩndĩ ĩrĩa aaconorithagio, nĩ eehereirio kĩhooto. Nũũ ũgũtaarĩria ũhoro wa rũciaro rwake? Tondũ muoyo wake nĩ weheretio thĩinĩ wa thĩ.”
34  Nake Mũethiopia ũcio akĩra Filipu atĩrĩ: “Ndagũthaitha njĩĩra, mũnabii ũyũ araria ũhoro wa ũ? Araria ũhoro wake-ĩ, kana nĩ wa mũndũ ũngĩ?”
35  Filipu akĩambĩrĩria kwaria, arutĩtie na rĩandĩko rĩu, akĩmũhunjĩria ũhoro ũrĩa mwega wĩgiĩ Jesu.
36  Na marĩ o njĩra-inĩ magĩthiĩ, magĩkinya handũ haarĩ na maĩ, na Mũethiopia ũcio akiuga: “Ta rora! Ĩ maya maĩ; nĩ kĩĩ kĩngĩgiria batithio?”
37  ——
38  Nĩ ũndũ ũcio agĩathana ngaari ĩyo ya mbarathi ĩrũgamio, na marĩ hamwe na Filipu makiuma makĩingĩra maĩ-inĩ, akĩmũbatithia.
39  Rĩrĩa mooimĩrire maĩ-inĩ, o na ihenya roho wa Jehova ũgĩtongoria Filipu agĩthiĩ, nake Mũethiopia ũcio ndaamuonire rĩngĩ, no aathiire na mbere na rũgendo akenete.
40  No Filipu agĩĩkora Ashidodi, na agĩthiĩ na mbere kũhunjia ũhoro ũrĩa mwega matũũra-inĩ mothe nginya agĩkinya Kaisarea.
16  Paulo agĩgĩkinya Deribe o na Listra. Na kũu nĩ kwarĩ na mũrutwo ũmwe wetagwo Timotheo, mũrũ wa mũtumia Mũyahudi warĩ mwĩtĩkia no ithe aarĩ Mũngiriki,
2  na nĩ aagaathagĩrĩrio nĩ ariũ a Ithe witũ thĩinĩ wa Listra na Ikoniamu.
3  Paulo akĩonania wendi wa gũthiĩ na Timotheo, na agĩthiĩ nake na akĩmũruithia nĩ ũndũ wa Ayahudi arĩa maarĩ matũũra-inĩ macio, tondũ othe nĩ mooĩ atĩ ithe aarĩ Mũngiriki.
4  Na matũũra-inĩ marĩa maageragĩra, maathiaga makĩmenyithanagia matua ma kũrũmĩrĩrũo marĩa maatuĩtwo nĩ atũmwo na athuri arĩa maarĩ Jerusalemu.
5  Nacio ciũngano igĩthiĩ na mbere kũgĩa na hinya ũhoro-inĩ wa wĩtĩkio na kuongerereka mũthenya o mũthenya.
6  Ningĩ magĩtuĩkanĩria Ferugia o hamwe na bũrũri wa Galatia, tondũ nĩ maagiririo nĩ roho mũtheru kwaria kiugo kĩa Ngai gĩcigo-inĩ kĩa Asia.
7  Makĩria ma ũguo, rĩrĩa maaikũrũkire magĩkinya Misia, makĩĩrutanĩria gũthiĩ Bithinia, no roho wa Jesu ndwametĩkĩririe.
8  Kwoguo makĩhĩtũka Misia, magĩikũrũka magĩkinya Teroa.
9  Na kũrĩ ũtukũ, Paulo akĩona kĩoneki—mũndũ ũmwe Mũmakedonia aarũgamĩte hau akĩmũthaitha akĩmwĩra: “Ringa ũũke Makedonia ũtũteithie.”
10  Arĩkia kuona kĩoneki kĩu o ũguo, tũkĩgeria gũthiĩ Makedonia, tũgĩtua atĩ nĩ Ngai watwĩtĩte tũkamahunjĩrie ũhoro ũrĩa mwega.
11  Nĩ ũndũ ũcio, tũgĩthiĩ na meri kuuma Teroa ĩmwe kwa ĩmwe nginya Samotherake, no mũthenya ũrĩa warũmĩrĩire tũgĩthiĩ Neapoli;
12  na kuuma kũu tũgĩthiĩ Filipi, itũũra rĩarĩ rĩa Roma, rĩrĩa rĩarĩ igweta mũno gĩcigo-inĩ kĩu kĩa Makedonia. Tũgĩikara itũũra-inĩ rĩu thikũ cigana ũna.
13  Mũthenya wa Thabatũ tũgĩthiĩ nja ya kĩhingo hakuhĩ na rũũĩ, harĩa tweciragia atĩ nĩ haarĩ na handũ ha kũhoerũo, tũgĩikara thĩ na tũkĩambĩrĩria kwarĩria atumia arĩa maagomanĩte ho.
14  Na mũtumia ũmwe wetagwo Lidia wa kuuma itũũra rĩa Thiatira, warĩ mwendia wa nguo cia rangi wa papũ na mũthathaiya wa Ngai nĩ aathikagĩrĩria, na Jehova akĩhingũra ngoro yake biũ nĩguo athikĩrĩrie wega maũndũ marĩa Paulo ooigaga.
15  Na rĩrĩa mũtumia ũcio na andũ a nyũmba yake maabatithirio, agĩtũthaitha agĩtwĩra: “Angĩkorũo nĩ muona atĩ ndĩ mwĩhokeku harĩ Jehova, ũkai gwakwa mũikare kuo.” Agĩtũringĩrĩria mũno o nginya tũgĩthiĩ gwake.
16  Rĩrĩa twathiaga handũ hau ha kũhoerũo, tũgĩcemania na mũirĩtu ũmwe ndungata warĩ na ndaimono ya ũragũri. Na nĩ aatongagia arĩa maamwathaga, na njĩra ya kũratha mohoro.
17  Mũirĩtu ũcio agĩthiĩ atũrũmĩrĩire tũrĩ hamwe na Paulo akĩanagĩrĩra akoiga ũũ: “Athuri aya nĩ ndungata cia Ngai Ũrĩa ũrĩ Igũrũ Mũno na maramũhunjĩria njĩra ya ũhonokio.”
18  Agĩikara agĩkaga ũguo thikũ nyingĩ. Nake Paulo akĩnogio nĩ ũndũ ũcio na akĩĩhũgũra akĩra ndaimono ĩyo ũũ: “Ndagwatha thĩinĩ wa rĩĩtwa rĩa Jesu Kristo uume thĩinĩ wake.” Nayo ĩkiuma o hĩndĩ ĩyo.
19  Rĩrĩa arĩa maamwathaga moonire atĩ njĩra yao ya gwĩtongia nĩ yathira, makĩnyita Paulo na Sila makĩmakururia nginya thoko kũrĩ atongoria.
20  Makĩmatwara kũrĩ aciirithania, makĩmeera atĩrĩ: “Athuri aya nĩ marathumbũra itũũra ritũ. Nĩ Ayahudi,
21  na mararutana mĩtugo ĩrĩa ithuĩ Aroma tũtetĩkĩrĩtio kũiyũkia kana kũrũmĩrĩra.”
22  Nakĩo kĩrĩndĩ gĩkĩmokĩrĩra, na thutha wa aciirithania acio kũmatembũrangĩra nguo, magĩathana mahũũrũo na thanju.
23  Thutha wa kũmahũũra iboko nyingĩ, makĩmaikia njera na magĩatha mũrangĩri wa njera amarangĩre biũ.
24  Tondũ wa gwathwo ũguo, akĩmaikia njera ya thĩinĩ na akĩoherera magũrũ mao ndungu-inĩ.
25  No kĩndũ ta ũtukũ gatagatĩ, Paulo na Sila nĩ kũhoya maahoyaga makĩgoocaga Ngai na nyĩmbo, nao ohwo nĩ maamathikagĩrĩria.
26  O rĩmwe gũkĩgĩa gĩthingithia kĩnene nginya mĩthingi ya njera ĩyo ĩgĩthingithio. Ningĩ, mĩrango yothe ĩkĩhingũka o rĩo, na mĩnyororo ya andũ othe ĩkĩohoka.
27  Rĩrĩa mũrangĩri wa njera ookĩrire na akĩona atĩ mĩrango ya njera yarĩ mĩhingũku, agĩcomora rũhiũ rwake rwa njora na aarĩ hakuhĩ kwĩyũraga, ecirĩtie atĩ ohwo nĩ moorĩte.
28  No Paulo akĩanĩrĩra akiuga: “Ndũkegere ngero, tondũ tũrĩ haha ithuothe!”
29  Kwoguo mũrangĩri ũcio agĩtia matawa na akĩguthũka thĩinĩ, akĩgwa mbere ya Paulo na Sila ainainĩte mũno.
30  Akĩmoimia nja akĩmoria: “Athuri aya, njagĩrĩirũo gwĩka atĩa nĩguo honoke?”
31  Nao makĩmwĩra: “Ĩtĩkia Mwathani Jesu, na nĩ ũkũhonoka, wee o hamwe na andũ a nyũmba yaku.”
32  Magĩkĩmũhunjĩria kiugo kĩa Jehova arĩ hamwe na andũ othe a nyũmba yake.
33  O hĩndĩ ĩyo kũrĩ ũtukũ akĩmoya akĩmathambia ironda ciao. Thutha ũcio akĩbatithio marĩ hamwe na andũ othe a nyũmba yake hatarĩ gũte mahinda.
34  Akĩmatwara gwake mũciĩ na akĩmarehera irio metha-inĩ, na agĩkena mũno marĩ hamwe na andũ othe a nyũmba yake nĩ ũndũ wa gwĩtĩkia Ngai.
35  Gwakĩa-rĩ, aciirithania magĩtũma thigari ikoige ũũ: “Rekereria arũme acio.”
36  Mũrangĩri wa njera akĩmenyithia Paulo ũhoro ũcio akĩmwĩra: “Aciirithania nĩ maatũma andũ moiga inyuerĩ mũrekererio. Kwoguo umai mũthiĩ na thayũ.”
37  No Paulo akĩmeera atĩrĩ: “Maratũhũũrire mbere ya mũingĩ tũtatuĩrĩirũo, o na gũtuĩka tũrĩ Aroma, maracoka maratũikia njera. Anga rĩu marenda gũtũrekereria na hitho? Aca, gũtingĩthiĩ ũguo! Reke moke matũrekererie arĩ o.”
38  Thigari icio igĩthiĩ ikĩhe aciirithania ũhoro ũcio. Maigua atĩ arũme acio nĩ Aroma magĩĩtigĩra mũno.
39  Nĩ ũndũ ũcio magĩthiĩ na makĩmahooreria, na thutha wa kũmoimagaria nginya nja, makĩmathaitha moime itũũra rĩu.
40  No rĩrĩa mooimire njera maathiire mũciĩ kwa Lidia; na rĩrĩa moonire ariũ a Ithe witũ, makĩmekĩra ngoro na makiumagara.
18  Thutha wa maũndũ macio, akiuma Athene agĩthiĩ Korintho.
2  Agĩkora Mũyahudi wetagwo Akila, ũrĩa waciarĩirũo Ponto, na aakoretwo athaamĩra kũu kuuma Italia marĩ na mũtumia wake Pirisila, tondũ Kilaudio nĩ aathanĩte atĩ Ayahudi othe moime Roma. Nĩ ũndũ ũcio agĩthiĩ kũrĩ o,
3  na tondũ aarutaga wĩra o ta wao, agĩikara kwao mũciĩ akĩrutithania wĩra nao, nĩ gũkorũo maarũtaga wĩra wa gũthondeka hema.
4  Na nĩ aaheanaga mĩario thabatũ ciothe thĩinĩ wa thunagogi na akaiguithia Ayahudi na Angiriki.
5  Na rĩrĩa Sila na Timotheo maaikũrũkire makiuma Makedonia, Paulo akĩambĩrĩria kũhunjia kiugo mũno, akahunjĩria Ayahudi akamonia atĩ Jesu nĩwe Kristo.
6  No thutha wa gũikara makĩmũkararagia na makĩmũrumaga, akĩribariba nguo ciake na akĩmeera atĩrĩ: “Thakame yanyu ĩrokorũo igũrũ rĩa mĩtwe yanyu. Niĩ ndikoorio. Kuuma rĩu ngũthiĩ kũrĩ andũ a ndũrĩrĩ.”
7  Kwoguo akiuma kũu agĩthiĩ nyũmba ya mũndũ wetagwo Titio Jusito, ũrĩa warĩ mũthathaiya wa Ngai, na nyũmba yake yarigainie na thunagogi.
8  No Kirisipo, ũrĩa warĩ mũrũgamĩrĩri wa thunagogi, agĩtĩkia Mwathani, marĩ hamwe na andũ othe a nyũmba yake. Na andũ aingĩ a Korintho arĩa maaiguire ũhoro ũrĩa mwega makĩambĩrĩria gwĩtĩkia na makĩbatithio.
9  Ningĩ kũrĩ ũtukũ Mwathani akĩra Paulo kũgerera kĩoneki atĩrĩ: “Ndũgetigĩre, no thiĩ na mbere kwaria na ndũgakire,
10  tondũ ndĩ hamwe nawe na gũtirĩ mũndũ ũgũgũtharĩkĩra akũgere ngero; nĩ gũkorũo ndĩ na andũ aingĩ thĩinĩ wa itũũra rĩrĩ.”
11  Kwoguo agĩikara kũu mwaka na mĩeri ĩtandatũ, akĩrutanaga kiugo kĩa Ngai gatagatĩ-inĩ kao.
12  Hĩndĩ ĩrĩa Galio aarĩ mũtongoria wa Akaia, Ayahudi marĩ hamwe magĩũkĩrĩra Paulo na makĩmũtwara gĩtĩ-inĩ gĩa ciira,
13  makiugaga: “Mũndũ ũyũ araringĩrĩria andũ mathathaiye Ngai na njĩra ĩtetĩkĩrĩtio nĩ watho.”
14  No o hĩndĩ ĩrĩa Paulo aarĩ hakuhĩ kwaria, Galio akĩra Ayahudi atĩrĩ: “Korũo nĩ ũndũ mũũru ekĩte kana wĩki-naĩ, nĩ ingiuma na gĩtũmi gĩa kũmũthikĩrĩria itegũthethũka inyuĩ Ayahudi.
15  No angĩkorũo nĩ ngarari ciĩgiĩ ciugo, marĩĩtwa, na watho wanyu-rĩ, arĩrĩriai ũndũ ũcio arĩ inyuĩ. Ndikwenda gũtuithania maũndũ macio.”
16  Oiga ũguo, akĩmeera mehere gĩtĩ-inĩ gĩa ciira.
17  Nĩ ũndũ ũcio, marĩ othe makĩnyita Sosithene ũrĩa warĩ mũrũgamĩrĩri wa thunagogi, makĩambĩrĩria kũmũhũũra marĩ hau mbere ya gĩtĩ gĩa ciira. No Galio ndaatindanĩire na maũndũ macio o na hanini.
18  No rĩrĩ, thutha wa gũikara kũu matukũ mangĩ maingĩ, Paulo akiugĩra ariũ a Ithe witũ ũhoro, akĩingĩra meri agĩthiĩ Siria marĩ na Pirisila na Akila. Arĩ Kenkirea akĩenjwo njuĩrĩ yake ĩkĩnyiha, nĩ gũkorũo nĩ eehĩtĩte mwĩhĩtwa.
19  Magĩgĩkinya Efeso na akĩmatiga kuo; no we agĩtonya thunagogi-inĩ na akĩhũthĩra ihooto kũiguithia Ayahudi.
20  O na gũtuĩka nĩ maaikaraga makĩmũringagĩrĩria aikaikare kũu, ndeetĩkĩrire
21  no akĩmoigĩra ũhoro na akĩmeera: “Angĩkorũo nĩ wendi wa Jehova, nĩ ngaacoka kũrĩ inyuĩ rĩngĩ.” Agĩcoka akĩingĩra meri akiuma Efeso
22  na agĩikũrũka agĩkinya Kaisarea. Akĩambata agĩthiĩ kũgeithia kĩũngano agĩcoka agĩikũrũka Antiokia.
23  Thutha wa gũikara kũu ihinda rĩigana ũna, agĩthiĩ kũndũ kũingĩ bũrũri-inĩ wa Galatia na Ferugia, agĩĩkagĩra arutwo othe hinya.
24  Na rĩrĩ, Mũyahudi ũmwe wetagwo Apolo, ũrĩa waciarĩirũo Aleksandiria, agĩkinya Efeso; aarĩ mũndũ warĩ na kĩheo gĩa kwaria na nĩ ooĩ Maandĩko wega.
25  Mũndũ ũcio nĩ aarutĩtwo njĩra ya Jehova, na tondũ wa kũhĩahĩa nĩ ũndũ wa roho, nĩ aaragia na akarutana na kĩyo maũndũ megiĩ Jesu atekũhĩtia, no ooĩ ũhoro wa ũbatithio wa Johana tu.
26  Akĩambĩrĩria kwaria arĩ na ũcamba thĩinĩ wa thunagogi, na rĩrĩa Pirisila na Akila maamũiguire, magĩthiĩ nake na makĩmũtaarĩria njĩra ya Ngai na ũrũngĩrĩru makĩria.
27  Ningĩ tondũ nĩ eendaga kũringa athiĩ Akaia, ariũ a Ithe witũ makĩandĩkĩra arutwo a kũu makĩmeera mamwamũkĩre wega. Nĩ ũndũ ũcio, rĩrĩa aakinyire kuo, nĩ aateithirie mũno andũ arĩa maatuĩkĩte etĩkia nĩ ũndũ wa ũtugi mũnene wa Ngai;
28  nĩ gũkorũo nĩ akĩragĩrĩria biũ kuonania mũingĩ-inĩ atĩ Ayahudi nĩ maahĩtĩtie, akamonia kuuma Maandĩko-inĩ atĩ Jesu nĩwe Kristo.
17  Ningĩ magĩtuĩkanĩria Amfipoli na Apolonia, magĩkinya Thesalonike, kũrĩa kwarĩ na thunagogi ya Ayahudi.
2  Paulo agĩtonya thĩinĩ o ta ũrĩa aamenyerete, na kwa ihinda rĩa thabatũ ithatũ akĩhũthĩra ihooto ciumĩte Maandĩko-inĩ kũmaiguithia,
3  akĩmataaragĩria na akĩmonagia na njĩra ya maandĩko atĩ no mũhaka Kristo angĩanyarirĩkire na ariũkio kuuma kũrĩ arĩa akuũ, akiugaga atĩrĩ: “Ũyũ nĩwe Kristo, Jesu ũyũ ndĩramũhunjĩria ũhoro wake.”
4  Nĩ ũndũ ũcio, andũ amwe magĩtuĩka etĩkia na makĩnyitanĩra na Paulo na Sila, na noguo Angiriki aingĩ arĩa maathathayagia Ngai meekire o hamwe na atumia aingĩ arĩa maarĩ igweta.
5  No Ayahudi makĩigua ũiru, magĩcokanĩrĩria arũme maigana ũna oru arĩa moorũraga kũu thoko-inĩ na magĩthondeka gĩkundi kĩa andũ na gĩkĩambĩrĩria ngũĩ thĩinĩ wa itũũra. Gĩkĩingĩra na gĩthũri nyũmba kwa Jasoni gĩkiugaga atĩ Paulo na Sila marutũrũrũo nja kũrĩ gĩkundi kĩu.
6  No rĩrĩa maamaagire, magĩkururia Jasoni na ariũ amwe a Ithe witũ makĩmatwara kũrĩ anene a itũũra, makiugaga: “Andũ arĩa mahagũranĩtie thĩ yothe ĩrĩa ĩikaragwo nĩ makinyĩte gũkũ o nakuo,
7  na Jasoni nĩ amanyitĩte ũgeni gwake. Andũ aya othe nĩ mareganaga na mawatho ma Kaisari, makoiga atĩ nĩ kũrĩ mũthamaki ũngĩ, nĩwe Jesu.”
8  Rĩrĩa kĩrĩndĩ na anene a itũũra maaiguire ũguo, makĩrakara;
9  na rĩrĩa Jasoni na acio angĩ maamanengerire mbeca cia kũigana cia kũmarũgamĩrĩra, makĩmareka mathiĩ.
10  Na gwatuka-rĩ, o rĩo ariũ a Ithe witũ magĩtũma Paulo na Sila mathiĩ Beroia. Rĩrĩa maakinyire, makĩingĩra thĩinĩ wa thunagogi ya Ayahudi.
11  Na rĩrĩ, andũ a kũu maarĩ na mwerekera mwega gũkĩra a Thesalonike, nĩ gũkorũo nĩ maamũkagĩra kiugo meciria-inĩ marĩ na wendi mũnene, na nĩ maathuthuragia Maandĩko o mũthenya na njĩra ndikĩru nĩguo mone kana maũndũ macio nĩguo maatariĩ.
12  Nĩ ũndũ ũcio, andũ aingĩ magĩtuĩka etĩkia, nginya atumia aingĩ a Ngiriki arĩa maarĩ igweta o ũndũ ũmwe na arũme maigana ũna.
13  No hĩndĩ ĩrĩa Ayahudi a kuuma Thesalonike maamenyire Paulo nĩ aahunjagia kiugo kĩa Ngai kũu Beroia, magĩũka kuo nĩguo macogere kĩrĩndĩ na magĩthogothe.
14  Nao ariũ a Ithe witũ makĩra Paulo o rĩo athiĩ iria-inĩ, no Sila na Timotheo magĩtigwo kũu.
15  Na rĩrĩ, arĩa maarĩ hamwe na Paulo makĩmũtwara nginya Athene, magĩcoka makiumagara thutha wa kwĩrũo atĩ Sila na Timotheo nĩ magĩrĩirũo gũthiĩ kũrĩ Paulo narua o ũrĩa kũngĩahotekire.
16  Na hĩndĩ ĩyo Paulo aametereire kũu Athene-rĩ, ngoro yake ĩkĩigua ũũru mũno ona atĩ itũũra rĩu rĩaiyũire mĩhianano.
17  Nĩ ũndũ ũcio akĩambĩrĩria kũhũthĩra ihooto kũiguithia Ayahudi thunagogi-inĩ o hamwe na andũ angĩ arĩa maathathayagia Ngai, na o mũthenya akaiguithia arĩa maakoragwo thoko-inĩ arĩa othe mangĩoonekire.
18  No andũ amwe arĩa maarũmagĩrĩra ũrutani wa Epikurio na Sitoiko makĩambĩrĩria gũkararania nake, amwe ao makoria: “Mũhũhũtĩki ũyũ arenda gũtwĩra atĩa?” Nao angĩ makoiga: “Aroneka ta arĩ mũhunjia wa ngai ng’eni.” Mooigaga ũguo tondũ Paulo nĩ aahunjagia ũhoro ũrĩa mwega wa Jesu na wĩgiĩ kũriũka.
19  Nĩ ũndũ ũcio makĩmũnyita na makĩmũtwara Areopago, makĩmwĩra: “Ta tũtaarĩrie ũrutani ũcio mwerũ ũraria ũhoro waguo nĩ ũrĩkũ?
20  Nĩ gũkorũo ũraria maũndũ mageni matũ-inĩ maitũ, na tũrenda kũmenya wega ũrĩa maũndũ macio moigĩte.”
21  Nĩ gũkorũo andũ othe a Athene na andũ a kũngĩ arĩa maaikaraga kuo gũtirĩ ũndũ ũngĩ meekaga tiga kũheana na gũthikĩrĩria maũndũ mageni.
22  Hĩndĩ ĩyo Paulo akĩrũgama Areopago gatagatĩ akiuga: “Athuri aya a Athene, nguona atĩ maũndũ-inĩ mothe inyuĩ mũrĩ etigĩri ngai gũkĩra andũ arĩa angĩ.
23  Ta rĩu-rĩ, rĩrĩa ngũhĩtũkaga na ndarora na kinyi indo cianyu cia ũthathaiya, nyonire nginya kĩgongona kĩandĩkĩtwo ‘Kũrĩ Ngai Ũtoĩo.’ Hakĩrĩ ũguo-rĩ, ũcio mũthathayagia mũtekũmũmenya nĩwe ndĩramũmenyithia.
24  Ngai ũrĩa wombire thĩ na indo iria ciothe irĩ thĩinĩ wayo, arĩ we Mwathani wa igũrũ na thĩ-rĩ, ndaikaraga thĩinĩ wa hekarũ ciakĩtwo na moko;
25  o na ndatungatagwo na moko ma andũ ta kũrĩ kĩndũ arabatara, nĩ gũkorũo we mwene nĩwe ũheaga andũ othe muoyo na mĩhũmũ na indo ciothe.
26  Na oombire andũ a ndũrĩrĩ ciothe kuumana na mũndũ ũmwe nĩguo maikare kũndũ guothe thĩinĩ wa thĩ, agĩtua mahinda marĩa maamũre na agĩĩkĩra mĩhaka ya kũrĩa andũ megũikara,
27  nĩguo macarie Ngai, mahambate makĩmwetha nĩgetha mamuone, o na gũtuĩka ndarĩ haraya na o ũmwe witũ.
28  Nĩ gũkorũo nĩwe ũtũmaga tũkorũo muoyo, tũkahota gwĩtwara, na tũgakorũo ho, o ta ũrĩa andĩki amwe anyu a marebeta moigĩte, ‘Nĩ gũkorũo o na ithuĩ tũrĩ ciana ciake.’
29  “Kwoguo-rĩ, tondũ tũrĩ ciana cia Ngai, tũtiagĩrĩirũo gwĩciria atĩ Ngai ahaana ta thahabu kana betha kana ihiga, kana kĩndũ gĩicũhĩtio na ũũgĩ wa andũ.
30  Atĩrĩrĩ, Ngai ndaigana gũtindanĩra na mahinda macio ma kwaga ũmenyo; no rĩu nĩ aramenyithia andũ othe kũndũ guothe atĩ magĩrĩirũo kwĩrira.
31  Tondũ nĩ atuĩte mũthenya ũrĩa agaaciirithia na kĩhooto thĩ ĩrĩa ĩikaragwo akĩhũthĩra mũndũ ũrĩa amũrĩte, na nĩ ekĩrĩte ũndũ ũcio mũkonde na njĩra ya kũmũriũkia kuuma kũrĩ arĩa akuũ.”
32  Na rĩrĩ, hĩndĩ ĩrĩa maaiguire ũhoro wa kũriũkio kwa arĩa akuũ, amwe makĩambĩrĩria kũmũnyũrũria, nao arĩa angĩ makiuga: “Nĩ tũrĩgũthikĩrĩria hĩndĩ ĩngĩ ũtũhe ũhoro ũcio.”
33  Kwoguo Paulo akĩmatiga,
34  no andũ amwe makĩnyitanĩra nake na magĩtuĩka etĩkia. Amwe ao maarĩ Dionisio, ũrĩa warĩ mũciirithania thĩinĩ wa igooti rĩa Areopago, na mũtumia wetagwo Damari, na angĩ.
9  No Saulu, arĩ o na marũrũ maingĩ ma kwĩhĩtĩra arutwo a Mwathani akĩendaga kũmoraga, agĩthiĩ kũrĩ mũthĩnjĩri-Ngai ũrĩa mũnene
2  akĩmũhoya marũa ma gũtwara thunagogi-inĩ cia Dameski nĩguo angĩona mũndũ o wothe wa Njĩra Ĩrĩa, mũndũrũme kana mũtumia, amũrehe Jerusalemu arĩ muohe.
3  Na rĩrĩa aathiaga, arĩ hakuhĩ Dameski, ũtheri ũkiuma igũrũ o rĩmwe ũkĩmũmũrĩka mĩena yothe,
4  nake akĩgwa thĩ na akĩigua mũgambo ũkĩmũũria atĩrĩ: “Saulu, Saulu, ũraanyarira nĩkĩ?”
5  Saulu akĩũria atĩrĩ: “Nĩ we ũ, Mwathani?” Akĩmũcokeria: “Nĩ niĩ Jesu ũrĩa ũranyarira.
6  No ũkĩra ũtonye thĩinĩ wa itũũra, na nĩ ũkwĩrũo ũrĩa wagĩrĩirũo gwĩka.”
7  Nao andũ arĩa maatwaranĩte nake makĩrũgama makirĩte ki, makĩigua mũgambo ũcio no gũtirĩ mũndũ moonaga.
8  Saulu agĩcoka agĩũkĩra, no gũtirĩ kĩndũ oonaga o na gũtuĩka nĩ aahingũrĩtie maitho. Nĩ ũndũ ũcio, makĩmũnyita moko makĩmũtwara Dameski.
9  Kwa ihinda rĩa matukũ matatũ gũtirĩ kĩndũ oonaga, na ndaarĩire kana akĩnyua.
10  Kũu Dameski nĩ kwarĩ mũrutwo wetagwo Anania, na Mwathani akĩmwĩra kũgerera kĩoneki atĩrĩ: “Anania!” Nake akiuga: “Ĩ niĩ ũyũ, Mwathani.”
11  Mwathani akĩmwĩra: “Ũkĩra, ũthiĩ njĩra ĩrĩa ĩtagwo Nũngarũ, ũtonye nyũmba ya Judasi, ũcarie mũndũ wĩtagwo Saulu, wa kuuma Tariso. Tondũ rĩrĩ, nĩ kũhoya arahoya,
12  na nĩ onete kũgerera kĩoneki mũndũ wĩtagwo Anania agĩthiĩ harĩ we, akamũigĩrĩra moko nĩguo ahote kuona rĩngĩ.”
13  No Anania akĩmũcokeria: “Mwathani, nĩ njiguĩte kuuma kũrĩ andũ aingĩ ũhoro wa mũndũ ũcio, ũhoro wĩgiĩ maũndũ marĩa mothe moru ekĩte andũ aku arĩa aamũre thĩinĩ wa Jerusalemu.
14  Na okĩte arĩ na wathani kuuma kũrĩ anene a athĩnjĩri-Ngai wa kũnyita andũ arĩa othe makayagĩra rĩĩtwa rĩaku.”
15  No Mwathani akĩmwĩra atĩrĩ: “Thiĩ, tondũ mũndũ ũcio nĩ kĩndũ kĩrĩa ndĩthuurĩire, wa gũtwara rĩĩtwa rĩakwa kũrĩ ndũrĩrĩ, na kũrĩ athamaki, o na kũrĩ ariũ a Isiraeli.
16  Tondũ nĩ ngũmũmenyithia wega mathĩna marĩa mothe egũcemania namo nĩ ũndũ wa rĩĩtwa rĩakwa.”
17  Kwoguo Anania agĩthiĩ, agĩtonya nyũmba ĩyo na akĩmũigĩrĩra moko akĩmwĩra ũũ: “Mũrũ wa Ithe witũ Saulu, Mwathani Jesu ũrĩa wakuumĩrĩire ũrĩ njĩra-inĩ ũgĩũka nĩwe wandũma nĩguo ũhote kuona rĩngĩ na ũiyũrũo nĩ roho mũtheru.”
18  O hĩndĩ ĩyo hakĩgwa kĩndũ gĩatariĩ ta ngũũcĩ kuuma maitho-inĩ make, na akĩhota kuona rĩngĩ. Agĩcoka agĩũkĩra, na akĩbatithio,
19  na akĩrĩa irio akĩgĩa na hinya. Agĩikara matukũ maigana ũna hamwe na arutwo kũu Dameski,
20  na o hĩndĩ ĩyo akĩambĩrĩria kũhunjia thĩinĩ wa thunagogi ũhoro wĩgiĩ Jesu, atĩ nĩwe Mũrũ wa Ngai.
21  No andũ arĩa othe maamũiguaga makĩgega na makĩũrania atĩrĩ: “Githĩ ũyũ ti mũndũ ũrĩa ũratharĩkagĩra arĩa makayagĩra rĩĩtwa rĩu thĩinĩ wa Jerusalemu? Na githĩ ndarokĩte gũkũ kũmanyita amatware kũrĩ anene a athĩnjĩri-Ngai?”
22  No Saulu agĩthiĩ na mbere kũgĩa na hinya mũno, na nĩ aagegagia Ayahudi arĩa maaikaraga Dameski na njĩra ya kũmonia athingatanĩtie wega atĩ Jesu nĩwe Kristo.
23  Na rĩrĩ, thutha wa matukũ maingĩ, Ayahudi makĩbanga njama ya kũmũũraga.
24  No Saulu akĩmenya njama ĩyo yao ya kũmũũraga. Ningĩ maaikaraga makĩroraga ihingo mũthenya na ũtukũ nĩguo mamũũrage.
25  Nĩ ũndũ ũcio, arutwo ake makĩmuoya na makĩmũikũrũkia ũtukũ mamũgereirie mwanya warĩ rũthingo-inĩ, makĩmũharũrũkia arĩ gĩkabu-inĩ.
26  Rĩrĩa aakinyire Jerusalemu, akĩgeria mũno kũnyitanĩra na arutwo, no othe nĩ maamwĩtigagĩra tondũ matietĩkagia atĩ nĩ aatuĩkĩte mũrutwo.
27  Nĩ ũndũ ũcio, Baranaba akĩmũteithĩrĩria, akĩmũtwara kũrĩ atũmwo na akĩmataarĩria maũndũ mothe megiĩ ũrĩa Saulu oonete Mwathani njĩra-inĩ na akĩarĩrio nĩwe, na ũrĩa aaririe arĩ na ũcamba rĩĩtwa-inĩ rĩa Jesu arĩ Dameski.
28  Nake agĩikara hamwe nao, agathiaga kũndũ guothe Jerusalemu, akĩaragia rĩĩtwa-inĩ rĩa Mwathani arĩ na ũcamba.
29  Na nĩ aaragia na agakararania na Ayahudi arĩa maaragia Kĩngiriki, no o nĩ maageragia kũmũũraga.
30  Rĩrĩa ariũ a Ithe witũ maamenyire ũhoro ũcio, makĩmũikũrũkia Kaisarea na makĩmwĩra athiĩ Tariso.
31  Hĩndĩ ĩyo gũkĩgĩa ihinda rĩa thayũ kĩũngano-inĩ kĩa Judea guothe na Galili, na Samaria, na gĩgĩthiĩ na mbere kũgĩa na hinya; na tondũ kĩũngano nĩ gĩetigĩrĩte Jehova na gĩkomĩrĩrio nĩ roho mũtheru, gĩgĩthiĩ na mbere kuongerereka.
32  Na hĩndĩ ĩrĩa Petero aatuĩkanagia gĩcigo-inĩ kĩu gĩothe, agĩkinya kũrĩ arĩa aamũre arĩa maaikaraga Lida.
33  Agĩkora mũndũ wetagwo Ainea, ũrĩa watũũrĩte akomete ũrĩrĩ mĩaka ĩnana tondũ aarĩ na mũrimũ wa gũkua ciĩga.
34  Petero akĩmwĩra: “Ainea, Jesu Kristo nĩ akũhonia. Ũkĩra ware ũrĩrĩ waku.” O hĩndĩ ĩyo agĩũkĩra.
35  Rĩrĩa andũ arĩa othe maaikaraga Lida na Sharoni maamuonire, makĩgarũrũkĩra Mwathani.
36  Na rĩrĩ, Jopa nĩ kwarĩ mũrutwo wetagwo Tabitha, na rĩĩtwa rĩu rĩataũrũo nĩ kuuga, “Dorokasi.” Eekaga maũndũ maingĩ mega na nĩ aaheanaga iheo cia tha.
37  No matukũ-inĩ macio akĩrwara na agĩkua. Nao makĩmũthambia na makĩmũkomia rumu ya igũrũ.
38  Tondũ Lida kwarĩ hakuhĩ na Jopa, rĩrĩa arutwo maaiguire atĩ Petero aarĩ itũũra-inĩ rĩu, magĩtũma andũ erĩ makamũthaithe mamwĩre atĩrĩ: “Twagũthaitha ũũke gwitũ narua.”
39  Nake Petero agĩũkĩra agĩthiĩ nao. Rĩrĩa aakinyire, makĩmũtwara rumu ĩyo ya igũrũ; nao atumia a ndigwa othe magĩthiĩ harĩ we makĩrĩraga na makĩmuonagia nguo nyingĩ na kanjũ iria Dorokasi aatumĩte hĩndĩ ĩrĩa aarĩ hamwe nao.
40  Petero agĩcoka akĩra andũ othe moime nja, agĩturia maru akĩhoya. Agĩcoka akĩrora mwĩrĩ ũcio, akiuga: “Tabitha, ũkĩra!” Nake akĩhingũria maitho, na rĩrĩa oonire Petero, agĩikara thĩ.
41  Nake akĩmũnyita guoko, akĩmũrũgamia, na agĩta arĩa aamũre na atumia a ndigwa na akĩmũneana kũrĩ o arĩ muoyo.
42  Ũndũ ũcio ũkĩmenyeka Jopa guothe, na andũ aingĩ magĩtĩkia Mwathani.
43  Nake Petero agĩikara kũu Jopa matukũ maingĩ hamwe na mũtanduki njũũa ũmwe wetagwo Simoni.
28  Thutha wa kũhonoka na tũgĩkinya rũteere-inĩ, tũkĩmenya atĩ gĩcigĩrĩra kĩu gĩetagwo Malita.
2  Nao aikari a kũu magĩtuonia ũtugi wa mwanya. Magĩakia mwaki na magĩtwamũkĩra ithuothe wega tondũ nĩ kuoiraga na kwarĩ na heho.
3  No rĩrĩa Paulo oonganirie ngũ na agĩciikia mwaki-inĩ, nyoka ĩrĩ thumu ĩkiuma tondũ wa ũrugarĩ na ĩkĩĩyoherera guoko-inĩ gwake.
4  Rĩrĩa andũ acio a kũu moonire nyoka ĩyo ĩcunjurĩte guoko-inĩ gwake, makĩambĩrĩria kwĩrana atĩrĩ: “Hatarĩ nganja mũndũ ũyũ nĩ mũũragani, na o na gũtuĩka nĩ arahonokire kuuma iria-inĩ, Kĩhooto gĩtinamwĩtĩkĩria athiĩ na mbere gũtũũra.”
5  No rĩrĩ, akĩmĩribariba ĩkĩgwa mwaki-inĩ na ndĩigana kũmũgera ngero.
6  No nĩ meerĩgagĩrĩra aimbe kana agwe o rĩmwe akue. Thutha wa gweterera ihinda iraihu na kuona atĩ hatirĩ ũndũ mũũru wekĩkire harĩ we-rĩ, magĩcenjia meciria mao makĩambĩrĩria kuuga atĩ we nĩ ngai.
7  Hakuhĩ na hau nĩ kwarĩ mĩgũnda ya mũnene wa gĩcigĩrĩra kĩu wetagwo Pabulio, agĩtũnyita ũgeni na agĩtũtuga thikũ ithatũ.
8  Nake ithe wa Pabulio aakomete arĩ na mũrimũ wa kũhiũha mwĩrĩ na kũharũo thakame, Paulo agĩthiĩ harĩ we, akĩhoya, akĩmũigĩrĩra moko, na akĩmũhonia.
9  Thutha wa ũndũ ũcio gwĩkĩka, andũ arĩa angĩ a gĩcigĩrĩra kĩu arĩa maarĩ arwaru o nao makĩambĩrĩria gũka kũrĩ we na makahonio.
10  Ningĩ magĩtuonia gĩtĩo na njĩra ya gũtũhe iheo nyingĩ, na rĩrĩa twathiaga, magĩtũhe indo iria ciothe twabataraga.
11  Thutha wa mĩeri ĩtatũ tũgĩthiĩ na meri yarĩ na mũhaano wa “Ariũ a Zeu” mwena wa mbere. Meri ĩyo yoimĩte Aleksandiria na yaikarĩte gĩcigĩrĩra-inĩ kĩu hĩndĩ ya heho.
12  Twakinya gĩcukĩro kĩa meri thĩinĩ wa Sirakusa, tũgĩikara kũu thikũ ithatũ;
13  twoima kũu tũgĩthiĩ tũgĩkinya Regiamu. Thutha wa mũthenya ũmwe rũhuho rwa kuuma mwena wa mũhuro rũkĩambĩrĩria kũhurutana na tũgĩkinya Puteoli mũthenya wa kerĩ.
14  Kũu tũgĩkora ariũ a Ithe witũ na magĩtũthaitha tũikare nao thikũ mũgwanja, tũgĩcoka tũgĩthiĩ twerekeire Roma.
15  Rĩrĩa ariũ a Ithe witũ kũu maaiguire ũhoro witũ, magĩũka gũtũtũnga moimĩte Thoko-inĩ ya Apio na Mĩkawa Ĩtatũ. Paulo aamona, agĩcokeria Ngai ngatho na akĩgĩa na ũmĩrĩru.
16  Rĩrĩa twakinyire Roma, Paulo agĩtĩkĩrio aikare arĩ wiki arangĩirũo nĩ mũthigari.
17  No rĩrĩ, thikũ ithatũ thutha ũcio agĩtũmanĩra anene a Ayahudi. Rĩrĩa maagomanire, akĩmeera ũũ: “Athuri aya, ariũ a baba, o na gũtuĩka ndirĩ ũndũ o na ũmwe ndekĩte wa kũregana na andũ o na kana na mĩtugo ya maithe maitũ ma tene-rĩ, ndaneanirũo kũrĩ Aroma ndĩ muohwo kuuma Jerusalemu.
18  Na thutha wa gũũthuthuria, nĩ meendaga kũndekereria, tondũ gũtiarĩ na ũira wa gũtũma njũragwo.
19  No rĩrĩa Ayahudi maaregire ũndũ ũcio, ndiarĩ na ũndũ ũngĩ tiga gũcokia ciira riiko kũrĩ Kaisari, no ti tondũ nĩ harĩ ũndũ mũũru ndathitangagĩra rũrĩrĩ rwitũ.
20  Kĩu nĩkĩo gĩtũmĩte ndĩmũtũmanĩre inyuĩ twaranĩrie, tondũ rĩu njohetwo mũnyororo ũyũ nĩ ũndũ wa kĩrĩa Aisiraeli makoragwo merĩgĩrĩire.”
21  Nao makĩmwĩra ũũ: “Gũtirĩ marũa twamũkĩrĩte makwĩgiĩ kuuma Judea, o na hatirĩ o na ũmwe wa ariũ a baba harĩ arĩa mokĩte kuuma kũu ũtũheete ũhoro ũcio kana akaria ũndũ mũũru ũkwĩgiĩ.
22  No tũkuona arĩ wega tũigue ũrĩa wee ũkuuga, tondũ ha ũhoro wĩgiĩ gĩkundi gĩkĩ kĩa nyamũkano, nĩ tũĩ atĩ nĩ kĩramenererio kũndũ guothe.”
23  Nao makĩbanga mũthenya wa gũcemania nake, na magĩũka kũrĩ we nyũmba-inĩ ĩrĩa aaikaraga marĩ aingĩ makĩria. Na kuuma o rũcinĩ nginya hwaĩ-inĩ, akĩmataarĩria ũhoro ũcio na njĩra ya kũmarutĩra ũira kĩhinyio wĩgiĩ Ũthamaki wa Ngai, nĩguo amaiguithie ũhoro wĩgiĩ Jesu kuuma Watho-inĩ wa Musa na Anabii.
24  Amwe ao makĩambĩrĩria gwĩtĩkia maũndũ macio aameeraga; nao angĩ matietĩkirie.
25  Na tondũ nĩ maagire kũiguana o ene, makĩambĩrĩria gũthiĩ, nake Paulo akiuga atĩrĩ: “Roho mũtheru nĩ waaririe kũgerera Isaia ũrĩa mũnabii kũrĩ maithe manyu ma tene,
26  ũkiuga, ‘Thiĩ kũrĩ andũ acio ũmeere atĩrĩ: “Kũigua nĩ mũkaaigua, no mũtitaũkĩrũo, na kũrora nĩ mũkaarora no mũtione.
27  Nĩ gũkorũo andũ aya nĩ momĩtio ngoro ciao, kũigua nĩ maiguaga no makaga kuoya ikinya, na makahinga maitho mao, nĩguo matikanone na maitho mao na matikanaigue na matũ mao mataũkĩrũo ngoro-inĩ ciao na magarũrũke, na niĩ ndĩmahonie.”’
28  Nĩ ũndũ ũcio menyai atĩ ũhonokio ũyũ kuuma kũrĩ Ngai nĩ ũtwarĩirũo andũ a ndũrĩrĩ; na hatarĩ nganja nĩ mekũũthikĩrĩria.”
29  ——
30  Agĩgĩikara kũu mĩaka ĩĩrĩ mĩgima nyũmba-inĩ yake ya gũkombora, na nĩ aamũkagĩra na ũtugi arĩa othe mookaga kũrĩ we,
31  akamahunjagĩria ũhoro wĩgiĩ Ũthamaki wa Ngai na akamaruta ũhoro wĩgiĩ Mwathani Jesu Kristo arĩ na wĩyathi mũnene wa kwaria, hatarĩ na kĩgirĩrĩria.
27  Na rĩrĩ, tondũ nĩ gwatuirũo atĩ tũtwarũo Italia na meri, Paulo na andũ angĩ arĩa moohetwo makĩneanwo kũrĩ mũnene ũmwe wa mbũtũ wetagwo Juliasi, ũrĩa warĩ wa gĩkundi kĩa Augusto.
2  Tũkĩhaica meri yoimĩte Aduramitiamu yakiriĩ gũthiĩ icukĩro-inĩ cia meri iria irĩ gĩcũa-inĩ gĩa gĩcigo kĩa Asia, na tũkĩambĩrĩria rũgendo; Mũmakedonia woimĩte Thesalonike wetagwo Aristariko aarĩ hamwe na ithuĩ.
3  Mũthenya ũrĩa warũmĩrĩire tũgĩkinya Sidoni, nake Juliasi, nĩ ũndũ wa ũtugi wake kwerekera Paulo, akĩmwĩtĩkĩria athiĩ kũrĩ arata ake makamũrũmbũiye.
4  Kuuma kũu tũkĩhaica meri tũgĩthiĩ tũgereire hakuhĩ na Kuporo, nĩguo twĩgitie huho iria cioimaga mwena ũrĩa twathiaga.
5  Tũgĩcoka tũkĩgerera iria-inĩ gatagatĩ hakuhĩ na Kilikia na Pamfilia tũgĩkinya gĩcukĩro-inĩ kĩa Mira thĩinĩ wa Likia.
6  Tũrĩ kũu, mũnene ũcio wa mbũtũ akĩona meri yoimĩte Aleksandiria yerekeire Italia, na agĩtwatha tũhaice meri ĩyo.
7  Thutha wa gũthiĩ o kahora ihinda rĩa thikũ nyingĩ, tũgĩkinya Kinindo na mathĩna. Na tondũ tũtingĩahotire gũthiĩ ĩmwe kwa ĩmwe nĩ ũndũ wa rũhuho, tũgĩthiĩ tũgereire hakuhĩ na Kirete tũng’etheire Salimone nĩguo twĩgitie rũhuho.
8  Tũgĩthiĩ na mathĩna maingĩ tũgereire hakuhĩ na rũteere rwa iria, tũgĩkinya handũ hetagwo Gĩcukĩro Kĩega, hakuhĩ na itũũra rĩa Lasea.
9  Ihinda iraya nĩ rĩahĩtũkĩte na hĩndĩ ĩyo kwarĩ ũgwati gũthiĩ na meri, tondũ nginya hĩndĩ ya kwĩhinga ya Mũthenya wa Kũhumbĩra Mehia nĩ yahĩtũkĩte, nĩ ũndũ ũcio Paulo akĩmataara
10  akĩmeera atĩrĩ: “Athuri aya, nĩ ndĩrona atĩ rũgendo rũrũ rwitũ nĩ rũgũkorũo na mwanangĩko na nĩ tũkũũrũo nĩ mĩrigo ĩno tũkuuĩte, na meri, o hamwe na mĩoyo itũ.”
11  O na kũrĩ ũguo, mũnene wa mbũtũ aathikĩrĩirie mũtwarithia wa meri na mwene meri handũ ha ũrĩa Paulo ooigaga.
12  Tondũ gĩcukĩro kĩu gĩtiarĩ kĩega gĩa gũikarũo hĩndĩ ya heho, andũ aingĩ makĩheana ũtaaro makiuga tũthiĩ na mbere na rũgendo nĩguo mone kana nĩ megũkinya Foinike maikare kuo hĩndĩ ĩyo ya heho, gĩcukĩro-inĩ gĩa Kirete kĩrĩa kĩaramĩte kwerekera mwena wa rũgongo wa irathĩro na kwerekera mwena wa mũhuro wa irathĩro.
13  Rĩrĩa rũhuho rwa kuuma mwena wa mũhuro rwahurutanire o kahora-rĩ, magĩĩciria atĩ muoroto wao nĩ wahinga, na makĩruta meri nanga makĩambĩrĩria gũthiĩ magereire hakuhĩ na Kirete hakuhĩ na rũteere rwa iria.
14  No rĩrĩ, thutha wa kahinda kanini, rũhuho rũnene mũno rwĩtagwo Eurakulo rũkĩmĩhũũra.
15  Tondũ meri nĩ yatindĩkirũo nĩ rũhuho mũno na ĩkĩremwo nĩ gũthiĩ na mbere ĩrorete na kũrĩa rũhuho rũu rwoimaga, tũgĩtiga kũmĩtwarithia tũkĩambĩrĩria gũtwarũo nĩ rũhuho.
16  Tũgĩcoka tũgĩthiĩra hakuhĩ na gacigĩrĩra getagwo Kauda kũrĩa twegitirie rũhuho rũu, o na kũrĩ ũguo, ndwarĩ ũndũ mũhũthũ kũhonokia gatarũ karĩa kaarĩ mwena wa thutha wa meri.
17  No thutha wa gũkahaicia meri-inĩ, makĩhĩtũkĩria mĩkanda rungu rwa meri makĩmĩoha, na tondũ nĩ meetigagĩra ndĩkahate mũthanga-inĩ wa Siritisi makĩohora mĩkanda ya kũmĩtwarithia, nayo meri ĩgĩtwarithio nĩ rũhuho.
18  Na tondũ nĩ twacũgagio mũno nĩ kĩhuhũkanio kĩu, mũthenya ũrĩa warũmĩrĩire makĩambĩrĩria gũte mĩrigo ĩmwe iria-inĩ nĩguo meri ĩhũthahũthe.
19  Naguo mũthenya wa gatatũ, magĩte indo imwe cia meri ĩyo na moko mao ene.
20  Na rĩrĩa kwaagire kuumĩra riũa o na kana njata ihinda rĩa thikũ nyingĩ, na nĩ twahũũragwo nĩ kĩhuhũkanio kĩnene, mwĩhoko witũ wothe wa kũhonoka ũkĩambĩrĩria gũthira.
21  Thutha wa gũikara ihinda iraya matekũrĩa, Paulo akĩrũgama gatagatĩ-inĩ kao akĩmeera: “Athuri aya, korũo nĩ mwathikĩrĩirie ũtaaro wakwa mũtingĩoimire Kirete na nĩ ũndũ ũcio mũtingĩonete mwanangĩko ũyũ na mũtingĩroorũo nĩ indo.
22  O na kũrĩ ũguo, rĩu ndamũthaitha mũgĩe na ũmĩrĩru tondũ gũtirĩ o na ũmwe wanyu ũgũkua, no meri nĩ tũkũũrũo nĩyo.
23  Ngai ũrĩa niĩ ndĩ wake na ndutagĩra ũtungata mũtheru atũmire mũraika wake ũtukũ, arũgama hakuhĩ na niĩ
24  anjĩra atĩrĩ: ‘Paulo, ndũgetigĩre. No mũhaka ũrũgame mbere ya Kaisari, na atĩrĩrĩ, Ngai nĩ ekũhonokia andũ arĩa othe mũrĩ nao nĩ ũndũ waku.’
25  Kwoguo-rĩ, gĩai na ũmĩrĩru andũ aya, nĩ gũkorũo ndĩ na wĩtĩkio harĩ Ngai atĩ o ũguo njĩrirũo noguo gũgwĩkĩka.
26  O na kũrĩ ũguo, nĩ tũgũikio rũteere-inĩ rwa gĩcigĩrĩra kĩmwe.”
27  Na rĩrĩa ũtukũ wa 14 wakinyire o tũgĩcũgagio Iria-inĩ rĩa Adria, ũtukũ gatagatĩ aruti wĩra a meri makĩambĩrĩria kwĩgereria atĩ twarĩ hakuhĩ gũkinya thĩ nyũmũ.
28  Magĩthima ũriku makĩona atĩ nĩ fathomu 20, na maathiathia magĩthima rĩngĩ makĩona atĩ nĩ fathomu 15.
29  Na tondũ wa gwĩtigĩra tũtikahate mahiga-inĩ, makĩrekia nanga inya mwena wa thutha wa meri na nĩ meeriragĩria mũno gũkĩe.
30  No rĩrĩa aruti wĩra a meri maageragia kũũra, na makĩharũrũkia gatarũ iria-inĩ magĩĩtua atĩ nĩ nanga mararekia kuuma mwena wa mbere,
31  Paulo akĩra mũnene wa mbũtũ o hamwe na thigari atĩrĩ: “Andũ aya mangĩaga gũikara thĩinĩ wa meri, mũtikũhonoka.”
32  Nacio thigari ikĩrenga mĩkanda ya gatarũ kau ikĩreka kagwe.
33  Na rĩrĩa kwarĩ hakuhĩ gũkĩa, Paulo akĩringĩrĩria andũ acio othe marĩe akĩmeera atĩrĩ: “Ũmũthĩ nĩ mũthenya wa 14 ihinda-inĩ rĩrĩa mũkoretwo mwetereire mũno, mũtekũrĩa kĩndũ o na kĩ.
34  Kwoguo-rĩ, ndamũthaitha mũrĩe; ũndũ ũyũ nĩ wa bata harĩ inyuĩ, nĩ gũkorũo gũtirĩ nginya rũcuĩrĩ rwa mũtwe wa mũndũ o na ũmwe wanyu rũkũũra.”
35  Arĩkia kuuga ũguo, akĩoya mũgate, agĩcokeria Ngai ngatho arĩ mbere yao othe, agĩcoka akĩwenyũranga na akĩambĩrĩria kũrĩa.
36  Nĩ ũndũ ũcio, othe makĩgĩa na ũmĩrĩru na makĩambĩrĩria kũrĩa o nao.
37  Twarĩ andũ 276 thĩinĩ wa meri ĩyo.
38  Rĩrĩa maarĩire makĩigania, makĩambĩrĩria gũikia ngano iria-inĩ nĩguo meri ĩhũthahũthe.
39  Rĩrĩa gwathererũkire, matiamenyaga nĩ kũ kũu maarĩ, no makĩona rũteere rwarĩ na mũthanga na magĩtua itua rĩa gũkinyia meri ĩyo hau angĩkorũo nĩ mangĩahotire.
40  Kwoguo magĩtinia nanga makĩreka igwe iria-inĩ, na o hĩndĩ ĩyo makĩregeria mĩkanda ya mĩiko ya gũtwarithia meri; na thutha wa kwambatia gĩtaama kĩa mwena wa mbere nĩguo kĩhurutwo nĩ rũhuho, magĩkũũra merekeire rũteere-inĩ rũu.
41  Na rĩrĩ, makĩgũtha kĩhũba kĩa mũthanga wacokanĩrĩirio nĩ maĩ, makĩgereria meri mũthanga igũrũ naguo mwena wayo wa mbere ũkĩhata ĩkĩremwo nĩ gũthiĩ, naguo mwena wa thutha ũkĩambĩrĩria kuunĩkanga tũcunjĩ nĩ ũndũ wa kũhũũrũo na hinya nĩ makũmbĩ.
42  Nacio thigari ikĩbanga kũũraga ohwo acio nĩguo gũtikagĩe o na ũmwe wao ũgũtubĩra ore.
43  No mũnene wa thigari nĩ aatuĩte itua rĩa kũhonokia Paulo na kwoguo akĩmagiria gwĩka ũguo maabangĩte. Agĩathana atĩ arĩa mangĩahotire gũtubĩra marũge iria-inĩ mathiage rũteere-inĩ,
44  nao acio angĩ maarĩ mamarũmĩrĩre, amwe menyitĩrĩire mbaũ-inĩ na angĩ icunjĩ-inĩ cia meri ĩyo. Othe magĩkinya thĩ nyũmũ magĩkĩhonoka.
7  No mũthĩnjĩri-Ngai ũrĩa mũnene akĩũria atĩrĩ: “Maũndũ macio nĩguo matariĩ?”
2  Stefano agĩcokia: “Athuri aya, ariũ a baba o na maithe maitũ, ta thikĩrĩriai. Ngai ũrĩa mwene riri ooimĩrĩire ithe witũ wa tene Iburahimu hĩndĩ ĩrĩa aarĩ Mesopotamia, atanathaamĩra Harani,
3  akĩmwĩra atĩrĩ: ‘Thaama uume bũrũri wanyu ũtige andũ anyu ũthiĩ bũrũri ũrĩa ngũkuonia.’
4  Nake akiuma bũrũri wa Akalidei agĩthiĩ gũikara Harani. Na rĩrĩa ithe aakuire-rĩ, Ngai akĩmwatha athaamĩre bũrũri-inĩ ũyũ mũtũũraga.
5  No ningĩ-rĩ, ndaamũheire igai o na rĩmwe kuo o na arĩ handũ ha gũkinyithia kũgũrũ gwake; no nĩ aamwĩrĩire atĩ nĩ angĩkamũhe bũrũri ũyũ ũtuĩke wake na thutha wake aũhe mbeũ yake, o na gũtuĩka hĩndĩ ĩyo ndaarĩ na mwana.
6  Makĩria ma ũguo, Ngai nĩ aamwĩrire atĩ andũ a mbeũ yake nĩ mangĩgaatuĩka ageni bũrũri-inĩ ũtarĩ wao na atĩ andũ a bũrũri ũcio nĩ mangĩkamatua ngombo na mamahinyĩrĩrie mĩaka 400.
7  Ngai akiuga atĩrĩ, ‘Nĩ ngaaciirithia rũrĩrĩ rũrĩa rũkaamatua ngombo, na thutha ũcio nĩ makooima kuo na nĩ makaandutagĩra ũtungata mũtheru marĩ gũkũ.’
8  “Ningĩ Ngai akĩgĩa na kĩrĩkanĩro hamwe nake gĩa kũrua, nake agĩtuĩka ithe wa Isaaka na akĩmũruithia mũthenya wa kanana, Isaaka agĩtuĩka ithe wa Jakubu, na Jakubu agĩtuĩka ithe wa ciongo iria 12 cia famĩlĩ.
9  Nacio ciongo icio cia famĩlĩ ikĩiguĩra Jusufu ũiru, ikĩmwendia Misiri. No Ngai aarĩ hamwe nake,
10  na akĩmũhonokia kuumana na mathĩna make mothe na akĩmũhe ũũgĩ na agĩtũma etĩkĩrĩke nĩ Firauni mũthamaki wa Misiri. Firauni nake akĩmwamũra arũgamagĩrĩre Misiri na nyũmba yake yothe.
11  No Misiri na Kanaani guothe gũkĩgĩa ng’aragu, naguo warĩ thĩna mũnene, namo maithe maitũ ma tene makĩaga kĩndũ gĩa kũrĩa.
12  Na rĩrĩ, Jakubu akĩigua atĩ Misiri nĩ kwarĩ na irio, kwoguo agĩtũma maithe maitũ ma tene kuo riita rĩa mbere.
13  Narĩo riita rĩa kerĩ, Jusufu akĩĩmenyithania kũrĩ ariũ a ithe, nao andũ a famĩlĩ ya Jusufu makĩmenyeka nĩ Firauni.
14  Nĩ ũndũ ũcio Jusufu agĩtũmana, agĩta ithe Jakubu hamwe na andũ othe a nyũmba yao, nao othe maarĩ andũ 75.
15  Jakubu agĩgĩikũrũka Misiri, na agĩkuĩra kuo, na noguo gwathiire harĩ maithe maitũ ma tene.
16  Magĩkuuo magĩtwarũo Shekemu na magĩthikwo mbĩrĩra-inĩ ĩrĩa Iburahimu aagũrĩte na mbeca cia betha kuuma kũrĩ ariũ a Hamoru kũu Shekemu.
17  “O ũrĩa ihinda rĩakuhagĩrĩria rĩa kũhinga gwa kĩĩranĩro kĩrĩa Ngai eerĩire Iburahimu-rĩ, andũ acio makĩongerereka na makĩingĩha kũu Misiri,
18  nginyagia hĩndĩ ĩrĩa Misiri kwagĩire na mũthamaki ũngĩ ũtooĩ Jusufu.
19  Ũcio aahũthagĩra wara kũhinyĩrĩria rũrĩrĩ rwitũ na agatindĩkĩrĩria maithe na njĩra ĩtarĩ njega nĩguo matiganĩrie tũkenge twao nĩgetha tũkue.
20  Mahinda-inĩ macio Musa agĩciarũo, na oonagwo nĩ Ngai arĩ mũthaka mũno. Nake akĩongithĩrio mũciĩ gwa ithe mĩeri ĩtatũ.
21  No rĩrĩa aatiganĩirio, mwarĩ wa Firauni akĩmuoya na akĩmũrera arĩ ta mũriũ wake mwene.
22  Nĩ ũndũ ũcio Musa akĩrutwo ũũgĩ wothe wa andũ a Misiri. Na atĩrĩ, aarĩ na ũhoti wa kwaria na gwĩka maũndũ.
23  “Na hĩndĩ ĩrĩa aarĩ na mĩaka 40, akĩgĩa na rĩciria ngoro-inĩ yake rĩa gũthiĩ gũceerera ariũ a ithe, nĩo ariũ a Isiraeli.
24  Rĩrĩa oonire ũmwe wao agĩkwo maũndũ matarĩ ma kĩhooto, akĩmũrũĩrĩra na akĩmũrĩhĩria na njĩra ya kũũraga mũndũ ũcio Mũmisiri.
25  Eeciragia atĩ ariũ a ithe nĩ mangĩataũkĩirũo atĩ Ngai aramahonokia kũgerera guoko gwake, no matiataũkĩirũo.
26  Mũthenya ũrĩa warũmĩrĩire akĩmakora makĩrũa, na akĩgeria kũmaiguithania na thayũ, akĩmeera atĩrĩ: ‘Arũme aya, inyuĩ mũrĩ a ithe ũmwe. Mũrarũa nĩkĩ?’
27  No ũcio wahũũraga ũrĩa ũngĩ agĩikania Musa na akĩmwĩra: ‘Nũũ ũgũtuĩte mũtongoria witũ na mũtũtuithania?
28  Kaĩ ũrenda kũnjũraga ta Mũmisiri ũrĩa ũroragire ira?’
29  Rĩrĩa Musa aaiguire ũguo, akĩũra agĩthiĩ gũtũũra arĩ mũgeni bũrũri-inĩ wa Midiani, na arĩ kũu akĩgĩa na ariũ erĩ.
30  “Thutha wa mĩaka 40, akiumĩrĩrũo nĩ mũraika rũrĩrĩmbĩ-inĩ rwa kĩhinga kĩa mĩigua gĩakanaga mwaki arĩ werũ-inĩ wa Kĩrĩma gĩa Sinai.
31  Na rĩrĩa Musa oonire ũguo, akĩgegio nĩ ũhoro ũcio. No rĩrĩa aakuhagĩrĩria nĩguo atuĩrie, akĩigua mũgambo wa Jehova ũkiuga ũũ:
32  ‘Niĩ nĩ niĩ Ngai wa maithe manyu ma tene, Ngai wa Iburahimu na wa Isaaka na wa Jakubu.’ Nake Musa akĩambĩrĩria kũinaina na ndaathiire na mbere gũtuĩria makĩria.
33  Jehova akĩmwĩra atĩrĩ: ‘Ruta iratũ, nĩ gũkorũo handũ hau ũrũgamĩte nĩ handũ hatheru.
34  Hatarĩ nganja nĩ nyonete ũrĩa andũ akwa arĩa marĩ Misiri maranyarirũo, na ngaigua magĩcaya, na nĩ njikũrũkĩte nĩguo ndĩmahonokie. Rĩu gĩũke ngũtũme ũthiĩ Misiri.’
35  Musa o ũcio maaregete makoiga: ‘Nũũ ũgũtuĩte mũtongoria witũ na mũtũtuithania?’ nowe ũcio watũmirũo nĩ Ngai arĩ mũtongoria na mũkũũri kũgerera mũraika ũrĩa wamuumĩrĩire kĩhinga-inĩ kĩa mĩigua.
36  Mũndũ ũcio nĩwe wamatongoririe moime kuo, akĩringa ciama na agĩka maũndũ ma magegania kũu Misiri na Iria-inĩ Itune na werũ-inĩ mĩaka 40.
37  “Ũcio nĩwe Musa ũrĩa werire ariũ a Isiraeli atĩrĩ: ‘Ngai nĩ akaamwarahũrĩra mũnabii ũtariĩ ta niĩ kuuma gatagatĩ-inĩ ka ariũ a ithe wanyu.’
38  Ũcio nĩwe warĩ hamwe na kĩũngano werũ-inĩ hamwe na mũraika ũrĩa waaririe nake Kĩrĩma-inĩ gĩa Sinai na maithe maitũ marĩa ma tene, na akĩamũkĩra ndũmĩrĩri theru na irĩ muoyo nĩguo atũmenyithie.
39  Maithe maitũ ma tene nĩ maaregire kũmwathĩkĩra, makĩmũrega na magĩcoka Misiri ngoro-inĩ ciao,
40  makĩra Haruni atĩrĩ: ‘Tũthondekere ngai iria irĩthiaga itũtongoretie. Nĩ gũkorũo tũtiũĩ ũndũ ũrĩa wĩkĩkĩte harĩ mũndũ ũyũ ũgwĩtwo Musa, ũrĩa watũtongoririe agĩtũruta bũrũri wa Misiri.’
41  Nao magĩthondeka mũhianano wa njaũ matukũ-inĩ macio, makĩũrutĩra igongona na makĩambĩrĩria gũkũngũĩra wĩra wa moko mao.
42  Nĩ ũndũ ũcio Ngai akĩmahutatĩra na akĩmatiganĩria marutagĩre mbũtũ ya igũrũ ũtungata mũtheru o ta ũrĩa kwandĩkĩtwo thĩinĩ wa ibuku rĩa Anabii atĩrĩ: ‘Inyuĩ nyũmba ya Isiraeli, kaĩ arĩ niĩ mwarutagĩra magongona na maruta mĩaka 40 werũ-inĩ?
43  Mwakuuaga hema ya Moloku na mũhianano wa njata wa ngai ya Refani, nĩyo mĩhianano ĩrĩa mwathondekete nĩguo mũmĩthathayagie. Nĩ ũndũ ũcio-rĩ, ngũmũtwara ithamĩrio kũndũ kũraya gũkĩra Babuloni.’
44  “Maithe maitũ ma tene maarĩ na hema ĩrĩa ya ũira werũ-inĩ, o ta ũrĩa Ngai aathanĩte rĩrĩa aaririe na Musa akĩmwĩra amĩthondeke kũringana na mũhaano ũrĩa oonete.
45  Namo maithe maitũ ma tene makĩmĩamũkĩra makĩmĩĩgwatĩra, na marĩ hamwe na Joshua makĩingĩra nayo thĩinĩ wa bũrũri ũrĩa warĩ wa ndũrĩrĩ iria Ngai aaingatire ciehere mbere ya maithe maitũ ma tene. Nayo ĩgĩikara kũu nginya matukũ ma Daudi.
46  Nake Daudi agĩĩtĩkĩrĩka maitho-inĩ ma Ngai na akĩũria atĩ etĩkĩrio gwakĩra Ngai wa Jakubu gĩikaro.
47  No rĩrĩ, Suleimani nĩwe wamwakĩire nyũmba.
48  O na kũrĩ ũguo, Ũrĩa ũrĩ Igũrũ Mũno ndaikaraga thĩinĩ wa nyũmba ciakĩtwo na moko, o ta ũrĩa mũnabii ooigire:
49  ‘Igũrũ nĩkuo gĩtĩ gĩakwa kĩa ũnene, nayo thĩ nĩyo gaturũa ka magũrũ makwa. Mũngĩkĩnjakĩra nyũmba ya mũthemba ũrĩkũ? Ũguo nĩguo Jehova ekũũria. Kana handũ hakwa ha kũhurũka nĩ ha?
50  Githĩ ti guoko gwakwa gwathondekire indo ici ciothe?’
51  “Inyuĩ andũ aya aremi na matarĩ aruu ngoro na matũ, mũtũũraga mũkararagia roho mũtheru; mwĩkaga o ta ũrĩa maithe manyu ma tene meekaga.
52  Nĩ mũnabii ũrĩkũ maithe manyu ma tene mataanyaririre? Mooragire arĩa maamenyithanagia o mbere ũhoro wa gũka kwa ũrĩa mũthingu, o ũcio inyuĩ mũkunyanĩire na mũkooraga,
53  inyuĩ mwamũkĩrire Watho ũtariĩ o ũrĩa araika maaũkinyirie no mũtiigana kũwathĩkĩra.”
54  Na rĩrĩ, hĩndĩ ĩrĩa maaiguire ũguo, makĩiyũrũo nĩ marakara ngoro-inĩ na makĩambĩrĩria kũmũhagaranĩria magego.
55  No we aiyũrĩtwo nĩ roho mũtheru, akĩrora igũrũ akĩona riri wa Ngai na wa Jesu arũgamĩte guoko-inĩ kwa ũrĩo kwa Ngai,
56  akiuga ũũ: “Atĩrĩrĩ, ndĩrona igũrũ rĩhingũkĩte na Mũrũ wa mũndũ arũgamĩte guoko-inĩ kwa ũrĩo kwa Ngai.”
57  Maigua ũguo, makĩanĩrĩra na mũgambo mũnene na makĩhinga matũ mao na moko na othe makĩhanyũka mathiĩte harĩ we.
58  Thutha wa kũmũrutũrũra nja ya itũũra, makĩambĩrĩria kũmũhũũra na mahiga. Nao aira makĩiga nguo ciao cia igũrũ magũrũ-inĩ ma mwanake wetagwo Saulu.
59  Na hĩndĩ ĩyo maahũũraga Stefano na mahiga-rĩ, akĩhoya akiuga: “Mwathani Jesu, amũkĩra roho wakwa.”
60  Agĩcoka agĩturia maru, akĩanĩrĩra na kayũ kanene akiuga: “Jehova, ndũkamatuĩre nĩ ũndũ wa mehia maya.” Na thutha wa kuuga ũguo, agĩkoma gĩkuũ-inĩ.
23  Nake Paulo akĩrora Sanhedrini akĩmeera: “Athuri aya, ariũ a baba, ndũire ndungatagĩra Ngai ndĩ na thamiri ĩtarĩ na ũcuke o na hanini nginya ũmũthĩ ũyũ.”
2  Nake Anania, mũthĩnjĩri-Ngai ũrĩa mũnene agĩatha arĩa maarũgamĩte hakuhĩ na Paulo mamũgũthe kanua.
3  Hĩndĩ ĩyo Paulo akĩmwĩra: “Wee rũthingo rũrũ rũhake rangi mwerũ, Ngai nĩ egũkũgũtha. Ũikarĩte thĩ hau ũnduĩre na Watho na no ũroina Watho ũcio na njĩra ya gwathana ngũthwo?”
4  Nao arĩa maarũgamĩte hau makĩmũũria: “Nĩ mũthĩnjĩri-Ngai ũrĩa mũnene ũraruma?”
5  Paulo akiuga: “Ariũ a baba, ndikũmenyaga atĩ nĩ mũthĩnjĩri-Ngai ũrĩa mũnene. Nĩ gũkorũo nĩ kwandĩkĩtwo atĩrĩ, ‘Ndũkanaarĩrie mũtongoria wa andũ anyu ũũru.’”
6  Na rĩrĩ, Paulo amenya atĩ amwe ao maarĩ Asadukai na arĩa angĩ Afarisai, akĩanĩrĩra akiuga: “Athuri aya, ariũ a baba, niĩ ndĩ Mũfarisai, na ndĩ mũrũ wa Afarisai. Ndĩraciirithio nĩ ũndũ wa kĩĩrĩgĩrĩro gĩa kũriũkio kwa arĩa akuũ.”
7  Rĩrĩa ooigire ũguo, gũkĩgĩa ngarari gatagatĩ ka Afarisai na Asadukai, na andũ acio maagomanĩte makĩgayũkana.
8  Nĩ gũkorũo Asadukai moigaga atĩ gũtirĩ kũriũka, kana araika, o na kana roho, no Afarisai nĩ metĩkĩtie maũndũ macio mothe.
9  Nĩ ũndũ ũcio gũkiumĩra ngũĩ nene, na andĩki-watho amwe a kĩama kĩa Afarisai makĩrũgama makĩambĩrĩria gũkararania mũno makiugaga: “Gũtirĩ ũndũ mũũru tũrona harĩ mũndũ ũyũ, no angĩkorũo nĩ arĩirio nĩ roho kana nĩ mũraika—.”
10  Na rĩrĩa ngarari icio ciaingĩhire mũno, mũtongoria wa mbũtũ agĩĩtigĩra nĩ kuona ta Paulo angĩgerũo ngero nĩo, agĩatha thigari cikũrũke ithiĩ imũhurie kuuma harĩ o na imũrehe thĩinĩ wa nyũmba cia thigari.
11  No ũtukũ ũrĩa warũmĩrĩire, Mwathani akĩmuumĩrĩra akĩmwĩra: “Gĩa na ũmĩrĩru! Nĩ gũkorũo o ta ũrĩa ũkoretwo ũkĩruta ũira wakwa kĩhinyio gũkũ Jerusalemu, noguo ũgwĩka nginya Roma.”
12  Na rĩrĩa gwakĩire, Ayahudi acio makĩbanga njama na makĩĩyoha na kĩrumi, makiuga matikũrĩa kana manyue matoragĩte Paulo.
13  Acio maabangire njama ĩyo na makĩĩyoha na mwĩhĩtwa maarĩ arũme makĩria ma 40.
14  Arũme acio magĩthiĩ kũrĩ anene a athĩnjĩri-Ngai na athuri makĩmeera atĩrĩ: “Nĩ twĩyohete na kĩrumi atĩ tũtikũrĩa kĩndũ o na kĩ o nginya rĩrĩa tũrĩũraga Paulo.
15  Nĩ ũndũ ũcio, inyuĩ hamwe na Sanhedrini-rĩ, ĩrai mũtongoria wa mbũtũ arehe Paulo mbere yanyu ta mũrenda gũthuthuria ciira wake makĩria. No atanakinya, ithuĩ tũgũkorũo twĩhaarĩirie kũmũũraga.”
16  No rĩrĩ, mwanake wa mwarĩ wa nyina na Paulo akĩigua njama ĩrĩa maathugundaga, akĩingĩra nyũmba cia thigari akĩmenyithia Paulo ũhoro ũcio.
17  Nake Paulo agĩta mũnene ũmwe wa mbũtũ akĩmwĩra atĩrĩ: “Twara mwanake ũyũ kũrĩ mũtongoria wa mbũtũ tondũ arĩ na ũndũ arenda kũmwĩra.”
18  Nĩ ũndũ ũcio akĩmũtwara kũrĩ mũtongoria wa mbũtũ akĩmwĩra: “Paulo ũrĩa muohe anjĩta anjĩra ndehe mwanake ũyũ kũrĩ wee tondũ arĩ na ũndũ arenda gũkwĩra.”
19  Mũtongoria wa mbũtũ akĩmũnyita guoko na akĩmũtwara keheri-inĩ akĩmũũria ũũ: “Ũrenda kũnjĩra atĩa?”
20  Nake akĩmwĩra: “Ayahudi maiguithanĩirie atĩ makũũrie ũgaaikũrũkia Paulo ũmũrehe mbere ya Sanhedrini rũciũ, ta marenda gũtuĩria ũhoro makĩria wĩgiĩ ciira wake.
21  No ndũkareke makũiguithie, tondũ makĩria ma arũme 40 gatagatĩ-inĩ kao nĩ mehaarĩirie kũmuohia, na nĩ meyohete na kĩrumi atĩ matikũrĩa kana manyue o nginya rĩrĩa marĩmũũraga; na rĩu nĩ mehaarĩirie, metereire wĩtĩkĩre ihoya rĩao.”
22  Nake mũtongoria ũcio wa mbũtũ akĩra mwanake ũcio athiĩ thutha wa kũmwatha ũũ: “Ndũkere mũndũ o na ũrĩkũ atĩ nĩ ũnjĩrĩte ũhoro ũcio.”
23  Agĩcoka agĩta anene erĩ a mbũtũ akĩmeera: “Haarĩriai thigari 200 na andũ 70 a gũtwarithia mbarathi na thigari 200 cia matimũ, mathiĩ Kaisarea ta thaa ithatũ cia ũtukũ.
24  Ningĩ mũhaarĩrie mbarathi cia gũkuua Paulo, mũmũtware kũrĩ Felike ũrĩa ngavana.”
25  Agĩcoka akĩandĩka marũa maya:
26  “Nĩ niĩ Kilaudio Lusia. Kũrĩ Felike, Ngavana Mũgaathe: Nĩ ndakũgeithia.
27  Mũndũ ũyũ aranyitĩtwo nĩ Ayahudi na mararĩ hakuhĩ kũmũũraga, no ndĩrathiĩ narua na thigari ciakwa ndĩramũthara tondũ nĩ ndĩramenyire nĩ Mũroma.
28  Na tondũ nĩ ndĩrendaga kũmenya kĩrĩa kĩratũmĩte mamũthitange, ndĩramũikũrũkia ndĩramũtwara kũrĩ Sanhedrini yao.
29  Ndĩrakora mamũthitangĩire maũndũ megiĩ Watho wao, no gũtirĩ ũndũ o na ũmwe athitangĩirũo ũngĩtũma atuĩrũo kũũragwo kana kuohwo njera.
30  Na tondũ nĩ ndĩramenyithirio njama ya kũũraga mũndũ ũcio, nĩkĩo ndatũmana o narua arehwo na ndathana arĩa mamũthitangĩte mamũthitange harĩ wee.”
31  Thigari icio igĩkĩoya Paulo o ta ũguo ciaathirũo na ikĩmũtwara Antipatiri ũtukũ.
32  Mũthenya ũrĩa warũmĩrĩire cigĩtĩkĩria atwarithia a mbarathi mathiĩ nake, ĩndĩ cio igĩcoka nyũmba-inĩ cia thigari.
33  Atwarithia acio a mbarathi magĩkinya Kaisarea na makĩnengera ngavana marũa na ningĩ makĩneana Paulo kũrĩ we.
34  Nake akĩmathoma agĩcoka akĩũria kũrĩa Paulo ooimĩte, na akĩmenya ooimĩte Kilikia.
35  Akĩra Paulo atĩrĩ: “Nĩ ngaagũthikĩrĩria wega rĩrĩa arĩa magũthitangĩte magaakinya.” Agĩcoka agĩathana Paulo aikare arangĩirũo nyũmba-inĩ ya mũthamaki ya Herode.
22  “Athuri aya, ariũ a baba na maithe maitũ, thikĩrĩriai ngĩĩtetera mbere yanyu rĩu.”
2  Rĩrĩa maaiguire akĩmaarĩria na rũthiomi rwa Kĩhibirania, magĩkira o na makĩria, nake akiuga ũũ:
3  “Niĩ ndĩ Mũyahudi ũciarĩirũo Tariso ya Kilikia, no thomeire itũũra-inĩ rĩrĩ, ngathomithio magũrũ-inĩ ma Gamalieli, ngataarũo kũrũmia biũ Watho wa maithe maitũ ma tene, na ngoretwo na kĩyo harĩ wĩra wa Ngai o ta ũrĩa inyuothe mũtariĩ ũmũthĩ.
4  Nĩ ndanyariraga arũmĩrĩri a Njĩra ĩno, ngatũma moragwo, ngamoha na ngamaneana maikio njera, arũme o na atumia
5  o ta ũrĩa mũthĩnjĩri-Ngai ũrĩa mũnene o hamwe na athuri othe mangĩruta ũira. Ningĩ nĩ maaheire marũa ndwarĩre ariũ a baba a Dameski, na hĩndĩ ĩyo ndarĩ njĩra-inĩ kũgĩĩra arĩa maarĩ kũu ndĩmarehe Jerusalemu mohetwo nĩguo maherithio.
6  “No rĩrĩa ndathiaga ndĩ hakuhĩ Dameski, ta thaa thita cia mũthenya, ũtheri mũnene ũkiuma igũrũ o rĩmwe ũkĩĩmũrĩka mĩena yothe,
7  ngĩgwa thĩ na ngĩigua mũgambo ũkĩnjũria atĩrĩ: ‘Saulu, Saulu, ũraanyarira nĩkĩ?’
8  Ngĩũria atĩrĩ: ‘Nĩ we ũ, Mwathani?’ Akĩnjokeria: ‘Nĩ niĩ Jesu Mũnazarethi, ũrĩa ũranyarira.’
9  Na rĩrĩ, andũ arĩa twatwaranĩte nao nĩ moonire ũtheri ũcio, ĩndĩ matiaiguire mũgambo wa ũrĩa wanjaragĩria.
10  Niĩ ngĩkĩmũũria atĩrĩ: ‘Mwathani, njagĩrĩirũo nĩ gwĩka atĩa?’ Mwathani akĩnjokeria: ‘Ũkĩra, ũtonye Dameski, wakinya kũu nĩ ũkwĩrũo maũndũ mothe marĩa wathĩrĩirũo gwĩka.’
11  No tondũ ndingĩahotire kuona o na hanini nĩ ũndũ wa riri wa ũtheri ũcio-rĩ, ndakinyire Dameski nyitĩtwo guoko nĩ acio twatwaranĩte nao.
12  “Nake mũndũ ũmwe wetagwo Anania, wetigĩrĩte Ngai mũno kũringana na Watho, na nĩ aagaathagĩrĩrio nĩ Ayahudi othe arĩa maaikaraga kũu,
13  agĩũka kũrĩ niĩ. Akĩrũgama harĩa ndarĩ na akĩnjĩra: ‘Mũrũ wa Ithe witũ Saulu, coka kuona rĩngĩ!’ Na o hĩndĩ ĩyo ngĩtiira maitho na ngĩmuona.
14  Akĩnjĩra ũũ: ‘Ngai wa maithe maitũ ma tene nĩ agũthuurĩte ũmenye wendi wake na wone ũrĩa mũthingu na ũigue mũgambo wa kanua gake,
15  tondũ ũgũtuĩka mũira wake kũrĩ andũ othe ũhoro-inĩ wa maũndũ marĩa wonete na ũkaigua.
16  Na rĩu-rĩ, nĩ kĩĩ wetereire? Ũkĩra, ũbatithio, na wĩthambe mehia maku mathire na njĩra ya gũkaĩra rĩĩtwa rĩake.’
17  “No rĩrĩa ndacokire Jerusalemu, ndĩ hekarũ-inĩ ngĩhoya ngĩona kĩoneki
18  na ngĩona Mwathani akĩnjĩra atĩrĩ: ‘Hiũha uume Jerusalemu na ihenya, tondũ matigwĩtĩkĩra ũira waku ũnjĩgiĩ.’
19  Na niĩ ngĩmwĩra: ‘Mwathani, o ene nĩ moĩ wega atĩ nĩ ndathiaga kuuma thunagogi ĩmwe nginya ĩrĩa ĩngĩ, ngĩikagia arĩa magwĩtĩkĩtie njera ngĩmahũũraga;
20  na rĩrĩa thakame ya Stefano mũira waku yaitagwo, niĩ mwene ndarũgamĩte hau na ngĩnyita ũndũ ũcio mbaru na ngĩrangĩra nguo cia igũrũ cia arĩa maamũũragaga.’
21  O na kũrĩ ũguo, akĩnjĩra: ‘Thiĩ, tondũ nĩ ngũgũtũma kũrĩ ndũrĩrĩ kũndũ kũraya mũno.’”
22  Nao magĩikara mamũthikĩrĩirie nginya akĩrĩkia ciugo icio. Magĩcoka makĩanĩrĩra makiuga: “Eheriai mũndũ ũcio gũkũ thĩ, nĩ gũkorũo ndagĩrĩire gũtũũra!”
23  Na tondũ nĩ maanagĩrĩra, magĩteangaga nguo ciao cia igũrũ, na makahuria rũkũngũ rĩera-inĩ,
24  mũtongoria wa mbũtũ agĩathana Paulo atonyio nyũmba-inĩ cia thigari na akiuga ahũngwo mahũri akĩhũũragwo iboko, nĩguo amenye wega kĩrĩa gĩatũmaga kĩrĩndĩ kiugĩrĩrie Paulo na njĩra ĩyo.
25  No rĩrĩa maamuohire nĩguo mamũhũũre, Paulo akĩũria mũnene ũcio wa thigari warũgamĩte hau atĩrĩ: “Hihi nĩ ũndũ mwĩtĩkĩrĩku mũhũũre Mũroma iboko atarĩ mũtuĩre?”
26  Rĩrĩa mũnene ũcio wa mbũtũ aaiguire ũguo, agĩthiĩ kũrĩ mũtongoria wa mbũtũ akĩmwĩra ũhoro ũcio, na akĩmũũria: “Ũbangĩte gwĩka atĩa? Nĩ gũkorũo mũndũ ũyũ nĩ Mũroma.”
27  Kwoguo mũtongoria ũcio wa mbũtũ agĩthiĩ harĩ we akĩmũũria: “Ta njĩĩra atĩrĩ, wee ũrĩ Mũroma?” Nake akĩmũcokeria: “Ĩĩ.”
28  Mũtongoria ũcio wa mbũtũ akĩmwĩra: “Ndarĩhire mbeca nyingĩ mũno nĩguo nduĩke raiya wa Roma.” Paulo akĩmwĩra: “No niĩ ndaciarirũo ndĩ Mũroma.”
29  O hĩndĩ ĩyo, arũme arĩa meendaga kũmũhũnga mahũri na kũmũhũũra iboko magĩtigana nake; nake mũtongoria ũcio wa mbũtũ agĩĩtigĩra thutha wa kũmenya atĩ Paulo aarĩ Mũroma na nĩ aamuohete na mĩnyororo.
30  Nĩ ũndũ ũcio, mũthenya ũrĩa warũmĩrĩire, tondũ nĩ eendaga kũmenya wega kĩrĩa gĩatũmĩte Ayahudi mamũthitange, akĩmuohora na agĩatha anene a athĩnjĩri-Ngai hamwe na Sanhedrini yothe magomane. Agĩcoka agĩtwara Paulo hau maagomanĩte na akĩmũrũgamia gatagatĩ-inĩ kao.
6  Na rĩrĩ, matukũ-inĩ macio rĩrĩa arutwo moongererekaga, Ayahudi arĩa maaragia Kĩngiriki makĩambĩrĩria kũnugunĩra Ayahudi arĩa maaragia Kĩhibirania, tondũ atumia ao a ndigwa matiagayagĩrũo irio iria maagĩrĩirũo kũgaĩrũo o mũthenya.
2  Nĩ ũndũ ũcio, arĩa Ikũmi na Erĩ magĩta arutwo othe hamwe makĩmeera: “Gũtiagĩrĩire ithuĩ tũtige kiugo kĩa Ngai nĩguo tũgayage irio metha-inĩ.
3  Kwoguo-rĩ, ariũ a Ithe witũ, mwĩthuurĩrei arũme mũgwanja kuuma gatagatĩ-inĩ kanyu marĩ na mũrũgamo mwega, maiyũrĩtwo nĩ roho na ũũgĩ, nĩguo tũmaamũre marũgamĩrĩre ũndũ ũyũ wa bata;
4  no ithuĩ tũgũthingata ũhoro wĩgiĩ mahoya na ũtungata wĩgiĩ kiugo.”
5  Ũndũ ũcio ũgĩkenia andũ acio othe, nao magĩthuura Stefano, mũndũ waiyũirũo nĩ wĩtĩkio na roho mũtheru, o hamwe na Filipu, Porokoro, Nikanora, Timoni, Paramena na Nikolai wa kuuma Antiokia ũrĩa wagarũrũkĩte agatuĩka Mũyahudi.
6  Makĩmatwara kũrĩ atũmwo, na thutha wa atũmwo kũhoya, makĩmaigĩrĩra moko.
7  Naguo ũhoro wa Ngai ũgĩgĩthiĩ na mbere kũhunja, nao arutwo makĩongerereka mũno kũu Jerusalemu; na kĩrĩndĩ kĩnene kĩa athĩnjĩri-Ngai gĩkĩambĩrĩria gwathĩkĩra ũhoro wa wĩtĩkio.
8  Nake Stefano, aiyũirũo nĩ hinya wa Ngai na agetĩkĩrĩka nĩwe, nĩ eekagĩra andũ maũndũ manene ma magegania na akamaringĩra ciama nene.
9  No arũme amwe a gĩkundi kĩrĩa gĩetagwo Thunagogi ya Arĩa Ohore, hamwe na andũ amwe a kuuma Kurene, Aleksandiria, Kilikia, na Asia magĩũka gũkararania na Stefano.
10  No matingĩahotire kũmwĩtiiria nĩ ũndũ wa ũũgĩ na roho ũrĩa aaragia naguo.
11  Magĩcoka makĩiguithia andũ na hitho moige atĩrĩ: “Nĩ tũiguĩte akĩaria maũndũ ma kũruma Musa o na Ngai.”
12  Na magĩcogera andũ, athuri, na andĩki-watho, na o rĩmwe magĩthiĩ harĩ we makĩmũnyita na hinya makĩmũtwara kũrĩ Sanhedrini.
13  Na makĩrehe aira a maheeni, arĩa mooigire: “Mũndũ ũyũ ndaratiga kwaria maũndũ moru megiĩ handũ haha hatheru na megiĩ Watho.
14  Ta rĩu-rĩ, nĩ tũmũiguĩte akiuga atĩ Jesu ũrĩa Mũnazarethi nĩ akaagũithia handũ haha na agarũre mĩtugo ĩrĩa Musa aatũtigĩire.”
15  Na rĩrĩa arĩa othe maarĩ thĩinĩ wa Sanhedrini maaikarĩte mamũrorete, makĩona ũthiũ wake ũtariĩ ta wa mũraika.
21  Thutha wa gwĩtigithũkania nao, tũkĩhaica meri tũgĩthiĩ ĩmwe kwa ĩmwe nginya Kosi, na mũthenya ũrĩa warũmĩrĩire tũgĩthiĩ Rodo, na kuuma hau tũgĩthiĩ Patara.
2  Rĩrĩa tuoonire meri ĩraringa yerekeire Foenicia, tũkĩhaica tũgĩthiĩ.
3  Na thutha wa kuona gĩcigĩrĩra gĩa Kuporo, tũgĩkĩhĩtũka kĩrĩ mwena wa ũmotho tũgĩthiĩ Siria na tũgĩkinya Turo kũrĩa meri ĩyo yarutagĩrũo mĩrigo.
4  Tũgĩcaria arutwo na tũkĩmona, na tũgĩikara kuo thikũ mũgwanja. No arutwo acio, nĩ ũndũ wa kũguũrĩrio nĩ roho, nĩ meeraga Paulo kaingĩ atĩ ndagathiĩ Jerusalemu.
5  Ihinda ritũ rĩa gũikara kũu rĩathira, tũkiuma tũgĩthiĩ, nao magĩtuumagaria marĩ othe, hamwe na atumia na ciana nginya tũkiuma nja ya itũũra rĩu. Tũgĩturia maru rũteere-inĩ rwa iria, tũkĩhoya
6  na tũkiuganĩra ũhoro. Tũgĩcoka tũkĩhaica meri, nao makĩinũka kwao mĩciĩ.
7  Tũkiuma Turo na meri tũgĩkinya Petolemai, na tũkĩgeithia ariũ a Ithe witũ kũu na tũgĩikara nao mũthenya ũmwe.
8  Mũthenya ũrĩa warũmĩrĩire tũgĩthiĩ tũgĩkinya Kaisarea, tũgĩtonya nyũmba ya Filipu ũrĩa warĩ mũhunjia, na aarĩ ũmwe wa arũme arĩa mũgwanja, tũgĩikara nake.
9  Mũndũ ũcio nĩ aarĩ na airĩtu ana mataarĩ ahiku, na nĩ maarathaga mohoro.
10  No thutha wa gũikara kũu thikũ nyingĩ, mũnabii wetagwo Agabo agĩũka kuuma Judea.
11  Agĩũka harĩ ithuĩ, akĩoya mũcibi wa Paulo akĩĩyoha magũrũ na moko, agĩcoka akiuga: “Roho mũtheru ũroiga atĩrĩ, ‘Ũguo noguo mwene mũcibi ũyũ akoohwo nĩ Ayahudi thĩinĩ wa Jerusalemu, na nĩ makaamũneana moko-inĩ ma andũ a ndũrĩrĩ.’”
12  Twaigua ũguo, tũrĩ hamwe na arĩa maarĩ hau tũkĩambĩrĩria kũmũthaitha ndakambate Jerusalemu.
13  Nake Paulo agĩcokia atĩrĩ: “Nĩ kĩĩ kĩratũma mũrĩre na mũgerie kũnjũraga ngoro? Gĩai na ma atĩ nĩ ndĩhaarĩirie, to kuohwo tu, no nĩ nginya gũkua ndĩ kũu Jerusalemu, nĩ ũndũ wa rĩĩtwa rĩa Mwathani Jesu.”
14  Rĩrĩa aaregire gũtũigua, tũgĩtigana nake na tũkiuga: “Reke wendi wa Jehova wĩkĩke.”
15  Thutha wa matukũ macio, tũkĩĩhaarĩria nĩ ũndũ wa rũgendo rwa gũthiĩ Jerusalemu na tũkiumagara.
16  Arutwo amwe a Kaisarea o nao magĩthiĩ hamwe na ithuĩ, magĩtũtwara kũrĩa twanyitĩtwo ũgeni kwa mũndũ wetagwo Munasoni wa Kuporo, ũrĩa warĩ ũmwe wa arutwo arĩa a mbere.
17  Rĩrĩa twakinyire Jerusalemu, ariũ a Ithe witũ magĩtũnyita ũgeni makenete.
18  No mũthenya ũrĩa warũmĩrĩire, tũgĩthiĩ hamwe na Paulo kũrĩ Jakubu, na athuri a kĩũngano othe maarĩ kuo.
19  Akĩmageithia na akĩambĩrĩria kũmataarĩria maũndũ marĩa mothe Ngai eekĩire andũ a ndũrĩrĩ kũgerera ũtungata wake.
20  Maigua ũguo, makĩambĩrĩria kũgooca Ngai, no makĩra Paulo atĩrĩ: “Mũrũ wa Ithe witũ, nĩ wona ũrĩa kũrĩ na Ayahudi ngiri nyingĩ matuĩkĩte etĩkia, na othe makoragwo na kĩyo harĩ kũrũmĩrĩra Watho.
21  No nĩ maiguĩte mũhuhu atĩ ũkoretwo ũkĩruta Ayahudi othe arĩa marĩ gatagatĩ-inĩ ka ndũrĩrĩ atĩ maregane na Watho wa Musa, ũkameera matikaruithagie ciana ciao na matikarũmagĩrĩre mĩtugo ĩrĩa ĩtũire ĩrũmagĩrĩrũo.
22  Tũgũgĩka atĩa igũrũ rĩa ũndũ ũcio? Hatarĩ nganja nĩ mekũigua atĩ ũrĩ gũkũ.
23  Nĩ ũndũ ũcio-rĩ, ĩka ũrĩa tũgũkwĩra: Tũrĩ na arũme ana mehĩtĩte mwĩhĩtwa.
24  Thiĩ na arũme acio, wĩtherie mũrĩ hamwe nao kũringana na watho, na ũmarĩhĩre mahũthĩro mao nĩguo menjwo mĩtwe yao. Hĩndĩ ĩyo andũ othe nĩ mekuona atĩ maũndũ macio mareeragwo makwĩgiĩ no mũhuhu, no atĩ mĩthiĩre yaku nĩ mĩega na nĩ wathĩkagĩra Watho.
25  Andũ arĩa metĩkĩtie kuuma ndũrĩrĩ-inĩ nĩ tũmandĩkĩire na tũkamatũmĩra itua ritũ, atĩ methemage indo iria irutĩtwo magongona kũrĩ mĩhianano, thakame, nyamũ cia gũitwo, na methemage ngomanio itagĩrĩire.”
26  Mũthenya ũrĩa warũmĩrĩire Paulo akĩoya arũme acio na agĩĩtheria kũringana na watho marĩ hamwe nao, agĩcoka agĩthiĩ thĩinĩ wa hekarũ kũmenyithania rĩrĩa matukũ ma gwĩtheria kũringana na watho mangĩathirire, nĩguo igongona rĩrutwo nĩ ũndũ wa o ũmwe wao.
27  Na rĩrĩa thikũ icio mũgwanja ciarĩ hakuhĩ gũthira, Ayahudi a kuuma Asia makĩmuona thĩinĩ wa hekarũ, magĩcogera kĩrĩndĩ gĩothe na makĩmũnyita,
28  makĩanagĩrĩra makoiga: “Athuri aya a Isiraeli, tũteithiei! Ũyũ nĩwe mũndũ ũrĩa ũrutaga andũ othe kũndũ guothe maregane na andũ aitũ na Watho witũ na handũ haha. Na gũthũkia mũno, arehete nginya Angiriki thĩinĩ wa hekarũ na nĩ athahĩtie handũ haha hatheru.”
29  Nĩ gũkorũo mbere ĩyo nĩ moonete Terofimo ũrĩa Mũefeso marĩ nake itũũra-inĩ rĩu, na magĩĩcirĩria atĩ Paulo aamũtwarĩte thĩinĩ wa hekarũ.
30  Itũũra rĩu rĩothe rĩkĩgĩa ngũĩ, na andũ magĩũka mateng’erete marĩ hamwe, makĩnyita Paulo makĩmũkururia makĩmuumia nja ya hekarũ, na o hĩndĩ ĩyo mĩrango ĩkĩhingwo.
31  Hĩndĩ ĩrĩa maageragia kũmũũraga-rĩ, ũhoro ũgĩkinyĩra mũtongoria wa gĩkundi kĩa mbũtũ atĩ Jerusalemu guothe kwarĩ na ngũĩ;
32  na o hĩndĩ ĩyo akĩoya thigari na anene a mbũtũ, magĩteng’era kũrĩ o. Nao mona mũtongoria ũcio wa mbũtũ na thigari, magĩtiga kũhũũra Paulo.
33  Mũtongoria ũcio wa mbũtũ agĩkuhĩrĩria, akĩmũnyita na agĩathana ohwo na mĩnyororo ĩĩrĩ; agĩcoka akĩũrĩrĩria ũcio nũũ na nĩ atĩa eekĩte.
34  No andũ amwe thĩinĩ wa kĩrĩndĩ makĩambĩrĩria kwanĩrĩra makiugaga ũndũ ũmwe, na angĩ makoiga ũndũ ũngĩ. Na tondũ ndangĩahotire kũmenya wega ũrĩa gwathiaga na mbere nĩ ũndũ wa ngũĩ ĩyo, agĩathana Paulo atwarũo nyũmba-inĩ cia thigari.
35  No rĩrĩa aakinyirio ngathĩ-inĩ cia nyũmba, agĩkuuo nĩ thigari tondũ kĩrĩndĩ kĩarĩ na ũũru mũingĩ mũno,
36  nĩ gũkorũo maarũmĩrĩirũo nĩ kĩrĩndĩ gĩathiaga gĩkĩanagĩrĩra gĩkiugaga: “Mũũragei!”
37  Na rĩrĩa aarĩ hakuhĩ gũtonyio nyũmba-inĩ cia thigari, Paulo akĩũria mũtongoria ũcio wa mbũtũ atĩrĩ: “No njĩtĩkĩrio ngwĩre ũndũ?” Nake akĩmũũria: “Kaĩ ũĩ Kĩngiriki?
38  Kwoguo wee nĩwe Mũmisiri ũrĩa kahinda kahĩtũku wacogerire andũ maregane na thirikari na ũgĩtongoria oragani arĩa 4,000 mũgĩthiĩ werũ-inĩ?”
39  Nake Paulo akĩmwĩra: “Niĩ ndĩ Mũyahudi wa kuuma Tariso ya Kilikia, raiya wa itũũra rĩrĩ igweta. Kwoguo-rĩ, ndagũthaitha njĩtĩkĩria njarĩrie andũ.”
40  Thutha wa kũheo rũtha, Paulo akĩrũgama ngathĩ-inĩ, akĩonia andũ na guoko makire. Na rĩrĩa maakirire biũ, akĩmaarĩria na rũthiomi rwa Kĩhibirania, akĩmeera atĩrĩ:
25  Rĩrĩa Fesito aakinyire gĩcigo-inĩ kĩu na akĩambĩrĩria gwathana, akiuma Kaisarea agĩthiĩ Jerusalemu thutha wa thikũ ithatũ.
2  Nao anene a athĩnjĩri-Ngai na atongoria a Ayahudi makĩmũhe ũhoro mũũru wĩgiĩ Paulo. Nĩ ũndũ ũcio makĩambĩrĩria gũthaitha Fesito
3  athikĩrĩrie ihoya rĩao, atũmanĩre Paulo athiĩ Jerusalemu. No maabangaga kũmuohia mamũũrage arĩ njĩra-inĩ.
4  No rĩrĩ, Fesito akĩmeera atĩ Paulo angĩaikarire Kaisarea na atĩ we mwene aarĩ hakuhĩ gũcoka kuo.
5  Agĩcoka akĩmeera ũũ: “Kwoguo-rĩ, atongoria arĩa marĩ gatagatĩ-inĩ kanyu nĩ moke tũikũrũke nao makamũthitange, angĩkorũo nĩ harĩ ũndũ mũũru ekĩte.”
6  Kwoguo rĩrĩa aaikarire hamwe nao thikũ itakĩrĩte inyanya kana ikũmi, agĩikũrũka Kaisarea, na mũthenya ũrĩa warũmĩrĩire agĩikarĩra gĩtĩ gĩa ciira na agĩathana Paulo arehwo.
7  Rĩrĩa ookire, Ayahudi arĩa maaikũrũkĩte kuuma Jerusalemu makĩrũgama mamũthiũrũrũkĩirie, makĩmũthitangĩra maũndũ maingĩ moru marĩa mataahotire kũruta ũira wamo.
8  No Paulo agĩĩtetera akiuga: “Niĩ ndiunĩte Watho wa Ayahudi o na kana wa hekarũ kana wa Kaisari.”
9  Nĩ ũndũ wa Fesito kwenda gũkenia Ayahudi, akĩũria Paulo atĩrĩ: “Nĩ ũkwenda kwambata Jerusalemu ũgatuĩrũo kũu mbere yakwa ũhoro wĩgiĩ maũndũ maya?”
10  No Paulo akiuga: “Ndũgamĩte mbere ya gĩtĩ gĩa Kaisari gĩa ciira, harĩa njagĩrĩirũo nĩ gũtuĩrũo. Ndirĩ ũndũ hĩtĩirie Ayahudi naguo, na o nawe nĩ ũramenya ũguo.
11  Angĩkorũo kũna ndĩ mwĩhia na nĩ harĩ ũndũ njĩkĩte wa gũtũma njũragwo-rĩ, ndiroiga ndikooragwo; ĩndĩ angĩkorũo hatirĩ na ũira wa thitango iria athuri aya mathitangĩire, gũtirĩ mũndũ ũrĩ na kĩhooto gĩa kũũneana kũrĩ o nĩguo amakenie. Nĩ ndacokia ciira riiko kũrĩ Kaisari!”
12  Nake Fesito thutha wa kwaria na kĩama kĩa ataarani, akĩmwĩra: “Tondũ nĩ wacokia ciira riiko kũrĩ Kaisari; ũgũthiĩ kũrĩ Kaisari.”
13  Thutha wa thikũ cigana ũna, mũthamaki Agiripa marĩ na Berinike magĩthiĩ Kaisarea gũceerera Fesito.
14  Na tondũ nĩ maaikaraga kũu matukũ maigana ũna, Fesito akĩra mũthamaki ũhoro wa ciira wa Paulo, akiuga: “Nĩ harĩ mũndũ watigirũo njera nĩ Felike,
15  na rĩrĩa ndarĩ Jerusalemu anene a athĩnjĩri-Ngai na athuri a Ayahudi makĩhe ũhoro wake, makĩenda atuĩrũo.
16  No ngĩmacokeria atĩ nĩ mũgarũ na mũtaratara wa Roma kũneana mũndũ o na ũrĩkũ nĩguo ndĩmakenie, mũndũ ũcio ũthitangĩtwo atacemanĩtie ũthiũ kwa ũthiũ na arĩa mamũthitangĩte na agĩe na mweke wa gwĩtetera ũhoro-inĩ wa thitango ĩyo.
17  Nĩ ũndũ ũcio rĩrĩa maakinyire gũkũ, ndiateire mahinda, no mũthenya ũrĩa warũmĩrĩire ngĩikarĩra gĩtĩ gĩa ciira na ngĩathana mũndũ ũcio arehwo.
18  Rĩrĩa acio maamũthitangĩte maarũgamire, matiagwetire ũndũ o na ũmwe mũũru ũmwĩgiĩ wa marĩa nderĩgĩrĩire.
19  Maagwetire o maũndũ maakararanagĩria megiĩ ũthathaiya wa ngai wao na megiĩ mũndũ wĩtagwo Jesu, ũrĩa wakuĩte no Paulo aatĩtĩrithagia atĩ nĩ aariũkĩte.
20  Nĩ ũndũ wa kũrigwo nĩ ũrĩa ingĩekire ũndũ-inĩ ũcio, ngĩmũũria kana no ende gũthiĩ Jerusalemu agatuĩrũo kuo.
21  No rĩrĩa Paulo aacokirie ciira riiko atĩ aikare ohetwo eterere itua rĩa Augusto Ũrĩa Mũgaathe, ngĩathana aikare ohetwo nginya ndĩmũneane kũrĩ Kaisari.”
22  Agiripa agĩkĩra Fesito atĩrĩ: “No nyende kũigua mũndũ ũcio niĩ mwene.” Fesito akĩmwĩra: “Rũciũ nĩ ũkaamũigua.”
23  Nĩ ũndũ ũcio, mũthenya ũrĩa warũmĩrĩire Agiripa na Berinike makĩingĩra kũrĩa gwaciiragĩrũo marĩ na riri mũingĩ marũmĩrĩirũo nĩ atongoria a mbũtũ o hamwe na andũ a itũũra arĩa maarĩ igweta; na rĩrĩa Fesito aathanire, Paulo akĩrehwo.
24  Nake Fesito akiuga: “Mũthamaki Agiripa na inyuothe mũrĩ hamwe na ithuĩ, nĩ muona mũndũ ũyũ, nĩwe Ayahudi othe thĩinĩ wa Jerusalemu na gũkũ maathaithĩte makĩanagĩrĩra atĩ ndagĩrĩirũo gũtũũra muoyo.
25  No niĩ ngĩona atĩ gũtirĩ ũndũ eekĩte ũngĩtũma oragwo. Kwoguo rĩrĩa we mwene aacokirie ciira riiko kũrĩ Augusto Ũrĩa Mũgaathe, ngĩtua itua rĩa kũmũtũma kũrĩ we.
26  No ndirĩ ũndũ o na ũmwe ingĩandĩka ũmwĩgiĩ kũrĩ Mwathi wakwa. Nĩkĩo ndĩmũrehire mbere yanyu inyuothe, na makĩria mbere yaku Mũthamaki Agiripa, nĩguo arĩkia gũthuthurio, nyone ũndũ wa kwandĩka.
27  Tondũ ndirona ta arĩ ũndũ wa ũũgĩ gũtũma mũndũ muohe na njage kuonania maũndũ marĩa athitangĩirũo.”
13  Na rĩrĩ, kĩũngano-inĩ kĩa Antiokia nĩ kwarĩ na anabii na arutani, nĩo Baranaba, Simeoni ũrĩa wetagwo Nigeri, Lukio wa kuuma Kurene, Manaeni ũrĩa maathomaga na Herode ũrĩa warĩ mũtongoria wa gĩcigo, na Saulu.
2  Rĩrĩa maatungatagĩra Jehova mehingĩte, roho mũtheru ũkiuga: “Nyamũrĩrai Baranaba na Saulu nĩ ũndũ wa wĩra ũrĩa ndĩmetĩire marute.”
3  Thutha wa kwĩhinga na kũhoya, makĩmaigĩrĩra moko na makĩmareka mathiĩ.
4  Kwoguo arũme acio, matũmĩtwo nĩ roho mũtheru, magĩikũrũka magĩthiĩ Seleukia, na kuuma kũu magĩthiĩ na meri nginya Kuporo.
5  Rĩrĩa maakinyire Salamisi, makĩambĩrĩria kũhunjia kiugo kĩa Ngai thunagogi-inĩ cia Ayahudi. Na maarĩ hamwe na Johana arĩ ndungata yao.
6  Marĩkia gũthiĩ gĩcigĩrĩra-inĩ gĩothe nginya magĩkinya Pafo, magĩcemania na Mũyahudi ũmwe wetagwo Bari-Jesu, warĩ mũrogi na mũnabii wa maheeni.
7  Aarutaga wĩra kwa mũtongoria Serigio Paulo, mũndũ warĩ mũũgĩ. Nake mũtongoria ũcio agĩta Baranaba na Saulu, tondũ aarĩ na wendi mũnene wa kũigua kiugo kĩa Ngai.
8  No Elima ũcio mũrogi (tondũ ũguo nĩguo rĩĩtwa rĩake rĩtaũragwo) akĩambĩrĩria kũmakararia, akĩgeria kũgarũra mũtongoria ũcio ndakagĩe na wĩtĩkio.
9  Nake Saulu ũrĩa ningĩ wĩtagwo Paulo, aiyũirũo nĩ roho mũtheru, akĩmũkũũrĩra maitho
10  na akiuga: “Wee mũndũ ũyũ ũiyũirũo nĩ ũtunyani na waganu wa mĩthemba yothe, mũrũ wa Mũcukani, thũ ya maũndũ mothe ma ũthingu, hihi nĩ ũgũtiga kũhong’ora njĩra iria nũngĩrĩru cia Jehova?
11  Atĩrĩrĩ, guoko kwa Jehova nĩ gũgũgũũkĩrĩra, na nĩ ũgũtuĩka mũtumumu, ũtige kuona ũtheri wa riũa kwa ihinda.” Na o rĩo akĩambĩrĩria kuona marundurundu na akĩgĩĩo nĩ nduma, agĩthiĩ akĩhambataga agĩcaria mũndũ wa kũmũnyita guoko amuonie njĩra.
12  Rĩrĩa mũtongoria ũcio oonire ũguo, agĩtuĩka mwĩtĩkia, nĩ gũkorũo nĩ aagegirio nĩ ũrutani wa Jehova.
13  Paulo hamwe na arĩa maarĩ nake magĩkĩhaica meri makiuma Pafo magĩthiĩ Periga thĩinĩ wa Pamfilia. No Johana akĩmatiga agĩcoka Jerusalemu.
14  No rĩrĩ, makiuma Periga magĩthiĩ Antiokia thĩinĩ wa Pisidia. Makĩingĩra thunagogi mũthenya wa Thabatũ, na magĩikarĩra itĩ.
15  Thutha wa andũ othe gũthomerũo Watho o hamwe na maandĩko ma Anabii, arũgamĩrĩri a thunagogi makĩmatũmanĩra makiuga: “Athuri aya, ariũ a baba, angĩkorũo nĩ harĩ kiugo mũrĩ nakĩo gĩa gwĩkĩra andũ ngoro, merei.”
16  Nĩ ũndũ ũcio Paulo akĩrũgama, na akĩmonia na guoko atĩ makire, agĩcoka akiuga: “Athuri aya, Aisiraeli na inyuĩ aya angĩ mwĩtigĩrĩte Ngai, ta thikĩrĩriai.
17  Ngai wa andũ aya a Isiraeli aathuurire maithe maitũ ma tene, na agĩtũũgĩria andũ acio rĩrĩa maatũũraga marĩ ageni bũrũri-inĩ wa Misiri na akĩmaruta kuo na guoko kwambararie.
18  Na kwa ihinda rĩa mĩaka ta 40, akĩmakirĩrĩria werũ-inĩ.
19  Thutha wa kũniina ndũrĩrĩ mũgwanja bũrũri-inĩ wa Kanaani, akĩgayania bũrũri ũcio wao ũtuĩke igai rĩao.
20  Maũndũ macio mothe meekĩkire ihinda-inĩ rĩa mĩaka ta 450. “Thutha ũcio akĩmahe atiirĩrĩri bũrũri o nginya ihinda-inĩ rĩa mũnabii Samueli.
21  No thutha ũcio magĩtia mũthamaki, na Ngai akĩmahe Saulu mũrũ wa Kishu, wa mũhĩrĩga wa Benjamini, akĩmathamakĩra mĩaka 40.
22  Thutha wa kũmweheria, akĩmarahũrĩra Daudi amathamakĩre, ũrĩa aarutire ũira ũmwĩgiĩ akiuga: ‘Nĩ nyonete Daudi mũrũ wa Jesii mũndũ wĩtĩkĩrĩkĩte ngoro-inĩ yakwa; ũcio egwĩka maũndũ mothe marĩa ngwenda.’
23  Kũringana na ũrĩa Ngai eeranĩire, nĩ areheire Isiraeli mũhonokia, nĩwe Jesu, kũgerera mbeũ ya mũndũ ũcio.
24  Mbere ya ũcio gũkinya, Johana nĩ aakoretwo ahunjĩirie andũ othe a Isiraeli ũhoro wĩgiĩ kũbatithio ĩrĩ njĩra ya kuonania kwĩrira.
25  No rĩrĩa Johana aarĩkagia ũtungata wake, nĩ ooigaga: ‘Mwĩciragia niĩ ndĩ ũ? Ti niĩ we. No rĩrĩ, ũrĩa ũgũka thutha wakwa iratũ ciake ndirĩ mwagĩrĩru wa gũciohora.’
26  “Athuri aya, ariũ a baba, inyuĩ njiarũa cia famĩlĩ ya Iburahimu na aya angĩ marĩ gatagatĩ-inĩ kanyu metigĩrĩte Ngai, kiugo kĩa ũhonokio ũyũ nĩ gĩtũmĩtwo kũrĩ ithuĩ.
27  Tondũ aikari a Jerusalemu na atongoria ao matiamenyire ũcio, ĩndĩ rĩrĩa maamũtuagĩra, nĩ maahingirie ciugo iria ciaaririo nĩ Anabii, iria ithomagwo na kayũ thabatũ ciothe.
28  O na gũtuĩka mationire gĩtũmi gĩa kũmũũraga, meerire Pilato amũũragithie.
29  Na marĩkia kũhingia maũndũ mothe marĩa maandĩkĩtwo mamwĩgiĩ, makĩmũcuurũria mũtĩ-inĩ na makĩmũkomia mbĩrĩra-inĩ.
30  No Ngai akĩmũriũkia kuuma kũrĩ arĩa akuũ,
31  na akĩonwo matukũ maingĩ nĩ arĩa mooimĩte nake Galili makambata Jerusalemu. Acio rĩu nĩo aira ake kũrĩ andũ.
32  “Kwoguo inyuĩ tũramũhunjĩria ũhoro ũrĩa mwega wĩgiĩ kĩĩranĩro kĩrĩa kĩerĩirũo maithe maitũ ma tene.
33  Ngai nĩ ahingĩtie kĩĩranĩro kĩu biũ harĩ ithuĩ ciana ciao, na njĩra ya kũriũkia Jesu; o ta ũrĩa kwandĩkĩtwo thĩinĩ wa thaburi ya kerĩ ũũ: ‘Wee ũrĩ mũrũ wakwa; ũmũthĩ nĩ ndatuĩka thoguo.’
34  Ũũma wa atĩ Ngai nĩ aamũriũkirie kuuma kũrĩ arĩa akuũ ndakanacoke kũgĩa na mwĩrĩ wa kũbutha, Aũgwetete na njĩra ĩno: ‘Nĩ ngũmũhe ciĩko cia wendo mwĩhokeku iria Daudi eerĩirũo, na nĩ cia kwĩhokeka.’
35  Ningĩ thaburi ĩngĩ yugaga ũũ: ‘Ndũkareka ũrĩa waku mwĩhokeku abuthe.’
36  Daudi nĩ aarutagĩra Ngai ũtungata hĩndĩ ya rũciaro rwake, agĩcoka agĩkoma gĩkuũ-inĩ, na agĩthikwo hamwe na maithe make ma tene, na akĩbutha.
37  No ũrĩa Ngai aariũkirie ndaigana kũbutha.
38  “Nĩ ũndũ ũcio ariũ a baba-rĩ, menyai atĩ kũgerera harĩ ũcio rĩu nĩ mũramenyithio ũhoro wa kuoherũo mehia,
39  na atĩ maũndũ-inĩ mothe marĩa mwatuagwo ehia nĩ Watho wa Musa, mũndũ ũrĩa wothe wĩtĩkagia atuagwo ndarĩ na mehia kũgerera harĩ ũcio.
40  Kwoguo-rĩ, mwĩmenyererei mũtigakorũo nĩ maũndũ marĩa maaririo nĩ Anabii:
41  ‘Cũthĩrĩriai, inyuĩ anyũrũrania, gegai na mũthire, tondũ matukũ-inĩ manyu nĩ ngũruta wĩra mũtarĩ hĩndĩ mũgetĩkia o na mũndũ angĩmwĩra ũhoro waguo wothe.’”
42  Na rĩrĩa mooimaga kũu thunagogi-inĩ, andũ makĩmathaitha makaaria ũhoro ũcio Thabatũ ĩrĩa yarũmĩrĩire.
43  Kwoguo thutha wa mũcemanio wa thunagogi gũthira, Ayahudi aingĩ na andũ arĩa maagarũrũkĩte magatuĩka Ayahudi arĩa maathathayagia Ngai makĩrũmĩrĩra Paulo na Baranaba, nao makĩmaarĩria makĩmathaithaga maikare ũtugi-inĩ mũnene wa Ngai.
44  Thabatũ ĩrĩa yarũmĩrĩire-rĩ, hakuhĩ itũũra rĩothe rĩkĩgomana kũigua kiugo kĩa Jehova.
45  Rĩrĩa Ayahudi moonire kĩrĩndĩ kĩu, makĩiyũrũo nĩ ũiru na makĩambĩrĩria kũmenereria maũndũ marĩa Paulo ooigaga na makaregana namo.
46  Nao Paulo na Baranaba marĩ na ũcamba makĩmeera ũũ: “Haarĩ bata kiugo kĩa Ngai kĩario kũrĩ inyuĩ mbere. No rĩu tondũ nĩ mũraregana nakĩo na mũgetuĩra atĩ mũtiagĩrĩire kũheo muoyo wa tene na tene-rĩ, tũkũgarũrũkĩra andũ a ndũrĩrĩ.
47  Nĩ gũkorũo Jehova atwathĩte na ciugo ici: ‘Ndĩmwamũrĩte mũtariĩ ta ũtheri wa ndũrĩrĩ, nĩguo mũtuĩke ũhonokio o nginya ituri-inĩ cia thĩ.’”
48  Rĩrĩa andũ a ndũrĩrĩ maaiguire ũguo, makĩambĩrĩria gũkena na kũgooca kiugo kĩa Jehova, na arĩa othe maarĩ na mwerekera ũrĩa wagĩrĩire wa kũheo muoyo wa tene na tene magĩtuĩka etĩkia.
49  Makĩria ma ũguo, kiugo kĩa Jehova gĩkĩhunjio bũrũri-inĩ ũcio wothe.
50  No Ayahudi magĩcogera atumia arĩa maarĩ igweta na meetigĩrĩte Ngai hamwe na arũme arĩa maarĩ anene a itũũra rĩu, magĩcogera andũ manyarire Paulo na Baranaba na makĩmaruturũra nja ya mĩhaka yao.
51  Nĩ ũndũ ũcio makĩringithia magũrũ mao thĩ nĩguo rũkũngũ rũitĩke kuonania atĩ nĩ matigana nao, na magĩthiĩ Ikoniamu.
52  Nao arutwo magĩthiĩ na mbere kũiyũrũo nĩ gĩkeno na roho mũtheru.
14  Na rĩrĩ, marĩ kũu Ikoniamu magĩtonya thunagogi-inĩ ya Ayahudi marĩ hamwe na makĩaria na njĩra njega mũno nginya andũ aingĩ Ayahudi na Angiriki magĩtuĩka etĩkia.
2  No Ayahudi arĩa matetĩkirie, magĩcogera andũ a ndũrĩrĩ na magĩthũkia meciria mao nĩguo mokĩrĩre ariũ a Ithe witũ.
3  Nĩ ũndũ ũcio makĩhũthĩra ihinda iraya kũu makĩaria na ũcamba maheetwo hinya nĩ Jehova, o we warutĩte ũira wĩgiĩ kiugo kĩa ũtugi wake mũnene, akĩmahe hinya wa kũringa ciama na gwĩka maũndũ ma magegania.
4  No rĩrĩ, andũ aingĩ a itũũra rĩu nĩ maagayũkanĩte; amwe maarĩ mwena wa Ayahudi no arĩa angĩ maarĩ mwena wa atũmwo.
5  Hĩndĩ ĩrĩa andũ a ndũrĩrĩ na Ayahudi hamwe na atongoria ao maageririe kũmeeka maũndũ ma kũmaagĩra gĩtĩo na kũmahũũra na mahiga,
6  makĩmenyithio ũhoro ũcio na makĩũrĩra matũũra ma Likaonia, Listra na Deribe, na bũrũri ũrĩa warigicĩirie.
7  Na marĩ kũu magĩthiĩ na mbere kũhunjia ũhoro ũrĩa mwega.
8  Na rĩrĩ, kũu Listra nĩ kwarĩ mũndũ warĩ muonju magũrũ. Aaciarirũo arĩ muonju na ndoimĩte etwarĩte.
9  Mũndũ ũcio aaikarĩte thĩ agĩthikĩrĩria Paulo akĩaria. Nake Paulo akĩmũrora wega, na rĩrĩa oonire atĩ aarĩ na wĩtĩkio wa gũtũma ahonio,
10  akĩmwĩra anĩrĩire atĩrĩ: “Rũgama na magũrũ maku.” Mũndũ ũcio akĩrũga na igũrũ na akĩambĩrĩria gwĩtwara.
11  Rĩrĩa kĩrĩndĩ kĩoonire ũrĩa Paulo eka, gĩkĩanĩrĩra na rũthiomi rwa Kĩlikaonia gĩkiuga atĩrĩ: “Ngai nĩ ituĩkĩte o ta andũ na igaikũrũka kũrĩ ithuĩ!”
12  Makĩambĩrĩria gwĩta Baranaba Zeu, no Paulo makĩmwĩta Herime tondũ nĩwe watongoragia kwaria.
13  Hekarũ ya Zeu yarĩ njĩra-inĩ ya gũtonya itũũra-inĩ rĩu, nake mũthĩnjĩri-ngai wa Zeu, akĩrehe ndegwa na mahũa matumĩtwo ta thũmbĩ ihingo-inĩ na eendaga kũruta magongona arĩ hamwe na kĩrĩndĩ.
14  No rĩrĩa atũmwo acio Baranaba na Paulo maaiguire ũguo, magĩtembũra nguo ciao, magĩteng’era kĩrĩndĩ-inĩ na makĩanĩrĩra makiuga:
15  “Andũ aya, mũreka maũndũ maya nĩkĩ? O na ithuĩ tũrĩ andũ marĩ na mawathe o ta inyuĩ. Na tũramũhunjĩria ũhoro ũrĩa mwega nĩguo mũtigane na maũndũ maya ma tũhũ mũgarũrũkĩre Ngai ũrĩa ũtũũraga muoyo, o we wombire igũrũ na thĩ na iria na indo iria ciothe irĩ thĩinĩ wacio.
16  Mahinda ma njiarũa cia tene nĩ eetĩkĩrĩtie ndũrĩrĩ ciothe irũmĩrĩre mĩthiĩre yacio,
17  o na gũtuĩka ndaigana gwĩtiga atarĩ na ũira nĩ gũkorũo nĩ eekaga maũndũ mega, akamũhe mbura kuuma igũrũ na imera irĩ na maciaro, akamũhũnia na irio na akaiyũria ngoro cianyu gĩkeno.”
18  No rĩrĩ, o na moigĩte maũndũ macio, ndwarĩ ũndũ mũhũthũ kũgirĩrĩria kĩrĩndĩ kĩu kũmarutĩra magongona.
19  No Ayahudi magĩkinya kuuma Antiokia na Ikoniamu na makĩiguithia kĩrĩndĩ, makĩhũũra Paulo na mahiga na makĩmũkururia makĩmũtwara nja ya itũũra rĩu magĩĩcirĩria atĩ aarĩ mũkuũ.
20  No rĩrĩa arutwo maamũthiũrũrũkĩirie, agĩũkĩra na agĩtonya itũũra-inĩ. Mũthenya ũrĩa warũmĩrĩire makiuma kũu marĩ na Baranaba magĩthiĩ Deribe.
21  Thutha wa kũhunjia ũhoro ũrĩa mwega itũũra-inĩ rĩu na gũtua andũ aingĩ arutwo, magĩcoka Listra, Ikoniamu, na Antiokia.
22  Magĩĩkĩra arutwo hinya, na makĩmekĩra ngoro maikare marĩ na wĩtĩkio makĩmeera: “No mũhaka tũingĩre Ũthamaki-inĩ wa Ngai kũgerera mathĩna maingĩ.”
23  Ningĩ makĩamũra athuri nĩ ũndũ wao harĩ o kĩũngano, makĩhoya na makĩĩhinga, na makĩmaneana kũrĩ Jehova, o we maakoretwo meetĩkia.
24  Magĩcoka makĩgerera Pisidia magĩthiĩ Pamfilia,
25  na thutha wa kũhunjia kiugo Periga, magĩikũrũka magĩthiĩ Atalia.
26  Kuuma kũu magĩthiĩ Antiokia na meri, kũrĩa mbere ĩyo maaneanirũo ũtugi-inĩ mũnene wa Ngai nĩ ũndũ wa wĩra ũcio maakoretwo marĩkia.
27  Rĩrĩa maakinyire na magĩcokanĩrĩria kĩũngano, makĩmeera maũndũ maingĩ marĩa Ngai eekĩte kũgerera harĩ o, na atĩ nĩ aahingũrĩire andũ a ndũrĩrĩ mũrango wa kũgĩa na wĩtĩkio.
28  Nĩ ũndũ ũcio magĩikara hamwe na arutwo ihinda iraya.
19  Rĩrĩa Apolo aarĩ Korintho, Paulo agĩtuĩkanĩria icigo-inĩ cia kũraya na iria agĩthiĩ nginya Efeso. Agĩkora arutwo amwe kuo
2  akĩmoria atĩrĩ: “Nĩ mwaamũkĩrire roho mũtheru rĩrĩa mwatuĩkire etĩkia?” Nao makĩmũcokeria ũũ: “Ithuĩ tũtirĩ twaigua atĩ nĩ kũrĩ roho mũtheru.”
3  Nĩ ũndũ ũcio akĩmoria: “Mwakĩbatithirio na ũbatithio ũrĩkũ?” Makĩmũcokeria: “Ũbatithio wa Johana.”
4  Paulo akiuga: “Johana aabatithanagia na ũbatithio ũcio ĩrĩ njĩra ya kuonania kwĩrira, akĩmeeraga metĩkie ũrĩa ũngĩokire thutha wake, nĩwe Jesu.”
5  Maigua ũguo, makĩbatithio thĩinĩ wa rĩĩtwa rĩa Mwathani Jesu.
6  Na rĩrĩa Paulo aamaigĩrĩire moko, roho mũtheru ũgĩũka igũrũ rĩao, nao makĩambĩrĩria kwaria na thiomi ingĩ na kũratha mohoro.
7  Othe maarĩ arũme ta 12.
8  Na ihinda rĩa mĩeri ĩtatũ, nĩ aathiaga thĩinĩ wa thunagogi akaria arĩ na ũcamba akĩheana mĩario na akamaruta ũhoro wĩgiĩ Ũthamaki wa Ngai na akahũthĩra ihooto kũmaiguithia.
9  No rĩrĩa amwe ao maaregire biũ gwĩtĩkia na makĩaria ũũru mbere ya andũ igũrũ rĩgiĩ Njĩra Ĩrĩa, akĩmeherera na akĩeheria arutwo harĩ o, akarutanaga o mũthenya nyũmba-inĩ ĩrĩa yathomithagĩrio andũ ya Turano.
10  Ũndũ ũcio wathiire na mbere mĩaka ĩĩrĩ, nginya arĩa othe maaikaraga gĩcigo kĩu kĩa Asia makĩigua kiugo kĩa Mwathani, Ayahudi o hamwe na Angiriki.
11  Nake Ngai agĩthiĩ na mbere gwĩka mawĩko ma hinya mũno kũgerera moko ma Paulo,
12  nginya nguo na itambaya iria ciahutagia mwĩrĩ wake nĩ ciatwaragĩrũo arwaru, makahona, na maroho moru makoima.
13  No Ayahudi amwe arĩa maathiaga makĩrutaga andũ ndaimono o nao nĩ maageragia kũhũthĩra rĩĩtwa rĩa Mwathani Jesu kũruta andũ maroho moru; makoiga: “Ndagwatha thĩinĩ wa rĩĩtwa rĩa Jesu ũrĩa Paulo ahunjagia ũhoro wake.”
14  Na rĩrĩ, nĩ kwarĩ ariũ mũgwanja meekaga ũguo a Mũyahudi warĩ mũnene wa athĩnjĩri-Ngai wetagwo Sikeva.
15  No roho mũũru ũkĩmacokeria ũkĩmeera: “Nĩ njũĩ Jesu na Paulo; no inyuĩ mũrĩ a?”
16  Mũndũ ũcio warĩ na roho mũũru akĩmarũgĩra, akĩmakĩria hinya ũmwe thutha wa ũrĩa ũngĩ, na akĩmahoota, makiuma nyũmba ĩyo na makĩũra marĩ njaga na magurarĩtio.
17  Ũndũ ũcio ũkĩmenyeka nĩ andũ othe, Ayahudi o hamwe na Angiriki arĩa maaikaraga Efeso; na othe makĩnyitwo nĩ guoya, narĩo rĩĩtwa rĩa Mwathani Jesu rĩgĩthiĩ na mbere gũtũũgĩrio.
18  Andũ aingĩ arĩa maatuĩkĩte etĩkia mookaga na makoimbũra ciĩko ciao matekũhithĩrĩra.
19  Na andũ aingĩ arĩa meekaga maũndũ na hinya wa ũragũri magĩcokanĩrĩria mabuku mao na makĩmacina andũ othe makĩĩyonagĩra. Na magĩtara thogora wa mabuku macio makĩona maarĩ ma icunjĩ 50,000 cia betha.
20  Nĩ ũndũ ũcio, kiugo kĩa Jehova gĩgĩthiĩ na mbere gũkũra na kũhootana na njĩra nene.
21  Thutha wa maũndũ macio gwĩkĩka-rĩ, Paulo agĩtua na ngoro atĩ thutha wa kuuma Makedonia na Akaia, nĩ agaathiĩ Jerusalemu. Akiuga atĩrĩ: “Ndarĩkia gũkinya kuo, ningĩ no mũhaka ngaathiĩ Roma.”
22  Kwoguo agĩtũma andũ erĩ harĩ arĩa maamũtungataga mathiĩ Makedonia, nĩo Timotheo na Erasito, no we mwene agĩikara kũu gĩcigo-inĩ kĩa Asia kwa ihinda.
23  Hĩndĩ ĩyo gũkiumĩra ngũĩ nene ĩgiĩ Njĩra Ĩrĩa.
24  Nĩ gũkorũo mũndũ ũmwe wetagwo Demeterio, mũturi wa indo cia betha ũrĩa wathondekaga tũhekarũ twa betha twa Aritemi, nĩ aatongagia mabundi mũno.
25  Akĩmacokanĩrĩria marĩ hamwe na andũ angĩ arĩa maathondekaga indo ta icio na akĩmeera: “Athuri aya, nĩ mũĩ wega atĩ ũtonga witũ uumaga biacara-inĩ ĩno.
26  Rĩu nĩ muonete na mũkaigua ũrĩa Paulo ũcio aiguithĩtie andũ aingĩ gũkũ Efeso na hakuhĩ gĩcigo gĩothe kĩa Asia, akamaruta ũrutani ũngĩ, akameera atĩ ngai iria ithondeketwo na moko ti cia ma.
27  Ningĩ-rĩ, to biacara ĩno itũ ĩrĩ ũgwati-inĩ wa kwagĩrũo gĩtĩo no nginya hekarũ ya Aritemi ngai ũrĩa mũnene mũtumia ĩrĩonagwo ĩtarĩ kĩene, nake ngai ũcio ũthathayagio gĩcigo-inĩ gĩothe kĩa Asia na thĩ yothe ĩrĩa ĩikaragwo nĩ egũtunywo riri wake.”
28  Athuri acio maigua ũguo makĩiyũrũo nĩ marakara maingĩ, makĩambĩrĩria kwanĩrĩra: “Aritemi wa Aefeso nĩ mũnene!”
29  Nĩ ũndũ ũcio itũũra rĩu rĩkĩiyũra ngũĩ, na andũ othe magĩteng’era marĩ hamwe magĩthiĩ kĩhaaro makururĩtie Gayo na Arisitariko, andũ a Makedonia arĩa maathiaga na Paulo.
30  Paulo nĩ eendaga kũingĩra kũu thĩinĩ kũrĩ andũ, ĩndĩ arutwo matiamwĩtĩkĩririe.
31  O na atabania amwe a macindano na mathaako arĩa maarĩ arata ake magĩtũmana ndũmĩrĩri kũrĩ we, makĩmũthaitha ndakeingĩrie ũgwati-inĩ wa kũingĩra kĩhaaro-inĩ kĩu.
32  Amwe maanagĩrĩra makoiga ũndũ ũmwe, nao angĩ makoiga ũndũ ũngĩ; tondũ kwarĩ na ngũĩ na aingĩ ao matiamenyaga gĩtũmi gĩa gũkorũo marũrũnganĩte kũu.
33  Magĩkĩruta Aleksanda kĩrĩndĩ-inĩ, nao Ayahudi makĩmũrehe mbere yao, nake akĩmonia na guoko makire tondũ eendaga gwĩtetera harĩ andũ.
34  No rĩrĩa maamenyire atĩ nĩ Mũyahudi, othe makĩambĩrĩria kwanĩrĩra marĩ hamwe ta mathaa merĩ makiugaga: “Aritemi wa Aefeso nĩ mũnene!”
35  Rĩrĩa karani wa itũũra aakiririe kĩrĩndĩ, akiuga: “Athuri aya a Efeso, nũũ ũtoĩ kũna atĩ itũũra rĩa Aefeso nĩrĩo rĩrangagĩra hekarũ ya Aritemi ũrĩa mũnene na mũhianano ũrĩa wagũire kuuma igũrũ?
36  Tondũ maũndũ macio matingĩkararĩka-rĩ, mwagĩrĩirũo kũhoorera na mũtikahĩkĩke gwĩka ũndũ o na ũmwe.
37  Nĩ gũkorũo mũrehete andũ aya haha na o ti aici a indo cia hekarũ na matirumaga ngai witũ.
38  Hakĩrĩ ũguo-rĩ, angĩkorũo nĩ harĩ ũndũ Demeterio na mabundi arĩa angĩ marathitangĩra mũndũ, nĩ mathitangane; nĩ gũkoragwo na mĩthenya ya igooti na nĩ kũrĩ atongoria.
39  No angĩkorũo nĩ harĩ ũndũ ũngĩ mũracaria ũkĩrĩte ũcio-rĩ, no mũhaka ũtuwo mũcemanio-inĩ wa ndũire.
40  Nĩ gũkorũo kũna tũrĩ ũgwati-inĩ wa gũthitangĩrũo kũregana na thirikari kuumana na maũndũ marĩa mekĩka ũmũthĩ, tondũ gũtirĩ gĩtũmi tũngĩruta gĩa gũkorũo na mũrũrũngano ũyũ.”
41  Na arĩkia kuuga ũguo, akĩniina mũcemanio ũcio.
24  Thikũ ithano thutha ũcio, Anania mũthĩnjĩri-Ngai ũrĩa mũnene agĩthiĩ na athuri amwe, na wakiri wetagwo Teritulo, magĩthitanga Paulo harĩ ngavana.
2  Rĩrĩa eetirũo, Teritulo akĩambĩrĩria kũmũthitanga, na akiuga ũũ: “Kuona atĩ nĩ tũkeneire thayũ mũingĩ nĩ ũndũ waku, na atĩ kũrĩ na mogarũrũku marekĩka bũrũri-inĩ ũyũ nĩ ũndũ wa ũũgĩ waku wa kuona kabere,
3  hĩndĩ ciothe na kũndũ guothe nĩ tuonaga maũndũ macio, na nĩ tũcokagia ngatho mũno, wee Mũgaathe Felike.
4  No nĩgetha ndigakũige mũno, ndagũthaitha ũtũthikĩrĩrie tũkĩaria na njĩra nguhĩ nĩ ũndũ wa ũtugi waku.
5  Nĩ gũkorũo nĩ tuonete mũndũ ũyũ arĩ gĩtango kĩnene, nĩ ũndũ wa gũcogera Ayahudi othe thĩinĩ wa thĩ yothe ĩrĩa ĩikaragwo maregane na thirikari, na nĩ we mũtongoria wa gĩkundi kĩa nyamũkano kĩrĩa kĩa Anazarethi.
6  O na nĩ aageretie gũthahia hekarũ, na kwoguo tũkĩmũnyita.
7  ——
8  Wee mwene wamũthuthuria nĩ ũkũmenya maũndũ macio mothe tũramũthitangĩra.”
9  Oiga ũguo Ayahudi o nao makĩingĩrĩra makĩambĩrĩria kũmũthitanga, makiugaga atĩ maũndũ macio maarĩ ma ma.
10  Rĩrĩa ngavana aaheneirie Paulo arie, Paulo akiuga atĩrĩ: “Nĩ ũndũ wa kũmenya atĩ ũkoretwo ũrĩ mũtuanĩri ciira thĩinĩ wa bũrũri ũyũ mĩaka mĩingĩ, ndĩ na gĩkeno gwĩtetera mbere yaku.
11  O na wee mwene ũngĩtuĩria, thikũ 12 ti hĩtũku kuuma rĩrĩa ndambatire Jerusalemu gũthathaiya;
12  na matiangorire ngĩkararania na mũndũ hekarũ-inĩ, kana ngĩcogera kĩrĩndĩ thunagogi-inĩ o na kana itũũra-inĩ rĩu rĩothe.
13  O na matingĩhota kuonania ũũma wa maũndũ marĩa rĩu marathitangĩra.
14  No nĩ ndĩretĩkĩra atĩ ndũũraga kũringana na njĩra ĩyo mareta gĩkundi kĩa nyamũkano, ũguo nĩguo ndutagĩra Ngai wa maithe maitũ ma tene ũtungata mũtheru, na nĩ njĩtĩkĩtie maũndũ mothe marĩa mandĩkĩtwo Watho-inĩ, na maandĩko-inĩ ma Anabii.
15  Na ndĩ na kĩĩrĩgĩrĩro harĩ Ngai, kĩĩrĩgĩrĩro kĩrĩa andũ aya o nao makoragwo nakĩo, atĩ nĩ gũkaariũkio andũ arĩa athingu na arĩa matarĩ athingu.
16  Nĩ ũndũ ũcio, hingo ciothe ndĩĩrutanagĩria gũtũũria thamiri theru mbere ya Ngai o na andũ.
17  Na rĩrĩ, thutha wa mĩaka mĩingĩ, ndĩrokĩte kũrehera andũ a rũrĩrĩ rwitũ iheo cia tha na kũruta magongona.
18  Hĩndĩ ĩrĩa ndĩrekaga maũndũ macio, marangora thĩinĩ wa hekarũ ndĩĩtheretie kũringana na watho, na hatirarĩ na kĩrĩndĩ o na kana ngũĩ. No hararĩ na Ayahudi amwe a kuuma gĩcigo-inĩ kĩa Asia
19  na magĩrĩirũo gũkorũo haha mbere yaku maathitange angĩkorũo harĩ ũndũ mangĩthitangĩra.
20  Kana andũ aya marĩ haha moige o ene ũndũ mũũru ũrĩa maranyonire naguo rĩrĩa ndĩrarĩ mbere ya Sanhedrini,
21  tiga o ũndũ ũyũ ũmwe ndanĩrĩire ndĩ gatagatĩ-inĩ kao ngiuga: ‘Ndĩraciirithio mbere yanyu nĩ ũndũ wa kĩĩrĩgĩrĩro gĩa kũriũkio kwa arĩa akuũ!’”
22  No Felike, nĩ ũndũ wa kũmenya wega ũhoro wĩgiĩ Njĩra ĩyo, agĩtĩĩria ciira na akĩmeera ũũ: “Hĩndĩ ĩrĩa Lusia ũrĩa mũtongoria wa mbũtũ agooka, nĩrĩo ngaatua ciira ũyũ waku.”
23  Agĩcoka agĩatha mũnene wa mbũtũ atĩ mũndũ ũcio aikare arĩ muohe, no aheo wĩyathi mũnini, na andũ ao metĩkĩrio mamũtungatĩre.
24  Thikũ cigana ũna thutha ũcio, Felike agĩũka hamwe na mũtumia wake Dirusila ũrĩa warĩ Mũyahudi, agĩtũmanĩra Paulo na akĩmũthikĩrĩria akĩaria ũhoro wĩgiĩ wĩtĩkio harĩ Kristo Jesu.
25  No rĩrĩa Paulo aaragia ũhoro wĩgiĩ ũthingu, kwĩgirĩrĩria, na ituĩro rĩrĩa rĩgooka, Felike agĩĩtigĩra na akĩmwĩra ũũ: “Rĩu amba ũthiĩ, nĩ ngaagũtũmanĩra rĩngĩ ndagĩa na mweke.”
26  Ningĩ nĩ eerĩgagĩrĩra atĩ Paulo nĩ angĩamũheire mbeca. Nĩ ũndũ ũcio nĩ aamũtũmanagĩra maita maingĩ makaaria nake.
27  No mĩaka ĩĩrĩ yathira, Porikio Fesito agĩcoka ithenya rĩa Felike; na tondũ Felike nĩ eendaga gũkenia Ayahudi, agĩtiga Paulo njera.
5  O na kũrĩ ũguo, mũndũ ũmwe wetagwo Anania na mũtumia wake Safira nĩ meendirie mũgũnda wao.
2  No we akĩĩigĩra mbeca imwe na hitho mũtumia wake akĩmenyaga, na agĩtwara iria ciatigarire agĩciiga magũrũ-inĩ ma atũmwo.
3  Petero akĩmũũria atĩrĩ: “Anania, wĩtĩkĩririe Shaitani akũhe ũcamba wa kũheenia roho mũtheru nĩkĩ weigĩra mbeca imwe cia mũgũnda na hitho?
4  Hĩndĩ ĩrĩa ũtarendetie mũgũnda ũcio-rĩ, githĩ ndũrarĩ waku? Na thutha wa kũwendia-rĩ, githĩ mbeca itirarĩ o ciaku? Nĩ kĩĩ gĩgĩtũmĩte wĩcirie ũndũ ũyũ ngoro-inĩ? Ti andũ ũheenetie, no nĩ Ngai.”
5  Rĩrĩa Anania aaiguire ciugo icio, akĩgwa thĩ na agĩkua. Na arĩa othe maaiguire ũhoro ũcio makĩiyũrũo nĩ guoya mũnene.
6  Nao anake makĩrũgama, makĩmũthaya na itambaya, makĩmũruta nja, makĩmũthika.
7  Thutha wa mathaa ta matatũ ũguo-rĩ, mũtumia wake agĩũka, atekũmenya ũrĩa gwathiĩte na mbere.
8  Petero akĩmũũria: “Ta njĩĩra atĩrĩ, mbeca ici nĩcio inyuerĩ mũrendirie mũgũnda?” Nake akiuga: “Ĩĩ nĩcio.”
9  Nĩ ũndũ ũcio Petero akĩmũũria ũũ: “Mũretĩkanĩirie inyuerĩ kũgeria roho wa Jehova nĩkĩ? Atĩrĩrĩ, magũrũ ma arĩa maathika mũthuriguo marĩ mũrango-inĩ, na nĩ megũkũruta nja.”
10  O hĩndĩ ĩyo, akĩgwa thĩ magũrũ-inĩ ma Petero na agĩkua. Rĩrĩa anake acio maatonyire, magĩkora akuĩte, makĩmũruta nja makĩmũthika hakuhĩ na harĩa maathikĩte mũthuriwe.
11  Nĩ ũndũ ũcio kĩũngano gĩothe gĩkĩiyũrũo nĩ guoya mũnene o hamwe na arĩa othe maaiguire maũndũ macio.
12  Ningĩ-rĩ, atũmwo nĩ maathiire na mbere kũringĩra andũ ciama nyingĩ na kũmekĩra maũndũ maingĩ ma magegania; na othe nĩ maacemanagia hamwe Gĩthaku-inĩ gĩa Suleimani.
13  No rĩrĩ, harĩ andũ arĩa angĩ, gũtirĩ mũndũ o na ũmwe warĩ na ũmĩrĩru wa kũnyitanĩra nao; o na kũrĩ ũguo, andũ nĩ maamagaathagĩrĩria mũno.
14  Makĩria ma ũguo-rĩ, arĩa meetĩkagia Mwathani makĩongerereka o kuongerereka, arũme na atumia aingĩ.
15  Maatwaraga arwaru nginya njĩra-inĩ iria nene na makamaiga kuo mamakometie tũrĩrĩ-inĩ na mĩgeka-inĩ nĩguo Petero akĩhĩtũka, na arĩ kĩĩruru gĩake kĩhutie amwe ao.
16  Ningĩ andũ aingĩ kuuma matũũra marĩa maarigicĩirie Jerusalemu magĩthiĩ na mbere gũka makuuĩte arwaru na arĩa maathĩnagio nĩ maroho moru, na othe makĩhonio.
17  No mũthĩnjĩri-Ngai ũrĩa mũnene akĩrũgama marĩ hamwe na arĩa othe maarĩ nake, arĩa maarĩ a gĩkundi kĩa nyamũkano kĩa Asadukai, makĩiyũrũo nĩ ũiru.
18  Makĩnyita atũmwo acio na makĩmaikia njera ya mũingĩ.
19  No ũtukũ-rĩ, mũraika wa Jehova akĩhingũra mĩrango ya njera, akĩmoimia nja akĩmeera ũũ:
20  “Thiĩi mũrũgame thĩinĩ wa hekarũ, mũthiĩ na mbere kwĩra andũ ũhoro wothe wĩgiĩ muoyo ũyũ.”
21  Rĩrĩa maaiguire ũguo, makĩingĩra hekarũ-inĩ rũcinĩ gũgĩthererũka na makĩambĩrĩria kũrutana. Na rĩrĩa mũthĩnjĩri-Ngai ũrĩa mũnene na arĩa maarĩ hamwe nake maakinyire, magĩcokanĩrĩria Sanhedrini na athuri othe a ariũ a Isiraeli, na magĩtũmana njera nĩguo atũmwo marehwo hau.
22  No rĩrĩa thigari ciakinyire, itiakorire atũmwo kũu njera. Nĩ ũndũ ũcio igĩcokia ũhoro,
23  ikiuga atĩrĩ: “Tũkorire njera ĩhingĩtwo na ĩrĩ nangĩre, na arangĩri mekũrũgamĩte mĩrango-inĩ, no rĩrĩa tũhingũrire, tũtinona mũndũ o na ũmwe thĩinĩ.”
24  Na rĩrĩ, rĩrĩa mũnene wa hekarũ hamwe na anene a athĩnjĩri-Ngai maaiguire ciugo icio, makĩmaka nĩ ũndũ wa kũrigwo nĩ ũrĩa kũngĩathiire.
25  No mũndũ ũmwe agĩũka akĩmeera ũũ: “Andũ arĩa mũraikĩtie njera marĩ thĩinĩ wa hekarũ marũgamĩte makĩruta andũ.”
26  Nake mũnene ũcio wa hekarũ agĩthiĩ hamwe na thigari ciake na makĩmarehe thĩinĩ hatarĩ ngucanio, nĩ gũkorũo nĩ meetigagĩra kũhũũrũo nĩ andũ na mahiga.
27  Makĩmaingĩria na makĩmarũgamia mbere ya Sanhedrini. Nake mũthĩnjĩri-Ngai ũrĩa mũnene akĩmoria ciũria
28  na akĩmeera atĩrĩ: “Twamwathire mũtige kũhunjia na rĩĩtwa rĩrĩ, no rĩu mũiyũrĩtie ũrutani wanyu Jerusalemu na nĩ mwĩhotorete gũtũcokereria thakame ya mũndũ ũcio.”
29  Nake Petero na atũmwo acio angĩ magĩcokia makiuga: “No mũhaka twathĩkĩre Ngai arĩ we mũtongoria, no ti andũ.
30  Ngai wa maithe maitũ ma tene nĩ aariũkirie Jesu, ũrĩa inyuĩ muoragire, mũkĩmũcuuria mũtĩ-inĩ.
31  Ngai nĩ aamũtũũgĩririe guoko-inĩ gwake kwa ũrĩo arĩ we Mũtongoria Ũrĩa Mũnene na Mũhonokia, nĩguo Isiraeli merire na moherũo mehia mao.
32  Na ithuĩ tũrĩ aira a maũndũ macio, o na roho mũtheru, ũrĩa Ngai aheete arĩa mamwathĩkagĩra arĩ we mũtongoria.”
33  Rĩrĩa maaiguire ũguo, makĩrakara mũno na makĩenda kũmoraga.
34  No Mũfarisai ũmwe wetagwo Gamalieli, warĩ mũrutani wa Watho waheetwo gĩtĩo nĩ andũ othe akĩrũgama mbere ya Sanhedrini, na agĩathana atĩ andũ acio mambe moimio nja hanini.
35  Agĩcoka akĩmeera atĩrĩ: “Athuri aya a Isiraeli, mwĩmenyererei ũrĩa mũrenda gwĩka andũ aya.
36  Kwa ngerekano-rĩ, matukũ mahĩtũku Theuda aarũgamire akiugaga atĩ we nĩ mũndũ wa bata, na arũme ta 400 magĩtuĩka a kĩama gĩake. No nĩ ooragirũo, nao arĩa othe maamũrũmagĩrĩra makĩhurunjũka na magĩkorũo matarĩ kĩene.
37  Thutha wake gũkiumĩra Judasi ũrĩa wa Galili matukũ-inĩ marĩa andũ meeyandĩkithagia, na akĩgucĩrĩria andũ matuĩke arũmĩrĩri ake. Ũcio o nake agĩkua, nao arĩa othe maamũrũmagĩrĩra makĩhurunjũka.
38  Nĩ ũndũ ũcio-rĩ, ngũmwĩra atĩrĩ ũhoro-inĩ ũyũ, mũtigetonyererie maũndũ-inĩ ma andũ aya, tiganai nao. Tondũ-rĩ, angĩkorũo mũbango ũyũ kana wĩra ũyũ uumanĩte na andũ, no ũgũtoorio;
39  no angĩkorũo uumanĩte na Ngai, mũtikũmatooria. Kwaga ũguo, mwahota gũkorũo mũrarũa na Ngai we mwene.”
40  Nao magĩathĩkĩra ũtaaro wake, magĩta atũmwo acio, makĩmahũũra, na makĩmaatha matige kwaria na rĩĩtwa rĩa Jesu, magĩcoka makĩmarekereria.
41  Nao makĩehera mbere ya Sanhedrini makenete tondũ wa kuonwo matagĩrĩire gũtĩo nĩ ũndũ wa rĩĩtwa rĩa Jesu.
42  Na magĩthiĩ na mbere mategũtigithĩria mũthenya o mũthenya kũrutana na kũhunjia ũhoro ũrĩa mwega wĩgiĩ Kristo Jesu thĩinĩ wa hekarũ na nyũmba kwa nyũmba.
15  Hĩndĩ ĩyo arũme amwe magĩikũrũka kuuma Judea na makĩambĩrĩria kũruta ariũ a Ithe witũ atĩrĩ: “Mũngĩaga kũrua kũringana na ũndũire wa Musa-rĩ, mũtingĩhonokio.”
2  No thutha wa Paulo na Baranaba gũcokanĩria na gũkararania nao, gũkĩbangwo atĩ Paulo na Baranaba, hamwe na andũ angĩ mambate mathiĩ Jerusalemu kũrĩ atũmwo na athuri nĩ ũndũ wa ũhoro ũcio.
3  Na thutha wa kuumagario hanini nĩ kĩũngano, magĩthiĩ na mbere na rũgendo magereire Foenicia na Samaria, magĩtaaragĩria na njĩra ndikĩru ũhoro wa kũgarũrũka kwa andũ a ndũrĩrĩ na magĩtũma ariũ a Ithe witũ othe makene mũno.
4  Maakinya Jerusalemu, makĩamũkĩrũo wega nĩ kĩũngano na atũmwo o hamwe na athuri, na makĩmataarĩria maũndũ maingĩ marĩa Ngai eekĩte kũgerera harĩ o.
5  No arũmĩrĩri amwe a gĩkundi kĩa nyamũkano kĩa Afarisai arĩa maatuĩkĩte etĩkia makĩrũgama makiuga atĩrĩ: “Nĩ harĩ bata maruithio na mathwo marũmagĩrĩre Watho wa Musa.”
6  Nĩ ũndũ ũcio atũmwo hamwe na athuri makĩgomana nĩguo maarĩrĩrie ũndũ ũcio.
7  Thutha wa kũwarĩrĩria na njĩra ndikĩru, Petero akĩrũgama akĩmeera atĩrĩ: “Athuri aya, ariũ a Ithe witũ, nĩ mũĩ wega atĩ kuuma o matukũ ma mbere Ngai nĩ aathuurire gatagatĩ-inĩ kanyu nĩguo kũgerera kanua gakwa andũ a ndũrĩrĩ maigue kiugo kĩa ũhoro ũrĩa mwega na metĩkie.
8  Nake Ngai, o we ũĩ ngoro, akĩruta ũira na njĩra ya kũmahe roho mũtheru, ta ũrĩa o na ithuĩ aatũheire.
9  Na ndeekĩrire ũtiganu gatagatĩ gaitũ nao, ĩndĩ aatheririe ngoro ciao kũgerera wĩtĩkio.
10  Gũkĩrĩ ũguo-rĩ, mũrakĩgeria Ngai nĩkĩ na njĩra ya kũigĩrĩra arutwo icoki ngingo rĩrĩa ithuĩ o na maithe maitũ ma tene twaremirũo nĩ gũkuua?
11  O na kũrĩ ũguo, nĩ twĩtĩkĩtie atĩ nĩ tũhonoketio kũgerera ũtugi mũnene wa Mwathani Jesu, o tao.”
12  Hĩndĩ ĩyo gĩkundi kĩu gĩothe gĩgĩkira ki, gĩkĩambĩrĩria gũthikĩrĩria Baranaba na Paulo magĩtaarĩria ciama nyingĩ na maũndũ ma magegania marĩa Ngai eekĩte gatagatĩ-inĩ ka ndũrĩrĩ kũgerera harĩ o.
13  Marĩkia kwaria, Jakubu akiuga atĩrĩ: “Athuri aya, ariũ a Ithe witũ, ta thikĩrĩriai.
14  Simeoni nĩ ataarĩria biũ ũrĩa Ngai aambĩrĩirie kwerekeria meciria make kũrĩ ndũrĩrĩ nĩguo egĩĩre na andũ kuuma kũrĩ cio metanĩtio na rĩĩtwa rĩake.
15  Na ciugo cia Anabii nĩ itwaranaga na ũndũ ũcio, o ta ũrĩa kwandĩkĩtwo atĩrĩ:
16  ‘Thutha wa maũndũ macio nĩ ngaacoka na ndũgamie rĩngĩ hema ya Daudi ĩrĩa ĩgwĩte; ndĩmĩake rĩngĩ kũrĩa yanangĩkĩte na ndĩmĩcokie ũrĩa yatariĩ,
17  nĩguo andũ arĩa matigarĩte macarie Jehova na kĩyo, marĩ hamwe na andũ a ndũrĩrĩ ciothe, arĩa metanĩtio na rĩĩtwa rĩakwa, ũguo nĩguo Jehova ekuuga, o we ũreka maũndũ macio,
18  mooĩkaine kuuma tene.’
19  Nĩ ũndũ ũcio-rĩ, itua rĩakwa ti gũthĩnia arĩa moimĩte thĩinĩ wa ndũrĩrĩ makagarũrũkĩra Ngai,
20  ĩndĩ nĩ kũmaandĩkĩra methemage indo iria ithahĩtio nĩ mĩhianano, ngomanio itagĩrĩire, nyamũ cia gũitwo, na thakame.
21  Tondũ kuuma mahinda ma tene ũhoro ũrĩa waandĩkirũo nĩ Musa nĩ ũhunjagio itũũra-inĩ rĩmwe nginya rĩrĩa rĩngĩ, nĩ gũkorũo nĩ ũthomagwo na kayũ thunagogi-inĩ thabatũ ciothe.”
22  Atũmwo na athuri, o hamwe na kĩũngano gĩothe, magĩtua itua rĩa gũthuura arũme gatagatĩ-inĩ kao mamatũme Antiokia, marĩ hamwe na Paulo na Baranaba; magĩgĩtũma Judasi ũrĩa wetagwo Barasaba, na Sila, arũme arĩa maatongoragia gatagatĩ-inĩ ka ariũ a Ithe witũ.
23  Makĩandĩka ũũ na magĩtũmana kũgerera harĩ o: “Kuuma kũrĩ ariũ a Ithe wanyu, atũmwo o hamwe na athuri, kũrĩ ariũ a Ithe witũ arĩa moimĩte ndũrĩrĩ-inĩ arĩa marĩ Antiokia, Siria, na Kilikia: Amũkĩrai ngeithi!
24  Tondũ nĩ tũiguĩte atĩ andũ amwe gatagatĩ-inĩ gaitũ nĩ mookire na makĩmũthĩnia na maũndũ marĩa maaririe, makĩgeria kũmwagagia, o na gũtuĩka gũtirĩ ũndũ twamatũmĩte makoige-rĩ,
25  ithuothe nĩ tũiguithanĩirie gũthuura arũme tũmatũme kũrĩ inyuĩ marĩ hamwe na Paulo na Baranaba arĩa twendete mũno,
26  arĩa manaingĩria mĩoyo yao ũgwati-inĩ nĩ ũndũ wa rĩĩtwa rĩa Mwathani witũ Jesu Kristo.
27  Nĩ ũndũ ũcio tũratũma Judasi hamwe na Sila, nĩguo o nao mamũmenyithie maũndũ o ro macio na kanua.
28  Nĩ gũkorũo roho mũtheru o hamwe na ithuĩ nĩ tuonete arĩ wega tũtikamuongerere mũrigo ũngĩ o tiga maũndũ maya ma o mũhaka:
29  mwĩthemage indo iria irutĩtwo magongona kũrĩ mĩhianano, thakame, nyamũ cia gũitwo, na ngomanio itagĩrĩire. Mũngĩĩthema biũ maũndũ macio-rĩ, nĩ mũkũgaacĩra. Tigwoi ũhoro!”
30  Kwoguo rĩrĩa arũme acio mooimire kũu, magĩikũrũka magĩthiĩ Antiokia, na magĩcokanĩrĩria gĩkundi gĩothe kĩa arutwo magĩkĩnengera marũa macio.
31  Thutha wa kũmathoma, gĩgĩkena mũno nĩ ũndũ wa gwĩkĩrũo ngoro.
32  Nao Judasi na Sila, tondũ o nao maarĩ anabii, magĩĩkĩra ariũ a Ithe witũ ngoro na njĩra ya kũheana mĩario mĩingĩ na makĩmekĩra hinya.
33  Thutha wa gũikara kũu kwa ihinda, makiugĩrũo ũhoro nĩ ariũ a Ithe witũ macoke na thayũ kũrĩ arĩa maamatũmĩte.
34  ——
35  No Paulo na Baranaba magĩikara kũu Antiokia marĩ hamwe na angĩ aingĩ, makĩrutanaga na makĩhunjagia ũhoro ũrĩa mwega wa kiugo kĩa Jehova.
36  Thutha wa matukũ maigana ũna, Paulo akĩra Baranaba atĩrĩ: “Reke rĩu tũcoke matũũra-inĩ mothe marĩa twaheanire kiugo kĩa Jehova, tũgaceerere ariũ a Ithe witũ nĩguo tuone ũrĩa marathiĩ na mbere.”
37  Baranaba nĩ aatuĩte atĩ nĩ megũthiĩ na Johana, ũrĩa wetagwo Mariko.
38  No Paulo ndoonaga arĩ wega mathiĩ nake, tondũ nĩ aamatigire rĩrĩa maarĩ Pamfilia akĩaga gũthiĩ nao wĩra-inĩ.
39  Nĩ ũndũ ũcio, magĩkararania marakarĩte mũno, nginya magĩtigana; Baranaba akĩoya Mariko magĩthiĩ na meri merekeire Kuporo.
40  Nake Paulo agĩthuura Sila na makiumagara thutha wa ariũ a Ithe witũ kũmũneana ũtugi-inĩ mũnene wa Jehova.
41  Akĩgerera Siria na Kilikia, agĩĩkĩraga ciũngano hinya.
20  Rĩrĩa ngũĩ yathirire, Paulo agĩtũmanĩra arutwo, na thutha wa kũmekĩra ngoro na kũmoigĩra ũhoro, akĩambĩrĩria rũgendo rwa gũthiĩ Makedonia.
2  Na thutha wa gũtuĩkanĩria icigo-inĩ icio ciothe akĩheaga arĩa maaikaraga kũu ciugo nyingĩ cia kũmekĩra ngoro, agĩkinya Ngiriki.
3  Agĩikara kuo mĩeri ĩtatũ, no tondũ Ayahudi nĩ maabangaga njama ya kũmũũkĩrĩra rĩrĩa aarĩ hakuhĩ gũtonya meri athiĩ Siria, agĩtua itua rĩa gũcoka agereire Makedonia.
4  Maathiire na Sopatiro mũrũ wa Piro wa kuuma Beroia, Arisitariko na Sekundo a kuuma Thesalonike, Gayo wa kuuma Deribe, Timotheo, o hamwe na Tikiko na Terofimo a kuuma gĩcigo kĩa Asia.
5  Andũ acio magĩthiĩ mbere itũ magĩtweterera Teroa;
6  no thikũ cia Mĩgate Ĩtarĩ Mĩimbie ciathira, tũkiuma Filipi na meri, na thutha wa thikũ ithano tũkĩmakora Teroa, na tũgĩikara kũu thikũ mũgwanja.
7  Na rĩrĩ, hĩndĩ ĩrĩa twacemanĩtie nĩguo tũrĩe irio mũthenya wa mbere wa kiumia, Paulo akĩambĩrĩria kwarĩria arĩa maacemanĩtie kũu tondũ nĩ aatanyĩte gũthiĩ mũthenya ũyũ ũngĩ; na agĩthiĩ na mbere kwaria o nginya ũtukũ gatagatĩ.
8  Na kũu twacemanĩtie nyũmba ya igũrũ nĩ kwarĩ na matawa maingĩ.
9  Hĩndĩ ĩrĩa Paulo aathiire o na mbere kwaria, mwanake ũmwe wetagwo Eutiko waikarĩte ndirica-inĩ akĩnyitwo nĩ toro mũritũ, na rĩrĩa aatooririo nĩguo, akĩgwa kuuma ngoroba ya gatatũ na akĩoywo arĩ mũkuũ.
10  No Paulo agĩikũrũka, akĩmũkomera na akĩmũhĩmbĩria, akiuga: “Tigai kũnegena, nĩ gũkorũo arĩ muoyo.”
11  Agĩcoka akĩambata na akĩambĩrĩria kwenyũranga mũgate na akĩrĩa. Na rĩrĩ, agĩthiĩ na mbere kũmahe ũhoro ihinda iraya nginya gũgĩkĩa, thutha ũcio akiumagara.
12  Nao makĩinũkia mwanake ũcio arĩ muoyo na makĩũmĩrĩrio mũno.
13  Tũkĩingĩra meri tũkĩamba gũthiĩ Aso, kũu nĩkuo twarĩ tuoe Paulo o ta ũrĩa aatwĩrĩte, tondũ eendaga gũthiĩ kuo magũrũ.
14  Hĩndĩ ĩrĩa aatũkorire kũu Aso, tũkĩmũkuua na meri tũgĩthiĩ Mitilene.
15  Na mũthenya ũyũ ũngĩ tũkĩhaica meri tũkiuma kũu, tũgĩthiĩ tũgĩkinya mũrĩmo ũrĩa ũngĩ wa Kio, no mũthenya ũrĩa warũmĩrĩire, tũkĩrũgama Samo, naguo mũthenya ũcio ũngĩ tũgĩkinya Mileto.
16  Paulo nĩ aatuĩte kwaga kũingĩra Efeso nĩguo ndakahũthĩre mahinda gĩcigo-inĩ kĩu kĩa Asia, tondũ nĩ eehĩkaga nĩguo kũngĩahotekire, akinye Jerusalemu mũthenya wa Gĩathĩ kĩa Pentekoste.
17  O na kũrĩ ũguo, arĩ Mileto agĩtũmana ndũmĩrĩri Efeso agĩta athuri a kĩũngano.
18  Nao maathiĩ kũrĩ we, akĩmeera atĩrĩ: “Inyuĩ nĩ mũĩ wega ũrĩa ndatũũraga hamwe na inyuĩ kuuma mũthenya wa mbere ũrĩa ndokire gĩcigo gĩkĩ kĩa Asia,
19  ũrĩa ndatungatagĩra Mwathani ndĩ na wĩnyihia mũingĩ na ndĩ na maithori na magerio nĩ ũndũ wa njama iria Ayahudi maabangaga cia kũnjũkĩrĩra,
20  na inyuĩ ndiagire kũmwĩra maũndũ o mothe marĩa mangĩamũgunire kana ngĩaga kũmũruta, mũingĩ-inĩ na nyũmba kwa nyũmba.
21  No ndarutaga ũira kĩhinyio kũrĩ Ayahudi na Angiriki atĩ merire, macokerere Ngai na magĩe na wĩtĩkio thĩinĩ wa Mwathani witũ Jesu.
22  Rĩu-rĩ, thiĩte Jerusalemu nĩ ũndũ wa gwathĩkĩra roho, o na gũtuĩka ndiũĩ maũndũ marĩa ngũkorana namo kũu,
23  o tiga atĩ roho mũtheru nĩ ũnjĩraga maita maingĩ ndĩ matũũra-inĩ mothe atĩ njera na mathĩna nĩcio injetereire.
24  No rĩrĩ, ndionaga muoyo wakwa mwene ũrĩ wa bata harĩ niĩ, ũndũ ũrĩa wa bata nĩ atĩ ndĩkie ihenya rĩakwa na ũtungata ũrĩa ndaheirũo nĩ Mwathani Jesu, wa kũruta ũira kĩhinyio wĩgiĩ ũhoro ũrĩa mwega wa ũtugi mũnene wa Ngai.
25  “Na atĩrĩ, nĩ njũĩ atĩ gũtirĩ o na ũmwe gatagatĩ-inĩ kanyu ndahunjĩirie ũhoro wa Ũthamaki ũkoona ũthiũ wakwa rĩngĩ.
26  Kwoguo ndĩmwĩtĩte nĩguo mũtuĩke aira ũmũthĩ ũyũ atĩ niĩ ndikoorio thakame ya mũndũ o na ũmwe,
27  nĩ gũkorũo ndirĩ ndaga kũmwĩra maũndũ mothe megiĩ wendi wa Ngai.
28  Mwĩmenyererei inyuĩ ene na mũmenyerere rũũru ruothe, rũrĩa roho mũtheru ũmwamũrĩte inyuĩ mũtuĩke arori a ruo, nĩguo mũrĩithagie kĩũngano kĩa Ngai, kĩrĩa aagũrire na thakame ya Mũrũ wake mwene.
29  Nĩ njũĩ atĩ ndarĩkia gũthiĩ, njũi ndĩani nĩ ikaaingĩra gatagatĩ-inĩ kanyu na itikaiguĩra rũũru tha,
30  na gatagatĩ-inĩ kanyu inyuĩ ene nĩ gũkaagĩa andũ makaaragia maũndũ mahĩtanu nĩguo magucĩrĩrie arutwo mamarũmĩrĩre.
31  “Nĩ ũndũ ũcio-rĩ, ikaragai mwĩiguĩte, na mũtikanariganĩrũo atĩ ihinda-inĩ rĩa mĩaka ĩtatũ ũtukũ na mũthenya, ndiatigire gũtaara o ũmwe wanyu ndĩ na maithori.
32  Rĩu-rĩ, ndamũneana kũrĩ Ngai na kũrĩ kiugo kĩa ũtugi wake mũnene, kĩrĩa kĩngĩmwĩkĩra hinya na kĩmũhe igai gatagatĩ-inĩ ka arĩa othe atheru.
33  Ndirĩ nderirĩria betha kana thahabu kana nguo ya mũndũ o na ũmwe.
34  Inyuĩ ene nĩ mũĩ atĩ ndatũire ndutaga wĩra na moko maya nĩguo hingie mabataro makwa o hamwe na ma arĩa makoretwo na niĩ.
35  Nĩ ndĩmuonereirie maũndũ-inĩ mothe atĩ no mũhaka mũrute wĩra na kĩyo nĩguo mũteithagie arĩa matarĩ na hinya na no mũhaka mũririkanage ciugo cia Mwathani Jesu, hĩndĩ ĩrĩa we mwene ooigire ũũ: ‘Kũheana nĩ kũrĩ gĩkeno kĩnene gũkĩra kwamũkĩra.’”
36  Arĩkia kuuga maũndũ macio, agĩturia maru hamwe nao othe na akĩhoya.
37  Na rĩrĩ, othe makĩrĩra mũno, makĩhĩmbĩria Paulo na makĩmũmumunya na wendo mũingĩ,
38  nĩ gũkorũo nĩ maanyitĩtwo nĩ kĩeha nĩ ũrĩa aameerĩte atĩ matingĩkona ũthiũ wake rĩngĩ. Magĩcoka makĩmuumagaria nginya meri-inĩ.
1  Atĩrĩrĩ wee Theofilo, ibuku-inĩ rĩa mbere, nĩ ndandĩkire maũndũ mothe marĩa Jesu aambĩrĩirie gwĩka na kũrutana,
2  nginya mũthenya ũrĩa ooirũo agĩtwarũo igũrũ, thutha wa kũhe atũmwo arĩa aathuurĩte motaaro atongoretio nĩ roho mũtheru.
3  Thutha wa kũnyarirũo, nĩ eeyonithanirie kũrĩ o arĩ muoyo na njĩra nyingĩ itangĩkararĩka. Akĩonwo nĩo kwa ihinda rĩa matukũ 40, na nĩ aaragia ũhoro wĩgiĩ Ũthamaki wa Ngai.
4  Na rĩrĩa aacemanagia nao aameeraga atĩrĩ: “Mũtikoime Jerusalemu, no ikarai mwetereire kĩrĩa Awa eeranĩire, kĩrĩa mwaiguire kuuma kũrĩ niĩ;
5  nĩ gũkorũo Johana, aabatithanagia na maĩ, no inyuĩ nĩ mũkaabatithio na roho mũtheru matukũ maigana ũna kuuma rĩu.”
6  Kwoguo rĩrĩa moonganĩte, makĩmũũria ũũ: “Mwathani, ihinda rĩrĩ nĩrĩo ũgũcokeria Isiraeli ũthamaki?”
7  Nake akĩmeera atĩrĩ: “Ti ũhoro wanyu kũmenya mahinda kana imera iria Awa atuĩte na wathani wake mwene.
8  No nĩ mũkaamũkĩra hinya rĩrĩa roho mũtheru ũgooka igũrũ rĩanyu, na nĩ mũgaatuĩka aira akwa thĩinĩ wa Jerusalemu, Judea guothe, Samaria, o nginya ituri ciothe cia thĩ.”
9  Arĩkia kuuga maũndũ macio, akĩoywo agĩtwarũo igũrũ makĩĩyonagĩra, na akĩhumbĩrũo nĩ itu magĩtiga kũmuona.
10  Na hĩndĩ o ĩyo maarorete igũrũ akĩambata-rĩ, arũme erĩ meehumbĩte nguo njerũ makĩrũgama o rĩmwe hakuhĩ nao
11  na makiuga: “Andũ aya a Galili, mũrũgamĩte mũrorete igũrũ nĩkĩ? Jesu ũcio muona oywo kuuma kũrĩ inyuĩ atwarũo igũrũ, agooka na njĩra o ta ĩyo muona agĩthiĩ nayo igũrũ.”
12  Thutha ũcio magĩcoka Jerusalemu moimĩte kĩrĩma-inĩ kĩrĩa gĩtagwo Kĩrĩma kĩa Mĩtamaiyũ, kĩrĩa kĩrĩ hakuhĩ na Jerusalemu, handũ ha rũgendo ta rwa mũthenya wa thabatũ.
13  Rĩrĩa maakinyire, magĩtonya nyũmba ya igũrũ ĩrĩa maaikaraga. Nao maarĩ Petero o hamwe na Johana na Jakubu na Andrea, Filipu na Toma, Batholomayo na Mathayo, Jakubu mũrũ wa Alufayo, Simoni ũrĩa warĩ kĩyo, na Judasi mũrũ wa Jakubu.
14  Acio othe maahoyaga mategũtigithĩria marĩ na muoroto ũmwe, hamwe na atumia amwe na Mariamu nyina wa Jesu na ariũ a nyina na Jesu.
15  Matukũ-inĩ macio Petero akĩrũgama gatagatĩ-inĩ ka ariũ a Ithe witũ (haarĩ na andũ ta 120) na akiuga atĩrĩ:
16  “Athuri aya, ariũ a Ithe witũ, nĩ haarĩ bata ciugo iria ciarathirũo nĩ Daudi atongoretio nĩ roho mũtheru ciĩgiĩ Judasi ihinge, o ũcio watongoririe arĩa maanyitire Jesu.
17  Nĩ gũkorũo aarĩ ũmwe witũ na akĩgĩa na itemi thĩinĩ wa ũtungata ũyũ.
18  (Mũndũ ũcio, nĩ aagũrire mũgũnda na mbeca itarĩ cia ũthingu, nake akĩgwa thĩ na mũtwe, nda yake ĩgĩtathũka, namo mara make makiuma.
19  Naguo ũndũ ũcio ũkĩmenyeka nĩ aikari othe a Jerusalemu, kwoguo mũgũnda ũcio ũgĩtwo Akelidama na rũthiomi rwao, ũguo nĩ kuuga, “Mũgũnda wa Thakame.”)
20  Nĩ ũndũ nĩ kwandĩke ibuku-inĩ rĩa Thaburi atĩrĩ, ‘Gĩikaro gĩake nĩ gĩtuĩke kũndũ gũtiganĩrie, na kĩroaga mũndũ wa gũikaraga kuo,’ na ‘Wĩra wake arĩ mũrori nĩ ũheo mũndũ ũngĩ.’
21  Nĩ ũndũ ũcio nĩ kwagĩrĩire atĩ harĩ andũ arĩa maatwaranaga hamwe na ithuĩ hĩndĩ ĩrĩa yothe Mwathani Jesu aarutaga mawĩra make gatagatĩ-inĩ gaitũ,
22  kuuma rĩrĩa aabatithirio nĩ Johana nginya mũthenya ũrĩa ooirũo kuuma kũrĩ ithuĩ, mũndũ ũmwe wa acio nĩ agĩrĩirũo gũtuĩka mũira wa kũriũka kwa Jesu hamwe na ithuĩ.”
23  Nĩ ũndũ ũcio magĩthuura andũ erĩ, Jusufu ũrĩa wetagwo Barasaba, ũrĩa ningĩ wetagwo Jusito, marĩ na Mathia.
24  Magĩcoka makĩhoya makiuga: “Atĩrĩrĩ, wee Jehova, o wee ũĩ ngoro cia andũ othe, onania nĩ ũrĩkũ gatagatĩ ka andũ aya erĩ ũthuurĩte
25  nĩguo aheo ũtungata ũyũ na atuĩke mũtũmwo, ũndũ ũrĩa Judasi aatiganĩirie agĩthiĩ handũ hake mwene.”
26  Magĩgĩcuka mĩtĩ nĩ ũndũ wao, na mũtĩ ũkĩgwĩra Mathia, na agĩtaranĩrio hamwe na atũmwo arĩa 11.
2  Na rĩrĩ, rĩrĩa mũthenya wa Gĩathĩ kĩa Pentekoste wathiaga na mbere, maarĩ handũ hamwe othe.
2  O rĩmwe gũkĩgĩa mũgambo mũnene kuuma igũrũ, ta wa rũhuho rũnene rũkĩhurutana, ũkĩiyũra nyũmba yothe kũrĩa maaikarĩte thĩ.
3  Nao makĩona nĩmĩ ciatariĩ ta nĩnĩmbĩ cia mwaki na ikĩgayũkana, igĩikara igũrũ rĩao, rũmwe harĩ o mũndũ o mũndũ,
4  nao othe makĩiyũrũo nĩ roho mũtheru na makĩambĩrĩria kwaria na thiomi itiganĩte, o ta ũrĩa roho wamahotithirie kwaria.
5  Hĩndĩ ĩyo Ayahudi etigĩri Ngai kuuma mabũrũri mothe thĩinĩ wa thĩ maaikaraga Jerusalemu.
6  Kwoguo rĩrĩa kwagĩire na mũgambo ũcio, kĩrĩndĩ gĩgĩcokanĩrĩra kĩgegete, tondũ o mũndũ nĩ aaiguaga makĩaria na rũthiomi rwake mwene.
7  Ti itherũ nĩ maagegire mũno na makĩũrania atĩrĩ: “Na githĩ aya othe mararia ti andũ a Galili?
8  Gũgĩthiĩte atĩa atĩ o ũmwe witũ araigua rũthiomi rwa kũrĩa aaciarirũo?
9  Aparithi, Amedi, na Aelamu, aikari a Mesopotamia, Judea na Kapadokia, Ponto na gĩcigo kĩa Asia,
10  Ferugia na Pamfilia, Misiri na icigo cia Libia iria irĩ hakuhĩ na Kurene, ageni a kuuma Roma, Ayahudi na arĩa maagarũrũkĩte magatuĩka Ayahudi,
11  Akirete, na andũ a Arabia—tũraigua makĩaria na thiomi citũ ũhoro wĩgiĩ maũndũ manene ma Ngai.”
12  Nao othe makĩmaka na makĩgega makĩũrania atĩrĩ: “Ũndũ ũyũ ũrenda kuonania atĩa?”
13  No rĩrĩ, andũ angĩ makĩmanyũrũria makiuga: “Aya nĩ kũrĩĩo marĩĩtwo nĩ ndibei ĩrĩa ĩrĩ cama.”
14  No Petero akĩrũgama hamwe na arĩa Ikũmi na Ũmwe, akĩmaarĩria anĩrĩire akĩmeera atĩrĩ: “Inyuĩ andũ a Judea na inyuĩ aikari othe a Jerusalemu, menyai ũndũ ũyũ na mũthikĩrĩrie ciugo ciakwa wega.
15  Andũ aya ti kũrĩĩo marĩĩtwo ta ũguo mũrecirĩria, nĩ gũkorũo nĩ thaa ithatũ cia rũcinĩ.
16  Mũgarũ na ũguo-rĩ, ũndũ ũyũ nĩ ũrĩa woigirũo kũgerera mũnabii Joeli:
17  ‘Ngai ekuuga atĩrĩ, “Matukũ-inĩ ma kũrigĩrĩria, nĩ ngaaitĩrĩria andũ a mĩthemba yothe roho wakwa, na ariũ anyu na aarĩ anyu nĩ makaaratha mohoro nao anake anyu nĩ makoona cioneki na athuri anyu arĩa akũrũ nĩ makaarota iroto,
18  o na ngombo ciakwa cia arũme na cia atumia nĩ ngaaciitĩrĩria roho wakwa matukũ-inĩ macio, nacio nĩ ikaaratha mohoro.
19  Na nĩ ngoonania maũndũ ma magegania igũrũ na imenyithia thĩinĩ wa thĩ—thakame na mwaki na matu ma ndogo.
20  Riũa nĩ rĩkaagarũrũo rĩtuĩke nduma na mweri ũtuĩke thakame mũthenya ũrĩa mũnene na wa kũgegania wa Jehova ũtanakinya.
21  Na mũndũ o wothe ũkayagĩra rĩĩtwa rĩa Jehova nĩ akaahonokio.”’
22  “Andũ aya a Isiraeli, ta iguai ciugo ici: Jesu ũrĩa Mũnazarethi nĩ aamenyithanirio wega kũrĩ inyuĩ nĩ Ngai kũgerera mawĩko ma hinya, maũndũ ma magegania na ciama iria Ngai aaringire gatagatĩ-inĩ kanyu kũgerera harĩ we, o ta ũrĩa inyuĩ ene mũĩ.
23  Mũndũ ũcio, ũrĩa waneanirũo kũrĩ inyuĩ kũringana na wendi wa Ngai na Ngai akĩmenyaga ũguo o mbere, inyuĩ nĩ mwahũthĩrire oini-watho mũkĩmũcuuria mũtĩ-inĩ, na mũkĩmũũraga.
24  No Ngai akĩmũriũkia akĩmuohora kuuma ruo-inĩ rwa gĩkuũ, tondũ gũtingĩahotekire aikare ohetwo nĩ kĩo.
25  Nĩ gũkorũo Daudi oigĩte ũũ igũrũ rĩake: ‘Njigaga Jehova mbere yakwa hingo ciothe, tondũ arĩ guoko-inĩ gwakwa kwa ũrĩo nĩguo ndikanenyenyeke.
26  Nĩ ũndũ ũcio, ngoro yakwa ĩgĩkena na rũrĩmĩ rwakwa rũgĩcanjamũka mũno. Na ngũtũũra ndĩ na kĩĩrĩgĩrĩro;
27  tondũ ndũkandiganĩria thĩinĩ wa Mbĩrĩra, o na kana ũreke ũrĩa waku mwĩhokeku abuthe.
28  Niĩ nĩ ũũmenyithĩtie njĩra cia muoyo; nĩ ũgaatũma njiyũrĩrĩrũo nĩ gĩkeno kĩnene ndĩ mbere yaku.’
29  “Athuri aya, ariũ a baba, nĩ ũndũ mwĩtĩkĩrĩku njarie na inyuĩ ndĩ na wĩyathi igũrũ rĩgiĩ Daudi, o ũcio warĩ kĩongo kĩa famĩlĩ, atĩ nĩ aakuire na agĩthikwo, na mbĩrĩra yake ĩrĩ gũkũ nginya ũmũthĩ ũyũ.
30  Tondũ aarĩ mũnabii na nĩ aamenyete atĩ Ngai nĩ aamwĩrĩire na mwĩhĩtwa atĩ nĩ angĩgaikarĩria mũndũ ũmwe wa rũciaro rwake gĩtĩ-inĩ gĩake kĩa ũnene,
31  nĩ aamenyire o mbere na akĩaria ũhoro wa kũriũka gwa Kristo, atĩ ndaatiganĩirio thĩinĩ wa Mbĩrĩra o na kana mwĩrĩ wake ũkĩbutha.
32  Ngai nĩ aariũkirie Jesu, na ithuothe tũrĩ aira a ũndũ ũcio.
33  Na rĩu tondũ nĩ aatũũgĩririo guoko-inĩ kwa ũrĩo kwa Ngai na akĩamũkĩra roho mũtheru ũrĩa weranĩirũo nĩ Ithe witũ-rĩ, nĩ atũitĩrĩria kĩrĩa mũrona na mũkaigua.
34  Nĩ gũkorũo Daudi ndaambatire igũrũ, no we mwene oigĩte atĩrĩ, ‘Jehova nĩ eerire Mwathani wakwa ũũ: “Ikara thĩ guoko-inĩ gwakwa kwa ũrĩo
35  nginya rĩrĩa ngaatũma thũ ciaku ituĩke gaturũa ka magũrũ maku.”’
36  Nĩ ũndũ ũcio-rĩ, nyũmba ya Isiraeli yothe nĩ ĩmenye atĩ, hatarĩ nganja Ngai nĩ aatuire Jesu Mwathani na Kristo, o ũcio muoragĩire mũtĩ-inĩ.”
37  Na rĩrĩa maaiguire ũguo, magĩthecwo ngoro, makĩũria Petero na atũmwo arĩa angĩ atĩrĩ: “Athuri aya, ariũ a baba, twagĩrĩirũo gwĩka atĩa?”
38  Petero akĩmeera atĩrĩ: “Mwĩrirei, na o mũndũ abatithio thĩinĩ wa rĩĩtwa rĩa Jesu Kristo nĩguo muoherũo mehia manyu, na nĩ mũkwamũkĩra kĩheo kĩa roho mũtheru kĩrĩa kĩheanagwo o ũguo tũhũ.
39  Nĩ gũkorũo kĩĩranĩro kĩu nĩ inyuĩ mwĩrĩirũo, na ciana cianyu, o hamwe na arĩa othe marĩ kũraya, arĩa othe Jehova Ngai witũ angĩta moke harĩ we.”
40  Na akĩmarutĩra ũira kĩhinyio na ciugo ingĩ nyingĩ na akĩmataara akĩmeera: “Ĩtĩkĩrai kũhonokio kuuma harĩ rũciaro rũrũ ruogomu.”
41  Nĩ ũndũ ũcio, arĩa meetĩkĩrire ciugo ciake meyendeire, makĩbatithio na mũthenya ũcio gũkĩongerereka andũ ta 3,000.
42  Na magĩthiĩ na mbere kũrũmĩrĩra na kĩyo ũrutani wa atũmwo, kũnyitanagĩra, kũrĩanagĩra irio, o na kũhoya.
43  Na rĩrĩ, andũ othe makĩnyitwo nĩ guoya, na maũndũ maingĩ ma magegania makĩambĩrĩria gwĩkwo o na ciama nyingĩ ikĩringwo kũgerera atũmwo.
44  Arĩa othe maatuĩkire etĩkia maarĩ hamwe na nĩ maagayanaga indo ciothe,
45  na makendia mĩgũnda yao na indo ciao, na kĩrĩa mona magakĩgayania kũrĩ andũ othe, kũringana na mabataro ma o mũndũ.
46  Na mũthenya o mũthenya nĩ maathiaga hekarũ-inĩ mategũtĩrĩria marĩ na muoroto o ũmwe, na makarĩagĩra irio mĩciĩ ngũrani ngũrani na makagayana irio ciao makenete mũno marĩ na ngoro theru,
47  makĩgoocaga Ngai na magetĩkĩrĩka nĩ andũ othe. Ningĩ Jehova agĩthiĩ na mbere kuongerera harĩ o andũ arĩa maahonokagio o mũthenya.
3  Na rĩrĩ, Petero na Johana maambataga hekarũ-inĩ nĩ gũkorũo kwarĩ ithaa rĩa mahoya, ta thaa kenda cia mũthenya,
2  na mũndũ ũmwe waciarĩtwo arĩ muonju magũrũ nĩ gũkuuo aakuuĩtwo. O mũthenya andũ acio maamũigaga hakuhĩ na kĩhingo kĩa hekarũ kĩrĩa gĩetagwo Kĩhingo Gĩthaka, nĩguo ahoe iheo cia tha kuuma kũrĩ andũ arĩa maatonyaga hekarũ-inĩ.
3  Rĩrĩa oonire Petero na Johana makĩenda gũtonya thĩinĩ wa hekarũ, akĩambĩrĩria kũhoya iheo cia tha.
4  No Petero na Johana makĩmũrora makĩmwĩra atĩrĩ: “Ta tũrore.”
5  Nĩ ũndũ ũcio akĩmarora, atanyĩte kũheo kĩndũ nĩo.
6  O na kũrĩ ũguo, Petero akĩmwĩra: “Niĩ ndirĩ na betha kana thahabu, no kĩrĩa ndĩ nakĩo nĩkĩo ngũkũhe. Thĩinĩ wa rĩĩtwa rĩa Jesu Kristo ũrĩa Mũnazarethi, rũgama wĩtware!”
7  Oiga ũguo akĩmũnyita guoko kwa ũrĩo akĩmũũkĩria. Na hĩndĩ o ĩyo makinya na thũng’wa ciake ikĩgĩa na hinya;
8  akĩrũgama o rĩmwe na magũrũ make, akĩambĩrĩria gwĩtwara na agĩthiĩ hamwe nao hekarũ-inĩ, agĩthiĩ akĩrũgarũgaga na akĩgoocaga Ngai.
9  Na andũ othe makĩmuona agĩĩtwara akĩgoocaga Ngai.
10  Nao makĩmũmenya, atĩ nĩwe ũraikaraga thĩ akĩhoyaga iheo cia tha kĩhingo-inĩ kĩu gĩetagwo Kĩhingo Gĩthaka kĩa hekarũ, makĩgega na magĩkenio mũno nĩ ũndũ ũcio wekĩkĩte harĩ we.
11  Na rĩrĩ, mũndũ ũcio o anyitĩte Petero na Johana-rĩ, andũ othe magĩteng’era harĩ o, harĩa heetagwo Gĩthaku gĩa Suleimani, magegete mũno.
12  Rĩrĩa Petero oonire ũguo, akĩũria andũ acio atĩrĩ: “Andũ aya a Isiraeli, nĩ kĩĩ gĩatũma mũmakio mũno nĩ ũndũ ũyũ, ningĩ mũratũrora mũgegete nĩkĩ ta arĩ hinya witũ kana wĩrutĩri witũ harĩ Ngai watũhotithia gũtũma mũndũ ũyũ etware?
13  Ngai wa Iburahimu, na wa Isaaka na wa Jakubu, Ngai wa maithe maitũ ma tene, nĩ atũũgĩrĩtie Ndungata yake Jesu, ũrĩa mwaneanire na mũkĩmũkaana mũrĩ mbere ya Pilato, o na gũtuĩka Pilato nĩ aatuĩte atĩ nĩ ekũmuohora.
14  Mũgĩkaana mũndũ ũcio mũtheru na mũthingu, mũkiuga muohorerũo mũndũ warĩ mũũragani,
15  ĩndĩ mũkĩũraga Mũtongoria Ũrĩa Mũnene wa muoyo. No Ngai akĩmũriũkia kuuma kũrĩ arĩa akuũ, na ithuĩ tũrĩ aira a ũndũ ũcio.
16  Na kũgerera rĩĩtwa rĩake, na wĩtĩkio witũ harĩ rĩĩtwa rĩake, mũndũ ũyũ mũrona na nĩ mũmũĩ nĩ agĩa na hinya. Wĩtĩkio witũ harĩ we nĩguo watũma mũndũ ũyũ agĩe na ũgima mwega wa mwĩrĩ inyuothe mũkĩĩyonagĩra.
17  Na rĩrĩ, ariũ a baba, nĩ njũĩ atĩ mwekire ũguo nĩ kũrigwo, o ta ũrĩa atongoria anyu meekire.
18  No na njĩra ĩyo Ngai nĩ ahingĩtie maũndũ marĩa aamenyithanirie o mbere kũgerera harĩ anabii othe, atĩ Kristo wake nĩ angĩkanyarirĩka.
19  “Nĩ ũndũ ũcio-rĩ, mwĩrirei, na mũgarũrũke nĩguo mehia manyu marihũrũo, nĩguo hagĩe na mahinda ma gũcanjamũra moimĩte kũrĩ Jehova we mwene
20  na amũtũmĩre Kristo ũrĩa aamũrĩte nĩ ũndũ wanyu, na nĩwe Jesu.
21  Igũrũ no mũhaka rĩikare nake thĩinĩ warĩo nginya ihinda rĩa kwerũhia indo ciothe rĩkinye, rĩrĩa Ngai aaririe ũhoro warĩo kũgerera anabii ake aamũre a tene.
22  Ti itherũ Musa ooigire atĩrĩ: ‘Jehova Ngai wanyu nĩ akaamwarahũrĩra mũnabii ũtariĩ ta niĩ kuuma gatagatĩ-inĩ ka ariũ a ithe wanyu. No mũhaka mũgaathikĩrĩria ũrĩa wothe akaamwĩra.
23  Na mũndũ ũrĩa wothe ũtagathikĩrĩria Mũnabii ũcio nĩ kũniinwo akaaniinwo biũ ehere gatagatĩ-inĩ ka andũ.’
24  Anabii othe kuuma Samueli na arĩa maamũrũmĩrĩire, arĩa othe marĩtie-rĩ, nĩ maamenyithanirie matekũhithĩrĩra ũhoro wĩgiĩ matukũ macio.
25  Inyuĩ nĩ inyuĩ ariũ a anabii acio na agai a kĩrĩkanĩro kĩrĩa Ngai aarĩkanĩire na maithe manyu ma tene, akĩra Iburahimu atĩrĩ: ‘Na kũgerera harĩ mbeũ yaku, famĩlĩ ciothe cia thĩ nĩ ikaarathimwo.’
26  Ngai arĩkia kwarahũra Ndungata yake, aambire kũmĩtũma kũrĩ inyuĩ ĩmũrathime na njĩra ya kũmũgarũra o mũndũ kuuma ciĩko-inĩ ciake njũru.”
12  Mahinda-inĩ macio, Mũthamaki Herode akĩambĩrĩria kũnyarira andũ amwe a kĩũngano.
2  Akĩũraga Jakubu mũrũ wa nyina na Johana na rũhiũ rwa njora.
3  Rĩrĩa oonire atĩ ũndũ ũcio nĩ wakenia Ayahudi, akĩnyitithia Petero o nake. (Kwarĩ hĩndĩ ya mĩthenya ya Mĩgate Ĩtarĩ Mĩimbie.)
4  Akĩmũnyita na akĩmũikia njera, na akĩmũneana kũrĩ ikundi inya cia thigari imũrangĩre igĩcenjanagia, arĩ na muoroto wa kũmũruta amũrehe mbere ya andũ thutha wa Pasaka. O gĩkundi kĩarĩ na thigari inya.
5  Kwoguo Petero aarĩ njera, no kĩũngano nĩ kĩahoyaga Ngai mũno nĩ ũndũ wake.
6  Rĩrĩa Herode aarĩ hakuhĩ kũmũruta, ũtukũ ũcio Petero aakomete ohetwo na mĩnyororo ĩĩrĩ arĩ gatagatĩ ga thigari igĩrĩ, na arangĩri maarĩ mũrango-inĩ marangĩire njera ĩyo.
7  No rĩrĩ, mũraika wa Jehova akĩrũgama hau, na ũtheri ũkĩmũrĩka njera thĩinĩ. Akĩgũtha Petero mwena-inĩ, akĩmwarahũra, akĩmwĩra: “Ũkĩra na ihenya!” Nayo mĩnyororo ĩrĩa oohetwo moko nayo ĩkĩgwa.
8  Mũraika ũcio akĩmwĩra: “Wĩhumbe nguo na wĩkĩre iratũ.” Nake Petero agĩka ũguo. Ningĩ akĩmwĩra ũũ: “Ĩkĩra nguo yaku ya igũrũ na ũnũmĩrĩre.”
9  Petero akiuma nja na agĩthiĩ na mbere kũmũrũmĩrĩra, no ndaamenyaga atĩ ũguo mũraika eekaga warĩ ũndũ wa ma. Eeciragia nĩ kĩoneki oonaga.
10  Makĩhĩtũka mũrangĩri wa mbere na wa kerĩ, magĩkinya kĩhingo-inĩ gĩa kĩgera kĩrĩa kĩarorete itũũra-inĩ, na gĩkĩĩhingũra kĩo kĩene nĩ ũndũ wao. Marĩkia kuuma nja, magĩikũrũka magereire njĩra ĩmwe, na o hĩndĩ ĩyo mũraika ũcio akĩmũtiga.
11  Nake Petero amenya ũrĩa gwathiaga na mbere, akiuga: “Rĩu nĩ ndamenya na ma atĩ nĩ Jehova ũtũmire mũraika wake aahonokie kuuma moko-inĩ ma Herode, na kuuma maũndũ-inĩ mothe marĩa Ayahudi mekwĩrĩgĩrĩire mekĩke.”
12  Thutha wa kũmenya ũguo, agĩthiĩ mũciĩ kwa Mariamu, nyina wa Johana ũrĩa wetagwo Mariko, kũrĩa arutwo aingĩ maagomanĩte hamwe makĩhoya.
13  Rĩrĩa aaringaringire mũrango wa kĩhingo, mũirĩtu ũmwe warĩ ndungata kũu wetagwo Roda agĩthiĩ kũhingũra.
14  Amenya mwario wa Petero, agĩkena mũno ũũ atĩ ndaambire kũhingũra kĩhingo, ĩndĩ aateng’erire nyũmba na akĩmeera atĩ Petero aarũgamĩte kĩhingo-inĩ.
15  Nao makĩmwĩra atĩrĩ: “Wee nĩ ũgũrũkĩte.” No we agĩkĩrĩrĩria kuuga araria ma. Makĩambĩrĩria kuuga: “Nĩ mũraika wake.”
16  No Petero agĩikara o hau akĩringaringaga. Rĩrĩa maahingũrire mũrango, makĩmuona na makĩmaka mũno.
17  No we akĩmonia na guoko makire na akĩmeera maũndũ mothe megiĩ ũrĩa Jehova aamũrutĩte njera, na akĩmeera atĩrĩ: “Mwĩre Jakubu na ariũ a Ithe witũ maũndũ macio.” Agĩcoka akiuma agĩthiĩ kũndũ kũngĩ.
18  Na rĩrĩa gwakĩire-rĩ, gũkĩgĩa na ngũĩ gatagatĩ-inĩ ga thigari nĩ ũndũ wa ũrĩa gwekĩkĩte harĩ Petero.
19  Herode akĩmũcaria na kĩyo, na thutha wa kũmwaga, akĩhũnga thigari mahũri na agĩathana ithiĩ ikaherithio; agĩcoka agĩikũrũka kuuma Judea agĩthiĩ Kaisarea na agĩikara kuo ihinda rĩigana ũna.
20  Na rĩrĩ, nĩ aarakarĩtio nĩ andũ a Turo na Sidoni. Nĩ ũndũ ũcio magĩthiĩ kũrĩ we marĩ na muoroto ũmwe, na thutha wa kũiguithia Blasito, ũrĩa warũgamĩrĩire maũndũ ma nyũmba ya mũthamaki, magĩthaithana magĩe thayũ na mũthamaki, tondũ bũrũri wao warutaga irio kuuma bũrũri-inĩ wa mũthamaki.
21  Mũthenya ũrĩa watuĩtwo wakinya, Herode akĩĩhumba nguo cia ũnene, agĩikarĩra gĩtĩ gĩa ciira na akĩambĩrĩria kwarĩria mũingĩ.
22  Nao andũ arĩa maagomanĩte makĩambĩrĩria kwanĩrĩra: “Ũcio nĩ mũgambo wa ngai, ti wa mũndũ!”
23  O hĩndĩ ĩyo mũraika wa Jehova akĩrehera Herode ihũũra tondũ ndaagoocithirie Ngai, akĩrĩo nĩ igunyũ na agĩkua.
24  No kiugo kĩa Jehova gĩgĩthiĩ na mbere gũkũra na gũtherema.
25  Nao Baranaba na Saulu marĩkia kũruta wĩra wa kũheana ũteithio Jerusalemu, magĩcoka Antiokia na magĩthiĩ na Johana, ũrĩa ningĩ wetagwo Mariko.
