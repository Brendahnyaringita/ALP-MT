4  “Tondũ rĩrĩ, mũthenya nĩ ũroka, wakanĩte ta riiko, rĩrĩa arĩa othe eĩkĩrĩri na arĩa othe mamenyerete gwĩka maũndũ ma waganu magaatuĩka ta mahuti. Hatarĩ nganja mũthenya ũcio ũroka nĩ ũkaamatambura,” ũguo nĩguo Jehova mũnene wa ita ekuuga, “na ũkaamatiga matarĩ na mũri kana rũhonge.
2  No inyuĩ arĩa mũtĩĩte rĩĩtwa rĩakwa, riũa rĩa ũthingu nĩ rĩkaamwarĩra, rĩrĩ na ũhoro wa kũhonania mĩrũri-inĩ yarĩo; na nĩ mũgaatũhatũha ta tũcaũ tũnorie.”
3  “Na nĩ mũkaarangĩrĩria arĩa aganu na makinya manyu, tondũ magaatuĩka ta rũkũngũ rungu rwa makinya manyu mũthenya ũrĩa ngoya ikinya,” ũguo nĩguo Jehova mũnene wa ita ekuuga.
4  “Ririkanai Watho wa Musa ndungata yakwa, mũririkane mawatho na matuĩro marĩa ndathanire kũu Horebu mathĩkagĩrũo nĩ Aisiraeli othe.
5  “Atĩrĩrĩ, nĩ ngũmũtũmĩra mũnabii Elija, mbere ya mũthenya ũrĩa mũnene na wa kũmakania wa Jehova ũũkĩte.
6  Na nĩ akaagarũra ngoro cia maithe icoke kũrĩ ariũ, na agarũre ngoro cia ariũ icoke kũrĩ maithe, nĩgetha ndigoke hũũre thĩ ndĩmĩanange.”
1  Ĩno nĩ ndũmĩrĩri nditũ: Kiugo kĩa Jehova kũrĩ Isiraeli kũgerera Malaki:
2  “Nĩ ndĩmuonetie wendo inyuĩ andũ aya,” ũguo nĩguo Jehova ekuuga. No inyuĩ muugaga: “Ũtuonetie wendo na njĩra ĩrĩkũ?” “Githĩ Esau ndaarĩ mũrũ wa nyina na Jakubu?” ũguo nĩguo Jehova ekuuga. “No nĩ ndendete Jakubu,
3  na Esau nĩ ndamũthũire; na ngĩtũma irĩma ciake ituĩke kũndũ gũtiganĩrie na igai rĩake ngĩrĩtigĩra ngui cia werũ-inĩ.”
4  “O na gũtuĩka andũ a Edomu moigaga, ‘Nĩ tũhehenjetwo, no nĩ tũgaacoka na twake rĩngĩ kũndũ kũu kwanangĩku,’ Jehova mũnene wa ita ekuuga atĩrĩ, ‘Nĩ magaaka, no nĩ ngaamomora, na mageetagwo “gĩcigo kĩrĩa kĩa waganu” na “andũ arĩa Jehova atuĩrĩire atĩ nĩ ehia tene na tene.”
5  Maitho manyu ene nĩ makoona ũndũ ũcio, na nĩ mũkoiga atĩrĩ: “Jehova arotũũgĩrio igũrũ rĩa gĩcigo kĩa Isiraeli.”’”
6  “‘Mũriũ nĩ atĩaga ithe, na ndungata ĩgatĩa mwathi wayo. Nĩ ũndũ ũcio angĩkorũo ndĩ ithe wanyu-rĩ, gĩtĩo kĩrĩa kĩnjagĩrĩire kĩrĩ ha? Na angĩkorũo ndĩ mwathi wanyu-rĩ, gwĩtigĩrũo kũrĩa kũnjagĩrĩire kũrĩ ha? Ũguo nĩguo Jehova mũnene wa ita ekũmwĩra inyuĩ athĩnjĩri-Ngai arĩa mũnyararaga rĩĩtwa rĩakwa. “‘No inyuĩ muugaga: “Tũnyararĩte rĩĩtwa rĩaku na njĩra ĩrĩkũ?”’
7  “‘Na njĩra ya kũruta irio irĩ na thahu kĩgongona-inĩ gĩakwa.’ “‘Ningĩ muugaga atĩrĩ: “Tũgũthahĩtie na njĩra ĩrĩkũ?”’ “‘Na njĩra ya kuuga: “Metha ya Jehova nĩ kĩndũ gĩa kũnyararũo.”
8  Na rĩrĩa mũkũruta nyamũ ndumumu ĩrĩ igongona, muugaga atĩrĩ: “Ti ũũru.” Na rĩrĩa mũkũruta nyamũ nyonju kana ndwaru mũkoiga: “Ti ũũru.”’” “Ta geriai kũrutĩra ngavana wanyu nyamũ icio. Hihi nĩ egũkenio nĩ inyuĩ kana amwamũkĩre na njĩra njega?” ũguo nĩguo Jehova mũnene wa ita ekuuga.
9  “Na rĩu-rĩ, thaithai Ngai nĩguo twĩtĩkĩrĩke harĩ we. Mũkĩrutaga magongona ta macio kuuma guoko-inĩ kwanyu ene-rĩ, hihi nĩ ekwamũkĩra mũndũ o na ũmwe wanyu na njĩra njega?” ũguo nĩguo Jehova mũnene wa ita ekuuga.
10  “Na nũũ gatagatĩ-inĩ kanyu ũngĩĩrutĩra kũhingaga mĩrango? Nĩ gũkorũo mũtiĩtĩkagĩra o na gwakia kĩgongona gĩakwa hatarĩ marĩhi. Ndikenagio nĩ inyuĩ o na hanini,” ũguo nĩguo Jehova mũnene wa ita ekuuga, “na ndikenagio o na hanini nĩ igongona o rĩothe riumĩte guoko-inĩ kwanyu.”
11  “Nĩ gũkorũo kuuma irathĩro rĩa riũa nginya ithũĩro rĩarĩo, rĩĩtwa rĩakwa rĩgaakorũo rĩrĩ inene gatagatĩ-inĩ ka ndũrĩrĩ. Kũndũ guothe magongona nĩ magaacinwo marute ndogo, na maruta nĩ makaarutwo nĩ ũndũ wa rĩĩtwa rĩakwa, marĩ kĩheo gĩtheru; tondũ rĩĩtwa rĩakwa rĩgaakorũo rĩrĩ inene gatagatĩ-inĩ ka ndũrĩrĩ,” ũguo nĩguo Jehova mũnene wa ita ekuuga.
12  “No nĩ mũrĩthahagia rĩrĩa mũkuuga atĩrĩ, ‘Metha ya Jehova nĩ ĩthahĩtio, na maciaro mayo, irio ciayo, ciagĩrĩirũo kũnyararũo.’
13  Ningĩ muugaga ũũ, ‘Atĩrĩrĩ, kaĩ nĩ ũndũ ũrĩ mĩnoga-ĩ!’ na mũkamĩtembanĩria iromo,” ũguo nĩguo Jehova mũnene wa ita ekuuga. “Na mũrehaga nyamũ cia kũiya, iria nyonju, na iria ndwaru. Ti itherũ mũrehaga indo ta icio irĩ kĩheo! Hihi nĩ njagĩrĩirũo gũkĩamũkĩra kuuma guoko-inĩ kwanyu?” ũguo nĩguo Jehova ekuuga.
14  “Kũnyitwo nĩ kĩrumi nĩ mũndũ mwara ũrĩa ũrĩ na nyamũ ya njamba ĩtarĩ na kaũgũ rũũru-inĩ rwake, no akehĩta mwĩhĩtwa na akarutĩra Jehova igongona rĩa nyamũ ĩrĩ na kaũgũ. Nĩ gũkorũo niĩ ndĩ Mũthamaki mũnene na rĩĩtwa rĩakwa rĩgaakorũo rĩrĩ rĩa kũmakania gatagatĩ-inĩ ka ndũrĩrĩ,” ũguo nĩguo Jehova mũnene wa ita ekuuga.
2  “Na rĩu inyuĩ athĩnjĩri-Ngai-rĩ, rĩathani rĩrĩ nĩ rĩanyu.
2  Mũngĩrega gũthikĩrĩria na kũiga ũhoro wa kũgoocithia rĩĩtwa rĩakwa ngoro-inĩ,” ũguo nĩguo Jehova mũnene wa ita ekuuga, “nĩ ngaamũtũmĩra kĩrumi, na nĩ ngaagarũra irathimo cianyu ituĩke irumi. Ti itherũ, nĩ ngarũrĩte irathimo igatuĩka irumi, tondũ mũtiraiga ũhoro ũcio ngoro-inĩ.”
3  “Atĩrĩrĩ, nĩ ũndũ wanyu, nĩ ngaananga mbegũ cianyu iria ihandĩtwo, na nĩ ngaamũminjĩria taatha mothiũ manyu, taatha ũcio wa ciathĩ cianyu; na nĩ mũgaakuuo mũtwarũo harĩ guo.
4  Hĩndĩ ĩyo nĩ mũkaamenya atĩ ndĩmũheete rĩathani rĩrĩ nĩguo kĩrĩkanĩro gĩakwa na Lawii gĩthiĩ na mbere,” ũguo nĩguo Jehova mũnene wa ita ekuuga.
5  “Kĩrĩkanĩro gĩakwa hamwe nake kĩarĩ kĩa muoyo na thayũ, o icio ndamũheire hamwe na guoya. Nĩ aanjĩtigagĩra, ti itherũ, nĩ aaheete rĩĩtwa rĩakwa gĩtĩo kĩnene.
6  Watho wa ũhoro wa ma warĩ kanua-inĩ gake, na gũtirĩ ũndũ ũtarĩ wa ũthingu woonekire mĩromo-inĩ yake. Aatwaranaga hamwe na niĩ arĩ na thayũ na ũrũngĩrĩru, na nĩ aagarũrire andũ aingĩ kuuma mahĩtia-inĩ.
7  Nĩ gũkorũo mĩromo ya mũthĩnjĩri-Ngai yagĩrĩirũo kũgitĩra ũmenyo, na andũ magĩrĩirũo gũcaria watho kuuma kanua-inĩ gake tondũ nĩwe mũtũmwo wa Jehova mũnene wa ita.
8  “Ĩndĩ inyuĩ ene nĩ mũgarũrũkĩte mũgatiga njĩra. Nĩ mũtũmĩte andũ aingĩ mahĩngwo ũhoro-inĩ wĩgiĩ watho. Nĩ mũthũkĩtie kĩrĩkanĩro kĩa Lawii,” ũguo nĩguo Jehova mũnene wa ita ekuuga.
9  “Nĩ ũndũ ũcio nĩ ngaatũma mũnyararũo na mũconorithio mbere ya andũ othe, tondũ mũtiarũmĩrĩire njĩra ciakwa no mwarĩ na mũthutũkanio ũhoro-inĩ wĩgiĩ kũhũthĩra watho.”
10  “Na githĩ ithuothe tũtirĩ a ithe ũmwe? Na githĩ tũtiombirũo nĩ Ngai ũmwe? Nĩ kĩĩ gĩgĩtũmaga tũkorũo tũtarĩ ehokeku mũndũ na ũrĩa ũngĩ, tũgathahia kĩrĩkanĩro kĩa maithe maitũ ma tene?
11  Juda nĩ ekĩte maũndũ matarĩ ma wĩhokeku, na ũndũ ũrĩ magigi nĩ wĩkĩtwo thĩinĩ wa Isiraeli na thĩinĩ wa Jerusalemu; nĩ gũkorũo Juda nĩ athahĩtie ũtheru wa Jehova, ũrĩa We endete, na nĩ oete mwarĩ wa ngai ng’eni atuĩke mũhiki wake.
12  Jehova nĩ akaaniina mũndũ o wothe wĩkaga ũguo ehere hema-inĩ cia Jakubu, o na angĩkorũo arĩ ũ, o na gũtuĩka nĩ arutagĩra Jehova mũnene wa ita igongona.”
13  “Na nĩ kũrĩ ũndũ ũngĩ mwĩkaga, ũrĩa ũtũmaga kĩgongona kĩa Jehova kĩhumbĩrũo nĩ maithori na kĩrĩro na gũcaya, nĩkĩo atatindanagĩra na igongona rĩrĩa mũrutaga kana agetĩkĩra kĩndũ o gĩothe kuuma guoko-inĩ kwanyu.
14  Na inyuĩ muugaga atĩrĩ, ‘Nĩkĩ hihi?’ Nĩ tondũ Jehova nĩ atuĩkĩte mũira gatagatĩ gaku na mũtumia wa wĩthĩ waku, o ũcio wagĩte kwĩhokeka harĩ we, o na gũtuĩka nĩ mũthiriti waku na mũtumia waku kũgerera kĩrĩkanĩro.
15  No nĩ harĩ ũmwe ũteekire ũguo, tondũ aarĩ na roho ũrĩa watigarĩte. Na hihi ũcio nĩ kĩĩ aacaragia? Aacaragia mbeũ ya Ngai. Nĩ ũndũ ũcio, mwĩmenyagĩrĩrei ũhoro-inĩ wĩgiĩ roho wanyu, na ndũgekage mũtumia wa wĩthĩ waku maũndũ matarĩ ma wĩhokeku.
16  Nĩ gũkorũo nĩ thũire ndigano,” ũguo nĩguo Jehova Ngai wa Isiraeli ekuuga, “na ngathũũra ũrĩa ũhumbagĩra nguo yake na ũhinya,” ũguo nĩguo Jehova mũnene wa ita ekuuga. “Mwĩmenyagĩrĩrei ũhoro-inĩ wĩgiĩ roho wanyu, na mũtigekage maũndũ matarĩ ma wĩhokeku.
17  “Nĩ mũnogetie Jehova na ciugo cianyu. No muugaga atĩrĩ, ‘Tũmũnogetie na njĩra ĩrĩkũ?’ Na njĩra ya kuuga ũũ, ‘Mũndũ o wothe wĩkaga maũndũ moru nĩ mwega maitho-inĩ ma Jehova, na nĩ amũkenagia,’ kana na njĩra ya kuuga ũũ, ‘Ngai wa kĩhooto arĩ ha?’”
3  “Atĩrĩrĩ, nĩ ngũtũma mũtũmwo wakwa, na nĩ egũthiĩ mbere yakwa nĩguo athondeke njĩra. Na o rĩmwe Mwathani ũrĩa wa ma, o ũcio mũcaragia, nĩ agooka hekarũ-inĩ yake; na mũtũmwo wa kĩrĩkanĩro nĩ agooka, o ũcio mũkenagĩra. Atĩrĩrĩ, hatarĩ nganja nĩ agooka,” ũguo nĩguo Jehova mũnene wa ita ekuuga.
2  “No hihi nũũ ũgeetiiria mũthenya wa gũka gwake, na nũũ ũkaahota kwĩhanda hĩndĩ ĩrĩa akooneka? Tondũ agaakorũo atariĩ ta mwaki wa mũtwekia wa cuma na ta thabuni wa athambia a nguo.
3  Na nĩ agaaikara thĩ o ta mũtwekia na mũtheria wa betha na atherie ariũ a Lawii; na nĩ akaamatheria o ta thahabu na betha, nao hatarĩ nganja magaatuĩka andũ mararutĩra Jehova igongona marĩ na ũthingu.
4  Na igongona rĩa Juda na rĩa Jerusalemu nĩ rĩgaakenia Jehova, o ta matukũ-inĩ ma tene na o ta mĩaka-inĩ ya tene.
5  “Nĩ ngaamũkuhĩrĩria nĩguo ndĩmũciirithie, na nĩ ngaahiũha nĩguo ndute ũira wa gũthitanga arogi, gũthitanga itharia, gũthitanga arĩa mehĩtaga mĩĩhĩtwa ya maheeni, gũthitanga arĩa mahinyagĩrĩria mũruti wĩra wa mũcara, mũtumia wa ndigwa, na mwana ũrĩa ũtarĩ ithe, na gũthitanga arĩa maregaga gũteithia mũndũ wa kũngĩ. Andũ acio matinjĩtigĩrĩte,” ũguo nĩguo Jehova mũnene wa ita ekuuga.
6  “Tondũ niĩ nĩ niĩ Jehova; niĩ ndigarũrũkaga. Na inyuĩ mũrĩ ariũ a Jakubu; mũtirĩ mũrakinya mũico wanyu.
7  Kuuma matukũ-inĩ ma maithe manyu ma tene nĩ mũtiganĩte na mawatho makwa na mũkarega kũmarũmĩrĩra. Njokererai, na niĩ nĩ ngũmũcokerera,” ũguo nĩguo Jehova mũnene wa ita ekuuga. No inyuĩ muugaga ũũ: “Tũgũgũcokerera atĩa?”
8  “Hihi mũndũ no atunye Ngai? No inyuĩ nĩ mũndunyaga.” Na muugaga atĩrĩ: “Tũgũtunyĩte na njĩra ĩrĩkũ?” “Ũhoro-inĩ wĩgiĩ icunjĩ cia ikũmi na mĩhothi.
9  Hatarĩ nganja mũrĩ andũ arume, tondũ nĩ mũndunyaga—ti itherũ, rũrĩrĩ ruothe nĩ rwĩkaga ũguo.
10  Rehei gĩcunjĩ gĩa ikũmi gĩothe ikũmbĩ-inĩ, nĩgetha gũkorũo na irio thĩinĩ wa nyũmba yakwa; na mũngerie ũhoro-inĩ ũcio, muone kana ndikũmũhingũrĩra ihingo cia igũrũ ndĩmũitũrũrĩre kĩrathimo nginya gũtuĩke atĩ gũtirĩ kĩndũ kĩraga,” ũguo nĩguo Jehova mũnene wa ita ekuuga.
11  “Na nĩ ngaakaania kĩrĩa gĩtamburaga nĩ ũndũ wanyu, na gĩtikaananga maciaro ma bũrũri wanyu, o na kana mũthabibũ ũrĩa ũrĩ mũgũnda wage maciaro,” ũguo nĩguo Jehova mũnene wa ita ekuuga.
12  “No mũhaka ndũrĩrĩ ciothe ikaamwĩta andũ akenu, tondũ mũgaatuĩka bũrũri wa kũrehe gĩkeno,” ũguo nĩguo Jehova mũnene wa ita ekuuga.
13  “Ciugo cianyu cia kũnjũkĩrĩra ikoretwo irĩ nditũ,” ũguo nĩguo Jehova ekuuga. Na muugaga ũũ: “Nĩ maũndũ marĩkũ tuugĩte gatagatĩ-inĩ gaitũ ma gũgũũkĩrĩra?”
14  “Muugaga atĩrĩ, ‘Gũtungatĩra Ngai gũtirĩ bata. Tũgunĩkĩte atĩa nĩ ũndũ wa kũhingia maũndũ marĩa endaga twĩke o hamwe na gũthiaga mbere ya Jehova mũnene wa ita tũrĩ na kĩeha?
15  Rĩu tuonaga andũ arĩa eĩkĩrĩri marĩ akenu. Ningĩ arĩa mamenyerete gwĩka maũndũ ma waganu nĩ magaacĩrĩte. Nĩ mageragia Ngai mategwĩtigĩra na gũtirĩ ũndũ mũũru monaga.’”
16  Hĩndĩ ĩyo, arĩa metigĩrĩte Jehova nĩ maaranĩirie mũndũ na ũrĩa ũngĩ, o mũndũ na mũratawe, na Jehova agĩthiĩ na mbere gũtega gũtũ na gũthikĩrĩria. Na ibuku rĩa kĩririkano rĩkĩandĩkwo mbere yake nĩ ũndũ wa arĩa metigĩrĩte Jehova na arĩa mecũranagia igũrũ rĩgiĩ rĩĩtwa rĩake.
17  Jehova mũnene wa ita oigĩte atĩrĩ, “Nĩ magaatuĩka akwa, mũthenya ũrĩa ngaatũma kũgĩe na kĩndũ kĩa mwanya. Nĩ ngaamacaĩra, o ta ũrĩa mũndũ acayagĩra mũriũ wake ũrĩa ũmũtungatagĩra.
18  Na o rĩngĩ nĩ mũkoona ngũrani gatagatĩ ka mũndũ mũthingu na mũndũ mwaganu, gatagatĩ ka ũrĩa ũtungatagĩra Ngai na ũrĩa ũtamũtungatagĩra.”
