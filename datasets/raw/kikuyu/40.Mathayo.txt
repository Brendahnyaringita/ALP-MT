10  Na rĩrĩ, agĩta arutwo ake arĩa 12 na akĩmahe wathani igũrũ rĩa maroho moru, nĩgetha makaingata maroho macio na makahonia andũ mĩrimũ ya mĩthemba yothe na wathe wa mĩthemba yothe.
2  Maya nĩmo marĩĩtwa ma atũmwo acio 12: Wa mbere nĩ Simoni, ũrĩa wĩtagwo Petero, na Andrea mũrũ wa nyina; Jakubu mũrũ wa Zebedi na Johana mũrũ wa nyina;
3  Filipu na Batholomayo; Toma na Mathayo ũrĩa mwĩtia wa mbeca cia igooti; Jakubu mũrũ wa Alufayo, na Thadayo;
4  Simoni ũrĩa Mũkananayo; na Judasi Mũisikariota, ũrĩa wacokire kũmũkunyanĩra.
5  Jesu agĩtũma acio 12, na akĩmahe motaaro maya: “Mũtigathiĩ barabara-inĩ ya andũ a ndũrĩrĩ, na mũtigatonye itũũra-inĩ o rĩothe rĩa Asamaria;
6  ithenya rĩa ũguo, thiĩi kũrĩ ng’ondu iria ciũrĩte cia nyũmba ya Isiraeli mũtegũtigithĩria.
7  Na mũgĩthiĩ-rĩ, hunjiai mũkiugaga ũũ: ‘Ũthamaki wa igũrũ nĩ ũkuhĩrĩirie.’
8  Honagiai arĩa arwaru, riũkagiai arĩa akuũ, theragiai arĩa marĩ na mangũ, na mũingatage ndaimono. Mũheetwo tũhũ, heanagai tũhũ.
9  Mũtigakuue thahabu kana betha kana gĩcango mĩcibi-inĩ yanyu ya mbeca,
10  kana mondo ya irio nĩ ũndũ wa rũgendo, kana nguo igĩrĩ, kana iratũ, kana mũtirima, nĩ gũkorũo mũruti wĩra nĩ agĩrĩire kũheo irio.
11  “Na itũũra o rĩothe kana gĩcagi kĩrĩa mũrĩtonyaga, cariai mũndũ ũrĩa ũrĩ kuo wagĩrĩire, na mũikare kuo o nginya rĩrĩa mũkooima kuo.
12  Mwaingĩra nyũmba, geithiai ene mũciĩ ũcio.
13  Angĩkorũo nyũmba ĩyo nĩ yagĩrĩire, rekei thayũ ũrĩa mwamĩendera ũũke igũrũ rĩayo, no angĩkorũo ndĩagĩrĩire, rekei thayũ wanyu ũmũcokerere.
14  Na rĩrĩa mũndũ o wothe aga kũmwamũkĩra kana gũthikĩrĩria ndũmĩrĩri yanyu, mũkiuma kũu gwake mũciĩ kana itũũra-inĩ rĩu, ringithiai magũrũ manyu thĩ rũkũngũ rũitĩke.
15  Ngũmwĩra atĩrĩ na ma, bũrũri wa Sodomu na Gomora nĩ ũgeetiiria Mũthenya wa Ciira gũkĩra itũũra rĩu.
16  “Atĩrĩrĩ, ndĩramũtũma mũtariĩ ta ng’ondu gatagatĩ-inĩ ka njũi; kwoguo-rĩ, mwĩhũgagei o ta nyoka na mũkoragwo mũtarĩ na ũũru o ta ndutura.
17  Mwĩmenyagĩrĩrei andũ, tondũ nĩ makaamũneana magooti-inĩ na mamũhũũre iboko thunagogi-inĩ ciao.
18  Ningĩ nĩ mũgaatwarũo mbere ya mangavana na athamaki nĩ ũndũ wakwa, nĩguo mũrute ũira kũrĩ o, na kũrĩ ndũrĩrĩ.
19  No rĩrĩ, rĩrĩa makaamũneana, mũtikanatangĩke mũgĩciria ũndũ ũrĩa mũkuuga kana njĩra ĩrĩa mũkũuga nayo, nĩ gũkorũo nĩ mũkaaheo ũndũ ũrĩa mũkuuga o hĩndĩ ĩyo;
20  nĩ gũkorũo ti inyuiki mũgaakorũo mũkĩaria, no nĩ roho wa Ithe wanyu ũgaakorũo ũkĩaria kũgerera kũrĩ inyuĩ.
21  Ningĩ mũndũ nĩ akaaneana mũrũ wa nyina oragwo, na ithe wa mwana aneane mwana wake, na ciana nĩ igookĩrĩra aciari a cio na imoragithie.
22  Na nĩ mũgaathũũrũo nĩ andũ othe nĩ ũndũ wa rĩĩtwa rĩakwa, no ũrĩa ũgaakirĩrĩria o nginya mũico nĩwe ũkaahonokio.
23  Mangĩkaamũnyarira itũũra-inĩ rĩmwe, ũrĩrai itũũra-inĩ rĩngĩ, tondũ ngũmwĩra atĩrĩ na ma, Mũrũ wa mũndũ agaakinya mũtarĩkĩtie gũthiũrũrũka matũũra-inĩ mothe ma Isiraeli.
24  “Mũrutwo ndakoragwo arĩ mũnene kũrĩ mũrutani wake, o na ngombo ti nene kũrĩ mwathi wayo.
25  Nĩ kũigaine harĩ mũrutwo gũtuĩka ta mũrutani wake, na ngombo gũtuĩka ta mwathi wayo. Angĩkorũo andũ nĩ metĩte mwene mũciĩ Beelizebubu-rĩ, githĩ matigũgĩta andũ a mũciĩ wake ũguo o na makĩria?
26  Nĩ ũndũ ũcio-rĩ, mũtikanametigĩre, tondũ gũtirĩ ũndũ o na ũmwe mũhithe ũtakaguũrio na gũtirĩ hitho ĩtakamenyeka.
27  Maũndũ marĩa ndĩmwĩragĩra nduma-inĩ, moigei ũtheri-inĩ, na marĩa mũiguaga makiugwo na mĩheehũ, mahunjiei mũrĩ nyũmba igũrũ.
28  Na mũtigetigagĩre arĩa moragaga mwĩrĩ no matingĩhota kũũraga muoyo; ithenya rĩa ũguo, mwĩtigagĩrei ũrĩa ũngĩhota kwananga muoyo na mwĩrĩ thĩinĩ wa Jehanamu.
29  Githĩ tũnyoni twĩrĩ tũtiendagio gathendi kamwe ga thogora mũnini? No gũtirĩ o na kamwe ga tuo kangĩgwa thĩ na Ithe wanyu age kũmenya.
30  Ĩndĩ nginya njuĩrĩ cia mĩtwe yanyu ciothe ikoragwo itarĩtwo.
31  Kwoguo-rĩ, mũtigetigĩre; inyuĩ mũrĩ a bata gũkĩra tũnyoni tũingĩ.
32  “Nĩ ũndũ ũcio-rĩ, mũndũ ũrĩa wothe ũnyumbũraga mbere ya andũ, o na niĩ nĩ ngaamumbũra mbere ya Awa ũrĩa ũrĩ igũrũ.
33  No mũndũ wothe ũkaangaana mbere ya andũ, o na niĩ nĩ ngaamũkaana mbere ya Awa ũrĩa ũrĩ igũrũ.
34  Mũtigecirie atĩ ndokire kũrehe thayũ thĩinĩ wa thĩ; ndokire kũrehe rũhiũ rwa njora, no ti thayũ.
35  Tondũ ndokire kũrehe ngayũkano, mũndũ okĩrĩre ithe, na mũirĩtu okĩrĩre nyina, na mũtumia wa mũriũ okĩrĩre nyaciarawe.
36  Thũ cia mũndũ igaakorũo irĩ andũ a nyũmba yake mwene.
37  Mũndũ ũrĩa wendete ithe kana nyina kũngĩra ndagĩrĩire gũtuĩka mũrutwo wakwa, na ũrĩa wendete mũriũ kana mwarĩ kũngĩra ndagĩrĩire gũtuĩka mũrutwo wakwa.
38  Na mũndũ wothe ũtegwĩtĩkĩra gũkuua mũtĩ wake wa kũnyarirĩrũo na anũmĩrĩre ndagĩrĩire gũtuĩka mũrutwo wakwa.
39  Ũrĩa ũgeragia kũhonokia muoyo wake nĩ akoorũo nĩguo, na mũndũ o wothe ũkũrũo nĩ muoyo wake nĩ ũndũ wakwa nĩ akaawona.
40  “Ũrĩa wothe ũmwamũkagĩra inyuĩ nĩ anyamũkagĩra o na niĩ, na ũrĩa wothe ũnyamũkagĩra amũkagĩra nginya Ũrĩa wandũmire.
41  Ũrĩa wamũkagĩra mũnabii tondũ nĩ mũnabii akaaheo kĩheo kĩa mũnabii, na ũrĩa wamũkagĩra mũndũ mũthingu tondũ nĩ mũthingu akaaheo kĩheo kĩa mũndũ mũthingu.
42  Na mũndũ wothe ũheaga ũmwe wa aya anyinyi gĩkombe kĩa maĩ tu anyue tondũ nĩ mũrutwo wakwa, ngũmwĩra atĩrĩ na ma, ndarĩ hĩndĩ akoorũo nĩ kĩheo gĩake.”
4  Jesu agĩcoka agĩtongorio nĩ roho nginya werũ-inĩ akagerio nĩ Mũcukani.
2  Thutha wa kwĩhinga kũrĩa irio thikũ 40 ũtukũ na mũthenya, akĩigua ahũtiĩ.
3  Nake Mũgerania agĩũka akĩmwĩra ũũ: “Angĩkorũo ũrĩ mũrũ wa Ngai, ĩra mahiga maya matuĩke mĩgate.”
4  No Jesu akĩmũcokeria ũũ: “Nĩ kwandĩke atĩrĩ: ‘Mũndũ ndatũũragio nĩ mũgate wiki, no nĩ kiugo gĩothe kĩrĩa kiumaga kanua-inĩ ka Jehova.’”
5  Mũcukani agĩcoka akĩmũtwara thĩinĩ wa itũũra rĩrĩa itheru akĩmũrũgamia gacũmbĩrĩ-inĩ ka hekarũ
6  na akĩmwĩra atĩrĩ: “Angĩkorũo ũrĩ mũrũ wa Ngai, wĩgũithie thĩ, tondũ nĩ kwandĩke ũũ: ‘Nĩ agaatha araika ake ũhoro-inĩ waku,’ na ‘Nĩ magaagũkuua na moko mao, nĩguo ndũkagũthwo kũgũrũ nĩ ihiga.’”
7  Jesu akĩmwĩra: “O na ningĩ nĩ kwandĩke atĩrĩ: ‘Ndũkanagerie Jehova Ngai waku.’”
8  Ningĩ Mũcukani akĩmũtwara kĩrĩma-inĩ kĩraya mũno na akĩmuonia mothamaki mothe ma thĩ na riri wamo.
9  Akĩmwĩra atĩrĩ: “Maũndũ maya mothe nĩ ngũkũhe ũngĩndurĩria maru wĩke gĩĩko gĩa gũũthathaiya.”
10  Nake Jesu akĩmwĩra ũũ: “Thiĩ, Shaitani! Tondũ nĩ kwandĩke atĩrĩ: ‘Wagĩrĩirũo gũthathaiya Jehova Ngai waku, na nowe wiki wagĩrĩirũo kũrutĩra ũtungata mũtheru.’”
11  Hĩndĩ ĩyo Mũcukani agĩtigana nake, na araika magĩũka makĩambĩrĩria kũmũtungatĩra.
12  Na rĩrĩ, rĩrĩa aaiguire atĩ Johana nĩ anyitĩtwo, akiuma kũu agĩthiĩ Galili.
13  Ningĩ thutha wa kuuma Nazarethi, agĩthiĩ akĩambĩrĩria gũikara Kaperinaumu hakuhĩ na iria, icigo-inĩ cia Zebuluni na Nafitali,
14  nĩguo ciugo iria ciaandĩkirũo nĩ mũnabii Isaia ihinge, rĩrĩa ooigire ũũ:
15  “Inyuĩ bũrũri wa Zebuluni na Nafitali, inyuĩ mũrĩ barabara-inĩ ya gũthiĩ iria-inĩ, mũrĩmo ũrĩa ũngĩ wa Jorodani, Galili kwa andũ a ndũrĩrĩ!
16  Andũ arĩa maikaraga nduma-inĩ nĩ moonire ũtheri mũnene, nao arĩa maikaraga gĩcigo-inĩ kĩrĩ na kĩĩruru gĩa gĩkuũ, makĩarĩrũo nĩ ũtheri.”
17  Kuuma hĩndĩ ĩyo, Jesu akĩambĩrĩria kũhunjia akiugaga: “Mwĩrirei, tondũ Ũthamaki wa igũrũ nĩ ũkuhĩrĩirie.”
18  Na rĩrĩa aathiagĩra rũteere-inĩ rwa Iria rĩa Galili, akĩona ariũ erĩ a nyina ũmwe, Simoni ũrĩa wĩtagwo Petero, na Andrea mũrũ wa nyina, magĩikia neti iria-inĩ, nĩ gũkorũo maarĩ ategi a thamaki.
19  Nake akĩmeera ũũ: “Nũmĩrĩrai, na nĩ ngũmũtua ategi a andũ.”
20  O hĩndĩ ĩyo magĩtiga neti ciao, makĩmũrũmĩrĩra.
21  Jesu oima hau, akĩona andũ angĩ erĩ a nyina ũmwe, Jakubu mũrũ wa Zebedi na Johana mũrũ wa nyina. Maarĩ thĩinĩ wa gatarũ hamwe na ithe wao Zebedi magĩtuma neti ciao, nake akĩmeta.
22  O hĩndĩ ĩyo magĩtiga gatarũ, na magĩtiga ithe wao, makĩmũrũmĩrĩra.
23  Agĩcoka agĩthiĩ Galili guothe, akĩrutanaga thunagogi-inĩ ciao akĩhunjagia ũhoro ũrĩa mwega wa Ũthamaki na akĩhonagia andũ mĩrimũ ya mĩthemba yothe na wathe wa mĩthemba yothe.
24  Naguo ũhoro wake ũgĩtherema Siria guothe, na makĩmũrehera andũ arĩa othe maathĩnagio nĩ mĩrimũ na mĩnyamaro ĩtiganĩte, arĩa maarĩ na ndaimono, kĩbaba, na arĩa maakuĩte ciĩga, nake akĩmahonia.
25  Nĩ ũndũ ũcio, kĩrĩndĩ kĩnene kĩa andũ kuuma Galili, Dekapoli, Jerusalemu, Judea na mũrĩmo ũrĩa ũngĩ wa Jorodani, gĩkĩmũrũmĩrĩra.
26  Na rĩrĩ, Jesu arĩkia kwaria maũndũ macio mothe, akĩra arutwo ake ũũ:
2  “Nĩ mũĩ atĩ thikũ igĩrĩ kuuma rĩu Pasaka nĩ ĩgũkinya, na Mũrũ wa mũndũ nĩ ekũneanwo nĩguo oragĩrũo mũtĩ-inĩ.”
3  Hĩndĩ ĩyo anene a athĩnjĩri-Ngai na athuri a kĩrĩndĩ magĩcemania nja kwa mũthĩnjĩri-Ngai ũrĩa mũnene wetagwo Kaiafa,
4  na makĩbanga njama mahũthĩre wara kũnyita Jesu na mamũũrage.
5  No mooigaga atĩrĩ: “Tũtikaamũnyita hĩndĩ ya gĩathĩ nĩguo gũtikanagĩe gĩcanjama gatagatĩ-inĩ ka andũ.”
6  Rĩrĩa Jesu aarĩ Bethania mũciĩ gwa Simoni ũrĩa warĩ na mangũ,
7  mũtumia warĩ na cuba ya alabasta ya maguta manungi wega ma goro agĩthiĩ harĩ we, na akĩambĩrĩria kũmũitĩrĩria maguta macio mũtwe akĩrĩa.
8  Na arutwo mona ũguo makĩrakara na makĩũria atĩrĩ: “Nĩ kĩĩ gĩatũma maguta maya maitangwo?
9  Nĩ gũkorũo nĩ mangĩendio mbeca nyingĩ na iheo athĩni.”
10  Jesu amenya ũguo, akĩmoria atĩrĩ: “Mũrathĩnia mũtumia ũyũ nĩkĩ? Ũndũ ũrĩa anjĩka nĩ mwega.
11  Tondũ athĩni mũkoragwo nao hĩndĩ ciothe, no mũtirĩkoragwo na niĩ hĩndĩ ciothe.
12  Hĩndĩ ĩrĩa mũtumia ũyũ aitĩrĩria mwĩrĩ wakwa maguta maya manungi wega, eka ũguo nĩgetha aahaarĩrie nĩ ũndũ wa gũthikwo.
13  Ngũmwĩra atĩrĩ na ma, kũrĩa guothe ũhoro ũyũ mwega ũkaahunjio thĩinĩ wa thĩ, ũndũ ũcio mũtumia ũyũ eka o naguo nĩ ũkaagwetagwo nĩguo aririkanagwo.”
14  Thutha ũcio ũmwe wa arĩa Ikũmi na Erĩ, ũrĩa wetagwo Judasi Mũisikariota, agĩthiĩ kũrĩ anene a athĩnjĩri-Ngai
15  akĩmoria: “Mũkũhe kĩĩ nĩguo ndĩmũkunyanĩre harĩ inyuĩ?” Nao makĩmwĩrĩra icunjĩ 30 cia betha.
16  Nĩ ũndũ ũcio, kuuma hĩndĩ ĩyo akĩambĩrĩria gũcaria mweke mwega wa kũmũkunyanĩra.
17  Na mũthenya wa mbere wa Mĩgate Ĩtarĩ Mĩimbie, arutwo a Jesu magĩthiĩ harĩ we makĩmũũria atĩrĩ: “Ũkwenda tũgakũhaarĩrĩrie kũ gwa kũrĩĩra Pasaka?”
18  Nake akĩmeera ũũ: “Thiĩi thĩinĩ wa itũũra na nĩ mũgũkora Ng’ania-wa-ng’ania, mũmwĩre, ‘Mũrutani oiga atĩrĩ: “Ihinda rĩakwa rĩrĩa rĩtuĩtwo nĩ rĩkuhĩrĩirie; ngũkũngũĩra Pasaka mũciĩ gwaku hamwe na arutwo akwa.”’”
19  Kwoguo arutwo acio magĩka o ũguo Jesu aameerĩte, makĩhaarĩria Pasaka.
20  Rĩrĩa gwakinyire hwaĩ-inĩ, agĩikara metha-inĩ hamwe na arutwo arĩa 12.
21  Na rĩrĩa maarĩaga, akĩmeera: “Ngũmwĩra atĩrĩ na ma, ũmwe wanyu nĩ ekũngunyanĩra.”
22  Maigua ũguo makĩnyitwo nĩ kĩeha kĩnene, na o mũndũ akĩũria ũũ: “Mwathani, nĩ niĩ?”
23  Nake akĩmacokeria ũũ: “Ũrĩa ũrarikia guoko hamwe na niĩ mbakũri-inĩ nĩwe ũkũngunyanĩra.
24  Nĩ ma Mũrũ wa mũndũ nĩ egũthiĩ, o ta ũrĩa kwandĩkĩtwo ũhoro wake, no kaĩ mũndũ ũrĩa ũgũkunyanĩra Mũrũ wa mũndũ arĩ na haaro-ĩ! Nĩ kaba mũndũ ũcio atangĩaciarirũo.”
25  Nake Judasi, ũrĩa warĩ hakuhĩ kũmũkunyanĩra akĩmũũria atĩrĩ: “Rabii, nĩ niĩ?” Nake Jesu akĩmũcokeria: “Wee mwene nĩ woiga.”
26  Na o makĩrĩaga Jesu akĩoya mũgate, na thutha wa kũhoya kĩrathimo, akĩwenyũranga na akĩnengera arutwo ake, akĩmeera ũũ: “Kei mũrĩe. Ũyũ ũrũgamĩrĩire mwĩrĩ wakwa.”
27  Ningĩ akĩoya gĩkombe, na thutha wa gũcokia ngatho, akĩmanengera akĩmeera ũũ: “Nyuĩrai gĩkĩ inyuothe,
28  nĩ gũkorũo gĩkĩ kĩrũgamĩrĩire ‘thakame yakwa ya kĩrĩkanĩro,’ ĩrĩa ĩgũitwo nĩ ũndũ wa andũ aingĩ nĩguo moherũo mehia.
29  No ngũmwĩra atĩrĩ: Ndikanyua ndibei ya maciaro maya ma mũthabibũ rĩngĩ o nginya mũthenya ũrĩa ngaamĩnyua ĩrĩ njerũ hamwe na inyuĩ thĩinĩ wa Ũthamaki wa Awa.”
30  Na thutha wa kũina nyĩmbo cia kũgooca, magĩthiĩ Kĩrĩma-inĩ kĩa Mĩtamaiyũ.
31  Jesu agĩcoka akĩmeera atĩrĩ: “Inyuothe nĩ mũkũhĩngĩka nĩ ũndũ wakwa ũtukũ ũyũ, tondũ nĩ kwandĩke ũũ: ‘Nĩ ngaaringa mũrĩithi, nacio ng’ondu cia rũũru ihurunjũke.’
32  No thutha wa kũriũkio, nĩ ngaathiĩ Galili mbere yanyu.”
33  No Petero akĩmũcokeria akĩmwĩra atĩrĩ: “O na arĩa angĩ othe mangĩhĩngĩka nĩ ũndũ waku, niĩ ndirĩ hĩndĩ ingĩhĩngĩka!”
34  Jesu akĩmwĩra: “Ngũkwĩra atĩrĩ na ma, ũtukũ ũyũ, ngũkũ ĩtanakũga nĩ ũkũngaana maita matatũ.”
35  Petero akĩmũcokeria ũũ: “O na angĩkorũo nĩ gũkua ngũkua hamwe nawe, ndirĩ hĩndĩ ndĩgũkaana.” Nao arutwo acio angĩ othe makiuga o taguo.
36  Jesu agĩcoka agĩthiĩ hamwe nao handũ heetagwo Gethisemane, na akĩra arutwo ake atĩrĩ: “Ikarai thĩ haha na niĩ thiĩ haarĩa ngahoe.”
37  Agĩthiĩ na Petero na ariũ arĩa erĩ a Zebedi, akĩambĩrĩria kũnyitwo nĩ kĩeha na agĩtangĩka mũno.
38  Agĩcoka akĩmeera ũũ: “Ndĩ na kĩeha kĩnene mũno, o ta ingĩkua. Ikarai haha na mũikare mwĩiguĩte hamwe na niĩ.”
39  Na athiathia mbere hanini akĩinamĩrĩra agĩturumithia ũthiũ wake thĩ, akĩhoya akiuga ũũ: “Awa, angĩkorũo no kũhoteke, reke gĩkombe gĩkĩ kĩnjeherere. No ti ũrĩa niĩ ngwenda, no nĩ ũrĩa wee ũkwenda.”
40  Na rĩrĩa aacokire harĩ arutwo acio agĩkora makomete, akĩũria Petero atĩrĩ: “Mũtingĩhota gũikara mwĩiguĩte na arĩ ithaa rĩmwe hamwe na niĩ?
41  Ikarai mwĩiguĩte na mũhoe mũtegũtigithĩria nĩguo mũtikaingĩre magerio-inĩ. Nĩ ma ngoro nĩ ĩrenda, no mwĩrĩ ndũrĩ na hinya.”
42  Agĩcoka agĩthiĩ riita rĩa kerĩ na akĩhoya akiuga ũũ: “Awa, angĩkorũo gũtingĩhoteka gĩkombe gĩkĩ kĩnjeherere, na no mũhaka ndĩkĩnyuĩre-rĩ, reke wendi waku wĩkĩke.”
43  Agĩcoka agĩthiĩ harĩ o rĩngĩ na agĩkora makomete, nĩ gũkorũo maitho mao nĩ maatoretio nĩ toro.
44  Akĩmatiga o rĩngĩ agĩthiĩ na akĩhoya riita rĩa gatatũ, akĩhoya o ũndũ ũrĩa aahoete.
45  Agĩcoka harĩ arutwo na akĩmoria ũũ: “Ihinda-inĩ ta rĩrĩ nĩrĩo mũkomete na mũkahurũka! Atĩrĩrĩ, ihinda rĩa Mũrũ wa mũndũ gũkunyanĩrũo moko-inĩ ma ehia nĩ rĩkuhĩrĩirie.
46  Ũkĩrai tũthiĩ. Atĩrĩrĩ, ũrĩa ũkũngunyanĩra arĩ hakuhĩ.”
47  Na hĩndĩ o ĩyo aaragia, Judasi, ũmwe wa arĩa Ikũmi na Erĩ agĩũka marĩ hamwe na kĩrĩndĩ kĩnene kĩrĩ na hiũ cia njora na njũgũma, gĩtũmĩtwo nĩ anene a athĩnjĩri-Ngai na athuri a kĩrĩndĩ.
48  Na rĩrĩ, Judasi ũcio mũmũkunyanĩri nĩ aamaheete kĩmenyithia, akameera atĩrĩ: “Ũrĩa ngũmumunya, ũcio nĩwe; mũnyitei.”
49  Agĩgĩthiĩ nginya harĩ Jesu akĩmwĩra ũũ: “Wĩ mwega Rabii!” na akĩmũmumunya na wororo.
50  No Jesu akĩmũũria atĩrĩ: “Mũndũ ũyũ, woka gwĩka atĩa gũkũ?” Nao magĩkuhĩrĩria na makĩnyita Jesu.
51  No rĩrĩ, ũmwe wa arĩa maarĩ na Jesu agĩcomora rũhiũ rwake rwa njora na agĩtinia gũtũ kwa ndungata ya mũthĩnjĩri-Ngai ũrĩa mũnene, gũkĩgwa.
52  Nake Jesu akĩmwĩra atĩrĩ: “Cokia rũhiũ rwaku rwa njora handũ haruo, nĩ gũkorũo arĩa othe moyaga rũhiũ rwa njora makaaniinwo o na rũhiũ rwa njora.
53  Kana hihi ũgwĩciria ndingĩthaitha Awa andũmĩre o rĩu mbũtũ makĩria ma 12 cia araika?
54  No ingĩka ũguo-rĩ, Maandĩko mangĩkĩhingio atĩa marĩa monanĩtie atĩ ũndũ ũyũ no mũhaka ũgeekĩka na njĩra ĩno?”
55  Hĩndĩ ĩyo Jesu akĩũria kĩrĩndĩ atĩrĩ: “Muoka kũũnyita na hiũ cia njora na njũgũma ta arĩ mũtunyani muoka kũnyita? O mũthenya ndĩrakoragwo hekarũ-inĩ ngĩrutana, ĩndĩ mũtirokaga kũũnyita.
56  No maũndũ maya mothe mekĩkĩte nĩguo maandĩko ma anabii mahinge.” Hĩndĩ ĩyo arutwo othe makĩmũtiganĩria makĩũra.
57  Nao arĩa maanyitire Jesu makĩmũtwara gwa Kaiafa, mũthĩnjĩri-Ngai ũrĩa mũnene, kũrĩa andĩki-watho na athuri maacemanĩtie.
58  No Petero agĩthiĩ amũrũmĩrĩire arĩ haraya o nginya nja kwa mũthĩnjĩri-Ngai ũrĩa mũnene, na rĩrĩa aatonyire, agĩikara thĩ hamwe na ndungata cia mũciĩ ũcio nĩguo one ũrĩa gũgũthiĩ.
59  Na rĩrĩ, anene a athĩnjĩri-Ngai na Sanhedrini yothe maacaragia ũira wa maheeni kwerekera Jesu nĩguo mamũũrage.
60  No matiawonaga o na gũtuĩka aira aingĩ a maheeni nĩ meeyumĩragia. Thutha-inĩ aira erĩ makĩyumĩria
61  makiuga ũũ: “Mũndũ ũyũ ooigire atĩrĩ, ‘No hote gũtharia hekarũ ya Ngai na ndĩmĩake na thikũ ithatũ.’”
62  Hĩndĩ ĩyo mũthĩnjĩri-Ngai ũrĩa mũnene akĩrũgama akĩmũũria atĩrĩ: “Ndũrĩ ũndũ o na ũmwe ũngĩcokia? Nĩ ũhoro ũrĩkũ ũyũ andũ aya maragũthitanga naguo?”
63  No Jesu agĩkira. Nĩ ũndũ ũcio mũthĩnjĩri-Ngai ũrĩa mũnene akĩmwĩra ũũ: “Ndakwĩhĩtithia mbere ya Ngai ũrĩa ũtũũraga muoyo ũtwĩre kana wee nĩwe Kristo, Mũrũ wa Ngai!”
64  Jesu akĩmũcokeria ũũ: “Wee mwene nĩ woiga. Ĩndĩ ngũmwĩra atĩrĩ: Kuuma rĩu nĩ mũkuona Mũrũ wa mũndũ aikarĩte thĩ guoko-inĩ kwa ũrĩo kũrĩ hinya na agĩũka arĩ thĩinĩ wa matu ma igũrũ.”
65  Nake mũthĩnjĩri-Ngai ũrĩa mũnene agĩtembũra nguo yake ya igũrũ akiuga: “Nĩ aruma Ngai! Tũrakĩbatara aira angĩ a kĩ? Rĩu nĩ mweiguĩra akĩruma Ngai.
66  Mũkuona atĩa?” Magĩcokia atĩrĩ: “Agĩrĩire gũkua.”
67  Makĩmũtuĩra mata ũthiũ na makĩmũringa ngundi. Angĩ nao makĩmũhũũra hĩ ũthiũ,
68  makiugaga ũũ: “Wee Kristo, tũrathĩre. Nũũ wakũringa?”
69  Na rĩrĩ, hĩndĩ ĩyo Petero aaikaire kũu nja, na mũirĩtu ũmwe warĩ ndungata agĩthiĩ harĩ we, akiuga: “O nawe uuma hamwe na Jesu ũcio Mũgalili!”
70  No agĩkaana arĩ mbere yao othe akiuga: “Ndiramenya ũrĩa ũroiga.”
71  Rĩrĩa ooimire hau agĩthiĩ kĩhingo-inĩ, mũirĩtu ũngĩ akĩmuona na akĩra andũ arĩa maarĩ hau atĩrĩ: “Mũndũ ũyũ oima hamwe na Jesu ũcio Mũnazarethi.”
72  Agĩkaana o rĩngĩ na akĩĩhĩta akiuga: “Mũndũ ũcio niĩ ndimũĩ!”
73  Thutha wa kahinda kanini arĩa maarũgamĩte hau magĩthiĩ harĩ Petero makĩmwĩra ũũ: “Ti itherũ o nawe ũrĩ ũmwe wao, tondũ o na mwarĩrie waku kũna nĩ ũroiga.”
74  Hĩndĩ ĩyo akĩambĩrĩria kuuga aronyitwo nĩ kĩrumi na akĩĩhĩta akiuga ũũ: “Mũndũ ũyũ niĩ ndimũĩ!” Na hĩndĩ o ĩyo ngũkũ ĩgĩkũga.
75  Nake Petero akĩririkana ũrĩa Jesu aamwĩrĩte atĩrĩ: “Ngũkũ ĩtanakũga, nĩ ũkũngaana maita matatũ.” Akiuma na nja na akĩrĩra arĩ na ruo rũnene.
11  Na rĩrĩa Jesu aarĩkirie kũhe arutwo ake 12 motaaro, akiuma kũu agĩthiĩ nĩguo akarutane na akahunjie matũũra-inĩ mangĩ.
2  No rĩrĩa Johana arĩ njera aaiguire ũhoro wa ciĩko cia Kristo, agĩtũma arutwo ake mwene
3  makamũũrie atĩrĩ: “Hihi wee nĩwe Ũrĩa Weranĩirũo, kana nĩ harĩ ũngĩ twetereire?”
4  Jesu akĩra arutwo acio atĩrĩ: “Thiĩi mwĩre Johana ũhoro wĩgiĩ maũndũ marĩa mũraigua na mũkona:
5  Arĩa atumumu rĩu nĩ marona na arĩa mathuaga magetwara wega, arĩa marĩ na mangũ magatherio na arĩa mataiguaga makaigua, akuũ makariũkio nao arĩa athĩni nĩ maraheo ũhoro ũrĩa mwega.
6  Gũkena nĩ ũrĩa ũtonaga ũndũ ũngĩmũhĩnga harĩ niĩ.”
7  Na rĩrĩa arutwo acio maathiire, Jesu akĩambĩrĩria kwarĩria kĩrĩndĩ ũhoro wĩgiĩ Johana agĩkĩũria atĩrĩ: “Mwathiĩte werũ-inĩ kuona kĩĩ? Hihi nĩ ithanjĩ rĩkĩhurutwo nĩ rũhuho?
8  Mwagĩthiĩte kuona kĩĩ? Mũndũ wĩhumbĩte nguo horo? Atĩrĩrĩ, arĩa mehumbaga nguo horo makoragwo nyũmba-inĩ cia athamaki.
9  Gũkĩrĩ ũguo-rĩ, mwathiĩte nĩkĩ? Kuona mũnabii? Ĩni, ngũmwĩra atĩrĩ, ũcio nĩ akĩrĩte mũnabii.
10  Ũcio nĩwe ũhoro wake wandĩkĩtwo ũũ: ‘Atĩrĩrĩ, nĩ ngũtũma mũtũmwo wakwa mbere yaku, ũrĩa ũgũkũhaarĩrĩria njĩra mbere yaku!’
11  Ngũmwĩra atĩrĩ na ma, harĩ arĩa maanaciarũo nĩ atumia, gũtirĩ kwagĩa mũnene gũkĩra Johana Mũbatithania, no mũndũ mũnini thĩinĩ wa Ũthamaki wa igũrũ nĩ mũnene kũmũkĩra.
12  Kuuma matukũ ma Johana Mũbatithania nginya ũmũthĩ, Ũthamaki wa igũrũ nĩguo andũ makoretwo makĩgiginyana gũkinyĩra, na arĩa merutanagĩria biũ, nĩ mawonaga.
13  Tondũ ciugo cia Anabii, o na Watho, ciarathire o nginya hĩndĩ ya Johana;
14  na mwĩtĩkie kana mũrege, Johana nĩwe ‘Elija ũrĩa weranĩirũo atĩ nĩ agooka.’
15  Ũrĩa ũrĩ matũ nĩ aigue.
16  “Ngũgerekania rũciaro rũrũ na kĩĩ? Nĩ ta twana tũikarĩte thĩ thoko-inĩ tũranĩrĩra tũgĩtaga tũrĩa tũngĩ tũthaakaga natuo,
17  tũkoiga ũũ: ‘Tũmũhuuhĩire mũtũrirũ no mũtinathũngũtha; twacakaya no mũtinehũũrahũũra mũrĩ na kĩeha.’
18  O ta ũguo, Johana ookire akĩĩhingaga kũrĩa na kũnyua, no andũ moigaga, ‘Arĩ na ndaimono.’
19  Mũrũ wa mũndũ nake ookire atekwĩhinga kũrĩa na kũnyua, no andũ makoiga, ‘Ũyũ nĩ mũndũ mũkoroku na ũnyuaga ndibei, mũrata wa etia mbeca cia igooti na ehia.’ No rĩrĩ, ũũgĩ wonanagia ũthingu waguo kũgerera ciĩko ciaguo.”
20  Na hĩndĩ ĩyo akĩambĩrĩria kũmenereria matũũra marĩa eekire mawĩko maingĩ ma hinya, tondũ andũ a kuo matieririre:
21  “Wee Korazini, kaĩ ũrĩ na haaro-ĩ! Wee Bethisaida, kaĩ ũrĩ na haaro-ĩ! tondũ korũo mawĩko ma hinya marĩa mwekĩirũo meekirũo Turo na Sidoni, andũ a kuo mangĩeririre tene mehumbĩte nguo cia makũnia na mehurĩirie mũhu.
22  No ngũmwĩra atĩrĩ, matũũra ma Turo na Sidoni nĩ mageetiiria Mũthenya wa Ciira kũmũkĩra.
23  Wee nawe Kaperinaumu, hihi nĩ gũtũũgĩrio ũgaatũũgĩrio nginya igũrũ? Wee ũgaaikũrũka Mbĩrĩra-inĩ; tondũ korũo mawĩko ma hinya marĩa wekĩirũo meekirũo Sodomu, ĩngĩtũũraga kuo nginyagia ũmũthĩ.
24  No ngũmwĩra atĩrĩ, bũrũri wa Sodomu nĩ ũgeetiiria Mũthenya wa Ciira kũmũkĩra.”
25  Hĩndĩ ĩyo Jesu akiuga: “Awa, Mwathani wa igũrũ na thĩ, ndĩrakũgooca mbere ya andũ, tondũ maũndũ maya nĩ ũmahithĩte andũ arĩa ogĩ na marĩ ũmenyo, ũkamaguũrĩria ciana nyinyi.
26  Ũguo nĩguo kũrĩ, Awa, nĩ gũkorũo ũguo nĩguo wonete kwagĩrĩire.
27  Nĩ heetwo maũndũ mothe nĩ Awa, na gũtirĩ mũndũ ũĩ Mũriũ wega tiga Awa; o na gũtirĩ mũndũ ũĩ Awa wega tiga Mũriũ na mũndũ o wothe ũrĩa Mũriũ endaga kũguũrĩria.
28  Ũkai kũrĩ niĩ, inyuothe arĩa mũnogete na mũtitikĩte mĩrigo, na nĩ ngũmũcanjamũra.
29  Oyai icoki rĩakwa mwĩigĩrĩre na mwĩrute kuuma kũrĩ niĩ, nĩ ũndũ niĩ ndĩ mũhooreri na mwĩnyihia ngoro-inĩ, na nĩ mũgũcanjamũrũo.
30  Tondũ icoki rĩakwa nĩ inyoroku, na mũrigo wakwa nĩ mũhũthũ.”
8  Rĩrĩa aaikũrũkire kuuma kĩrĩma-inĩ kĩu, kĩrĩndĩ kĩnene gĩkĩmũrũmĩrĩra.
2  Na rĩrĩ, mũndũ warĩ na mangũ agĩũka harĩ we akĩmũinamĩrĩra, akĩmwĩra: “Mwathani, angĩkorũo no wende, theria.”
3  Nĩ ũndũ ũcio agĩtambũrũkia guoko gwake, akĩmũhutia, akĩmwĩra: “Nĩ ngwenda! Thera.” Hĩndĩ o ĩyo mangũ macio make magĩthira.
4  Nake Jesu akĩmwĩra ũũ: “Ndũkere mũndũ o na ũrĩkũ, no thiĩ wĩyonanie kũrĩ mũthĩnjĩri-Ngai, na ũrute kĩheo kĩrĩa Musa aathanire, nĩguo magĩe na ũira.”
5  Na rĩrĩa aaingĩrire Kaperinaumu, mũnene ũmwe wa mbũtũ agĩũka kũrĩ we, akĩmũthaitha
6  akĩmwĩra: “Mwathi wakwa, ndungata yakwa ĩrĩ nyũmba ĩkomete nĩ kũrwara mũrimũ wa gũkua ciĩga, na nĩ ĩranyamarĩka mũno.”
7  Akĩmwĩra ũũ: “Ndakinya kuo nĩ ngũmĩhonia.”
8  Mũnene ũcio wa mbũtũ akĩmũcokeria atĩrĩ: “Mwathi wakwa, niĩ ndirĩ mwagĩrĩru wa gũkũnyita ũgeni gwakwa nyũmba, no uga o kiugo kĩmwe na ndungata yakwa nĩ ĩkũhona.
9  Tondũ o na niĩ ngoragwo rungu rwa wathani, na ndĩ na thigari ikoragwo rungu rwakwa, na ingĩra mũthigari ũmwe, ‘Thiĩ!’ no gũthiĩ athiaga, na ingĩra ũngĩ ‘Ũka!’ no gũka okaga, na ingĩra ngombo yakwa, ‘Ĩka ũũ!’ noguo ĩkaga.”
10  Rĩrĩa Jesu aaiguire ũguo, akĩgega na akĩra arĩa maamũrũmĩrĩire atĩrĩ: “Ngũmwĩra atĩrĩ o ma, ndirĩ ndona mũndũ ũrĩ na wĩtĩkio mũnene ta ũyũ thĩinĩ wa Isiraeli.
11  No ngũmwĩra atĩ andũ aingĩ a kuuma mwena wa irathĩro na wa ithũĩro nĩ magooka na maikare thĩ metha-inĩ ĩmwe na Iburahimu na Isaaka na Jakubu thĩinĩ wa Ũthamaki wa igũrũ;
12  nao ariũ a Ũthamaki nĩ magaaikio nja nduma-inĩ. Kũu nĩkuo makaarĩragĩra na makahagarania magego.”
13  Jesu agĩcoka akĩra mũnene ũcio wa mbũtũ atĩrĩ: “Thiĩ. O ta ũrĩa wonania wĩtĩkio-rĩ, nĩ gwĩkĩke ũguo harĩ wee.” Na ndungata ĩyo ĩkĩhonio o hĩndĩ ĩyo.
14  Na rĩrĩa Jesu aathiire kwa Petero, akĩona nyina wa mũtumia wa Petero akomete arĩ mũrwaru mũrimũ wa kũhiũha mwĩrĩ.
15  Nĩ ũndũ ũcio akĩmũhutia guoko, agĩthirũo nĩ mũrimũ ũcio wa kũhiũha mwĩrĩ, na agĩũkĩra akĩambĩrĩria kũmũtungatĩra.
16  No gwakinya hwaĩ-inĩ, andũ makĩmũrehera andũ aingĩ maarĩ na ndaimono; na akĩmaruta maroho macio na kiugo o kĩmwe, na akĩhonia arĩa othe maanyamarĩkaga,
17  nĩguo ahingie ũhoro ũrĩa waaririo nĩ mũnabii Isaia, rĩrĩa ooigire: “We mwene nĩ ooire mĩrimũ itũ na agĩkuua ndwari citũ.”
18  Rĩrĩa Jesu oonire kĩrĩndĩ kĩmũthiũrũrũkĩirie, agĩathana moimagare maringe mũrĩmo ũcio ũngĩ.
19  Na mwandĩki-watho ũmwe agĩũka akĩmwĩra: “Mũrutani, nĩ ndĩkũrũmagĩrĩra kũrĩa guothe ũrĩthiaga.”
20  No Jesu akĩmwĩra atĩrĩ: “Mbwe nĩ irĩ imamo, nacio nyoni cia rĩera-inĩ nĩ irĩ itara, no Mũrũ wa mũndũ ndarĩ handũ ha kũigĩrĩra mũtwe wake.”
21  Nake mũrutwo ũngĩ akĩmwĩra ũũ: “Mwathani, njĩtĩkĩria nyambe thiĩ ngathike baba.”
22  Jesu akĩmwĩra: “Thiĩ na mbere kũnũmĩrĩra, na ũreke akuũ mathike akuũ ao.”
23  Na rĩrĩa aahaicire gatarũ, arutwo ake makĩmũrũmĩrĩra.
24  Na rĩrĩ, gũkiumĩra kĩhuhũkanio kĩnene iria-inĩ, ũndũ gatarũ kaahumbĩragwo nĩ makũmbĩ; no we aarĩ toro.
25  Nao magĩthiĩ makĩmũũkĩria, makĩmwĩra atĩrĩ: “Mwathani, tũhonokie, tũrĩ hakuhĩ gũthira!”
26  No we akĩmoria: “Nĩ kĩĩ kĩratũma mwĩtigĩre ũguo, inyuĩ mũrĩ na wĩtĩkio mũnini?” Agĩcoka agĩũkĩra, agĩkũũma huho icio o hamwe na iria, na gũkĩhoorera biũ.
27  Nao andũ acio makĩgega na makĩĩrana atĩrĩ: “Kaĩ ũyũ arĩ mũndũ wa mũthemba ũrĩkũ? Nginya huho na iria nĩ iramwathĩkĩra.”
28  Rĩrĩa aakinyire mũrĩmo ũcio ũngĩ gĩcigo-inĩ kĩa Agadari-rĩ, agĩcemania na andũ erĩ maarĩ na ndaimono moimĩte mbĩrĩra-inĩ. Na maarĩ oru mũno, ũũ atĩ gũtirĩ mũndũ warĩ na ũmĩrĩru wa kũgera njĩra ĩyo.
29  Magĩkaya na mũgambo mũnene makiugaga: “Tũrorania kĩĩ nawe, Mũrũ wa Ngai? Hihi woka gũtũnyarira mbere ya ihinda rĩrĩa rĩtuĩtwo gũkinya?”
30  Na rĩrĩ, handũ haraya kuuma harĩa maarĩ, nĩ haarĩ na rũũru rwa ngũrũe nyingĩ ciarĩaga.
31  Na ndaimono icio ikĩambĩrĩria kũmũthaitha, ikĩmwĩra: “Angĩkorũo nĩ ũgũtũingata, twĩtĩkĩrie tũthiĩ tũingĩre thĩinĩ wa rũũru rũũrĩa rwa ngũrũe.”
32  Nake agĩciĩra: “Thiĩi!” Nacio ikiuma na igĩthiĩ ikĩingĩra thĩinĩ wa ngũrũe icio, na rĩrĩ, rũũru rũu ruothe rũgĩikũrũka kĩharũrũka-inĩ rũkĩgwa iria-inĩ na rũgĩkuĩra maĩ-inĩ.
33  No arĩithi makĩũra magĩthiĩ, na maakinya itũũra-inĩ, makĩheana maũndũ mothe, hamwe na ũhoro wĩgiĩ andũ acio maarĩ na ndaimono.
34  Na rĩrĩ, andũ othe a itũũra rĩu makiumũrũrũka magatũnge Jesu, na rĩrĩa maamuonire, makĩmũthaitha oime gĩcigo-inĩ kĩao.
16  Na rĩrĩ, Afarisai na Asadukai magĩũka harĩ Jesu nĩguo mamũgerie, makĩmwĩra amonie kĩmenyithia kiumĩte igũrũ.
2  Nake akĩmacokeria ũũ: “Rĩrĩa gwakinya hwaĩ-inĩ muugaga atĩrĩ, ‘Gũgũkorũo na rĩera rĩega, tondũ igũrũ nĩ itune,’
3  na rũcinĩ mũkoiga atĩrĩ, ‘Ũmũthĩ gũgũkorũo na heho na mbura, tondũ igũrũ nĩ itune ĩndĩ kũrĩ na matu.’ Nĩ mũhotaga gũtaarĩria ũrĩa rĩera rĩgũkorũo rĩhaana, no mũtihotaga gũkũũrana imenyithia cia mahinda.
4  Rũciaro rũru na rũtharia rwendaga kuona kĩmenyithia, no gũtirĩ kĩmenyithia rũkuonio o tiga kĩmenyithia kĩrĩa kĩa Jona.” Agĩcoka agĩthiĩ akĩmatiga.
5  Na rĩrĩ, arutwo makĩringa mũrĩmo ũcio ũngĩ no makĩriganĩrũo nĩ gũkuua mĩgate.
6  Jesu akĩmeera ũũ: “Ikaragai mũhingũrĩtie maitho manyu, na mwĩmenyagĩrĩre ndawa ya kũimbia ya Afarisai na Asadukai.”
7  Nĩ ũndũ ũcio, makĩambĩrĩria kwĩrana atĩrĩ: “Tũtinakuua mũgate o na ũmwe.”
8  Jesu amenya ũguo, akĩmoria ũũ: “Nĩ kĩĩ kĩratũma mwĩrane atĩ mũtirĩ na mĩgate, inyuĩ mũrĩ na wĩtĩkio mũnini?
9  Kaĩ mũtarĩ mũrataũkĩrũo, kana mũtiraririkana mĩgate ĩrĩa ĩtano yarĩirũo nĩ andũ arĩa 5,000 na ikabu iria ciothe muonganirie yatigara?
10  Kana mĩgate ĩrĩa mũgwanja yarĩirũo nĩ arĩa 4,000 na ikabu iria ciothe nene muonganirie yatigara?
11  Nĩ kĩĩ kĩragiria mũtaũkĩrũo atĩ ndiraria ũhoro wa mĩgate? Mwĩmenyererei ndawa ya kũimbia ya Afarisai na Asadukai.”
12  Hĩndĩ ĩyo magĩtaũkĩrũo atĩ ooigaga memenyerere ũrutani wa Afarisai na Asadukai, no ti ndawa ya kũimbia mĩgate.
13  Rĩrĩa Jesu aathiire gĩcigo-inĩ gĩa Kaisarea Filipi, akĩũria arutwo ake atĩrĩ: “Andũ moigaga Mũrũ wa mũndũ nũũ?”
14  Makĩmwĩra: “Amwe moigaga nĩ Johana Mũbatithania, angĩ Elija, na angĩ Jeremia kana ũmwe wa anabii.”
15  Nake akĩmoria atĩrĩ: “Ĩ inyuĩ na inyuĩ-rĩ, muugaga ndĩ ũ?”
16  Simoni Petero agĩcokia: “Wee nĩwe Kristo, Mũrũ wa Ngai ũrĩa ũtũũraga muoyo.”
17  Nake Jesu akĩmwĩra: “Gũkena-rĩ, nĩwe Simoni mũrũ wa Jona, tondũ ti mũndũ ũrĩ na mwĩrĩ wa nyama na thakame ũkũguũrĩirie ũndũ ũcio, no nĩ Awa ũrĩa ũrĩ igũrũ.
18  Ningĩ ngũkwĩra atĩrĩ: Wee nĩwe Petero, na igũrũ rĩa rwaro rũrũ rwa ihiga, nĩ ngaaka kĩũngano gĩakwa, na ihingo cia Mbĩrĩra itigagĩtooria.
19  Nĩ ngaakũhe cabi cia Ũthamaki wa igũrũ, na kĩrĩa gĩothe ũkooha gũkũ thĩ gĩgaakorũo kĩrĩ kĩohe kũrĩa igũrũ, na kĩrĩa gĩothe ũkoohora gũkũ thĩ, gĩgaakorũo kĩrĩ kĩohore kũrĩa igũrũ.”
20  Agĩcoka akĩhe arutwo ake mũkaana mũrũmu matikeere mũndũ o na ũrĩkũ atĩ nĩwe Kristo.
21  Kuuma hĩndĩ ĩyo, Jesu akĩambĩrĩria gũtaarĩria arutwo ake atĩ no mũhaka athiĩ Jerusalemu na anyamario mũno nĩ athuri, anene a athĩnjĩri-Ngai, na andĩki-watho, na oragwo, na ariũkio mũthenya wa gatatũ.
22  Nake Petero aigua ũguo akĩmũtwara keheri-inĩ akĩambĩrĩria kũmũkaania, akĩmwĩra ũũ: “Mwathani, wĩiguĩre tha; maũndũ macio gũtirĩ hĩndĩ magaagũkora.”
23  No Jesu akĩgarũrũka akĩra Petero ũũ: “Coka thutha wakwa, Shaitani! Wee ũrĩ mũhĩnga harĩ niĩ, nĩ ũndũ ndũreciria meciria ma Ngai, ĩndĩ ũreciria meciria ma andũ.”
24  Jesu agĩcoka akĩra arutwo ake ũũ: “Mũndũ o wothe angĩenda kũnũmĩrĩra, nĩ erege na oe mũtĩ wake wa kũnyarirĩrũo na anũmagĩrĩre.
25  Nĩ gũkorũo mũndũ o wothe wendaga kũhonokia muoyo wake nĩ akoorũo nĩguo, no mũndũ o wothe ũkũrũo nĩ muoyo wake nĩ ũndũ wakwa nĩ akaawona.
26  Nĩ ũndũ-rĩ, mũndũ angĩgunĩka atĩa angĩĩgwatĩra thĩ yothe no orũo nĩ muoyo wake? Kana nĩ kĩĩ mũndũ angĩruta nĩguo akũũre muoyo wake nakĩo?
27  Tondũ Mũrũ wa mũndũ nĩ agooka na araika ake arĩ na riri wa Ithe, na nĩ akaarĩha o mũndũ kũringana na ciĩko ciake.
28  Ngũmwĩra atĩrĩ o ma, nĩ harĩ amwe marũgamĩte haha matagacama gĩkuũ o rĩ nginya mambe mone Mũrũ wa mũndũ agĩũka arĩ Ũthamaki-inĩ wake.”
18  Hĩndĩ o ĩyo arutwo a Jesu magĩũka harĩ we makĩmũũria atĩrĩ: “Nũũ kũna mũnene gũkĩra arĩa angĩ Ũthamaki-inĩ wa igũrũ?”
2  Nĩ ũndũ ũcio, agĩta kaana agĩkarũgamia gatagatĩ-inĩ kao
3  agĩcoka akiuga: “Ngũmwĩra atĩrĩ o ma, mũngĩaga kũgarũrũka mũhaane ta twana, gũtirĩ hĩndĩ mũkaaingĩra Ũthamaki-inĩ wa igũrũ.
4  Kwoguo-rĩ, mũndũ o wothe ũkwĩnyihia o ta kaana gaka, nĩwe mũnene gũkĩra arĩa angĩ Ũthamaki-inĩ wa igũrũ;
5  na mũndũ o wothe wamũkagĩra kaana kamwe ta gaka nĩ ũndũ wa rĩĩtwa rĩakwa nĩ anyamũkagĩra o na niĩ.
6  No ũrĩa wothe ũhĩngaga ũmwe wa aya matariĩ ta twana arĩa marĩ na wĩtĩkio harĩ niĩ, nĩ kaba ohererũo ihiga rĩa gĩthĩi ngingo rĩrĩa rĩthiũrũrũkagio nĩ ndigiri na aikio iria kũrĩa kũriku arikĩre kuo.
7  “Kaĩ thĩ ĩrĩ na haaro nĩ ũndũ wa mĩhĩnga ĩrĩa ĩrĩ thĩinĩ wayo-ĩ! Hatarĩ nganja no mũhaka mĩhĩnga ĩyo yũke, no mũndũ ũrĩa ũrehaga mũhĩnga kaĩ arĩ na haaro-ĩ!
8  Kwoguo, angĩkorũo guoko kana kũgũrũ gwaku nĩ kũrakũhĩngithia, gũtinie ũgũte gũkweherere. Nĩ kaba ũgaatonya muoyo-inĩ ũrĩ kĩonje kana ũgĩthuaga gũkĩra ũgaaikio mwaki-inĩ wa tene na tene ũrĩ na moko meerĩ kana magũrũ meerĩ.
9  Ningĩ, angĩkorũo riitho rĩaku nĩ rĩrakũhĩngithia, rĩkũũre ũrĩte rĩkweherere. Nĩ kaba ũkaaingĩra muoyo-inĩ ũrĩ na riitho rĩmwe gũkĩra ũgaaikio thĩinĩ wa mwaki wa Jehanamu ũrĩ na maitho meerĩ.
10  Mwĩmenyererei mũtikananyarare ũmwe wa aya matariĩ ta twana, nĩ ũndũ ngũmwĩra atĩ araika ao nĩ monaga ũthiũ wa Awa ũrĩa ũrĩ igũrũ hĩndĩ ciothe.
11  ——
12  “Hihi mũgwĩciria atĩa? Mũndũ angĩkorũo na ng’ondu 100, na ĩmwe yacio yũre-rĩ, githĩ ndangĩtiga icio 99 irĩma-inĩ na athiĩ agacarie ĩyo ĩmwe yũrĩte?
13  Na angĩmĩona, ngũmwĩra na ma atĩrĩ, angĩkena nĩ ũndũ wayo gũkĩra icio 99 itekũũrĩte.
14  Ũguo noguo Awa ũrĩa ũrĩ igũrũ atangĩenda o na ũmwe wa aya matariĩ ta twana ore.
15  “Makĩria ma ũguo-rĩ, mũrũ wa Ithe wanyu angĩkwĩhĩria, thiĩ ũmuonie rĩhia rĩake mũrĩ o inyuerĩ. Angĩkũigua-rĩ, nĩ mwacokanwo na mũrũ wa Ithe wanyu.
16  No angĩaga gũkũigua, thiĩ na mũndũ ũmwe kana erĩ, nĩguo kũgerera ũira wa andũ erĩ kana atatũ, maũndũ mothe mamenyeke wega.
17  Angĩaga kũmaigua-rĩ, ĩra kĩũngano. Na angĩaga kũigua o na nginya kĩũngano, nĩ atuĩke o ta mũndũ wa ndũrĩrĩ kana mwĩtia wa mbeca cia igooti harĩ wee.
18  “Ngũmwĩra atĩrĩ na ma, maũndũ marĩa mothe mũkooha gũkũ thĩ magaakorũo marĩ mohe kũrĩa igũrũ, na maũndũ marĩa mothe mũkoohora gũkũ thĩ magaakorũo marĩ mohore kũrĩa igũrũ.
19  Ningĩ ngũmwĩra atĩrĩ na ma, andũ erĩ gatagatĩ-inĩ kanyu gũkũ thĩ mangĩkarĩkanĩra mahoe igũrũ rĩa ũndũ o wothe wa bata, nĩ makaahingĩrio nĩ Awa ũrĩa ũrĩ igũrũ.
20  Nĩ gũkorũo harĩa andũ erĩ kana atatũ macemanĩtie hamwe nĩ ũndũ wa rĩĩtwa rĩakwa, o na niĩ ngoragwo ho gatagatĩ-inĩ kao.”
21  Nake Petero agĩũka akĩmũũria atĩrĩ: “Mwathani, mũrũ wa Ithe witũ agĩrĩire kũnjĩhĩria maita maigana o ngĩmuohagĩra? Hihi nĩ nginya maita mũgwanja?”
22  Jesu akĩmũcokeria ũũ: “Ngũkwĩra atĩrĩ, ti nginya maita mũgwanja, ĩndĩ nĩ nginya maita 77.
23  “Nĩ ũndũ ũcio Ũthamaki wa igũrũ no ũhaananio na mũthamaki ũmwe ũrĩa weendaga gũtara mathabu na ngombo ciake.
24  Rĩrĩa aambĩrĩirie gũtara mathabu, hakĩrehwo ngombo ĩmwe yarĩ na thiirĩ wake wa taranda 10,000.
25  No tondũ ndĩarĩ na ũhoti wa kũrĩha thiirĩ ũcio, mwathi wayo agĩathana ngombo ĩyo yendio hamwe na mũtumia wayo na ciana ciayo na indo iria ciothe yarĩ nacio nĩguo thiirĩ ũcio ũrĩhwo.
26  Nĩ ũndũ ũcio, ngombo ĩyo ĩkĩĩgũithia thĩ ĩkĩmũinamĩrĩra, ĩkiugaga atĩrĩ, ‘Ndagũthaitha ũngirĩrĩrie, na nĩ ngũkũrĩha thiirĩ waku ũrĩa wothe ndĩ naguo.’
27  Nĩ ũndũ ũcio mwathi wa ngombo ĩyo akĩringwo nĩ tha, akĩmĩrekereria na akĩmĩrekera thiirĩ ũrĩa yarĩ naguo.
28  No ngombo ĩyo ĩgĩthiĩ ĩgĩkora ĩmwe ya ngombo iria ingĩ yarĩ na thiirĩ wayo wa dinari 100, ĩkĩmĩnyita na ĩkĩambĩrĩria kũmĩita, ĩkiugaga atĩrĩ, ‘Ndĩha thiirĩ wakwa wothe ũrĩa ũrĩ naguo.’
29  Nayo ngombo ĩyo ĩkĩĩgũithia thĩ ĩkĩambĩrĩria kũmĩthaitha, ĩkĩmĩraga atĩrĩ, ‘Ndagũthaitha ũngirĩrĩrie, na nĩ ngũkũrĩha thiirĩ waku.’
30  O na kũrĩ ũguo, ĩkĩrega, na ĩgĩthiĩ ĩkĩmĩikithia njera nginya rĩrĩa ĩkaarĩha thiirĩ ũcio.
31  Rĩrĩa ngombo iria ingĩ cioonire ũguo, ikĩigua kĩeha mũno, na igĩthiĩ ikĩra mwathi wao ũrĩa wothe gwekĩkĩte.
32  Nake mwathi wayo agĩta ngombo ĩyo akĩmĩra: ‘Wee ngombo ĩno njũru, rĩrĩa ũũthaithire nĩ ngũrekeire thiirĩ waku wothe.
33  Githĩ o nawe ndũkwagĩrĩirũo nĩ kũiguĩra ngombo ĩrĩa ĩngĩ tha o ta ũrĩa ngũiguĩrĩire tha?’
34  Nĩ ũndũ wa kũrakara, mwathi wayo akĩmĩneana kũrĩ arangĩri a njera nginya rĩrĩa ĩkaarĩha thiirĩ ũrĩa wothe yarĩ naguo.
35  Ũguo noguo o na inyuĩ, mũngĩaga kuohagĩra ariũ a Ithe wanyu kuuma ngoro, o nake Awa ũrĩa ũrĩ igũrũ ndarĩmuohagĩra.”
17  Thikũ ithathatũ thutha ũcio, Jesu akĩoya Petero na Jakubu na Johana mũrũ wa nyina akĩmambatia kĩrĩma-inĩ kĩnene mũno marĩ oiki.
2  Na arĩ mbere yao akĩgarũrũka ũrĩa aatariĩ; ũthiũ wake ũgĩkenga o ta riũa, na nguo ciake cia igũrũ ikĩhenia o ta ũtheri.
3  Na rĩrĩ, Musa na Elija makĩmoimĩrĩra, na maaranagĩria na Jesu.
4  Petero akĩra Jesu atĩrĩ: “Mwathani, nĩ wega gũkorũo tũrĩ haha. Ũngĩenda no nyambe hema ithatũ haha, ĩmwe yaku, ĩmwe ya Musa, na ĩmwe ya Elija.”
5  O hĩndĩ ĩyo aaragia, makĩhumbĩrũo nĩ itu rĩkengu, na rĩrĩ, mũgambo ũkiuma thĩinĩ wa itu rĩu ũkiuga: “Ũyũ nĩ Mũrũ wakwa, ũrĩa nyendete, na nĩ ndĩmwĩtĩkĩrĩte. Mũthikagĩrĩriei.”
6  Arutwo maigua ũguo, makĩĩgũithia magĩturumithia mothiũ mao thĩ na magĩĩtigĩra mũno.
7  Jesu agĩcoka akĩmakuhĩrĩria, akĩmahutia, akĩmeera ũũ: “Ũkĩrai. Mũtigetigĩre.”
8  Rĩrĩa maainamũkire, gũtirĩ mũndũ ũngĩ moonire tiga o Jesu wiki.
9  Na rĩrĩa maaikũrũkaga kuuma kĩrĩma-inĩ kĩu, Jesu akĩmaatha akĩmeera ũũ: “Mũtikeere mũndũ o na ũrĩkũ ũhoro wa kĩoneki kĩu o nginya rĩrĩa Mũrũ wa mũndũ akaariũkio kuuma kũrĩ arĩa akuũ.”
10  No rĩrĩ, arutwo acio makĩmũũria atĩrĩ: “Na nĩ kĩĩ gĩtũmaga andĩki-watho moige atĩ no mũhaka Elija ambe oke?”
11  Nake akĩmacokeria ũũ: “Elija no mũhaka oke na acokie maũndũ mothe.
12  No ngũmwĩra atĩrĩ, Elija nĩ arĩkĩtie gũka, ĩndĩ matiamũmenyire no maamwĩkire ũrĩa wothe meendire kũmwĩka. O ũguo noguo Mũrũ wa mũndũ akaanyamarĩka moko-inĩ mao.”
13  Nao arutwo magĩtaũkĩrũo atĩ aameeraga ũhoro wĩgiĩ Johana Mũbatithania.
14  Rĩrĩa maakinyire harĩ kĩrĩndĩ, mũndũ ũmwe agĩũka harĩ we, akĩmũturĩria maru akĩmwĩra ũũ:
15  “Mwathani, iguĩra mũrũ wakwa tha tondũ nĩ akoragwo na mũrimũ wa kĩbaba na nĩ mũrwaru. Kaingĩ nĩ agũaga mwaki-inĩ na maĩ-inĩ.
16  Ngũmũrehete kũrĩ arutwo aku, no matinahota kũmũhonia.”
17  Jesu agĩcokia ũũ: “Inyuĩ rũciaro rũrũ rũtarĩ wĩtĩkio na rũhĩngĩcanu, ngũtũũra hamwe na inyuĩ nginya rĩ? Ngũmũkirĩrĩria nginya rĩ? Mũrehei haha harĩ niĩ.”
18  Jesu agĩkũũma ndaimono ĩyo, ĩkiuma thĩinĩ wa kamwana kau, na kuuma hĩndĩ ĩyo gakĩhona.
19  Nao arutwo magĩthiĩ harĩ Jesu hatarĩ andũ angĩ makĩmũũria atĩrĩ: “Tũremirũo nĩ kũingata ndaimono ĩyo nĩkĩ?”
20  Akĩmacokeria atĩrĩ: “Nĩ tondũ wĩtĩkio wanyu nĩ mũnini. Ngũmwĩra atĩrĩ na ma, mũngĩrĩ na wĩtĩkio ũigana mbegũ ya karatarĩ, no mũhote kwĩra kĩrĩma gĩkĩ, ‘Ehera haha ũthiĩ haarĩa,’ nakĩo kĩehere, na gũtirĩ ũndũ ũngĩmũrema.”
21  ——
22  Na rĩrĩa maarĩ Galili monganĩte hamwe, Jesu akĩmeera ũũ: “Mũrũ wa mũndũ nĩ egũkunyanĩrũo aneanwo moko-inĩ ma andũ,
23  na nĩ mekũmũũraga, na mũthenya wa gatatũ nĩ akaariũkio.” Arutwo maigua ũguo makĩgĩa na kĩeha kĩnene.
24  Na makinya Kaperinaumu, andũ arĩa moonganagia igooti rĩa drakma igĩrĩ magĩthiĩ harĩ Petero makĩmũũria ũũ: “Hihi mũrutani wanyu nĩ arĩhaga igooti rĩa drakma igĩrĩ?”
25  Akĩmeera: “Ĩĩ.” No rĩrĩa aaingĩrire nyũmba, Jesu akĩmũhĩta na mĩario akĩmũũria atĩrĩ: “Ũgwĩciria atĩa, Simoni? Athamaki a gũkũ thĩ mamũkagĩra marĩhi na igooti kuuma kũrĩ a? Nĩ kuuma kũrĩ ariũ ao-ĩ, kana nĩ kuuma kũrĩ andũ arĩa angĩ?”
26  Rĩrĩa ooigire: “Nĩ kuuma kũrĩ andũ arĩa angĩ,” Jesu akĩmwĩra ũũ: “Kwoguo, ariũ a mũthamaki matiagĩrĩirũo kũruta mbeca cia igooti.
27  No nĩgetha tũtikamahĩnge, thiĩ iria-inĩ, ũikie ndwano, na woe thamaki ĩrĩa ĩkũnyitwo mbere, na wamĩhingũra kanua, nĩ ũgũkora thendi ya betha ho. Ũmĩoe, ũkarĩhe igooti nĩ ũndũ wakwa na nĩ ũndũ waku.”
9  Kwoguo, Jesu akĩhaica gatarũ, akĩringa mũrĩmo ũrĩa ũngĩ na akĩingĩra itũũra rĩa kwao.
2  Nao andũ makĩmũrehera mũndũ wakuĩte ciĩga akometio karĩrĩ-inĩ. Na rĩrĩa Jesu oonire wĩtĩkio wao, akĩra mũndũ ũcio wakuĩte ciĩga atĩrĩ: “Mũriũ, gĩa na ũmĩrĩru! Nĩ woherũo mehia maku.”
3  Na rĩrĩ, andĩki-watho amwe makĩĩrana atĩrĩ: “Mũndũ ũyũ nĩ araruma Ngai.”
4  Nake Jesu amenya meciria mao, akĩmoria ũũ: “Mũreciria maũndũ moru thĩinĩ wa ngoro cianyu nĩkĩ?
5  Ta rĩu-rĩ, nĩ ũndũ ũrĩkũ mũhũthũ, nĩ kuuga, ‘Nĩ woherũo mehia maku-ĩ,’ kana nĩ kuuga, ‘Ũkĩra wĩtware’?
6  No nĩguo mũmenye atĩ Mũrũ wa mũndũ arĩ na wathani wa kuohanĩra mehia gũkũ thĩ—” agĩcoka akĩra mũndũ ũcio wakuĩte ciĩga atĩrĩ: “Ũkĩra, woe karĩrĩ gaku, na ũinũke mũciĩ.”
7  Nake mũndũ ũcio agĩũkĩra na akĩinũka mũciĩ.
8  Na rĩrĩa kĩrĩndĩ kĩoonire ũguo, gĩkĩmaka, na gĩkĩgooca Ngai, o we waheanĩte ũhoti ta ũcio kũrĩ andũ.
9  Ningĩ, Jesu oima hau, akĩona mũndũ wetagwo Mathayo aikarĩte thĩ wabici-inĩ ya kũrĩhĩra igooti, akĩmwĩra atĩrĩ: “Tuĩka mũrũmĩrĩri wakwa.” Nake agĩũkĩra na akĩmũrũmĩrĩra.
10  Thutha-inĩ, rĩrĩa Jesu aarĩ nyũmba akĩrĩa, etia aingĩ a mbeca cia igooti na ehia magĩũka makĩambĩrĩria kũrĩanĩra hamwe na Jesu na arutwo ake.
11  No rĩrĩa Afarisai moonire ũndũ ũcio, makĩũria arutwo ake ũũ: “Mũrutani wanyu arĩanagĩra na etia a mbeca cia igooti na ehia nĩkĩ?”
12  Rĩrĩa aaiguire ũguo, akiuga atĩrĩ: “Andũ arĩa marĩ na ũgima mwega wa mwĩrĩ matibataraga ndagĩtarĩ, no arĩa arwaru nĩo mamũbataraga.
13  Nĩ ũndũ ũcio-rĩ, thiĩi mwĩrute ũrĩa ciugo ici ciugĩte: ‘Ngwenda tha no ti igongona.’ Tondũ ndiokire gwĩta arĩa athingu, no ndokire gwĩta ehia.”
14  Nao arutwo a Johana magĩthiĩ kũrĩ we makĩmũũria atĩrĩ: “Nĩ kĩĩ gĩtũmaga ithuĩ na Afarisai twĩhinge no arutwo aku matiĩhingaga?”
15  Nake Jesu akĩmeera: “Arata a mũhikania matikoragwo na gĩtũmi gĩa gũcakaya hĩndĩ ĩrĩa yothe mũhikania arĩ hamwe nao, kana tiguo? No matukũ nĩ marĩũka rĩrĩa mũhikania akeeherio kũrĩ o, na hĩndĩ ĩyo nĩ makeehinga.
16  Gũtirĩ mũndũ ũtumagĩrĩra kĩraka gĩa gĩtambaya kĩerũ igũrũ rĩa nguo ngũrũ ya igũrũ, tondũ kĩraka kĩu kĩerũ kĩgucagia nguo ĩyo, nayo ĩgatarũka makĩria.
17  O na andũ mationoragĩria ndibei njerũ thĩinĩ wa mondo ngũrũ cia ndibei. Mangĩka ũguo, mondo icio nĩ itumũkaga na ndibei ĩgaitĩka nacio mondo igathũka. Ĩndĩ andũ monoragĩria ndibei njerũ thĩinĩ wa mondo njerũ cia ndibei, nacio cierĩ igaikara irĩ njega.”
18  Na rĩrĩa aameeraga maũndũ macio, mũtongoria ũmwe wokĩte harĩ we akĩmũinamĩrĩra, akĩmwĩra: “No mũhaka mwarĩ wakwa akorũo rĩu nĩ mũkuũ, no ũka ũmũigĩrĩre guoko, na nĩ egũcoka muoyo.”
19  Nake Jesu agĩũkĩra na akĩmũrũmĩrĩra, arĩ hamwe na arutwo ake.
20  Na rĩrĩ, mũtumia wanyamarĩkĩte nĩ gũtũũra oiraga thakame mĩaka 12 agĩthiĩ thutha wake na akĩhutia gĩcũrĩ kĩa nguo yake ya igũrũ,
21  tondũ eeĩraga ũũ: “Ingĩhutia tu nguo yake ya igũrũ, nĩ ngũhona.”
22  Jesu akĩĩhũgũra, na amuona, akĩmwĩra: “Mwarĩ ũyũ, gĩa na ũmĩrĩru! Wĩtĩkio waku nĩ watũma ũhone.” Na kuuma hĩndĩ ĩyo mũtumia ũcio akĩhona.
23  Na rĩrĩa Jesu aakinyire kwa mũtongoria ũcio nyũmba na akĩona ahuuhi a mĩtũrirũ na kĩrĩndĩ kĩrĩ na inegene inene,
24  akĩmeera atĩrĩ: “Umai, tondũ kairĩtu gaka ti gũkua gakuĩte, ĩndĩ nĩ gũkoma gakomete.” Maigua ũguo, makĩambĩrĩria kũmũthekerera na kĩnyũrũri.
25  Rĩrĩa kĩrĩndĩ kĩarutirũo nja, agĩtonya na akĩnyita kairĩtu kau guoko, nako gagĩũkĩra.
26  Hatarĩ nganja, ũhoro ũcio nĩ watheremire gĩcigo-inĩ kĩu gĩothe.
27  Rĩrĩa Jesu ooimaga kũu, arũme erĩ atumumu makĩmũrũmĩrĩra, makĩanagĩrĩra ũũ: “Tũiguĩre tha, Mũrũ wa Daudi.”
28  Thutha wa Jesu kũingĩra nyũmba, arũme acio atumumu magĩthiĩ harĩ we, nake akĩmoria atĩrĩ: “Hihi mũrĩ na wĩtĩkio atĩ no hote kũmũhonia?” Makĩmũcokeria: “Ĩni, Mwathani.”
29  Agĩcoka akĩhutia maitho mao, akiuga: “O ta ũrĩa wĩtĩkio wanyu ũtariĩ, nĩ gwĩkĩke ũguo harĩ inyuĩ.”
30  Namo maitho mao makĩambĩrĩria kuona. Ningĩ Jesu akĩmahe mũkaana mũrũmu, akĩmeera ũũ: “Mũtikareke mũndũ o na ũrĩkũ amenye ũhoro ũcio.”
31  No rĩrĩa mooimire nja, makĩmemerekia ũhoro ũcio wĩgiĩ Jesu gĩcigo-inĩ kĩu gĩothe.
32  Na rĩrĩa mooimaga kũu, andũ makĩmũrehera mũndũ warĩ bubu na aarĩ na ndaimono,
33  na thutha wa kũrutwo ndaimono-rĩ, mũndũ ũcio warĩ bubu akĩhota kwaria. Kĩrĩndĩ gĩkĩgega mũno na gĩkiuga ũũ: “Gũtirĩ kuoneka ũndũ ta ũyũ thĩinĩ wa Isiraeli.”
34  Ĩndĩ Afarisai mooigaga atĩrĩ: “Aingataga ndaimono na hinya wa mũnene wa ndaimono.”
35  Na Jesu agĩthiĩ matũũra-inĩ mothe na icagi-inĩ ciothe, akĩrutanaga thunagogi-inĩ ciao na akĩhunjagia ũhoro ũrĩa mwega wa Ũthamaki na akĩhonagia andũ mĩrimũ ya mĩthemba yothe na wathe wa mĩthemba yothe.
36  Rĩrĩa oonire kĩrĩndĩ, agĩkĩiguĩra tha tondũ kĩarĩ kĩnyamarie na gĩkahurunjwo ta ng’ondu itarĩ na mũrĩithi.
37  Agĩcoka akĩra arutwo ake atĩrĩ: “Magetha nĩ maingĩ, no aruti wĩra nĩ anini.
38  Kwoguo-rĩ, hoyai Mwene magetha atũme aruti wĩra magetha-inĩ make.”
28  Thutha wa Thabatũ, rĩrĩa gwathererũkaga mũthenya wa mbere wa kiumia, Mariamu Mũmagidali marĩ na Mariamu ũcio ũngĩ magĩthiĩ kũrora mbĩrĩra.
2  Na rĩrĩ, nĩ kwagĩĩte na gĩthingithia kĩnene, tondũ mũraika wa Jehova nĩ aaikũrũkĩte kuuma igũrũ na akagaragaria ihiga rĩrĩa rĩahingĩte mbĩrĩra, na nĩrĩo aaikarĩire.
3  Nake aahaanaga o ta rũheni, nacio nguo ciake ikerũha o ta mbarabu.
4  Nao arangĩri makĩinaina mũno na makĩhaana ta andũ akuũ nĩ ũndũ wa kũmwĩtigĩra.
5  No mũraika akĩra atumia acio atĩrĩ: “Mũtigetigĩre, nĩ gũkorũo nĩ njũĩ mũracaria Jesu ũrĩa ũroragĩirũo mũtĩ-inĩ.
6  Ndarĩ haha, nĩ gũkorũo nĩ ariũkĩtio, o ta ũrĩa ooigĩte. Ũkai muone harĩa arakomete.
7  Mũcoke mũthiĩ na ihenya mwĩre arutwo ake atĩ nĩ ariũkĩtio kuuma kũrĩ arĩa akuũ na nĩ egũthiĩ mbere yanyu Galili. Na nĩ mũkũmuona kũu. Na atĩrĩrĩ, nĩ ndamwĩra maũndũ macio.”
8  Nĩ ũndũ ũcio, makiuma hau mbĩrĩra-inĩ na ihenya marĩ na guoya na gĩkeno kĩnene, magĩteng’era kwĩra arutwo ake ũhoro ũcio.
9  Na rĩrĩ, Jesu agĩtũngana nao akĩmoria: “Mũrĩ ega?” Nao makĩmũkuhĩrĩria, makĩmũnyita magũrũ na makĩmũinamĩrĩra.
10  Nake Jesu akĩmeera ũũ: “Mũtigetigĩre! Thiĩi mũkeere ariũ a Awa mathiĩ Galili, na nĩ mekũnyona kũu.”
11  Na rĩrĩa atumia acio maathiaga, arangĩri amwe magĩthiĩ itũũra-inĩ na makĩmenyithia anene a athĩnjĩri-Ngai maũndũ marĩa mothe meekĩkĩte.
12  Na rĩrĩa maagomanire hamwe na athuri na makĩarĩrĩria ũhoro ũcio, makĩhe arangĩri acio icunjĩ nyingĩ cia betha
13  makĩmeera: “Muuge ũũ: ‘Arutwo ake mokire ũtukũ tũrĩ toro na maiya mwĩrĩ wake.’
14  Na ngavana angĩigua ũhoro ũcio, nĩ tũkũmũtaarĩria na kwoguo mũtirabatara kũmaka.”
15  Nĩ ũndũ ũcio makĩoya icunjĩ icio cia betha na magĩka o ũrĩa meerirũo, na ũhoro ũcio nĩ ũtheremetio mũno gatagatĩ-inĩ ka Ayahudi nginyagia ũmũthĩ ũyũ.
16  No rĩrĩ, arutwo arĩa 11 magĩthiĩ Galili kĩrĩma-inĩ kũrĩa Jesu aabangĩte macemanie.
17  Rĩrĩa maamuonire, makĩmũinamĩrĩra, no amwe ao maarĩ na nganja.
18  Jesu akĩmakuhĩrĩria na akĩmeera ũũ: “Nĩ heetwo wathani wothe kũrĩa igũrũ o na gũkũ thĩ.
19  Nĩ ũndũ ũcio-rĩ, thiĩi mũgatue andũ arutwo kuuma ndũrĩrĩ-inĩ ciothe, mũkĩmabatithagia thĩinĩ wa rĩĩtwa rĩa Ithe witũ, na rĩa Mũriũ, na rĩa roho mũtheru,
20  mũkĩmarutaga kũrũmia maũndũ marĩa mothe ndĩmwathĩte. Na rĩrĩ, nĩ ndĩkoragwo hamwe na inyuĩ mĩthenya yothe nginya ithirĩro rĩa mũtabarĩre wa maũndũ.”
27  Rĩrĩa gwakinyire rũcinĩ, anene othe a athĩnjĩri-Ngai na athuri a kĩrĩndĩ magĩciira marĩ hamwe nĩguo morage Jesu.
2  Thutha wa kũmuoha, makĩmũtwara na makĩmũneana kũrĩ Pilato ũrĩa warĩ ngavana.
3  Nake Judasi ũrĩa wamũkunyanĩire ona atĩ Jesu nĩ atuĩrũo kũũragwo, akĩgiĩka ngoro na agĩcokia icunjĩ iria 30 cia betha kũrĩ anene a athĩnjĩri-Ngai na athuri,
4  akĩmeera: “Nĩ ndĩrehirie rĩrĩa ndĩrakunyanĩire thakame ya mũndũ ũtarĩ na mehia.” Nao makĩmwĩra: “Ũndũ ũcio ũgĩtũkoniĩ atĩa ithuĩ? Nĩ ũhoro waku!”
5  Nĩ ũndũ ũcio, agĩikia icunjĩ icio cia betha thĩinĩ wa hekarũ na akiumagara. Agĩcoka agĩthiĩ akĩĩita.
6  No anene a athĩnjĩri-Ngai makĩoya icunjĩ icio cia betha makiuga: “Tũtiagĩrĩirũo gũciikia kĩgĩna-inĩ kĩrĩa kĩamũre, tondũ ciumanĩte na thogora wa thakame.”
7  Rĩrĩa maarĩrĩirie ũndũ ũcio, makĩhũthĩra mbeca icio kũgũra mũgũnda wa mũũmbi wa nyũngũ, makĩũtua wa gũthikaga ageni.
8  Nĩ ũndũ ũcio, mũgũnda ũcio wĩtagwo Mũgũnda wa Thakame nginyagia ũmũthĩ ũyũ.
9  Hĩndĩ ĩyo ciugo ici iria ciaaririo nĩ mũnabii Jeremia ikĩhinga: “Na makĩoya icunjĩ icio 30 cia betha, nĩcio thogora ũrĩa watuĩtwo wa mũndũ ũcio, o we ũrĩa watuĩrĩirũo thogora nĩ ariũ amwe a Isiraeli,
10  na makĩgũra nacio mũgũnda wa mũũmbi wa nyũngũ, kũringana na ũrĩa Jehova aanjathire.”
11  Hĩndĩ ĩyo Jesu akĩrũgama mbere ya ngavana, nake ngavana akĩmũũria atĩrĩ: “Wee nĩwe Mũthamaki wa Ayahudi?” Jesu akĩmũcokeria: “Wee mwene nĩ woiga.”
12  No rĩrĩa anene a athĩnjĩri-Ngai na athuri maamũthitangaga, gũtirĩ ũndũ ooigire.
13  Nĩ ũndũ ũcio Pilato akĩmũũria: “Kaĩ ũtaraigua maũndũ marĩa mothe maragũthitangĩra?”
14  O na kũrĩ ũguo, ndaamũcokeirie ũndũ, ndooigire kiugo o na kĩmwe, nginya ngavana ũcio akĩgega mũno.
15  Na rĩrĩ, o gĩathĩ o gĩathĩ, ngavana ũcio nĩ aamenyerete kuohora mũndũ ũrĩa kĩrĩndĩ gĩkwenda.
16  Hĩndĩ ĩyo, nĩ kwarĩ mũndũ warĩ kĩmaramari kĩũru mũno woohetwo wetagwo Baraba.
17  Na hĩndĩ ĩyo kĩrĩndĩ kĩonganĩte hamwe, Pilato agĩkĩũria atĩrĩ: “Mũkwenda ndĩmuohorere ũ, Baraba-ĩ, kana Jesu ũrĩa andũ metaga Kristo?”
18  Nĩ gũkorũo Pilato nĩ aamenyaga atĩ maaneanĩte Jesu nĩ ũndũ wa ũiru.
19  Makĩria ma ũguo, hĩndĩ ĩrĩa aaikarĩire gĩtĩ gĩa ciira, mũtumia wake agĩtũma ndũmĩrĩri kũrĩ we akiuga: “Mũndũ ũcio mũthingu ndũkamwĩke ũndũ, tondũ nĩ ngiĩkire mũno ũmũthĩ kĩroto-inĩ nĩ ũndũ wake.”
20  No anene a athĩnjĩri-Ngai na athuri makĩringĩrĩria kĩrĩndĩ gĩĩtie Baraba, na kiuge Jesu oragwo.
21  Nake ngavana ũcio akĩũria kĩrĩndĩ ũũ: “Mũrenda ndĩmuohorere ũ harĩ andũ aya erĩ?” Nakĩo gĩkiuga: “Baraba.”
22  Pilato akĩmoria atĩrĩ: “Nake Jesu ũyũ andũ metaga Kristo ndĩmwĩke atĩa?” Nao othe makiuga: “Nĩ acuurio mũtĩ-inĩ!”
23  Akĩũria ũũ: “Nĩkĩ? Nĩ ũũru ũrĩkũ ekĩte?” No magĩkĩrĩrĩria kwanĩrĩra: “Nĩ acuurio mũtĩ-inĩ!”
24  Rĩrĩa Pilato oonire atĩ gũtirĩ ũndũ arateithia, na ithenya rĩa ũguo no inegene rĩrongerereka, akĩoya maĩ na agĩĩthamba moko arĩ mbere ya kĩrĩndĩ, akiuga ũũ: “Ndingĩcokererũo nĩ thakame ya mũndũ ũyũ. Nĩ ũhoro wanyu.”
25  Hĩndĩ ĩyo andũ acio othe makiuga: “Reke ithuĩ na ciana citũ tũcokererũo nĩ thakame yake.”
26  Nĩ ũndũ ũcio akĩmohorera Baraba, na akĩhũũrithia Jesu iboko na akĩmũneana akoragĩrũo mũtĩ-inĩ.
27  Nacio thigari cia ngavana igĩtwara Jesu kwa ngavana ũcio mũciĩ na igĩcokanĩrĩria mbũtũ yothe ya thigari ĩthiũrũrũkĩirie Jesu.
28  Na thutha wa kũmũruta kanjũ yake, makĩmũhumba kabuuti gatune,
29  na magĩtuma thũmbĩ ya mĩigua makĩmwĩkĩra mũtwe na makĩmũnengera ithanjĩ guoko-inĩ kwa ũrĩo. Magĩcoka magĩturia maru mbere yake makĩmũnyũrũria makĩmwĩraga: “Geithĩka, wee Mũthamaki wa Ayahudi!”
30  Makĩmũtuĩra mata, na makĩoya ithanjĩ rĩu na makĩambĩrĩria kũmũringa mũtwe narĩo.
31  Thutha wa kũmũnyũrũria, makĩmũruta kabuuti kau makĩmũhumba nguo ciake cia igũrũ, magĩcoka makĩmũtwara makamũhũũrĩrĩre mũtĩ-inĩ na mĩcumarĩ.
32  Rĩrĩa maathiaga, makĩona mũndũ wa kuuma Kurene wetagwo Simoni. Nao makĩmũtindĩkĩrĩria akuue mũtĩ wa Jesu wa kũnyarirĩrũo.
33  Na maakinya kũndũ gwĩtagwo Gologotha, ũguo nĩ kuuga, Kũndũ kwa Ihĩndĩ rĩa Kĩongo,
34  makĩmũhe ndibei ĩtukanĩtio na maĩ ma nyongo anyue; no thutha wa kũmĩcama, akĩrega kũmĩnyua.
35  Rĩrĩa maamũhũũrĩrĩire mũtĩ-inĩ na mĩcumarĩ, makĩgayana nguo ciake cia igũrũ na njĩra ya gũcuka mĩtĩ,
36  na magĩikara thĩ hau mamũrangĩire.
37  Ningĩ, igũrũ rĩa mũtwe wake makĩhũũrĩra maandĩko maya megiĩ ũndũ ũrĩa aathitangĩirũo: “Ũyũ nĩwe Jesu, Mũthamaki wa Ayahudi.”
38  Na aici erĩ magĩcuurio mĩtĩ-inĩ hakuhĩ nake, ũmwe mwena wake wa ũrĩo na ũcio ũngĩ mwena wake wa ũmotho.
39  Nao andũ arĩa maahĩtũkagĩra hau nĩ maamũnyũrũragia, makĩinagia mĩtwe yao
40  makiugaga ũũ: “Wee ũroigaga atĩ nĩ ũkũmomora hekarũ na ũmĩake na thikũ ithatũ-rĩ, wĩhonokie! Angĩkorũo ũrĩ mũrũ wa Ngai-rĩ, wĩrute mũtĩ-inĩ ũcio wa kũnyarirĩrũo!”
41  O nao anene a athĩnjĩri-Ngai na andĩki-watho hamwe na athuri makĩambĩrĩria kũmũnyũrũria makiugaga ũũ:
42  “Nĩ arahonokagia arĩa angĩ no we mwene ndangĩhota kwĩhonokia! Angĩkorũo nĩ Mũthamaki wa Isiraeli-rĩ, rĩu nĩ erute mũtĩ-inĩ wa kũnyarirĩrũo, na nĩ tũkũmwĩtĩkia.
43  Nĩ aigĩte mwĩhoko wake harĩ Ngai; rĩu Ngai nĩ akĩmũhonokie angĩkorũo nĩ aramwenda, nĩ gũkorũo ooigire atĩrĩ, ‘Niĩ ndĩ Mũrũ wa Ngai.’”
44  O nao aici arĩa maacuurĩtio mĩtĩ-inĩ hamwe nake nĩ maamũnyũrũragia.
45  Kuuma ta thaa thita cia mũthenya, gũkĩgĩa nduma bũrũri-inĩ ũcio wothe nginya ta thaa kenda cia mũthenya.
46  Kĩndũ ta thaa kenda cia mũthenya, Jesu akĩanĩrĩra na mũgambo mũnene akiuga: “Eli, Eli, lama sabakithani?” ũguo nĩ kuuga, “Ngai wakwa, Ngai wakwa, ũndiganĩirie nĩkĩ?”
47  Rĩrĩa andũ amwe arĩa maarũgamĩte hau maaiguire ũguo, makĩĩrana atĩrĩ: “Mũndũ ũyũ areta Elija.”
48  Na o hĩndĩ ĩyo ũmwe wao akĩhanyũka, akĩoya thibonji, akĩmĩrikia thĩinĩ wa ndibei ngagatu na akĩmĩthecereria ithanjĩ-inĩ na akĩmũhe anyue.
49  No acio angĩ makiuga: “Tiganai nake! Rekei tuone kana Elija nĩ egũka kũmũhonokia.”
50  O rĩngĩ Jesu akĩanĩrĩra na mũgambo mũnene agĩcoka agĩtuĩkana.
51  Nakĩo gĩtaama kĩa handũ harĩa hatheru gĩgĩtarũkana icunjĩ igĩrĩ kuuma igũrũ nginya thĩ, nayo thĩ ĩgĩthingitha nacio ndwaro cia mahiga igĩatũkanga.
52  Na mbĩrĩra ikĩhingũka, na mĩĩrĩ mĩingĩ ya arĩa aamũre arĩa maakuĩte ĩgĩikio nja
53  na ĩkĩonwo nĩ andũ aingĩ. (Na rĩrĩa aariũkirio, andũ arĩa maathiĩte mbĩrĩra-inĩ icio makĩingĩra itũũra rĩrĩa itheru.)
54  No rĩrĩa mũnene wa mbũtũ na arĩa maarĩ hamwe nake makĩrangĩra Jesu moonire gĩthingithia na maũndũ macio magĩkĩka, magĩĩtigĩra mũno na makiuga: “Hatarĩ nganja, ũyũ ararĩ Mũrũ wa Ngai.”
55  Ningĩ atumia aingĩ arĩa maatwaranĩte na Jesu kuuma Galili nĩguo mamũtungatĩre nĩ meeroragĩra marĩ haraya;
56  amwe ao maarĩ Mariamu Mũmagidali, na Mariamu nyina wa Jakubu na Jose, na nyina wa ariũ a Zebedi.
57  Na tondũ kwarĩ hakuhĩ gũtuka-rĩ, hagĩũka mũndũ ũmwe mũtongu kuuma Arimathea wetagwo Jusufu, ũrĩa o nake watuĩkĩte mũrutwo wa Jesu.
58  Mũndũ ũcio agĩthiĩ kũrĩ Pilato na akĩhoya anengerũo mwĩrĩ wa Jesu. Nake Pilato agĩathana anengerũo.
59  Jusufu akĩoya mwĩrĩ ũcio, akĩũthaya na gĩtambaya gĩtheru gĩa gatani ĩrĩa njega,
60  na akĩũkomia thĩinĩ wa mbĩrĩra yake njerũ ĩrĩa eenjete rwaro-inĩ rwa ihiga. Na thutha wa kũgaragaria ihiga inene mũromo-inĩ wa mbĩrĩra ĩyo, akiumagara.
61  No Mariamu Mũmagidali na Mariamu ũcio ũngĩ magĩthiĩ na mbere gũikara hau, maikaire thĩ mbere ya mbĩrĩra.
62  Mũthenya ũyũ ũngĩ, ũrĩa warũmĩrĩire mũthenya wa Kũhaarĩria, anene a athĩnjĩri-Ngai na Afarisai makĩgomana harĩ Pilato,
63  makĩmwĩra: “Mũnene, nĩ twaririkana atĩ rĩrĩa mũheenania ũcio ararĩ muoyo aroigĩte atĩrĩ, ‘Nĩngaariũka thutha wa thikũ ithatũ.’
64  Nĩ ũndũ ũcio-rĩ, athana atĩ mbĩrĩra ĩyo ĩrangĩrũo nginya mũthenya wa gatatũ nĩguo arutwo ake matigoke mamũiye macoke mambĩrĩrie kwĩra andũ, ‘Nĩ ariũkĩtio kuuma kũrĩ arĩa akuũ!’ Na maheeni macio mangĩkorũo marĩ moru gũkĩra marĩa ma mbere.”
65  Pilato akĩmeera atĩrĩ: “No muoe arangĩri. Thiĩi mũmĩrangĩre o ũrĩa mũngĩhota.”
66  Nao magĩthiĩ makĩgitĩra mbĩrĩra ĩyo na njĩra ya gũthingĩrĩria ihiga rĩayo biũ na makĩiga arangĩri ho.
7  “Tigai gũtuagĩra andũ arĩa angĩ nĩguo mũtikanatuĩrũo;
2  nĩ gũkorũo ituĩro rĩrĩa mũtuanagĩra narĩo, norĩo mũgaatuĩrũo narĩo, na gĩthimi kĩrĩa mũthimagĩra andũ nakĩo, nokĩo marĩmũthimagĩra nakĩo.
3  Kwoguo-rĩ, nĩ kĩĩ gĩgũtũma ũrore kahuti karĩa karĩ riitho rĩa mũrũ wa Ithe wanyu no ndũrona rũbito rũrĩa rũrĩ riitho rĩaku?
4  Ningĩ ũngĩhota atĩa kwĩra mũrũ wa Ithe wanyu, ‘Reke ngũrute kahuti kau karĩ riitho rĩaku,’ na riitho rĩaku mwene rĩrĩ na rũbito?
5  Hinga ĩno! Amba ũrute rũbito rũu rũrĩ riitho rĩaku mwene, na thutha ũcio nĩ ũkũhota kuona wega ũrĩa ũkũruta kahuti kau karĩ riitho rĩa mũrũ wa Ithe wanyu.
6  “Mũtikanahe ngui indo iria nyamũre, o na kana mũikĩrie ngũrũe ruru cianyu, nĩgetha itikanacirangĩrĩrie thĩ icoke igarũrũke imũtharĩkĩre.
7  “Thiĩi na mbere kũhoya, na nĩ mũkũheo; thiĩi na mbere gũcaria, na nĩ mũkuona; thiĩi na mbere kũringaringa, na nĩ mũkũhingũrĩrũo;
8  tondũ mũndũ o wothe ũhoyaga nĩ aheagwo, na mũndũ o wothe ũcaragia nĩ onaga, na mũndũ o wothe ũrĩringaringaga, nĩ arĩhingũragĩrũo.
9  Nũũ kũna gatagatĩ-inĩ kanyu ũngĩhoywo mũgate nĩ mũrũwe amũhe ihiga?
10  Kana angĩmũhoya thamaki-rĩ, hihi no amũhe nyoka?
11  Nĩ ũndũ ũcio-rĩ, angĩkorũo inyuĩ o na gũtuĩka mũrĩ oru nĩ mũĩ kũhe ciana cianyu iheo njega-rĩ, na githĩ Ithe wanyu wa igũrũ, ndarĩheaga arĩa mamũhoyaga indo njega o na makĩria!
12  “Nĩ ũndũ ũcio, maũndũ mothe marĩa mũngĩenda andũ arĩa angĩ mamwĩkage, no mũhaka o na inyuĩ mũmekage o tamo. Nĩ gũkorũo ũcio nĩguo ũrutani wa Watho na Anabii.
13  “Tonyerai mũromo ũrĩa mũceke, tondũ mũromo nĩ mwariĩ na njĩra ĩrĩa ĩkinyagia andũ harĩ kũniinwo nĩ njariĩ, na andũ arĩa aingĩ nĩyo mageraga;
14  no mũromo nĩ mũceke na njĩra ĩrĩa ĩkinyagia andũ muoyo-inĩ nĩ ngunderu, na andũ arĩa mamĩonaga nĩ anini.
15  “Mwĩhũgagei anabii a maheeni arĩa mokaga kũrĩ inyuĩ mehumbĩte rũũa rwa ng’ondu, no thĩinĩ nĩ njũi ndĩani.
16  Nĩ mũrĩmamenyaga kũgerera maciaro mao. Hihi kũrĩ hĩndĩ andũ mangĩgetha thabibũ kuuma mĩigua-inĩ kana magethe ngũyũ kuuma ria-inĩ?
17  O ũndũ ũmwe na ũcio, mũtĩ wothe mwega ũciaraga maciaro mega, no mũtĩ wothe mũbuthu ũciaraga maciaro moru.
18  Mũtĩ mwega ndũngĩciara maciaro moru, o na kana mũtĩ mũbuthu ũciare maciaro mega.
19  Mũtĩ o wothe ũtaciaraga maciaro mega nĩ gũtemwo ũtemagwo na ũgaikio mwaki-inĩ.
20  Kwoguo-rĩ, andũ acio nĩ mũrĩmamenyaga kũgerera maciaro mao.
21  “Ti mũndũ o wothe ũnjĩtaga, ‘Mwathani, Mwathani,’ ũkaaingĩra Ũthamaki-inĩ wa igũrũ, no nĩ ũrĩa wĩkaga wendi wa Ithe witũ wa igũrũ ũkaaingĩra.
22  Mũthenya ũcio andũ aingĩ nĩ makaanjũria atĩrĩ: ‘Mwathani, Mwathani, githĩ tũtiarathaga mohoro na rĩĩtwa rĩaku, na tũkaingata ndaimono na rĩĩtwa rĩaku, o na tũgĩka mawĩko maingĩ ma hinya na rĩĩtwa rĩaku?’
23  Na hĩndĩ ĩyo nĩ ngaameera atĩrĩ: ‘Niĩ ndirĩ hĩndĩ ndamũĩ! Njehererai, inyuĩ mwĩkaga maũndũ ma uuni-watho!’
24  “Nĩ ũndũ ũcio, mũndũ wothe ũkũigua ciugo icio ciakwa na aciathĩkĩre atariĩ ta mũndũ mũũgĩ ũrĩa waakire nyũmba yake igũrũ rĩa rwaro rwa ihiga.
25  Nayo mbura ĩkiura, gũkĩgĩa mũiyũro na huho nene ikĩhurutana na ikĩhũũra nyũmba ĩyo, no ndĩagũire tondũ yaakĩtwo igũrũ rĩa rwaro rwa ihiga.
26  Ningĩ-rĩ, mũndũ wothe ũkũigua ciugo icio ciakwa na age gũciathĩkĩra atariĩ ta mũndũ mũkĩgu ũrĩa waakire nyũmba yake igũrũ rĩa mũthanga.
27  Nayo mbura ĩkiura, gũkĩgĩa mũiyũro, na huho nene ikĩhurutana na ikĩhũũra nyũmba ĩyo, nayo ĩkĩgwa na ĩkĩmomoka ĩkĩanangĩka biũ.”
28  Rĩrĩa Jesu aarĩkirie kwaria maũndũ macio, kĩrĩndĩ gĩkĩgegio nĩ njĩra yake ya kũrutana,
29  tondũ aamarutaga ta mũndũ warĩ na wathani, no ti ta andĩki ao a watho.
23  Jesu agĩcoka akĩarĩria kĩrĩndĩ hamwe na arutwo ake, akiuga ũũ:
2  “Andĩki-watho na Afarisai nĩ maikarĩire gĩtĩ kĩa Musa.
3  Kwoguo, maũndũ marĩa mothe mamwĩraga-rĩ, mekagei na mũmarũmagie, no mũtikegerekanagie na ciĩko ciao, tondũ no kuuga moigaga no matiĩkaga ũrĩa moigaga.
4  Mohaga mĩrigo mĩritũ na makamĩigĩrĩra ciande-inĩ cia andũ, ĩndĩ o ene matiendaga o na kũmĩhutia na kaara kao.
5  Maũndũ marĩa mothe mekaga, mekaga nĩguo monwo nĩ andũ, tondũ maramagia tũthandũkũ twa maandĩko tũrĩa mehumbaga tũrĩ ithitũ na makaraihia icũrĩ cia nguo ciao.
6  Mendete gũikara handũ harĩa hatĩĩku makĩria maruga-inĩ ma hwaĩ-inĩ na gũikarĩra itĩ cia mbere thunagogi-inĩ
7  na kũgeithio nĩ andũ thoko-inĩ na gwĩtwo Rabii nĩ andũ.
8  No inyuĩ mũtigetagwo Rabii, tondũ Mũrutani wanyu nĩ ũmwe, na inyuothe mũrĩ ariũ a Ithe ũmwe.
9  Ningĩ mũtikanete mũndũ o na ũmwe ithe wanyu gũkũ thĩ, nĩ gũkorũo Ithe wanyu nĩ ũmwe, Ũrĩa ũrĩ igũrũ.
10  O na mũtikanetwo atongoria, nĩ gũkorũo Mũtongoria wanyu nĩ ũmwe, nĩwe Kristo.
11  No ũrĩa mũnene gatagatĩ-inĩ kanyu no mũhaka atuĩke ndungata yanyu.
12  Mũndũ ũrĩa wothe wĩtũũgagĩria nĩ akaanyihio, na ũrĩa wothe wĩnyihagia nĩ agaatũũgĩrio.
13  “Kaĩ mũrĩ na haaro-ĩ, inyuĩ andĩki-watho na Afarisai, hinga ici! tondũ mũhingagĩrĩria andũ Ũthamaki wa igũrũ; nĩ gũkorũo inyuĩ mũtingĩraga, na o na mũtirekaga arĩa marenda kũingĩra maingĩre.
14  ——
15  “Kaĩ mũrĩ na haaro-ĩ, inyuĩ andĩki-watho na Afarisai, hinga ici! tondũ mũtuĩkanagia iria na thĩ nyũmũ nĩguo mũgarũre mũndũ atuĩke Mũyahudi, na rĩrĩa agarũrũka, mũgatũma agĩrĩre Jehanamu maita merĩ kũmũkĩra inyuĩ.
16  “Kaĩ mũrĩ na haaro-ĩ, inyuĩ atongoria atumumu, tondũ muugaga, ‘Mũndũ o wothe angĩĩhĩta na hekarũ, ũcio ti ũndũ; no mũndũ o wothe angĩĩhĩta na thahabu ya hekarũ, no mũhaka ahingie mwĩhĩtwa ũcio.’
17  Inyuĩ irimũ na itumumu ici! Nĩ kĩĩ kĩa bata makĩria, nĩ thahabu kana nĩ hekarũ ĩrĩa ĩtũmaga thahabu ĩyo ĩkorũo ĩrĩ theru?
18  Ningĩ muugaga, ‘Mũndũ o wothe angĩĩhĩta na kĩgongona, ũcio ti ũndũ, no mũndũ o wothe angĩĩhĩta na kĩheo kĩrĩ kĩgongona-inĩ, no mũhaka ahingie mwĩhĩtwa ũcio.’
19  Inyuĩ itumumu ici! Nĩ kĩĩ kĩa bata makĩria, nĩ kĩheo kana nĩ kĩgongona kĩrĩa gĩtũmaga kĩheo kĩu gĩkorũo kĩrĩ gĩtheru?
20  Gũkĩrĩ ũguo-rĩ, mũndũ o wothe wĩhĩtaga na kĩgongona akoragwo akĩĩhĩta nakĩo hamwe na kĩrĩa gĩothe kĩrĩ kĩgongona-inĩ kĩu,
21  nake mũndũ o wothe wĩhĩtaga na hekarũ akoragwo akĩĩhĩta nayo hamwe na Ũrĩa ũikaraga thĩinĩ wayo;
22  na mũndũ o wothe wĩhĩtaga na igũrũ akoragwo akĩĩhĩta na gĩtĩ kĩa ũnene kĩa Ngai na akehĩta na Ũrĩa ũgĩikarĩire.
23  “Kaĩ mũrĩ na haaro-ĩ, inyuĩ andĩki-watho na Afarisai, hinga ici! tondũ mũrutaga gĩcunjĩ gĩa ikũmi gĩa terere na kĩa bitharĩ na gĩa kumini, no mũtitindanagĩra na maũndũ marĩa ma bata ma Watho, nĩmo kĩhooto na tha na wĩhokeku. Maũndũ macio maarĩ ma bata kũhingia, mũtegũtiganĩria maũndũ macio mangĩ.
24  Inyuĩ atongoria atumumu, mũcungaga rwagĩ no mũkameria ngamĩra!
25  “Kaĩ mũrĩ na haaro-ĩ, inyuĩ andĩki-watho na Afarisai, hinga ici! tondũ mũthambagia gĩkombe na mbakũri mwena wa na igũrũ, no na thĩinĩ ciyũrĩtwo nĩ ũkoroku na kwaga kwĩgirĩrĩria.
26  Wee Mũfarisai gĩtumumu, amba ũthambie gĩkombe na mbakũri mwena wa thĩinĩ, nĩgetha o na mwena wa igũrũ ũkorũo ũrĩ mũtheru.
27  “Kaĩ mũrĩ na haaro-ĩ, inyuĩ andĩki-watho na Afarisai, hinga ici! tondũ mũtariĩ ta mbĩrĩra ihakĩtwo rangi mwerũ, iria cionekaga irĩ thaka mwena wa igũrũ no thĩinĩ ciyũire mahĩndĩ ma andũ akuũ na gĩko kĩa mĩthemba yothe.
28  No taguo inyuĩ muonekaga nĩ andũ mũrĩ athingu na nja, no thĩinĩ mũiyũire ũhinga na uuni-watho.
29  “Kaĩ mũrĩ na haaro-ĩ, inyuĩ andĩki-watho na Afarisai, hinga ici! tondũ mwakaga mbĩrĩra cia anabii na mũkagemia mbĩrĩra cia andũ arĩa athingu,
30  na muugaga atĩrĩ, ‘Korũo twatũũraga matukũ-inĩ ma maithe maitũ ma tene, tũtingĩanyitanĩire nao gũita thakame ya anabii.’
31  Nĩ ũndũ ũcio, mwĩyumbũraga atĩ mũrĩ ariũ a andũ arĩa mooragire anabii.
32  Gũkĩrĩ ũguo-rĩ, kĩiyũrĩrĩriei gĩthimi kĩa maithe manyu ma tene.
33  “Inyuĩ rũciaro rwa nyoka irĩ thumu, mũkoorĩra atĩa ituĩro rĩa gũikio Jehanamu?
34  Nĩ ũndũ ũcio, nĩ ngũmũtũmĩra anabii na andũ ogĩ na arutani a andũ. Na nĩ mũkooraga amwe ao na mũmacuurie mĩtĩ-inĩ, mũhũũre amwe ao iboko thunagogi-inĩ cianyu na mũmanyarire kuuma itũũra rĩmwe nginya rĩrĩa rĩngĩ,
35  nĩguo mũcokererũo nĩ thakame ĩrĩa yanaitwo thĩinĩ wa thĩ ya arĩa othe athingu, kuuma thakame ya Habili ũrĩa warĩ mũthingu nginya thakame ya Zekaria mũrũ wa Barakia, ũrĩa muoragĩire gatagatĩ ka handũ harĩa hatheru na kĩgongona.
36  Ngũmwĩra atĩrĩ na ma, maũndũ macio mothe nĩ magaakora rũciaro rũrũ.
37  “Jerusalemu, Jerusalemu, wee ũũragaga anabii na ũkahũũra na mahiga arĩa matũmagwo kũrĩ wee—nĩ maita maigana ndanenda gũcokanĩrĩria ciana ciaku o ta ũrĩa ngũkũ ĩcokanagĩrĩria tũcui twayo rungu rwa mathagu mayo! No wee ndũigana kwenda ũndũ ũcio.
38  Atĩrĩrĩ, nyũmba yanyu nĩ ĩtiganĩirio.
39  Tondũ ngũmwĩra atĩrĩ, mũtikanyona rĩngĩ nginyagia rĩrĩa mũkoiga, ‘Kũrathimwo nĩ ũrĩa ũroka na rĩĩtwa rĩa Jehova!’”
22  Jesu akĩmaarĩria o rĩngĩ na ngerekano, akĩmeera ũũ:
2  “Ũthamaki wa igũrũ no ũhaananio na mũthamaki wahaarĩirie iruga rĩa ũhiki wa mũrũwe.
3  Na agĩtũma ngombo ciake igeete arĩa maanyitĩtwo ũgeni iruga-inĩ rĩu rĩa ũhiki, no matieendaga gũka.
4  Ningĩ agĩtũma ngombo ingĩ agĩciĩra, ‘Thiĩi mwĩre arĩa manyitĩtwo ũgeni ũũ: “Nĩ haarĩirie iruga rĩakwa, ngathĩnja ndegwa na nyamũ ciakwa iria norie, na maũndũ mothe nĩ mahaarĩrie. Ũkai iruga-inĩ rĩa ũhiki.”’
5  No andũ acio makĩaga gũtindanĩra, ũmwe agĩthiĩ mũgũnda-inĩ wake, ũngĩ agĩthiĩ biacara-inĩ yake;
6  nao acio angĩ makĩnyita ngombo icio ciake, magĩcinyarira na magĩciũraga.
7  “Mũthamaki akĩrakara, agĩtũma mbũtũ ciake, ikĩũraga oragani acio na igĩcina itũũra rĩao.
8  Agĩcoka akĩra ngombo ciake atĩrĩ, ‘Iruga rĩa ũhiki nĩ rĩhaarĩrie, no arĩa maranyitĩtwo ũgeni matinaagĩrĩra.
9  Kwoguo thiĩi barabara-inĩ iria itonyete itũũra-inĩ, mwĩte mũndũ ũrĩa wothe mũkuona oke iruga-inĩ rĩa ũhiki.’
10  Nĩ ũndũ ũcio, ngombo icio igĩthiĩ barabara-inĩ igĩta andũ arĩa othe cioonire, oru na ega; na nyũmba ĩrĩa yekagĩrũo ũhiki ĩkĩiyũra ageni.
11  “Rĩrĩa mũthamaki aatonyire kũrora ageni, akĩona mũndũ ũteehumbĩte nguo ya ũhiki.
12  Nĩ ũndũ ũcio akĩmũũria, ‘Mũndũ ũyũ, ũtonyire gũkũ atĩa ũtehumbĩte nguo ya ũhiki?’ Nake akĩaga wa kuuga.
13  Mũthamaki agĩcoka akĩra ndungata ciake atĩrĩ, ‘Muohei moko na magũrũ na mũmũikie nja nduma-inĩ. Kũu nĩkuo ekũrĩrĩra na ahagaranie magego.’
14  “Nĩ gũkorũo arĩa metĩtwo nĩ aingĩ, no arĩa mathuurĩtwo nĩ anini.”
15  Nao Afarisai magĩthiĩ magĩciira nĩguo mamũtege na mĩario yake.
16  Kwoguo magĩtũma arutwo ao hamwe na arũmĩrĩri a kĩama kĩa Herode, makĩmwĩra ũũ: “Mũrutani, nĩ tũĩ atĩ waragia ma na ũkarutana njĩra ya Ngai na ma, na ndũcaragia ũrĩa ũngĩtĩkĩrĩka nĩ mũndũ o na ũrĩkũ, tondũ ndũroraga ũrĩa andũ matariĩ na nja.
17  Nĩ ũndũ ũcio-rĩ, ta twĩre atĩrĩ, ũkuona atĩa? Hihi nĩ kwagĩrĩire kũrĩha Kaisari igooti kana gũtiagĩrĩire?”
18  No Jesu amenya mwĩcirĩrie wao mũũru, akĩmeera ũũ: “Hinga ici, nĩ kĩĩ kĩratũma mũngerie?
19  Ta nyoniai thendi ĩrĩa mũrĩhaga igooti nayo.” Nao makĩmũrehera dinari.
20  Nake akĩmoria atĩrĩ: “Mbica ĩno na maandĩko maya nĩ cia ũ?”
21  Nao makĩmũcokeria ũũ: “Nĩ cia Kaisari.” Nake akĩmeera: “Nĩ ũndũ ũcio-rĩ, rĩhai Kaisari indo cia Kaisari, no indo cia Ngai mũrĩhe Ngai.”
22  Rĩrĩa maaiguire ũguo, makĩgega na magĩtigana nake magĩthiĩ.
23  Mũthenya ũcio Asadukai, arĩa moigaga atĩ andũ matikaariũkio, magĩthiĩ kũrĩ we makĩmũũria ũũ:
24  “Mũrutani, Musa ooigire atĩrĩ: ‘Mũndũ o wothe angĩkua atagĩĩte ciana, no mũhaka mũrũ wa nyina ahikie mũtumia wake aciarĩre mũrũ wa nyina ciana.’
25  Rĩu-rĩ, kwarĩ na ariũ mũgwanja a nyina ũmwe maarĩ hamwe na ithuĩ. Wa mbere akĩhikania no agĩkua atagĩĩte ciana, na agĩtigĩra mũrũ wa nyina mũtumia ũcio wake.
26  Gũgĩthiĩ o ta ũguo harĩ wa kerĩ na wa gatatũ o nginya wa mũgwanja.
27  Mũthia-inĩ, mũtumia ũcio o nake agĩkua.
28  Hĩndĩ ĩrĩa andũ makaariũkio-rĩ, agaatuĩka mũtumia wa ũ harĩ acio mũgwanja? Nĩ gũkorũo nĩ aatuĩkĩte mũtumia wao othe.”
29  Nake Jesu akĩmeera: “Inyuĩ nĩ mũhĩtĩtie, tondũ mũtiũĩ Maandĩko o na kana hinya wa Ngai;
30  nĩ gũkorũo hĩndĩ ĩrĩa andũ makaariũkio, matikahikanagia kana kũhika, no magaakorũo matariĩ ta araika arĩa marĩ igũrũ.
31  Ha ũhoro wĩgiĩ kũriũkio kwa arĩa makuĩte-rĩ, kaĩ mũtathomete ũrĩa mwerirũo nĩ Ngai rĩrĩa ooigire ũũ:
32  ‘Niĩ nĩ niĩ Ngai wa Iburahimu na Ngai wa Isaaka na Ngai wa Jakubu’? We ti Ngai wa arĩa makuĩte, no nĩ wa arĩa marĩ muoyo.”
33  Kĩrĩndĩ kĩaigua ũguo, gĩkĩgegio nĩ ũrutani wake.
34  Thutha wa Afarisai kũigua atĩ nĩ aatooretie Asadukai na mĩario, magĩthiĩ kũrĩ we marĩ gĩkundi kĩmwe.
35  Na mũndũ ũmwe gatagatĩ-inĩ kao woĩ Watho wega akĩmũũria ũũ nĩguo amũgerie:
36  “Mũrutani, rĩathani rĩrĩa inene mũno thĩinĩ wa Watho nĩ rĩrĩkũ?”
37  Akĩmũcokeria atĩrĩ: “‘No mũhaka wende Jehova Ngai waku na ngoro yaku yothe na muoyo waku wothe na meciria maku mothe.’
38  Rĩu nĩrĩo rĩathani rĩrĩa inene mũno na rĩa mbere.
39  Rĩa kerĩ rĩtariĩ o ta rĩu, na nĩrĩo rĩrĩ: ‘No mũhaka wende mũndũ ũrĩa mũriganĩtie nake o ta ũrĩa wĩyendete wee mwene.’
40  Watho wothe hamwe na ciugo cia Anabii ciĩhocetie harĩ maathani macio merĩ.”
41  Na rĩrĩ, hĩndĩ ĩyo Afarisai moonganĩte hamwe-rĩ, Jesu akĩmoria atĩrĩ:
42  “Mũgwĩciria atĩa ũhoro-inĩ wĩgiĩ Kristo? Nĩ mũrũ wa ũ?” Nao makĩmũcokeria: “Nĩ wa Daudi.”
43  Nake akĩmoria: “Na nĩ kĩĩ gĩatũmire Daudi atongoretio nĩ roho amwĩte Mwathani, akoiga,
44  ‘Jehova nĩ eerire Mwathani wakwa ũũ: “Ikara thĩ guoko-inĩ gwakwa kwa ũrĩo nginya rĩrĩa ngaaiga thũ ciaku rungu rwa magũrũ maku”’?
45  Angĩkorũo Daudi amwĩtĩte Mwathani-rĩ, akĩrĩ mũrũ wake atĩa?”
46  Na gũtirĩ mũndũ wahotire kũmũcokeria ũndũ, o na gũtirĩ wageririe kũmũũria kĩũria rĩngĩ kuuma mũthenya ũcio.
6  “Mwĩmenyagĩrĩrei mũtigekage maũndũ ma ũthingu rĩrĩa mũrĩ mbere ya andũ nĩguo muonwo nĩo; tondũ mũngĩka ũguo, gũtirĩ kĩrathimo mũngĩona kuuma kũrĩ Ithe wanyu wa igũrũ.
2  Kwoguo-rĩ, rĩrĩa ũkũheana iheo cia tha, ndũkahuuhage coro mbere yaku ta ũrĩa andũ arĩa hinga mekaga thunagogi-inĩ na njĩra-inĩ nĩguo magoocagwo nĩ andũ. Ngũmwĩra atĩrĩ o ma, nĩ marĩkĩtie kwamũkĩra kĩheo kĩao gĩothe.
3  No wee-rĩ, hĩndĩ ĩrĩa ũkũheana iheo cia tha, ndũkarekage guoko gwaku kwa ũmotho kũmenye ũrĩa guoko gwaku kwa ũrĩo kũreka,
4  nĩguo iheo ciaku cia tha ikoragwo irĩ cia hitho-inĩ. Nake Ithe wanyu ũrĩa wonaga arĩ hitho-inĩ nĩ arĩkũrĩhaga.
5  “Ningĩ rĩrĩa mũkũhoya, mũtigekage ta andũ arĩa hinga, tondũ mendaga kũhoya marũgamĩte thunagogi-inĩ na magomano-inĩ ma njĩra nĩguo monwo nĩ andũ. Ngũmwĩra atĩrĩ o ma, nĩ marĩkĩtie kwamũkĩra kĩheo kĩao gĩothe.
6  No rĩrĩa ũkũhoya, thiaga rumu yaku ya thĩinĩ, na thutha wa kũhinga mũrango, ũkahoya Ithe wanyu ũrĩa ũrĩ hitho-inĩ. Nake Ithe wanyu ũrĩa wonaga arĩ hitho-inĩ nĩ arĩkũrĩhaga.
7  Rĩrĩa ũkũhoya ndũgacokagĩre maũndũ o marĩa marĩa, ta ũrĩa andũ a ndũrĩrĩ mekaga, tondũ meciragia atĩ nĩ mekũiguo nĩ ũndũ wa kũhũthĩra ciugo nyingĩ.
8  Kwoguo mũtigatuĩke tao, tondũ Ithe wanyu nĩ amenyaga maũndũ marĩa mũbataraga o na mũtanamũhoya.
9  “Nĩ ũndũ ũcio, hoyagai na njĩra ĩno: “‘Ithe witũ ũrĩ igũrũ, rĩĩtwa rĩaku nĩ rĩtherio.
10  Ũthamaki waku nĩ ũũke. Wendi waku nĩ wĩkwo gũkũ thĩ o ta kũu igũrũ.
11  Tũhe mũgate witũ wa gũtũigana ũmũthĩ;
12  na ũtũrekere mathiirĩ maitũ, o ta ũrĩa tũrekagĩra arĩa marĩ na mathiirĩ maitũ.
13  Na ndũgatũtware magerio-inĩ, no ũtũhonokagie kuuma harĩ ũrĩa mũũru.’
14  “Tondũ mũngĩohagĩra andũ mehia mao, Ithe wanyu wa igũrũ o nake nĩ arĩmuohagĩra;
15  no angĩkorũo mũtirĩohagĩra andũ mehia mao, o nake Ithe wanyu ndarĩmuohagĩra mehia manyu.
16  “Rĩrĩa mũkwĩhinga kũrĩa-rĩ, tigagai gũtukagia gĩthiithi ta ũrĩa andũ arĩa hinga mekaga, nĩ gũkorũo matukagia ithiithi ciao nĩguo moneke nĩ andũ atĩ nĩ mehingĩte. Ngũmwĩra atĩrĩ o ma, nĩ marĩkĩtie kwamũkĩra kĩheo kĩao gĩothe.
17  No wee hĩndĩ ĩrĩa ũkwĩhinga, wĩhakage maguta mũtwe na ũgethamba ũthiũ,
18  nĩguo wonagwo nĩ Ithe wanyu ũrĩa ũrĩ hitho-inĩ atĩ nĩ wĩhingĩte, no ti andũ. Nake Ithe wanyu ũrĩa wonaga arĩ hitho-inĩ nĩ arĩkũrĩhaga.
19  “Tigai kwĩigĩra mĩthithũ gũkũ thĩ, kũrĩa memenyi na gutu irĩaga na kũrĩa aici mabunjaga makaiya.
20  Ithenya rĩa ũguo, mwĩigĩrei mĩthithũ kũrĩa igũrũ, kũrĩa memenyi na gutu itangĩrĩa, na kũrĩa aici matangĩbunja maiye.
21  Nĩ gũkorũo harĩa mũthithũ waku ũrĩ, hau nĩho ngoro yaku o nayo ĩrĩkoragwo.
22  “Tawa wa mwĩrĩ nĩ riitho. Kwoguo, riitho rĩaku rĩngĩkorũo rĩrĩ irũngĩrĩru, mwĩrĩ waku wothe ũrĩkoragwo ũcangararĩte.
23  No angĩkorũo riitho rĩaku rĩrĩ na ũiru, mwĩrĩ waku wothe ũrĩkoragwo na nduma. Angĩkorũo ũtheri ũrĩa ũrĩ thĩinĩ waku kũna nĩ nduma-rĩ, kaĩ nduma ĩyo nĩ nene-ĩ!
24  “Gũtirĩ mũndũ ũngĩhota gũtungatĩra athani erĩ; nĩ gũkorũo egũthũũra ũmwe na ende ũcio ũngĩ, kana egwatanie na ũmwe na anyarare ũcio ũngĩ. Mũtingĩtungatĩra Ngai na mũtungatĩre Ũtonga.
25  “Nĩ ũndũ ũcio ngũmwĩra ũũ: Tigai gũtangĩkĩra mĩoyo yanyu ũhoro-inĩ wĩgiĩ kĩrĩa mũkũrĩa kana kĩrĩa mũkũnyua, kana gũtangĩkĩra mĩĩrĩ yanyu ũhoro-inĩ wĩgiĩ kĩrĩa mũkwĩhumba. Githĩ muoyo ndũkĩrĩte irio na mwĩrĩ ũgakĩra nguo?
26  Rorai na kinyi nyoni cia rĩera-inĩ; itihandaga mbegũ kana ikagetha kana ikaiga irio makũmbĩ, no Ithe wanyu wa igũrũ nĩ aciheaga gĩa kũrĩa. Githĩ inyuĩ mũtikĩrĩ a bata gũcikĩra?
27  Nũũ gatagatĩ-inĩ kanyu ũngĩhota kuongerera mũkono ũmwe harĩ ũtũũro wake nĩ ũndũ wa gwĩtangĩkĩra?
28  Ningĩ-rĩ, mũtangĩkaga nĩkĩ ũhoro-inĩ wa kwĩhumba? Mwĩrutei na ũrĩa mahũa ma werũ-inĩ ma itoka makũraga; matiĩnogagia, kana makogotha ndigi;
29  no ngũmwĩra atĩrĩ, o na Suleimani na riri wake wothe ndaagemete ta rĩmwe rĩamo.
30  Rĩu-rĩ, angĩkorũo ũguo nĩguo Ngai ahumbaga mĩmera ya werũ-inĩ, ĩrĩa ĩkoragwo ho ũmũthĩ na rũciũ ĩgaikio riiko-rĩ, githĩ inyuĩ ndarĩkĩmũhumbaga o na makĩria, inyuĩ mũrĩ na wĩtĩkio mũnini?
31  Nĩ ũndũ ũcio mũtikanatangĩke mũkiugaga atĩrĩ, ‘Tũkũrĩa kĩĩ?’ kana, ‘Tũkũnyua kĩĩ?’ kana, ‘Tũkwĩhumba kĩĩ?’
32  Tondũ maũndũ macio mothe nĩmo ndũrĩrĩ ithingataga na kĩyo. Ithe wanyu wa igũrũ nĩ oĩ atĩ nĩ mũbataraga maũndũ macio mothe.
33  “Nĩ ũndũ ũcio-rĩ, caragiai Ũthamaki wa Ngai mbere na ũthingu wake, namo maũndũ macio mangĩ mothe nĩ mũrĩongagĩrĩrũo.
34  Kwoguo mũtikanatangĩke nĩ ũndũ wa rũciũ, tondũ rũciũ nĩ rũgaakorũo na mĩtangĩko yaruo rwene. O mũthenya ũkoragwo na mathĩna maguo ma kũigana.
21  Rĩrĩa maakuhĩrĩirie Jerusalemu na magĩkinya Bethifage Kĩrĩma-inĩ kĩa Mĩtamaiyũ, Jesu agĩtũma arutwo erĩ,
2  akĩmeera atĩrĩ: “Thiĩi gĩcagi-inĩ kĩĩrĩa mũrona, na mwakinya o ũguo nĩ mũkuona ndigiri njohe ĩrĩ na njaũ yayo. Mũciohore mũndehere.
3  Mũndũ angĩmũũria ũndũ, mũmwĩre atĩrĩ, ‘Mwathani nĩ aracibatara.’ Na o hĩndĩ ĩyo nĩ egũcirekereria.”
4  Ũndũ ũcio wekĩkire nĩguo ciugo iria ciaaririo nĩ mũnabii ihinge, ũrĩa woigire ũũ:
5  “Ĩrai mwarĩ wa Zayuni ũũ: ‘Atĩrĩrĩ, Mũthamaki waku nĩ aroka kũrĩ wee, nĩ mũhooreri na akuuĩtwo nĩ ndigiri, agagĩkuuo nĩ njaũ ya ndigiri, rũciaro rwa nyamũ ya gũkuua mĩrigo.’”
6  Nĩ ũndũ ũcio arutwo acio magĩthiĩ na magĩka o ta ũrĩa Jesu aameerĩte.
7  Magĩtwara ndigiri ĩyo na njaũ yayo, na magĩciigĩrĩra nguo ciao cia igũrũ, nake agĩciikarĩra.
8  Andũ aingĩ thĩinĩ wa kĩrĩndĩ makĩara nguo ciao cia igũrũ njĩra-inĩ, nao arĩa angĩ maatuaga mathĩgĩ ma mĩtĩ makĩaraga njĩra-inĩ.
9  Makĩria ma ũguo, kĩrĩndĩ kĩrĩa kĩarĩ mbere yake na kĩrĩa kĩamũrũmĩrĩire kĩaanagĩrĩra gĩkiugaga ũũ: “Twahoya ũhonokie Mũrũ wa Daudi! Kũrathimwo nĩ ũrĩa ũroka na rĩĩtwa rĩa Jehova! Twakũhoya ũmũhonokie ũrĩ kũu igũrũ mũno!”
10  Na rĩrĩa aatonyire Jerusalemu, andũ othe a itũũra rĩu makiumũrũrũka, makĩũranagia: “Ũyũ nũũ?”
11  Nakĩo kĩrĩndĩ gĩgĩikara gĩkiugaga atĩrĩ: “Ũyũ nĩ mũnabii Jesu, kuuma Nazarethi ya Galili!”
12  Jesu agĩtonya thĩinĩ wa hekarũ na akĩrutũrũra arĩa othe meendagia na makagũra indo thĩinĩ wa hekarũ, na akĩng’aũrania metha cia arĩa maakũũranagia mbeca, na itĩ cia arĩa meendagia ndutura.
13  Na akĩmeera: “Nĩ kwandĩke atĩrĩ, ‘Nyũmba yakwa ĩgeetagwo nyũmba ya mahoya,’ no inyuĩ mũramĩtua ngurunga ya atunyani.”
14  Ningĩ andũ arĩa maarĩ atumumu na arĩa maathuaga magĩũka kũrĩ we hekarũ-inĩ, nake akĩmahonia.
15  Rĩrĩa anene a athĩnjĩri-Ngai na andĩki-watho moonire maũndũ ma magegania marĩa eekaga, na tũhĩĩ tũrĩa twaanagĩrĩra thĩinĩ wa hekarũ tũkiugaga atĩrĩ, “Twahoya ũhonokie Mũrũ wa Daudi!” makĩrakara
16  makĩmũũria atĩrĩ: “Hihi nĩ ũraigua ũrĩa aya maroiga?” Nake Jesu akĩmacokeria ũũ: “Ĩĩ nĩ ndĩraigua. Kaĩ mũtathomete ũũ: ‘Kuuma tũnua-inĩ twa ciana na tũkenge, nĩ ũtũmĩte hoime rũgooco’?”
17  Agĩcoka akĩmatiga akiuma itũũra rĩu agĩthiĩ Bethania, akĩraara kuo.
18  Na rĩrĩa aacokaga itũũra-inĩ rĩu rũcinĩ tene, akĩigua ahũtiĩ.
19  Akĩona mũkũyũ mũkĩra-inĩ wa njĩra na agĩthiĩ harĩ guo, no gũtirĩ kĩndũ oonire tiga o mathangũ matheri, akĩwĩra atĩrĩ: “Kuuma rĩu ndũkaagĩa matunda rĩngĩ.” Naguo mũkũyũ ũcio ũkĩũma o hĩndĩ ĩyo.
20  Na rĩrĩa arutwo moonire ũguo makĩgega, makĩũria: “Kũngĩhoteka atĩa mũkũyũ ũyũ ũũme o rĩmwe?”
21  Jesu akĩmacokeria ũũ: “Ngũmwĩra atĩrĩ na ma, mũngĩkorũo na wĩtĩkio na mwage nganja, to ũguo ndĩrekire mũkũyũ ũcio mũrĩhotaga gwĩka, ĩndĩ o na mũngĩra kĩrĩma gĩkĩ ‘Uma haha ũthiĩ ũgwe iria-inĩ,’ noguo kũngĩkĩka.
22  Na maũndũ marĩa mothe mũrĩhoyaga mũrĩ na wĩtĩkio, nĩ mũrĩheagwo.”
23  Thutha wa gũthiĩ hekarũ-inĩ, anene a athĩnjĩri-Ngai na athuri a kĩrĩndĩ magĩthiĩ kũrĩ we akĩrutana makĩmũũria atĩrĩ: “Wĩkaga maũndũ maya na wathani ũrĩkũ? Na nũũ ũkũheete wathani ũyũ?”
24  Nake Jesu akĩmacokeria ũũ: “O na niĩ nĩ ngũmũũria ũndũ ũmwe. Na mwanjokeria, o na niĩ nĩ ngũmwĩra njĩkaga maũndũ maya na wathani ũrĩkũ:
25  Ũbatithio wa Johana woimĩte kũ? Hihi woimĩte igũrũ kana woimĩte kũrĩ andũ?” No makĩambĩrĩria kwĩrana ũũ: “Tũngiuga atĩrĩ, ‘Woimĩte igũrũ,’ egũtũũria, ‘Mwakĩagire kũmwĩtĩkia nĩkĩ?’
26  No tũngiuga, ‘Woimĩte kũrĩ andũ,’ nĩ tũgwĩtigĩra kĩrĩndĩ, nĩ gũkorũo andũ othe metĩkĩtie atĩ Johana aarĩ mũnabii.”
27  Nĩ ũndũ ũcio magĩcokeria Jesu atĩrĩ: “Tũtiũĩ.” Nake akĩmeera ũũ: “O na niĩ ndikũmwĩra njĩkaga maũndũ maya na wathani ũrĩkũ.
28  “Mũkuona atĩa? Harĩ mũndũ warĩ na ariũ erĩ. Agĩthiĩ harĩ wa mbere, akĩmwĩra atĩrĩ, ‘Mũrũ wakwa, thiĩ ũkarute wĩra mũgũnda-inĩ wa mĩthabibũ ũmũthĩ.’
29  Nake akĩmũcokeria akĩmwĩra, ‘Ndigũthiĩ,’ no thutha-inĩ akĩĩrira na agĩthiĩ.
30  Agĩthiĩ harĩ wa kerĩ, akĩmwĩra o taguo. Ũcio akĩmũcokeria atĩrĩ, ‘Nĩ ngũthiĩ Baba,’ no ndaathiire.
31  Nĩ ũrĩkũ wekire wendi wa ithe?” Makiuga: “Nĩ ũcio wa mbere.” Jesu akĩmeera ũũ: “Ngũmwĩra o ma atĩ etia a mbeca cia igooti na ahũũri maraya magaatonya Ũthamaki-inĩ wa Ngai mbere yanyu.
32  Tondũ Johana ookire kũrĩ inyuĩ na njĩra ya ũthingu, no mũtiamwĩtĩkirie. Ĩndĩ etia a mbeca cia igooti na ahũũri maraya nĩ maamwĩtĩkirie, na o na thutha wa kuona ũguo, mũtiigana kwĩrira mũmwĩtĩkie.
33  “Thikĩrĩriai ngerekano ĩngĩ: Kwarĩ mũndũ warĩ mwene mũgũnda, ũrĩa wahandire mĩthabibũ mũgũnda-inĩ, akĩũirigĩra na akĩenja kĩhihĩro kĩa ndibei thĩinĩ waguo na agĩaka nyũmba ndaya na igũrũ; agĩcoka akĩũkomborithia arĩmi, na agĩthiĩ bũrũri wa kũraya.
34  Hĩndĩ ya kũgetha thabibũ yakinya, agĩtũma ngombo ciake kũrĩ arĩmi acio ikagĩĩre maciaro make.
35  No arĩmi acio makĩnyita ngombo ciake, makĩhũũra ĩmwe, makĩũraga ĩngĩ, na makĩhũũra ĩngĩ na mahiga.
36  Agĩcoka agĩtũma ngombo ingĩ, nyingĩ gũkĩra cia mbere, nao magĩciĩka o ũguo.
37  Mũthia-inĩ akĩmatũmĩra mũrũwe, akiuga atĩrĩ, ‘Nĩ mekũhe mũrũ wakwa gĩtĩo.’
38  No rĩrĩa arĩmi acio moonire mũrũwe, makĩĩrana atĩrĩ, ‘Ũyũ nĩwe mũgai. Nĩ tũmũũragei na twĩyoere igai rĩake!’
39  Kwoguo makĩmũnyita na makĩmũikia nja ya mũgũnda ũcio wa mĩthabibũ na makĩmũũraga.
40  Gũkĩrĩ ũguo-rĩ, rĩrĩa mwene mũgũnda ũcio wa mĩthabibũ agooka-rĩ, ageeka arĩmi acio atĩa?”
41  Makĩmwĩra atĩrĩ: “Akaamaniina biũ tondũ nĩ oru, na akomborithie arĩmi angĩ mũgũnda ũcio, arĩa marĩmũheaga maciaro hĩndĩ ĩrĩa yagĩrĩire.”
42  Jesu akĩmoria atĩrĩ: “Kaĩ mũtarĩ mwathoma thĩinĩ wa Maandĩko atĩ, ‘Ihiga rĩrĩa aaki maaregire, nĩrĩo rĩtuĩkĩte ihiga rĩrĩa inene rĩa kona. Ũndũ ũcio uumĩte kũrĩ Jehova, na nĩ wa magegania maitho-inĩ maitũ’?
43  Nĩkĩo ngũmwĩra atĩrĩ, Ũthamaki wa Ngai nĩ ũkweherio kũrĩ inyuĩ na ũheo rũrĩrĩ rũrĩkoragwo na maciaro.
44  Ningĩ, mũndũ ũrĩa ũkaagwĩra ihiga rĩu nĩ akaahehenjwo. Nake ũrĩa wothe ũkaagwĩrũo nĩrĩo, nĩ rĩkaamũmemenda.”
45  Rĩrĩa anene a athĩnjĩri-Ngai na Afarisai maaiguire ngerekano ciake, makĩmenya atĩ aaragia igũrũ rĩao.
46  O na gũtuĩka nĩ meendaga kũmũnyita, nĩ meetigagĩra kĩrĩndĩ tondũ gĩetĩkĩtie atĩ aarĩ mũnabii.
25  “Ningĩ Ũthamaki wa igũrũ no ũhaananio na airĩtu ikũmi arĩa mooire matawa mao magĩthiĩ gũtũnga mũhikania.
2  Atano maarĩ akĩgu, nao atano maarĩ ogĩ.
3  Nĩ gũkorũo acio akĩgu maakuuire matawa mao no matiakuuire maguta,
4  no acio ogĩ magĩkuua maguta ndigithũ-inĩ ciao o hamwe na matawa mao.
5  Na tondũ mũhikania nĩ aaikarire, othe magĩcũnga na magĩkoma.
6  Na ũtukũ gatagatĩ-rĩ, gũkĩanĩrĩrũo ũũ: ‘Mũhikania nĩ mũũku! Thiĩi mũkamũtũnge.’
7  Nao airĩtu acio othe magĩũkĩra na makĩhaarĩria matawa mao.
8  Acio akĩgu makĩra arĩa maarĩ ogĩ atĩrĩ, ‘Tũgaĩrei maguta manyu, nĩ ũndũ matawa maitũ marĩ hakuhĩ kũhora.’
9  Acio maarĩ ogĩ makĩmacokeria ũũ: ‘No mage gũtũigana ithuothe. Kwoguo inyuĩ thiĩi kũrĩ arĩa mendagia maguta mwĩgũrĩre manyu.’
10  Na rĩrĩa maathiire kũgũra maguta, mũhikania agĩkinya. Nao airĩtu acio meehaarĩirie makĩingĩra hamwe nake iruga-inĩ rĩa ũhiki, na mũrango ũkĩhingwo.
11  Thutha ũcio, airĩtu acio angĩ magĩũka, makiuga atĩrĩ, ‘Mũnene, Mũnene, tũhingũrĩre!’
12  Nake akĩmacokeria akĩmeera, ‘Ngũmwĩra o ma atĩrĩ, niĩ ndimũĩ.’
13  “Nĩ ũndũ ũcio, ikaragai mwĩhũgĩte, nĩ gũkorũo mũtiũĩ mũthenya kana thaa.
14  “Nĩ gũkorũo nĩ ta ũrĩa mũndũ ũmwe weendaga gũthiĩ bũrũri wa kũraya eetire ngombo ciake agĩciĩhokera indo ciake.
15  Akĩnengera ĩmwe taranda ithano, ĩngĩ igĩrĩ, na ĩngĩ ĩmwe, o ngombo kũringana na ũhoti wayo, agĩcoka agĩthiĩ bũrũri wa kũraya.
16  O hĩndĩ ĩyo ĩrĩa yaneirũo taranda ithano ĩgĩthiĩ na ĩkĩonjorithia nacio na ĩgĩthũkũma ingĩ ithano.
17  Nayo ĩrĩa yanengerirũo igĩrĩ ĩgĩka o taguo, ĩgĩthũkũma ingĩ igĩrĩ.
18  No ngombo ĩrĩa yanengerirũo taranda ĩmwe tu ĩgĩthiĩ ĩkĩenja irima na ĩgĩthika mbeca icio cia mwathi wayo.
19  “Thutha wa ihinda iraya, mwathi wa ngombo icio agĩcoka na agĩtara mathabu nacio.
20  Nĩ ũndũ ũcio ĩrĩa yanetwo taranda ithano ĩgĩũka na ĩkĩrehe taranda ingĩ ithano, ĩkiuga, ‘Mwathi wakwa, wanjĩhokeire taranda ithano; ta rora, nĩ thũkũmĩte ingĩ ithano.’
21  Mwathi wayo akĩmĩra atĩrĩ: ‘Nĩ wĩkĩte wega ngombo ĩno njega na njĩhokeku! Ũrarĩ mwĩhokeku maũndũ-inĩ manini. Nĩ ngũkwĩhokera maũndũ maingĩ. Ingĩra gĩkeno-inĩ kĩa mwathi waku.’
22  Nayo ĩrĩa yanetwo taranda igĩrĩ ĩgĩũka ĩkiuga, ‘Mwathi wakwa, wanjĩhokeire taranda igĩrĩ; ta rora, nĩ thũkũmĩte ingĩ igĩrĩ.’
23  Mwathi wayo akĩmĩra atĩrĩ, ‘Nĩ wĩkĩte wega ngombo ĩno njega na njĩhokeku! Ũrarĩ mwĩhokeku maũndũ-inĩ manini. Nĩ ngũkwĩhokera maũndũ maingĩ. Ingĩra gĩkeno-inĩ kĩa mwathi waku.’
24  “Mũthia-inĩ ngombo ĩrĩa yanetwo taranda ĩmwe ĩgĩũka ĩkiuga: ‘Mwathi wakwa, nĩ ndoĩ atĩ ũrĩ mũndũ mũhinyanĩrĩria, ũgethaga kũrĩa ũtahandĩte na ũgacokanĩrĩria kĩrĩa ũtahuuhĩte.
25  Nĩ ũndũ ũcio ngĩĩtigĩra na ngĩthiĩ ngĩthika taranda yaku. Rĩu ke kĩrĩa gĩ gĩaku.’
26  Mwathi wayo akĩmĩcokeria atĩrĩ: ‘Ngombo ĩno njũru na ngũũta, nĩ woĩ atĩ ngethaga kũrĩa itahandĩte na ngacokanĩrĩria kĩrĩa itahuuhĩte, githĩ tiguo?
27  Ũngĩaigire mbeca ciakwa bengi, nĩguo ndacoka neyo mbeca ciakwa hamwe na maciaro ma cio.
28  “‘Nĩ ũndũ ũcio-rĩ, mũtunyei taranda ĩyo mũnengere ũrĩa ũrĩ na taranda ikũmi.
29  Tondũ mũndũ o wothe ũrĩa ũrĩ na kĩndũ, nĩ akoongererũo, na agĩe na ũingĩ. No ũrĩa ũtarĩ, o na kĩrĩa arĩ nakĩo nĩ agaatunywo.
30  Na mũikie ngombo ĩno ĩtarĩ kĩene nja nduma-inĩ. Kũu nĩkuo ĩkũrĩrĩra na ĩhagaranie magego.’
31  “Rĩrĩa Mũrũ wa mũndũ agooka arĩ na riri wake, na araika othe hamwe nake, nĩ agaaikarĩra gĩtĩ gĩake kĩa ũnene kĩrĩ na riri.
32  Ndũrĩrĩ ciothe nĩ igaacokanĩrĩrio mbere yake, nake nĩ akaamũrania andũ, o ta ũrĩa mũrĩithi amũranagia ng’ondu na mbũri.
33  Na nĩ akaaiga ng’ondu guoko-inĩ gwake kwa ũrĩo, nacio mbũri aciige guoko-inĩ kwa ũmotho.
34  “Hĩndĩ ĩyo Mũthamaki nĩ akeera acio marĩ guoko-inĩ gwake kwa ũrĩo atĩrĩ: ‘Ũkai inyuĩ mũrathimĩtwo nĩ Awa, gayai Ũthamaki ũrĩa wahaarĩirio nĩ ũndũ wanyu kuuma kĩambĩrĩria gĩa thĩ.
35  Nĩ ũndũ ndarĩ mũhũtu na mũkĩhe gĩa kũrĩa; ndarĩ mũnyotu na mũkĩhe gĩa kũnyua. Ndarĩ mũgeni na mũkĩnyita ũgeni;
36  ndarĩ njaga na mũkĩhumba nguo. Ndarĩ mũrwaru na mũkĩndumberia. Ndarĩ njera na mũgĩũka kũndora.’
37  Nao acio athingu nĩ makaamũũria atĩrĩ: ‘Mwathani, nĩ rĩ twakuonire ũrĩ mũhũtu na tũgĩkũhe gĩa kũrĩa, kana ũrĩ mũnyotu na tũgĩkũhe gĩa kũnyua?
38  Nĩ rĩ twakuonire ũrĩ mũgeni na tũgĩkũnyita ũgeni, kana ũrĩ njaga na tũgĩkũhumba nguo?
39  Nĩ rĩ twakuonire ũrĩ mũrwaru kana ũrĩ njera na tũgĩũka gũkũrora?’
40  Nake Mũthamaki nĩ akaamacokeria ameere, ‘Ngũmwĩra atĩrĩ o ma, o ta ũrĩa mwekire ũmwe wa ariũ aya anyinyi a Awa, nĩ niĩ mwekire ũguo.’
41  “Ningĩ agaacoka ere acio marĩ mwena wake wa ũmotho atĩrĩ: ‘Njehererai inyuĩ andũ aya arume, thiĩi mwaki-inĩ wa tene na tene ũrĩa ũhaarĩrĩirio Mũcukani na araika ake.
42  Nĩ ũndũ ndarĩ mũhũtu, no mũtiaheire gĩa kũrĩa, na ndarĩ mũnyotu, no mũtiaheire gĩa kũnyua.
43  Ndarĩ mũgeni no mũtianyitire ũgeni; ndarĩ njaga no mũtiahumbire nguo; ndarĩ mũrwaru na ngĩikio njera, no mũtiokire kũndora.’
44  Na hĩndĩ ĩyo o nao nĩ makaamũcokeria mamũũrie atĩrĩ: ‘Mwathani, nĩ rĩ twakuonire ũrĩ mũhũtu kana ũrĩ mũnyotu kana ũrĩ mũgeni kana ũrĩ njaga kana ũrĩ mũrwaru kana ũrĩ njera na tũkĩaga gũgũtungata?’
45  Nake nĩ akaamacokeria ameere, ‘Ngũmwĩra atĩrĩ o ma, tondũ mũtiatungatire o na ũmwe wa ariũ aya anyinyi a Awa, nĩ niĩ mũtaatungatire.’
46  Nao nĩ makeeherio tene na tene, no arĩa athingu maheo muoyo wa tene na tene.”
13  Mũthenya ũcio Jesu akiuma nyũmba na agĩthiĩ agĩikara thĩ hakuhĩ na iria.
2  Na kĩrĩndĩ kĩnene gĩgĩũka harĩ we, ũndũ ũrĩa watũmire ahaice gatarũ na agĩikara thĩ, nakĩo kĩrĩndĩ gĩothe kĩarũgamĩte rũteere-inĩ rwa iria.
3  Agĩcoka akĩmeera maũndũ maingĩ na njĩra ya ngerekano, akiuga ũũ: “Atĩrĩrĩ, mũhuri ũmwe nĩ aathiire kũhura mbeũ.
4  Na rĩrĩa aahuraga, mbeũ imwe ikĩgwa mũkĩra-inĩ wa njĩra, na nyoni igĩũka igĩcirĩa.
5  Ingĩ ikĩgwa kũndũ kũrĩ mahiga, kũrĩa gũtaarĩ na tĩri mũingĩ, na ikĩmera narua tondũ tĩri ũcio ndwarĩ mũriku.
6  No rĩrĩa riũa rĩaarire, ikĩhĩa na ikĩũma tondũ itiarĩ na mĩri.
7  Ingĩ ikĩgwa mĩigua-inĩ, nayo mĩigua ĩyo ĩkĩneneha ĩgĩcihatĩka.
8  Nacio ingĩ ikĩgwa tĩri-inĩ ũrĩa mwega, na ikĩambĩrĩria kũruta maciaro, ĩmwe maita 100 makĩria, ĩngĩ maita 60, nayo ĩngĩ maita 30.
9  Ũrĩa ũrĩ matũ nĩ aigue.”
10  Nĩ ũndũ ũcio arutwo ake magĩũka kũrĩ we makĩmũũria atĩrĩ: “Nĩ kĩĩ gĩtũmaga ũhũthĩre ngerekano ũkĩaria nao?”
11  Akĩmacokeria ũũ: “Inyuĩ nĩ mwĩtĩkĩrĩtio gũtaũkĩrũo nĩ hitho theru ciĩgiĩ Ũthamaki wa Ngai, no o matiĩtĩkĩrĩtio.
12  Tondũ mũndũ o wothe ũrĩ na kĩndũ, nĩ akoongererũo makĩria, na aiyũrĩrĩrio; ĩndĩ ũrĩa wothe ũtarĩ, o na kĩrĩa arĩ nakĩo nĩ agaatunywo.
13  Nĩkĩo hũthagĩra ngerekano ngĩaria nao; tondũ maroraga no mationaga, magathikĩrĩria no matiguaga, o na matitaũkagĩrũo nĩ maũndũ macio.
14  Na ũrathi wa Isaia nĩ ũrahinga harĩ o. Ũrathi ũcio uugaga ũũ: ‘Kũigua nĩ mũkaaigua, no mũtitaũkĩrũo, na kũrora nĩ mũkaarora no mũtione.
15  Nĩ gũkorũo andũ aya nĩ momĩtie ngoro ciao, kũigua nĩ maiguaga no makaga kuoya ikinya, na makahinga maitho mao, nĩguo matikanone na maitho mao na matikanaigue na matũ mao mataũkĩrũo ngoro-inĩ ciao na magarũrũke, na niĩ ndĩmahonie.’
16  “No rĩrĩ, gũkena nĩ maitho manyu tondũ nĩ monaga, na matũ manyu tondũ nĩ maiguaga.
17  Nĩ ũndũ ngũmwĩra atĩrĩ na ma, anabii na andũ aingĩ athingu nĩ meeriragĩria kuona maũndũ marĩa inyuĩ mũrona no matiamonire, na kũigua maũndũ marĩa mũraigua no matiamaiguire.
18  “Rĩu gĩthikĩrĩriei ngerekano ya mũndũ ũrĩa wahurire mbeũ.
19  Mũndũ o wothe angĩigua kiugo kĩa Ũthamaki na age gũtaũkĩrũo nĩkĩo, ũrĩa mũũru okaga akamũtunya kĩrĩa kĩhurĩtwo ngoro-inĩ yake; ũcio nĩwe mbeũ ĩrĩa yahurirũo mũkĩra-inĩ wa njĩra.
20  Nayo ĩrĩa yahurirũo kũndũ kũrĩ na mahiga, nĩ mũndũ ũrĩa ũiguaga kiugo na agagĩtĩkĩra o na ihenya akenete.
21  Ĩndĩ, ndakoragwo na mĩri no athiaga na mbere kwa ihinda, na thĩna woka kana anyarirũo nĩ ũndũ wa kiugo kĩu, o rĩmwe akahĩngĩka.
22  Nayo ĩrĩa yahurirũo mĩigua-inĩ, nĩ mũndũ ũrĩa ũiguaga kiugo, no mĩtangĩko ya mũtabarĩre ũyũ wa maũndũ na hinya wa maheeni wa ũtonga ikahatĩka kiugo kĩu, nakĩo gĩkaga maciaro.
23  Nayo ĩrĩa yahurirũo tĩri-inĩ mwega, nĩ mũndũ ũrĩa ũiguaga kiugo na agataũkĩrũo nĩkĩo, ũrĩa kũna ũciaraga maciaro, ũmwe maita 100 makĩria, ũngĩ 60, na ũngĩ 30.”
24  Agĩcoka akĩmahe ngerekano ĩngĩ, akiuga: “Ũthamaki wa igũrũ no ũhaananio na mũndũ wahurire mbeũ njega mũgũnda-inĩ wake.
25  Rĩrĩa andũ maarĩ toro, thũ yake ĩgĩũka na ĩkĩhura itindiĩ kũu ngano-inĩ na ĩgĩthiĩ.
26  Rĩrĩa ngano ĩyo yamerire na ĩgĩciara maciaro, itindiĩ o narĩo rĩkĩambĩrĩria kuoneka.
27  Nĩ ũndũ ũcio ngombo ciake igĩthiĩ kũrĩ we ikĩmũũria atĩrĩ, ‘Mwathi witũ, githĩ ndwahurire mbeũ njega mũgũnda-inĩ waku? Gũthiĩte atĩa gũgakorũo na itindiĩ?’
28  Agĩcicokeria ũũ, ‘Nĩ mũndũ ũrĩ ũthũ na niĩ wĩkĩte ũguo.’ Nacio ngombo icio ikĩmũũria atĩrĩ, ‘Nĩ ũkwenda tũthiĩ tũkamunye itindiĩ rĩu?’
29  Agĩciĩra, ‘Aca; nĩguo mũkĩmunya itindiĩ mũtikarĩmunyanĩrie na ngano.
30  Rekei ikũranĩre o nginya hĩndĩ ya magetha, na ihinda rĩa magetha rĩakinya-rĩ, nĩ ngeera agethi ũũ: Ambai mũmunye itindiĩ rĩu na mũrĩohe itĩa nĩguo rĩcinwo; mũcoke mũcokanĩrĩrie ngano thĩinĩ wa ikũmbĩ rĩakwa.’”
31  Agĩcoka akĩmahe ngerekano ĩngĩ, akĩmeera ũũ: “Ũthamaki wa igũrũ ũtariĩ ta mbegũ ya karatarĩ, ĩrĩa mũndũ ũmwe ooire akĩhanda mũgũnda wake.
32  Ĩyo nĩyo mbegũ ĩrĩa nini biũ gũkĩra mbegũ iria ingĩ ciothe, no rĩrĩa yakũra, ĩnenehaga gũkĩra mĩmera ĩrĩa ĩngĩ ya mũgũnda na ĩgatuĩka mũtĩ, nginya nyoni cia rĩera-inĩ igoka ikona handũ ha gũikara honge-inĩ ciaguo.”
33  Akĩmahe ngerekano ĩngĩ: “Ũthamaki wa igũrũ ũtariĩ ta ndawa ya kũimbia, ĩrĩa mũtumia ũmwe ooire na agĩtukania na mũtu ithimi ithatũ nene nginya mũtu ũcio wothe ũkĩimba.”
34  Jesu aaragĩria kĩrĩndĩ maũndũ macio mothe na njĩra ya ngerekano. Gũtirĩ hĩndĩ aaragia nao hatarĩ ngerekano,
35  nĩguo ahingie ũhoro ũrĩa waaririo kũgerera mũnabii ũrĩa woigire: “Nĩ ngũtumũra kanua gakwa njarie na ngerekano; nĩ ngũmenyithania maũndũ marĩa makoretwo marĩ mahithe kuuma o kĩambĩrĩria.”
36  Ningĩ thutha wa kwĩra kĩrĩndĩ gĩthiĩ, akĩingĩra nyũmba. Na arutwo ake magĩthiĩ kũrĩ we makĩmwĩra atĩrĩ: “Tũtaarĩrie ngerekano ĩyo ya itindiĩ rĩu rĩarĩ mũgũnda-inĩ.”
37  Akĩmacokeria akĩmeera: “Mũhuri wa mbeũ ĩrĩa njega nĩ Mũrũ wa mũndũ;
38  mũgũnda nĩ thĩ. Nayo mbeũ ĩrĩa njega, nĩ ariũ a Ũthamaki, no itindiĩ nĩ ariũ a ũrĩa mũũru,
39  nayo thũ ĩrĩa yahurire itindiĩ nĩ Mũcukani. Magetha nĩ ithirĩro rĩa mũtabarĩre wa maũndũ, nao agethi nĩ araika.
40  Nĩ ũndũ ũcio, o ta ũrĩa itindiĩ rĩmunyagwo na rĩgacinwo na mwaki-rĩ, noguo gũkaahaana hĩndĩ ya ithirĩro rĩa mũtabarĩre wa maũndũ.
41  Mũrũ wa mũndũ nĩ agaatũma araika ake, nao nĩ magaacokanĩrĩria kĩrĩa gĩothe kĩhĩngithagia andũ na andũ arĩa mekaga maũndũ ma uuni-watho, mameherie Ũthamaki-inĩ wake,
42  na mamaikie thĩinĩ wa mwaki mũnene. Kũu nĩkuo makaarĩragĩra na makahagarania magego.
43  Hĩndĩ ĩyo arĩa athingu magaacangarara o ta riũa Ũthamaki-inĩ wa Ithe wao. Ũrĩa ũrĩ matũ nĩ aigue.
44  “Ũthamaki wa igũrũ ũtariĩ ta mũthithũ wahithĩtwo mũgũnda-inĩ, ũrĩa mũndũ ũmwe oonire na agĩcoka akĩũhitha; na nĩ ũndũ wa gĩkeno kĩrĩa aarĩ nakĩo, agĩthiĩ akĩendia indo ciake ciothe na akĩgũra mũgũnda ũcio.
45  “Ningĩ Ũthamaki wa igũrũ ũtariĩ ta mũhũũri biacara wagendaga agĩcaria ruru njega.
46  Rĩrĩa oonire ruru ĩmwe ya goro, agĩthiĩ na akĩendia indo ciothe iria aarĩ nacio na ihenya na akĩmĩgũra.
47  “Ningĩ Ũthamaki wa igũrũ ũtariĩ ta neti ya gũtega ĩrĩa yaikirio thĩinĩ wa iria ĩkĩnyita thamaki cia mĩthemba yothe.
48  Rĩrĩa yaiyũrire, ategi makĩmĩgucia nginya rũteere-inĩ rwa iria, na maikara thĩ magĩthuura iria njega magĩciikia ikabu-inĩ, no iria itaarĩ njega magĩte.
49  Ũguo nĩguo gũkaahaana hĩndĩ ya ithirĩro rĩa mũtabarĩre wa maũndũ. Araika nĩ magaathiĩ na maamũranie arĩa aganu kuuma kũrĩ arĩa athingu
50  na mamaikie thĩinĩ wa mwaki ũrĩa mũnene. Kũu nĩkuo makaarĩragĩra na makahagarania magego.
51  Agĩcoka akĩmoria atĩrĩ: “Hihi nĩ mwataũkĩrũo nĩ maũndũ macio mothe?” Makĩmwĩra: “Ĩĩ.”
52  Nake akĩmeera ũũ: “Angĩkorũo nĩ mwataũkĩrũo-rĩ, mũrutani o wothe wa andũ angĩrutwo ũhoro wa Ũthamaki wa igũrũ, atariĩ ta mũndũ mwene nyũmba, ũrĩa ũrutaga indo iria njerũ na iria ngũrũ kuuma mũthithũ-inĩ wake.”
53  Rĩrĩa Jesu aarĩkirie kũheana ngerekano icio, akiuma kũu agĩthiĩ.
54  Thutha wa gũkinya itũũra rĩa kwao, akĩambĩrĩria kũruta andũ ũhoro thunagogi-inĩ yao, nao makĩgega na makĩũria atĩrĩ: “Mũndũ ũyũ arutĩte kũ ũũgĩ ũyũ na ũhoti wa gwĩka mawĩko maya ma hinya?
55  Githĩ ũyũ ti mũrũ wa bundi ũrĩa wa mbaũ? Githĩ nyina ndetagwo Mariamu, na ariũ a nyina nĩ Jakubu na Jusufu na Simoni na Judasi?
56  Nao aarĩ a nyina githĩ othe matiikaraga o gũkũ hamwe na ithuĩ? Gũkĩrĩ ũguo-rĩ, mũndũ ũyũ arutĩte kũ maũndũ maya mothe?”
57  Kwoguo makĩambĩrĩria kũhĩngĩka nĩ ũndũ wake. No Jesu akĩmeera atĩrĩ: “Mũnabii ndaimagwo gĩtĩo tiga o itũũra-inĩ rĩa kwao na gwake mũciĩ.”
58  Na ndeekire mawĩko maingĩ ma hinya kũu nĩ ũndũ wao kwaga wĩtĩkio.
14  Hĩndĩ ĩyo, Herode mũtongoria wa gĩcigo kĩu, akĩigua ũhoro wĩgiĩ Jesu
2  na akĩra ndungata ciake ũũ: “Ũcio nĩ Johana Mũbatithania. Nĩ ariũkĩtio kuuma kũrĩ arĩa akuũ, na nĩkĩo arahota gwĩka mawĩko macio ma hinya.”
3  Herode nĩ aakoretwo anyitĩte Johana na akamũikia njera tondũ wa Herodia mũtumia wa Filipu mũrũ wa ithe.
4  Nĩ gũkorũo Johana nĩ aamwĩraga ũũ: “Ndwagĩrĩirũo kũmũtua mũtumia waku.”
5  No rĩrĩ, o na gũtuĩka nĩ eendaga kũmũũraga, nĩ eetigagĩra andũ tondũ moonaga arĩ mũnabii.
6  No rĩrĩa maakũngũyagĩra mũthenya wa gũciarũo kwa Herode, mwarĩ wa Herodia agĩthũngũtha mbere ya andũ na agĩkenia Herode mũno
7  nginya Herode akĩĩhĩta kũmũhe kĩrĩa gĩothe angĩamũhoire.
8  Nake thutha wa gũtaarũo nĩ nyina, akĩmwĩra: “Ngwenda ũũhe mũtwe wa Johana Mũbatithania ũigĩrĩirũo thani-inĩ.”
9  O na gũtuĩka mũthamaki nĩ aanyitirũo nĩ kĩeha, agĩathana ũneanwo nĩ ũndũ wa mwĩhĩtwa wake na nĩ ũndũ wa andũ acio maarĩanagĩra nake.
10  Nĩ ũndũ ũcio agĩtũmana na Johana akĩrengwo mũtwe arĩ njera.
11  Mũtwe wake ũkĩrehwo ũrĩ thani-inĩ na ũkĩnengerũo mũirĩtu ũcio, nake akĩũtwarĩra nyina.
12  Thutha-inĩ arutwo ake magĩũka, makĩeheria mwĩrĩ wake, makĩũthika; magĩcoka magĩthiĩ makĩhe Jesu ũhoro ũcio.
13  Rĩrĩa Jesu aaiguire ũguo, akiuma kũu na gatarũ, agĩthiĩ kũndũ gũtaarĩ andũ nĩguo akorũo arĩ wiki. No hĩndĩ ĩrĩa kĩrĩndĩ kĩamenyire ũguo, gĩkĩmũrũmĩrĩra na magũrũ kiumĩte matũũra-inĩ.
14  Rĩrĩa aakinyire rũteere-inĩ rwa iria, akĩona kĩrĩndĩ kĩnene, agĩkĩiguĩra tha, na akĩhonia arĩa maarĩ arwaru.
15  No rĩrĩa gwakinyire hwaĩ-inĩ, arutwo ake magĩthiĩ harĩ we makĩmwĩra ũũ: “Kũndũ gũkũ nĩ werũ-inĩ na mathaa nĩ mathiĩte mũno; ĩra kĩrĩndĩ gĩkĩ kiumagare, nĩguo mathiĩ icagi-inĩ makegũrĩre irio.”
16  No Jesu akĩmeera atĩrĩ: “Matirabatara gũthiĩ, inyuĩ mahei kĩndũ gĩa kũrĩa.”
17  Nao makĩmũcokeria: “Tũtirĩ na kĩndũ haha tiga o mĩgate ĩtano na thamaki igĩrĩ.”
18  Akiuga atĩrĩ: “Cirehei haha ndĩ.”
19  Akĩra kĩrĩndĩ gĩikare thĩ nyeki-inĩ. Agĩcoka akĩoya mĩgate ĩyo ĩtano na thamaki icio igĩrĩ, akĩrora igũrũ akĩhoya kĩrathimo, na thutha wa kwenyũranga mĩgate, akĩnengera arutwo ake, nao makĩgaĩra kĩrĩndĩ.
20  Andũ othe makĩrĩa makĩhũna, na makĩũngania cienyũ iria ciatigarire ikĩiyũra ikabu 12.
21  Na rĩrĩ, arĩa maarĩire maarĩ arũme ta 5,000, o hamwe na atumia na ciana.
22  O rĩo akĩra arutwo ake maingĩre gatarũ maringage mwena ũcio ũngĩ wa iria nake agĩtigwo akiugĩra kĩrĩndĩ ũhoro.
23  Na arĩkia kuugĩra kĩrĩndĩ ũhoro, akĩambata kĩrĩma-inĩ arĩ wiki nĩguo akahoe. Na rĩrĩa gwatukire, aarĩ kũu arĩ o wiki.
24  Hĩndĩ ĩyo gatarũ kaarĩ mita magana maingĩ kuuma thĩ nyũmũ gakĩhũũrũo nĩ makũmbĩ, tondũ rũhuho rwahurutanaga rwerekeire mwena ũrĩa mooimaga.
25  No hĩndĩ ya ituanĩra rĩa kana rĩa ũtukũ, agĩthiĩ kũrĩ o agereire maĩ igũrũ.
26  Rĩrĩa arutwo maamuonire agereire igũrũ rĩa iria, magĩĩtigĩra mũno makiuga ũũ: “Gĩkĩ nĩ kĩoneki kĩa magegania!” Na magĩkaya nĩ guoya.
27  Hĩndĩ o ĩyo Jesu akĩmeera atĩrĩ: “Gĩai na ũmĩrĩru! Nĩ niĩ; mũtigetigĩre.”
28  Nake Petero akĩmũcokeria akĩmwĩra: “Mwathani, angĩkorũo nĩwe, njĩĩra njũke ngereire maĩ igũrũ.”
29  Agĩkĩmwĩra ũũ: “Ũka!” Nĩ ũndũ ũcio Petero akiuma gatarũ-inĩ, agĩthiĩ agereire maĩ igũrũ erekeire kũrĩ Jesu.
30  No rĩrĩa aarorire kĩhuhũkanio, agĩĩtigĩra. Na rĩrĩa aambĩrĩirie kũrikĩra, agĩkaya akiuga atĩrĩ: “Mwathani, honokia!”
31  Nake Jesu agĩtambũrũkia guoko narua, akĩmũnyita akĩmwĩra: “Wee ũrĩ na wĩtĩkio mũnini, wathangania nĩkĩ?”
32  Na rĩrĩa maaingĩrire thĩinĩ wa gatarũ, kĩhuhũkanio gĩgĩthira.
33  Nao arĩa maarĩ thĩinĩ wa gatarũ makĩmũinamĩrĩra makiuga: “Wee kũna ũrĩ Mũrũ wa Ngai.”
34  Makĩringa mwena ũrĩa ũngĩ makiumĩrĩra Genesareti.
35  Rĩrĩa andũ a kũu maamenyire nĩ we, magĩtũma ndũmĩrĩri bũrũri-inĩ wothe ũrĩa wamathiũrũrũkĩirie, nao andũ makĩmũrehera arĩa othe maarĩ arwaru.
36  Nao makĩmũthaitha etĩkĩre mahutie na arĩ gĩcũrĩ kĩa nguo yake ya igũrũ. Na arĩa othe maakĩhutirie makĩhonio biũ.
19  Rĩrĩa Jesu aarĩkirie kũheana ũhoro ũcio, akiuma Galili agĩthiĩ mĩhaka-inĩ ya Judea mũrĩmo wa Jorodani.
2  Ningĩ andũ kĩrĩndĩ kĩnene makĩmũrũmĩrĩra, nake akĩmahoneria kuo.
3  Na Afarisai magĩũka harĩ we marĩ na muoroto wa kũmũgeria, makĩmũũria ũũ: “Mũndũ nĩ agĩrĩirũo gũtigana na mũtumia wake nĩ ũndũ wa gĩtũmi o gĩothe?”
4  Akĩmacokeria atĩrĩ: “Kaĩ mũtathomete atĩ ũrĩa wombire andũ kuuma o kĩambĩrĩria aamombire marĩ mũndũrũme na mũtumia
5  na akiuga ũũ: ‘Nĩ ũndũ ũcio mũndũrũme nĩ agaatiga ithe na nyina manyitane na mũtumia wake, nao eerĩ matuĩke mwĩrĩ ũmwe’?
6  Nĩ ũndũ ũcio ti erĩ rĩngĩ, no nĩ mwĩrĩ ũmwe. Kwoguo-rĩ, arĩa Ngai anyitithanĩtie, mũndũ ndakanamatigithanie.”
7  Makĩmũũria ũũ: “Na nĩ kĩĩ gĩagĩtũmire Musa athane atĩ mũndũ ahe mũtumia wake marũa ma ndigano na matigane?”
8  Nake akĩmeera atĩrĩ: “Musa aamwĩtĩkĩririe mũtiganage na atumia anyu nĩ ũndũ wanyu kũũmia ngoro, no ũguo tiguo kwarĩ kuuma o kĩambĩrĩria.
9  Ngũmwĩra atĩrĩ, mũndũ o wothe angĩtigana na mũtumia wake nĩ ũndũ wa gĩtũmi kĩngĩ tiga nĩ ũndũ wa ngomanio itagĩrĩire na ahikie ũngĩ, nĩ atharĩtie.”
10  Arutwo makĩmwĩra ũũ: “Angĩkorũo ũguo nĩguo kwagĩrĩire harĩ mũthuri na mũtumia wake-rĩ, nĩ kaba kwaga kũhikania.”
11  Jesu akĩmeera: “Ti andũ othe mangĩhota gwĩka ũguo, tiga arĩa marĩ na kĩheo kĩu.
12  Tondũ andũ amwe magaga kũingĩra thĩinĩ wa kĩhiko nĩ ũndũ wa gũciarũo matariĩ ta andũ ahakũre, angĩ nao mahakũrĩtwo nĩ andũ, na nĩ kũrĩ angĩ maikaraga ta andũ ahakũre nĩ ũndũ wa Ũthamaki wa igũrũ. Ũrĩa ũngĩhota gũikara atarĩ kĩhiko-inĩ, nĩ aikare ũguo.”
13  Thutha ũcio akĩreherũo twana nĩguo atũigĩrĩre moko na atũhoere, no arutwo ake magĩkaania arĩa maatũrehete.
14  No Jesu akĩmeera ũũ: “Rekei twana tũũke harĩ niĩ, na mũtikagerie gũtũgiria, nĩ gũkorũo Ũthamaki wa igũrũ nĩ wa arĩa matariĩ ta tuo.”
15  Agĩtũigĩrĩra moko na akiuma kũu.
16  Na rĩrĩ, mũndũ ũmwe agĩũka harĩ we akĩmũũria ũũ: “Mũrutani, njagĩrĩirũo gwĩka ũndũ ũrĩkũ mwega nĩguo ngoona muoyo wa tene na tene?”
17  Nake akĩmũũria atĩrĩ: “Nĩ kĩĩ gĩgũtũma ũnjũrie ũhoro wĩgiĩ ũndũ ũrĩa mwega? Kũrĩ o Ũmwe tu mwega. No angĩkorũo nĩ ũkwenda gũgaatonya muoyo-inĩ, athĩkagĩra maathani hingo ciothe.”
18  Akĩmũũria atĩrĩ: “Marĩkũ?” Jesu akĩmũcokeria: “Ndũkanoragane, ndũkanatharie, ndũkanaiye, ndũkanarute ũira wa maheeni,
19  tĩaga thoguo na nyũkwa, na no mũhaka wende mũndũ ũrĩa mũriganĩtie nake o ta ũrĩa wĩyendete wee mwene.”
20  Nake mwanake ũcio akĩmwĩra: “Maũndũ macio mothe ndũire nũmĩtie; nĩ ũndũ ũrĩkũ ndigairie?”
21  Jesu akĩmwĩra: “Ũngĩenda gũkinyanĩra, thiĩ wendie indo ciaku ũhe athĩni, na nĩ ũkũgĩa na mũthithũ kũrĩa igũrũ; ũcoke ũũke ũtuĩke mũrũmĩrĩri wakwa.”
22  Rĩrĩa mwanake ũcio aaiguire ũguo, agĩthiĩ arĩ na kĩeha, nĩ gũkorũo aarĩ na indo nyingĩ.
23  Jesu agĩcoka akĩra arutwo ake ũũ: “Ngũmwĩra atĩrĩ na ma, ũgaakorũo ũrĩ ũndũ mũritũ harĩ mũndũ mũtongu gũtonya Ũthamaki-inĩ wa igũrũ.
24  Ningĩ ngũmwĩra atĩrĩ, nĩ ũndũ mũhũthũ harĩ ngamĩra gũtonyera karima ga cindano gũkĩra mũndũ mũtongu gũtonya Ũthamaki-inĩ wa Ngai.”
25  Rĩrĩa arutwo maaiguire ũguo, makĩgega mũno, makĩũria ũũ: “Nũũ kũna ũngĩkĩhonokio?”
26  Jesu akĩmarora akĩmeera atĩrĩ: “Ũndũ ũcio ndũngĩhoteka harĩ andũ, no harĩ Ngai maũndũ mothe no mahoteke.”
27  Petero agĩcoka akĩmũũria: “Atĩrĩrĩ, ithuĩ nĩ tũtigĩte indo ciothe na tũgakũrũmĩrĩra; tũkaaheo kĩĩ?”
28  Nake Jesu akĩmeera ũũ: “Ngũmwĩra atĩrĩ na ma, hĩndĩ ĩrĩa maũndũ makerũhio, rĩrĩa Mũrũ wa mũndũ agaaikarĩra gĩtĩ gĩake kĩa ũnene kĩrĩ na riri, inyuĩ mũnũmĩrĩire nĩ mũgaaikarĩra itĩ 12 cia ũnene, mũtuagĩre mĩhĩrĩga ĩrĩa 12 ya Isiraeli ciira.
29  Ningĩ mũndũ o wothe ũtigĩte nyũmba kana ariũ a nyina kana aarĩ a nyina kana ithe kana nyina kana ciana kana mĩgũnda nĩ ũndũ wa rĩĩtwa rĩakwa, nĩ ekwamũkĩra indo icio irĩ maita igana na nĩ akaagaya muoyo wa tene na tene.
30  “No andũ aingĩ arĩa marĩ mbere magaatuĩka a thutha, nao arĩa marĩ thutha matuĩke a mbere.
24  Rĩrĩa Jesu ooimaga hekarũ-inĩ, arutwo ake magĩthiĩ kũrĩ we kũmuonia mĩako ya hekarũ.
2  Nake akĩmeera atĩrĩ: “Nĩ mũrona indo ici ciothe? Ngũmwĩra atĩrĩ na ma, gũtirĩ ihiga haha rĩgaatigwo rĩikarĩire rĩrĩa rĩngĩ, rĩtamomoretwo.”
3  Na rĩrĩa aaikarĩte thĩ Kĩrĩma-inĩ kĩa Mĩtamaiyũ, arutwo ake magĩũka kũrĩ we hatarĩ andũ angĩ, makĩmũũria atĩrĩ: “Ta twĩre atĩrĩ, maũndũ macio mageekĩka rĩ, na nĩ kĩĩ gĩgaakorũo kĩrĩ kĩmenyithia kĩa ihinda rĩaku rĩa gũkorũo kuo na kĩa ithirĩro rĩa mũtabarĩre wa maũndũ?”
4  Jesu akĩmacokeria ũũ: “Mwĩmenyererei mũtikanahĩtithio nĩ mũndũ o na ũrĩkũ,
5  tondũ andũ aingĩ nĩ magooka na rĩĩtwa rĩakwa, makiugaga atĩrĩ, ‘Niĩ nĩ niĩ Kristo,’ na nĩ makaahĩtithia andũ aingĩ.
6  Nĩ mũkaaigua ũhoro wa mbaara na riboti ciĩgiĩ mbaara. Mũtikanetigĩre, tondũ no mũhaka maũndũ macio mekĩke, no mũico ndũgaakorũo ũkinyĩte.
7  “Nĩ gũkorũo rũrĩrĩ nĩ rũgookĩrĩra rũrĩrĩ rũrĩa rũngĩ na ũthamaki ũũkĩrĩre ũthamaki ũrĩa ũngĩ, na nĩ gũkaagĩa ng’aragu na ithingithia kũndũ na kũndũ.
8  Maũndũ macio mothe nĩ kĩambĩrĩria kĩa ruo ta rwa mũtumia arĩ hakuhĩ kũgĩa mwana.
9  “Ningĩ andũ nĩ makaamũneana mũnyarirũo na mamũũrage, na nĩ mũgaathũũrũo nĩ ndũrĩrĩ ciothe nĩ ũndũ wa rĩĩtwa rĩakwa.
10  Na andũ aingĩ nĩ makaahĩngĩka na nĩ magaakunyananĩra na mathũũrane mũndũ na ũrĩa ũngĩ.
11  Nĩ gũgooka anabii aingĩ a maheeni na mahĩtithie andũ aingĩ;
12  na tondũ wa uuni-watho kũingĩha-rĩ, wendo wa andũ aingĩ nĩ ũkaanyiha.
13  No ũrĩa ũgaakirĩrĩria o nginya mũico nĩwe ũkaahonokio.
14  Naguo ũhoro ũyũ mwega wa Ũthamaki nĩ ũkaahunjio thĩ yothe ĩrĩa ĩikaragwo ũtuĩke ũira kũrĩ ndũrĩrĩ ciothe, na hĩndĩ ĩyo nĩrĩo mũico ũgaakinya.
15  “Nĩ ũndũ ũcio, rĩrĩa mũkoona kĩndũ kĩrĩa kĩrĩ thahu kĩrehaga mwanangĩko, kĩrĩa mũnabii Danieli arĩtie ũhoro wakĩo, kĩrũgamĩte harĩa hatheru (ũrĩa ũrathoma nĩ ahũthĩre ũtaũku),
16  hĩndĩ ĩyo arĩa magaakorũo Judea nĩ mambĩrĩrie kũũrĩra irĩma-inĩ.
17  Mũndũ ũrĩa ũgaakorũo nyũmba igũrũ ndakanaikũrũke kuoya indo iria irĩ thĩinĩ wa nyũmba yake,
18  na mũndũ ũrĩa ũgaakorũo mũgũnda ndakanacoke kuoya nguo yake ya igũrũ.
19  Kaĩ atumia arĩa magaakorũo marĩ na nda na arĩa magaakorũo makĩongithia ciana matukũ macio nĩ magaakorũo na haaro-ĩ!
20  Hoyagai atĩ hĩndĩ yanyu ya kũũra ndĩkanakinye hĩndĩ ya heho kana mũthenya wa Thabatũ;
21  tondũ nĩ gũkaagĩa na thĩna mũnene ũtarĩ woneka kuuma kĩambĩrĩria gĩa thĩ nginyagia rĩu, na ndũkoneka rĩngĩ.
22  Ma nĩ atĩ, matukũ macio matangĩnyihio, gũtirĩ mũndũ ũngĩkaahonoka; no nĩ ũndũ wa arĩa athuure matukũ macio nĩ makaanyihio.
23  “Na rĩrĩ, mũndũ o na ũrĩkũ angĩkamwĩra atĩrĩ, ‘Kristo arĩ haha,’ kana, ‘Arĩ haarĩa!’ mũtikanetĩkie.
24  Nĩ gũkorũo nĩ gũgooka Kristo a maheeni na anabii a maheeni na maringe ciama nene na meke maũndũ ma magegania nĩguo mahĩtithie nginya arĩa athuure kũngĩhoteka.
25  Ririkanai atĩ nĩ ndamũmenyithia o mbere.
26  Nĩ ũndũ ũcio-rĩ, andũ mangĩkamwĩra atĩrĩ, ‘Arĩ werũ-inĩ,’ mũtikanathiĩ; kana mamwĩre, ‘Arĩ rumu cia thĩinĩ,’ mũtikanetĩkie.
27  Tondũ o ta ũrĩa rũheni ruumaga mwena wa irathĩro na rũkoneka nginya mwena wa ithũĩro, noguo gũkorũo kuo kwa Mũrũ wa mũndũ gũkaahaana.
28  Harĩa kĩimba gĩgaakorũo, nĩho nderi ikaagomana.
29  “Thutha wa thĩna wa matukũ macio, o rĩo riũa nĩ rĩkaagĩa nduma, naguo mweri ndũkaaruta ũtheri waguo, nacio njata nĩ ikaagwa kuuma igũrũ, namo mahinya ma igũrũ nĩ magaathingithio.
30  Thutha ũcio kĩmenyithia kĩa Mũrũ wa mũndũ nĩ gĩkooneka igũrũ, nayo mĩhĩrĩga yothe ya thĩ nĩ ĩkeehũũra gĩthũri ĩrĩ na kĩeha, na nĩ ĩkoona Mũrũ wa mũndũ agĩũka arĩ thĩinĩ wa matu ma igũrũ arĩ na hinya na riri mũnene.
31  Nake nĩ agaatũma araika ake na mũgambo mũnene wa karumbeta, nao nĩ magaacokanĩrĩria andũ ake arĩa athuure kuuma harĩ huho iria inya, kuuma gĩturi kĩmwe kĩa igũrũ nginya gĩturi kĩrĩa kĩngĩ.
32  “Na rĩrĩ, mwĩrutei na ngerekano ĩno ya mũkũyũ: Rĩrĩa tũhonge twaguo tuororoa na twagĩa mathangũ, nĩ mũmenyaga atĩ hĩndĩ ya ũrugarĩ nĩ ĩkuhĩrĩirie.
33  O ũndũ ũmwe na ũcio, rĩrĩa mũkoona maũndũ macio mothe, menyai atĩ arĩ hakuhĩ mĩrango-inĩ.
34  Ngũmwĩra atĩrĩ na ma, rũciaro rũrũ rũtirĩ hĩndĩ rũgaathira nginya maũndũ macio mothe mekĩke.
35  Igũrũ na thĩ nĩ igaathira, no ciugo ciakwa gũtirĩ hĩndĩ igaathira.
36  “Ũhoro wĩgiĩ mũthenya ũcio kana thaa, gũtirĩ mũndũ ũĩ, o na araika arĩa marĩ igũrũ kana Mũriũ, no Awa ũĩ.
37  Nĩ gũkorũo o ta ũrĩa matukũ ma Nuhu maatariĩ, noguo gũkaahaana hĩndĩ ya gũkorũo kuo kwa Mũrũ wa mũndũ.
38  Nĩ ũndũ o ta ũrĩa matukũ ma mbere ya Mũiyũro maatariĩ, andũ maarĩaga na makanyua, makahikania na makahika, nginya mũthenya ũrĩa Nuhu aaingĩrire thabina,
39  na matiatindanĩire nginya rĩrĩa Mũiyũro wokire na ũkĩmaniina othe, ũguo noguo gũkorũo kuo kwa Mũrũ wa mũndũ gũkaahaana.
40  Arũme erĩ nĩ magaakorũo mũgũnda; ũmwe wao oywo nake ũcio ũngĩ atigwo.
41  Atumia erĩ nĩ magaakorũo magĩthĩa; ũmwe wao oywo nake ũcio ũngĩ atigwo.
42  Nĩ ũndũ ũcio, ikaragai mwĩhũgĩte, tondũ mũtiũĩ mũthenya ũrĩa Mwathani wanyu agooka.
43  “No menyai ũndũ ũyũ: Korũo mwene nyũmba nĩ aamenyete ituanĩra rĩrĩa mũici egũka, nĩ angĩaikarire eiguĩte na ndangĩetĩkĩririe nyũmba yake ĩbunjwo.
44  Nĩ ũndũ ũcio o na inyuĩ ikaragai mwĩhaarĩirie, tondũ Mũrũ wa mũndũ agooka ithaa rĩrĩa mũtarecirĩria.
45  “Nũũ kũna ngombo ĩrĩa njĩhokeku na njũgĩ, ĩrĩa mwathi wayo aamũrire igũrũ rĩa andũ a nyũmba yake, nĩguo ĩmaheage irio ihinda rĩrĩa rĩagĩrĩire?
46  Gũkena nĩ ngombo ĩyo mwathi wayo angĩgooka amĩkore ĩgĩka ũguo!
47  Ngũmwĩra atĩrĩ o ma, nĩ akaamĩamũra ĩrũgamĩrĩre indo ciake ciothe.
48  “No ngombo ĩyo njũru ĩngĩkeĩra na ngoro atĩrĩ, ‘Mwathi wakwa nĩ aracererũo,’
49  na yambĩrĩrie kũhũũra ngombo iria ingĩ ĩkĩrĩanagĩra na kũnyuanĩra na arĩĩu,
50  mwathi wa ngombo ĩyo agooka mũthenya ũrĩa ĩterĩgĩrĩire na ithaa rĩrĩa ĩtaramenya,
51  na nĩ akaamĩherithia mũno na amĩtuĩre hamwe na hinga. Kũu nĩkuo ĩkaarĩragĩra na ĩkahagarania magego.
5  Rĩrĩa oonire kĩrĩndĩ kĩa andũ, akĩambata kĩrĩma-inĩ; na thutha wa gũikara thĩ, arutwo ake magĩũka kũrĩ we.
2  Nake agĩtumũra kanua akĩambĩrĩria kũmaruta, akiuga:
3  “Gũkena-rĩ, nĩ arĩa marũmbũyagia mabataro mao ma kĩĩroho, nĩ gũkorũo Ũthamaki wa igũrũ nĩ wao.
4  “Gũkena-rĩ, nĩ arĩa macakayaga, nĩ gũkorũo nĩ makoomĩrĩrio.
5  “Gũkena-rĩ, nĩ arĩa ahooreri, nĩ gũkorũo nĩ makaagaya thĩ.
6  “Gũkena-rĩ, nĩ arĩa mahũtagĩra na makanyotera maũndũ ma ũthingu, nĩ gũkorũo nĩ makaahũnio.
7  “Gũkena-rĩ, nĩ arĩa marĩ tha, nĩ gũkorũo nĩ makaaiguĩrũo tha.
8  “Gũkena-rĩ, nĩ arĩa atheru ngoro, nĩ gũkorũo nĩ makoona Ngai.
9  “Gũkena-rĩ, nĩ arĩa macaragia thayũ, nĩ gũkorũo nĩ mageetwo ariũ a Ngai.
10  “Gũkena-rĩ, nĩ arĩa manyarirĩtwo nĩ ũndũ wa ũthingu, nĩ gũkorũo Ũthamaki wa igũrũ nĩ wao.
11  “Gũkena nĩ inyuĩ rĩrĩa andũ mekũmũnyũrũria na kũmũnyarira na kũmũigĩrĩra igenyo cia mĩthemba yothe mĩũru nĩ ũndũ wa rĩĩtwa rĩakwa.
12  Kenai na mũcanjamũke mũno, nĩ gũkorũo kĩheo kĩanyu nĩ kĩnene kũrĩa igũrũ, tondũ ũguo noguo maanyaririre anabii arĩa maarĩ mbere yanyu.
13  “Nĩ inyuĩ cumbĩ wa thĩ, no cumbĩ ũngĩthira hinya waguo-rĩ, ũngĩcokio mũcamo atĩa? Ndũngĩhũthĩka rĩngĩ o tiga ũteirũo nja ũkinyangĩrĩrio thĩ nĩ andũ.
14  “Nĩ inyuĩ ũtheri wa thĩ. Itũũra rĩngĩkorũo kĩrĩma igũrũ rĩtingĩhithĩka.
15  Andũ matiakagia tawa makaũkunĩkĩria na gĩkabu, no maũigagĩrĩra mũtĩ-inĩ wa kũigĩrĩrũo matawa, naguo ũkamũrĩkĩra arĩa othe marĩ thĩinĩ wa nyũmba.
16  O ũndũ ũmwe na ũguo, rekei ũtheri wanyu waragĩre andũ, nĩguo monage ciĩko cianyu njega na makagooca Ithe wanyu wa igũrũ.
17  “Mũtigecirie ndokire kũniina Watho kana ũhoro wa Anabii. Ndiokire kũũniina, ĩndĩ ndokire kũũhingia.
18  Ngũmwĩra atĩrĩ o ma, nĩ ũndũ mũhũthũ harĩ igũrũ na thĩ gũthira gũkĩra ndemwa ĩmwe ĩrĩa nini biũ kana gakururo ka ndemwa ĩmwe kweherio Watho-inĩ, o nginya maũndũ mothe mahinge.
19  Nĩ ũndũ ũcio, mũndũ o wothe uunaga rĩathani rĩmwe rĩa macio manyinyi mũno na akaruta andũ arĩa angĩ gwĩka ũguo, nĩ ageetwo mũnyinyi ũhoro-inĩ wĩgiĩ Ũthamaki wa igũrũ. No mũndũ o wothe ũmarũmagĩrĩra na akamarutana, nĩ ageetwo mũnene ũhoro-inĩ wĩgiĩ Ũthamaki wa igũrũ.
20  Tondũ ngũmwĩra atĩrĩ, angĩkorũo ũthingu wanyu ndũkĩrĩte wa andĩki-watho na Afarisai, hatarĩ nganja mũtikaingĩra Ũthamaki-inĩ wa igũrũ.
21  “Nĩ mwaiguire atĩ andũ a tene nĩ meerirũo ũũ: ‘Ndũkanoragane, ĩndĩ ũrĩa wothe ũkooragana nĩ agaaciirithio igooti-inĩ.’
22  No niĩ ngũmwĩra atĩ mũndũ wothe ũikaraga arakarĩire mũrũ wa Ithe nĩ agaaciirithio igooti-inĩ; na ũrĩa wothe ũrumaga mũrũ wa Ithe nĩ agaaciirithio nĩ Igooti Rĩrĩa Inene; nake ũrĩa wothe wĩranaga atĩrĩ, ‘Wee kĩrimũ gĩkĩ!’ agaakorũo ũgwati-inĩ wa gũikio mwaki-inĩ wa Jehanamu.
23  “Ningĩ, ũngĩkorũo ũgĩtwara kĩheo gĩaku kĩgongona-inĩ na ũrĩ hau ũririkane atĩ mũrũ wa Ithe wanyu arĩ na ũndũ nawe,
24  tiga kĩheo gĩaku hau mbere ya kĩgongona, na ũthiĩ. Amba ũthondeke thayũ na mũrũ wa Ithe wanyu, thutha ũcio ũcoke ũkarute kĩheo gĩaku.
25  “Wĩhĩke kũiguana na ũrĩa ũrenda gũgũthitanga hĩndĩ ĩyo mũrĩ nake njĩra-inĩ mũgĩthiĩ igooti-inĩ, nĩguo ndagagũtware kũrĩ mũtuanĩri ciira, nake mũtuanĩri ciira akũneane kũrĩ mũthigari wa igooti na ũikio njera.
26  Ngũkwĩra atĩrĩ na ma, ndũrĩ hĩndĩ ũkooima kuo o nginya ũkaarĩha gathendi gaku ka mũthia.
27  “Nĩ mwaiguire atĩ nĩ kwerirũo ũũ: ‘Ndũkanatharie.’
28  No niĩ ngũmwĩra atĩ mũndũ o wothe ũthiaga na mbere kwĩrorera mũtumia nĩgetha agĩe na merirĩria moru kũmwerekera, nĩ arĩkĩtie gũtharia nake ngoro-inĩ yake.
29  Kwoguo, angĩkorũo riitho rĩaku rĩa ũrĩo nĩ rĩrakũhĩngithia, rĩkũũre ũrĩte rĩkweherere. Tondũ nĩ kaba ũũrũo nĩ kĩĩga gĩaku kĩmwe gũkĩra mwĩrĩ waku wothe ũikio Jehanamu.
30  Ningĩ, angĩkorũo guoko gwaku kwa ũrĩo nĩ kũrakũhĩngithia, gũtinie ũgũte gũkweherere. Tondũ nĩ kaba ũũrũo nĩ kĩĩga kĩmwe gĩaku gũkĩra mwĩrĩ waku wothe ũikio Jehanamu.
31  “Ningĩ, nĩ kwerirũo ũũ: ‘Ũrĩa wothe ũgaatigana na mũtumia wake, nĩ amũhe marũa ma ndigano.’
32  No niĩ ngũmwĩra atĩ mũndũ o wothe ũngĩtigana na mũtumia wake tiga no ũndũ wa ngomanio itagĩrĩire, amũingĩragia ũgwati-inĩ wa gũtharia, nake mũndũ ũrĩa wothe ũngĩhikia mũtumia ũtiganĩte na mũthuri wake nĩ atharĩtie.
33  “Ningĩ nĩ mwaiguire atĩ andũ a tene nĩ meerirũo ũũ: ‘Ndũkanehĩte na wage kũhingia, ĩndĩ no mũhaka ũhingagĩrie Jehova mĩĩhĩtwa yaku.’
34  No niĩ ngũmwĩra atĩrĩ: Mũtikanehĩte o na atĩa, mũtikanehĩte na igũrũ, tondũ nĩkuo gĩtĩ kĩa ũnene kĩa Ngai;
35  kana na thĩ tondũ nĩyo gaturũa ka magũrũ make; o na kana na Jerusalemu, tondũ nĩrĩo itũũra rĩa Mũthamaki ũrĩa mũnene.
36  Ndũkanehĩte na mũtwe waku, tondũ ndũngĩhota kũgarũra rũcuĩrĩ rũmwe rwerũhe kana rũire.
37  No rekei ‘Ĩĩ’ yanyu ĩtuĩke ĩĩ, nayo ‘Aca’ yanyu ĩtuĩke aca, tondũ ũndũ ũrĩa ũkĩrĩte macio uumĩte kũrĩ ũrĩa mũũru.
38  “Nĩ mwaiguire atĩ nĩ kwerirũo ũũ: ‘Riitho rĩkarĩhwo na riitho na igego rĩkarĩhwo na igego.’
39  No niĩ ngũmwĩra atĩrĩ: Ndũkanagiane na mũndũ ũrĩa mũũru, no mũndũ o wothe angĩkũgũtha rũhĩ ikai rĩa ũrĩo, mũhũgũrĩre rĩu rĩngĩ o narĩo.
40  Na mũndũ angĩenda gũgũtwara igooti-inĩ na oe nguo yaku ya thĩinĩ, reke oe nguo yaku ya igũrũ o nayo;
41  na mũndũ ũrĩ na ũnene angĩgũtindĩkĩrĩria ũtungate mairo ĩmwe, thiĩ nake mairo igĩrĩ.
42  Ũrĩa ũrakũhoya kĩndũ mũhe, nake ũrĩa ũrenda gũgũkomba ndũkamũhutatĩre wage kũmũkombera.
43  “Nĩ mwaiguire atĩ nĩ kwerirũo ũũ: ‘No mũhaka wende mũndũ ũrĩa mũriganĩtie nake na ũthũũre thũ yaku.’
44  No niĩ ngũmwĩra atĩrĩ: Endagai thũ cianyu na mũhoyagĩre arĩa mamũnyariraga,
45  nĩgetha muonanie atĩ mũrĩ ariũ a Ithe wanyu wa igũrũ, tondũ atũmaga riũa rĩake rĩarĩre andũ arĩa oru na arĩa ega na agatũma mbura yurĩre andũ arĩa athingu na arĩa matarĩ athingu.
46  Tondũ mũngĩenda o arĩa mamwendete-rĩ, mũrĩ na kĩrathimo kĩrĩkũ? Githĩ etia a mbeca cia igooti matiĩkaga ũguo o nao?
47  Ningĩ mũngĩgeithia o ariũ a Ithe wanyu-rĩ, nĩ ũndũ ũrĩkũ wa mwanya mweka? Githĩ andũ a ndũrĩrĩ matiĩkaga ũguo o nao?
48  Nĩ ũndũ ũcio no mũhaka mũkoragwo mũrĩ akinyanĩru, ta ũrĩa Ithe wanyu wa igũrũ arĩ mũkinyanĩru.
15  Thutha ũcio Afarisai na andĩki-watho magĩũka kũrĩ Jesu moimĩte Jerusalemu, makĩmwĩra atĩrĩ:
2  “Nĩ kĩĩ gĩtũmaga arutwo aku maagarare kĩrĩra kĩa athuri a mahinda ma tene? Kwa ngerekano-rĩ, matiĩthambaga moko mbere ya kũrĩa irio.”
3  Nake akĩmacokeria ũũ: “Nĩ kĩĩ gĩtũmaga inyuĩ mwagarare maathani ma Ngai nĩ ũndũ wa kĩrĩra kĩanyu?
4  Kwa ngerekano-rĩ, Ngai ooigire, ‘Tĩaga thoguo na nyũkwa,’ na ‘Ũrĩa ũkaaruma ithe kana nyina no mũhaka oragwo.’
5  No inyuĩ muugaga atĩrĩ, ‘Ũrĩa wothe wĩraga ithe kana nyina: “Kĩrĩa gĩothe ingĩgũteithia nakĩo nĩ kĩheo kĩamũrĩirũo Ngai,”
6  ndarabatara gũtĩa ithe o na hanini.’ Kwoguo nĩ mwagithĩtie kiugo kĩa Ngai kĩene nĩ ũndũ wa kĩrĩra kĩanyu.
7  Inyuĩ hinga ici, Isaia nĩ aarathire wega igũrũ rĩanyu, rĩrĩa ooigire ũũ:
8  ‘Andũ aya maheaga gĩtĩo na mĩromo yao no ngoro ciao irĩ kũraya na niĩ.
9  Ũthathaiya ũrĩa maheaga nĩ wa tũhũ, nĩ gũkorũo marutanaga maathani ma andũ marĩ ta morutani.’”
10  Nĩ ũndũ ũcio agĩta kĩrĩndĩ hakuhĩ nake agĩkĩra atĩrĩ: “Thikĩrĩriai na mũtaũkĩrũo nĩ ũndũ ũyũ wega:
11  Ti kĩrĩa kĩingĩraga kanua ka mũndũ kĩmũthahagia, no kĩrĩa kiumaga kanua gake nĩkĩo kĩmũthahagia.”
12  Thutha ũcio arutwo magĩũka makĩmũũria atĩrĩ: “Nĩ ũĩ Afarisai nĩ mahĩngĩkire maigua ũrĩa uugire?”
13  Nake akĩmacokeria atĩrĩ: “Mũmera o wothe ũtahandĩtwo nĩ Awa ũrĩa ũrĩ igũrũ nĩ ũkaamunywo.
14  Tiganai nao. Nĩ atongoria atumumu. Na mũtumumu angĩtongoria mũtumumu ũngĩ, eerĩ no kũgwa mangĩgwa irima.”
15  Nake Petero akĩmwĩra atĩrĩ: “Tũtaarĩrie ngerekano ĩyo.”
16  Aigua ũguo akĩmoria: “O na inyuĩ mũtirĩ mũrataũkĩrũo?
17  Kaĩ mũtoĩ atĩ kĩrĩa gĩothe kĩingĩraga kanua gĩthiaga nda gĩgacoka gĩkoima nja ya mwĩrĩ?
18  No rĩrĩ, maũndũ marĩa mothe moimaga kanua makoragwo moimĩte ngoro-inĩ, na maũndũ macio nĩmo mathahagia mũndũ.
19  Kwa ngerekano, thĩinĩ wa ngoro nĩkuo kuumaga meciria moru, ũũragani, ũtharia, ngomanio itagĩrĩire, ũici, ũira wa maheeni, na irumi.
20  Maũndũ macio nĩmo mathahagia mũndũ, no mũndũ kũrĩa irio atethambĩte moko gũtingĩmũthahia.”
21  Jesu oima kũu agĩthiĩ gĩcigo-inĩ gĩa Turo na Sidoni.
22  Na rĩrĩ, mũtumia ũmwe Mũfoenicia kuuma gĩcigo-inĩ kĩu agĩũka akĩmũkaĩra akĩmwĩra atĩrĩ: “Njiguĩra tha, Mwathani, Mũrũ wa Daudi. Mũirĩtu wakwa nĩ aranyarirũo ũũru mũno nĩ ndaimono.”
23  No Jesu ndaigana kũmũcokeria. Nao arutwo magĩũka na makĩambĩrĩria kũmũthaitha makĩmwĩra ũũ: “Mwĩre athiĩ tondũ wa ũguo aratũrũmĩrĩra agĩkayaga.”
24  Agĩcokia akiuga atĩrĩ: “Ndiatũmirũo kũrĩ andũ angĩ o tiga kũrĩ ng’ondu iria ciũrĩte cia nyũmba ya Isiraeli.”
25  No mũtumia ũcio agĩkuhĩrĩria, akĩmũinamĩrĩra, akiugaga: “Mwathani, ndeithia!”
26  Nake akĩmũcokeria atĩrĩ: “Ti wega kuoya mũgate wa ciana ũikĩrie tũgui.”
27  Mũtumia ũcio akiuga: “Ĩĩ nĩguo Mwathani, no tũgui nĩ tũrĩaga rũitĩki rũrĩa rũgũaga kuuma metha-inĩ ya ene tuo.”
28  Nake Jesu akĩmũcokeria ũũ: “Mũtumia ũyũ, wĩtĩkio waku nĩ mũnene; nĩ gwĩkĩke o ta ũguo ũrenda.” Na mwarĩ akĩhona o hĩndĩ ĩyo.
29  Jesu agĩcoka akiuma kũu, agĩthiĩ hakuhĩ na Iria rĩa Galili, na thutha wa kwambata kĩrĩma-inĩ agĩikara thĩ.
30  Nakĩo kĩrĩndĩ kĩnene gĩgĩũka kũrĩ we na gĩkĩmũrehera arĩa maathuaga, cionje, atumumu, bubu, na angĩ aingĩ, na gĩkĩmakomia magũrũ-inĩ make, nake akĩmahonia.
31  Nĩ ũndũ ũcio kĩrĩndĩ gĩkĩgega rĩrĩa kĩoonire bubu makĩaria na cionje ikĩhonio na arĩa maathuaga magĩĩtwara wega na atumumu makĩona, nakĩo gĩkĩgooca Ngai wa Isiraeli.
32  No Jesu agĩta arutwo ake akĩmeera atĩrĩ: “Nĩ ndĩraiguĩra kĩrĩndĩ gĩkĩ tha, nĩ ũndũ gĩkoretwo hamwe na niĩ thikũ ithatũ na gĩtirĩ na kĩndũ gĩa kũrĩa. Ndingĩenda kũmeera mainũke mahũtiĩ, tondũ mahota kũgwa njĩra-inĩ.”
33  No arutwo makĩmũũria ũũ: “Gũkũ na nĩ werũ-inĩ-rĩ, tũkũruta kũ mĩgate ya kũigana kĩrĩndĩ kĩnene ũũ?”
34  Nake Jesu akĩmoria atĩrĩ: “Mũrĩ na mĩgate ĩigana?” Makĩmũcokeria: “Mũgwanja, na tũthamaki tũigana ũna.”
35  Thutha wa kwĩra kĩrĩndĩ kĩu gĩikare thĩ,
36  akĩoya mĩgate ĩyo mũgwanja na tũthamaki tũu na thutha wa gũcokia ngatho, akĩmĩenyũranga na akĩnengera arutwo ake, nao makĩgaĩra kĩrĩndĩ kĩu.
37  Andũ othe makĩrĩa makĩhũna, na arutwo makĩũngania cienyũ iria ciatigarire ikĩiyũra ikabu mũgwanja nene.
38  Na rĩrĩ, arĩa maarĩire maarĩ arũme 4,000, o hamwe na atumia na ciana.
39  Na thutha wa kuugĩra kĩrĩndĩ ũhoro, agĩtonya gatarũ agĩthiĩ gĩcigo-inĩ kĩa Magadani.
20  “Nĩ gũkorũo Ũthamaki wa igũrũ ũtariĩ ta mũndũ mwene mũciĩ ũrĩa woimagarire rũcinĩ tene agĩthiĩ kwandĩka andũ a kũruta wĩra mũgũnda-inĩ wake wa mĩthabibũ.
2  Thutha wa kũiguanĩra na aruti wĩra acio atĩ ekũmarĩha dinari ĩmwe mũthenya, akĩmatũma mũgũnda-inĩ wake wa mĩthabibũ.
3  Ningĩ akiumagara ta thaa ithatũ cia rũcinĩ, akĩona andũ angĩ marũgamĩte thoko-inĩ matarĩ andĩke wĩra;
4  na akĩmeera atĩrĩ, ‘O na inyuĩ thiĩi mũgũnda-inĩ wa mĩthabibũ, na nĩ ngũmũrĩha kĩrĩa kĩmwagĩrĩire.’
5  Nĩ ũndũ ũcio magĩthiĩ. Ningĩ agĩcoka akiumagara ta thaa thita cia mũthenya na ta thaa kenda cia mũthenya na agĩka o ta ũguo.
6  Mũthia-inĩ, akiumagara ta thaa ikũmi na ĩmwe, agĩkora andũ angĩ marũgamĩte, na akĩmoria atĩrĩ, ‘Mwatinda haha mũrũgamĩte mũthenya wothe mũtarĩ wĩra mũraruta nĩkĩ?’
7  Makĩmũcokeria ũũ, ‘Nĩ tondũ gũtirĩ mũndũ ũtwandĩkire wĩra.’ Akĩmeera, ‘O na inyuĩ thiĩi mũgũnda-inĩ wa mĩthabibũ.’
8  “Rĩrĩa gwakinyire hwaĩ-inĩ, mwene mũgũnda ũcio wa mĩthabibũ akĩra mũndũ ũrĩa warũgamĩrĩire wĩra atĩrĩ, ‘Ĩta aruti a wĩra ũmarĩhe mũcara wao, wambĩrĩrie na arĩa mokire thutha na ũrigie na arĩa mokire mbere.’
9  Rĩrĩa andũ arĩa mookĩte thaa ikũmi na ĩmwe maakinyire, makĩrĩhwo dinari ĩmwe o mũndũ.
10  Kwoguo rĩrĩa arĩa mookĩte mbere maakinyire, magĩĩciria atĩ mekũrĩhwo makĩria, ĩndĩ o nao makĩrĩhwo dinari ĩmwe o mũndũ.
11  Marĩkia kũrĩhwo, makĩambĩrĩria kũnugunĩra mwene mũciĩ
12  makiugaga atĩrĩ, ‘Aya mokire thutha maruta wĩra ithaa rĩmwe; na watũrĩha ũndũ ũmwe nao na ithuĩ twatinda na mĩnoga ya mũthenya mũgima tũkĩhĩa nĩ riũa!’
13  No agĩcokeria ũmwe wao akĩmwĩra, ‘Mũndũ ũyũ, ndirĩ ũndũ mũũru ndagwĩka. Tũiguanĩire dinari ĩmwe, kana tiguo?
14  Oya kĩrĩa gĩkwagĩrĩire na wĩthiĩre. Nĩ niĩ ndenda kũrĩha acio a thutha o ta ũrĩa ndakũrĩha.
15  Githĩ ndirĩ na kĩhooto gĩa gwĩka ũrĩa ngwenda na indo ciakwa? Kana riitho rĩaku rĩrĩ na ũiru tondũ ndĩ mwega?’
16  Ũguo noguo arĩa a thutha magaatuĩka a mbere nao a mbere matuĩke a thutha.”
17  Rĩrĩa maambataga merekeire Jerusalemu, Jesu agĩtwara arutwo acio 12 keheri-inĩ akĩmeera ũũ marĩ njĩra-inĩ:
18  “Atĩrĩrĩ, twambatĩte twerekeire Jerusalemu, na Mũrũ wa mũndũ nĩ ekũneanwo kũrĩ anene a athĩnjĩri-Ngai na andĩki-watho. Nao nĩ mekũmũtuĩra oragwo
19  na mamũneane kũrĩ andũ a ndũrĩrĩ mamũnyũrũrie na mamũhũũre iboko na mamũũragĩre mũtĩ-inĩ; na mũthenya wa gatatũ nĩ akaariũkio.”
20  Na rĩrĩ, nyina wa ariũ a Zebedi agĩthiĩ na ariũ ake harĩ Jesu, akĩmũinamĩrĩra akĩenda kũhoya ũndũ mũna kuuma kũrĩ we.
21  Nake akĩmũũria: “Ũkwenda atĩa?” Mũtumia ũcio akĩmũcokeria atĩrĩ: “Athana atĩ ariũ aya akwa erĩ magaaikara ũmwe guoko-inĩ gwaku kwa ũrĩo na ũcio ũngĩ kwa ũmotho Ũthamaki-inĩ waku.”
22  Jesu agĩcokia ũũ: “Inyuĩ mũtiũĩ kĩrĩa mũrahoya. Hihi no mũhote kũnyuĩra gĩkombe kĩrĩa ngũnyuĩra?” Makĩmũcokeria atĩrĩ: “Ĩĩ no tũhote.”
23  Nake akĩmeera atĩrĩ: “Kũnyuĩra nĩ mũkũnyuĩra gĩkombe gĩakwa, no ha ũhoro wa gũikara guoko-inĩ gwakwa kwa ũrĩo na kwa ũmotho ti niĩ heanaga, ĩndĩ nĩ wa arĩa mahaarĩrĩirio nĩ Awa.”
24  Rĩrĩa acio angĩ ikũmi maaiguire ũhoro ũcio, makĩrakarĩra ariũ acio erĩ a nyina ũmwe.
25  No rĩrĩ, Jesu akĩmeta harĩ we, akĩmeera: “Inyuĩ nĩ mũĩ atĩ atongoria a ndũrĩrĩ metũũgagĩria igũrũ rĩa andũ nao arĩa marĩ na ũnene mahũthagĩra hinya gwathana igũrũ rĩao.
26  Ũguo tiguo kwagĩrĩire gũkorũo gatagatĩ-inĩ kanyu; ĩndĩ ũrĩa ũkwenda gũtuĩka mũnene gatagatĩ-inĩ kanyu no mũhaka atuĩke ndungata yanyu,
27  nake ũrĩa ũkwenda gũtuĩka wa mbere gatagatĩ-inĩ kanyu no mũhaka atuĩke ngombo yanyu.
28  O ta ũrĩa Mũrũ wa mũndũ atookire gũtungatĩrũo, ĩndĩ ookire nĩguo atungate, na arute muoyo wake ũtuĩke ũkũũri nĩ ũndũ wa gũkũũra andũ aingĩ.”
29  Rĩrĩa mooimaga Jeriko, kĩrĩndĩ kĩnene gĩkĩmũrũmĩrĩra.
30  Na rĩrĩ, andũ erĩ atumumu maaikarĩte thĩ mũkĩra-inĩ wa njĩra makĩigua atĩ Jesu nĩ arahĩtũka, makĩanĩrĩra ũũ: “Mwathani, tũiguĩre tha, Mũrũ wa Daudi!”
31  No kĩrĩndĩ gĩkĩmakaania gĩkĩmeera makire; ĩndĩ makĩanĩrĩra makĩria, makiugaga: “Mwathani, tũiguĩre tha, Mũrũ wa Daudi!”
32  Nĩ ũndũ ũcio Jesu akĩrũgama, akĩmeta, na akĩmoria ũũ: “Mũkwenda ndĩmwĩkĩre atĩa?”
33  Makĩmwĩra atĩrĩ: “Mwathani, tũrahoya maitho maitũ mahingũrũo.”
34  Jesu akĩringwo nĩ tha, akĩhutia maitho mao, na o hĩndĩ ĩyo makĩhota kuona rĩngĩ, na makĩmũrũmĩrĩra.
1  Ibuku rĩa ũhoro wĩgiĩ ũtũũro wa Jesu Kristo, mũrũ wa Daudi, mũrũ wa Iburahimu:
2  Iburahimu agĩtuĩka ithe wa Isaaka;Isaaka agĩtuĩka ithe wa Jakubu;Jakubu agĩtuĩka ithe wa Juda na ariũ a ithe;
3  Juda agĩtuĩka ithe wa Perezu na Zera kũgerera harĩ Tamaru;Perezu agĩtuĩka ithe wa Hezironi;Hezironi agĩtuĩka ithe wa Ramu;
4  Ramu agĩtuĩka ithe wa Aminadabu;Aminadabu agĩtuĩka ithe wa Nahashoni;Nahashoni agĩtuĩka ithe wa Salimoni;
5  Salimoni agĩtuĩka ithe wa Boazu kũgerera harĩ Rahabu;Boazu agĩtuĩka ithe wa Obedi kũgerera harĩ Ruthu;Obedi agĩtuĩka ithe wa Jesii;
6  Jesii agĩtuĩka ithe wa Mũthamaki Daudi. Daudi agĩtuĩka ithe wa Suleimani kũgerera harĩ mũtumia wa Uria;
7  Suleimani agĩtuĩka ithe wa Rehoboamu;Rehoboamu agĩtuĩka ithe wa Abija;Abija agĩtuĩka ithe wa Asa;
8  Asa agĩtuĩka ithe wa Jehoshafatu;Jehoshafatu agĩtuĩka ithe wa Jehoramu;Jehoramu agĩtuĩka ithe wa Uzia;
9  Uzia agĩtuĩka ithe wa Jothamu;Jothamu agĩtuĩka ithe wa Ahazu;Ahazu agĩtuĩka ithe wa Hezekia;
10  Hezekia agĩtuĩka ithe wa Manase;Manase agĩtuĩka ithe wa Amoni;Amoni agĩtuĩka ithe wa Josia;
11  Josia agĩtuĩka ithe wa Jekonia na ariũ a ithe hĩndĩ ya gũtwarũo ithamĩrio Babuloni.
12  Thutha wa gũtwarũo ithamĩrio Babuloni, Jekonia agĩtuĩka ithe wa Shealitieli;Shealitieli agĩtuĩka ithe wa Zerubabeli;
13  Zerubabeli agĩtuĩka ithe wa Abiudu;Abiudu agĩtuĩka ithe wa Eliakimu;Eliakimu agĩtuĩka ithe wa Azoro;
14  Azoro agĩtuĩka ithe wa Zadoku;Zadoku agĩtuĩka ithe wa Akimu;Akimu agĩtuĩka ithe wa Eliudi;
15  Eliudi agĩtuĩka ithe wa Eliazaru;Eliazaru agĩtuĩka ithe wa Mathani;Mathani agĩtuĩka ithe wa Jakubu;
16  Jakubu agĩtuĩka ithe wa Jusufu mũthuri wa Mariamu ũrĩa waciarire Jesu, ũrĩa wĩtagwo Kristo.
17  Kwoguo njiarũa ciothe, kuuma harĩ Iburahimu nginya harĩ Daudi ciarĩ njiarũa 14, na kuuma harĩ Daudi nginya hĩndĩ ya gũtwarũo ithamĩrio Babuloni ciarĩ njiarũa 14, na kuuma hĩndĩ ya gũtwarũo ithamĩrio Babuloni nginya harĩ Kristo ciarĩ njiarũa 14.
18  No gũciarũo kwa Jesu Kristo gwatariĩ ũũ: Hĩndĩ ĩrĩa nyina, Mariamu, maarĩ na kĩrĩko na Jusufu gĩa kũhikania, agĩkorũo agĩĩte nda na njĩra ya roho mũtheru matanahikania.
19  No rĩrĩ, tondũ mũthuriwe, Jusufu, aarĩ mũndũ mũthingu na ndeendaga kũmũconorithia kũrĩ andũ, akĩbanga kũmũtiga na hitho.
20  No thutha wa gwĩciria ũhoro ũcio, mũraika wa Jehova akĩmuumĩrĩra kĩroto-inĩ, akĩmwĩra: “Jusufu mũrũ wa Daudi, ndũgetigĩre gũtwara mũtumia waku Mariamu mũciĩ, tondũ nda ĩyo arĩ nayo yumanĩte na roho mũtheru.
21  Nĩ agaaciara mwana wa kahĩĩ, nawe ũkaamwĩta Jesu, tondũ nĩ akaahonokia andũ ake kuuma mehia-inĩ mao.”
22  Maũndũ macio mothe meekĩkire nĩguo ciugo cia Jehova ihinge, iria aaririe kũgerera mũnabii wake, akiuga:
23  “Atĩrĩrĩ, mũirĩtu gathirange nĩ akaagĩa nda, na aciare mwana wa kahĩĩ, na makaamwĩta Imanueli,” rĩĩtwa rĩu rĩataũrũo nĩ kuuga, “Ngai Arĩ Hamwe na Ithuĩ.”
24  Jusufu agĩcoka agĩũkĩra kuuma toro na agĩka o ũrĩa mũraika wa Jehova aamwĩrĩte, akĩoya mũtumia wake akĩmũtwara mũciĩ.
25  No ndaigana gũkoma nake o nginya rĩrĩa aaciarire mwana wa kahĩĩ, na akĩmwĩta Jesu.
2  Thutha wa Jesu gũciarĩrũo Bethilehemu ya Judea matukũ-inĩ ma Mũthamaki Herode, atuĩria a njata kuuma mwena wa Irathĩro magĩũka Jerusalemu,
2  makĩũria atĩrĩ: “Arĩ kũ mũthamaki ũcio wa Ayahudi ũciarĩtwo? Tondũ nĩ tũronire njata yake tũrĩ mwena wa Irathĩro, na rĩu tuoka kũmũinamĩrĩra.”
3  Rĩrĩa Mũthamaki Herode aaiguire ũguo, agĩtangĩka mũno o hamwe na andũ othe a Jerusalemu.
4  Agĩta anene othe a athĩnjĩri-Ngai hamwe na andĩki-watho a kĩrĩndĩ, akĩmoria kũrĩa Kristo aarĩ aciarĩrũo.
5  Makĩmwĩra atĩrĩ: “Thĩinĩ wa Bethilehemu ya Judea, nĩ gũkorũo ũũ nĩguo mũnabii aandĩkire:
6  ‘Nawe, Bethilehemu ya bũrũri wa Juda, tiwe itũũra rĩrĩa rĩtarĩ igweta gatagatĩ-inĩ ka mangavana a Juda, tondũ thĩinĩ waku nĩkuo gũkoima ũrĩa ũgaathana, ũrĩa ũkaarĩithia andũ akwa Isiraeli.’”
7  Herode agĩcoka agĩta atuĩria acio a njata na hitho na agĩtuĩria na kinyi kuuma harĩ o ũhoro wĩgiĩ ihinda rĩrĩa njata ĩyo yoimĩrire.
8  Akĩmatũma Bethilehemu, akĩmeera: “Thiĩi mũtuĩrie wega ũhoro wĩgiĩ mwana ũcio, na mwamuona, mũndehere riboti nĩguo o na niĩ thiĩ ngamũinamĩrĩre.”
9  Marĩkia gũthikĩrĩria mũthamaki, magĩthiĩ, nayo njata ĩrĩa moonete marĩ mwena wa Irathĩro ĩgĩthiĩ ĩrĩ mbere yao, nginya rĩrĩa yarũgamire igũrũ rĩa nyũmba ĩrĩa mwana ũcio aarĩ.
10  Rĩrĩa moonire njata ĩyo, magĩkena mũno.
11  Na rĩrĩa maaingĩrire nyũmba ĩyo, makĩona mwana ũcio na nyina Mariamu, magĩturia maru makĩinamĩrĩra mwana ũcio. Ningĩ makĩhingũra igĩna ciao makĩmũhe iheo—thahabu na ũbani na manemane.
12  No rĩrĩ, tondũ nĩ maakaanirio nĩ Ngai kĩroto-inĩ matigacoke kũrĩ Herode, magĩcoka bũrũri wao magereire njĩra ĩngĩ.
13  Thutha wao kuumagara, mũraika wa Jehova akiumĩrĩra Jusufu kĩroto-inĩ, akĩmwĩra: “Ũkĩra woe mwana ũcio na nyina mũũrĩre Misiri, na mũikare kuo nginya rĩrĩa ngaakwĩra, tondũ Herode arĩ hakuhĩ kwambĩrĩria gũcaria mwana ũcio nĩguo amũũrage.”
14  Kwoguo Jusufu agĩũkĩra na akĩoya mwana ũcio na nyina ũtukũ o ũcio na magĩthiĩ Misiri.
15  Agĩikara kuo nginya rĩrĩa Herode aakuire. Ũndũ ũcio wahingirie ciugo ici Jehova aaririe kũgerera mũnabii wake: “Nĩ ndetire mũrũ wakwa kuuma Misiri.”
16  Nake Herode, amenya atĩ nĩ aaheenirio nĩ atuĩria a njata, akĩrakara mũno, na agĩathana tũhĩĩ tuothe twa mĩaka ĩĩrĩ gũcoka na thĩ tũũragwo thĩinĩ wa Bethilehemu na icigo ciakuo ciothe, kũringana na ihinda rĩrĩa aatuĩrĩtie na kinyi kuuma harĩ atuĩria acio a njata.
17  Nĩ ũndũ ũcio ciugo ici iria ciaarĩtio kũgerera mũnabii Jeremia ikĩhinga:
18  “Mũgambo nĩ waiguirũo Rama, wa kĩrĩro na mbugĩrĩrio nene. Warĩ wa Rakeli akĩrĩrĩra ciana ciake, na ndeendaga kũũmĩrĩrio, tondũ itirĩ ho.”
19  Rĩrĩa Herode aakuire, mũraika wa Jehova akiumĩrĩra Jusufu kĩroto-inĩ arĩ Misiri
20  akĩmwĩra: “Ũkĩra woe mwana ũcio na nyina mũthiĩ bũrũri wa Isiraeli, tondũ arĩa maacaragia muoyo wa mwana ũcio nĩ makuĩte.”
21  Kwoguo agĩũkĩra na akĩoya mwana ũcio na nyina na magĩthiĩ bũrũri wa Isiraeli.
22  No rĩrĩa aaiguire atĩ Arikelau nĩwe waathanaga Judea ithenya rĩa ithe Herode, agĩĩtigĩra gũthiĩ kuo. Ningĩ-rĩ, tondũ nĩ aakaanĩtio nĩ Ngai kĩroto-inĩ, agĩthiĩ gĩcigo-inĩ kĩa Galili.
23  Agĩikara itũũra-inĩ rĩtagwo Nazarethi, nĩguo ciugo ici ciaaririo kũgerera anabii ihinge: “Ageetagwo Mũnazarethi.”
3  Na rĩrĩ, matukũ-inĩ macio Johana Mũbatithania nĩ ookire na akĩambĩrĩria kũhunjia werũ-inĩ wa Judea,
2  akiugaga ũũ: “Mwĩrirei, tondũ Ũthamaki wa igũrũ nĩ ũkuhĩrĩirie.”
3  Ũcio nĩwe warĩtio ũhoro wake nĩ mũnabii Isaia na ciugo ici: “Harĩ mũgambo wa mũndũ ũranĩrĩra werũ-inĩ ũkoiga: ‘Haarĩriai njĩra ya Jehova! Rũngai barabara ciake.’”
4  Na rĩrĩ, Johana eehumbaga nguo cia guoya wa ngamĩra na akeyoha mũcibi wa rũũa njohero. Irio ciake ciarĩ ngigĩ na ũũkĩ wa gĩthaka.
5  Nao andũ a Jerusalemu na Judea yothe na bũrũri wothe ũrĩa wathiũrũrũkĩirie Jorodani nĩ maathiaga kũrĩ we,
6  na makabatithio nĩwe Rũũĩ-inĩ rwa Jorodani, makiumbũraga mehia mao matekũhithĩrĩra.
7  Rĩrĩa oonire Afarisai na Asadukai aingĩ magĩũka harĩa aabatithanagĩria, akĩmoria atĩrĩ: “Inyuĩ rũciaro rwa nyoka irĩ thumu, nũũ ũmwĩrĩte atĩ no mũũrĩre marakara marĩa maroka?
8  Nĩ ũndũ ũcio, ciarai maciaro maronania nĩ mwĩrirĩte.
9  Mũtikeĩre atĩrĩ, ‘Ithe witũ nĩ Iburahimu.’ Tondũ ngũmwĩra atĩ Ngai no ahote gũtũma Iburahimu agĩe na ciana kuuma mahiga-inĩ maya.
10  Ithanwa nĩ rĩigĩtwo gĩtina-inĩ kĩa mĩtĩ. Kwoguo mũtĩ ũrĩa wothe ũtaciaraga maciaro mega nĩ ũgũtemwo na ũikio mwaki-inĩ.
11  Niĩ ndĩmũbatithagia na maĩ nĩ ũndũ wa kwĩrira kwanyu, no ũrĩa ũroka thutha wakwa arĩ na hinya kũngĩra, nacio iratũ ciake ndirĩ mwagĩrĩru wa gũciruta. Ũcio akaamũbatithagia na roho mũtheru na mwaki.
12  Gĩcakũri gĩake gĩa kũhuuha kĩrĩ guoko-inĩ gwake, na nĩ egũtheria kĩhuuhĩro gĩake biũ na acokanĩrĩrie ngano yake thĩinĩ wa ikũmbĩ, no mahuti nĩ gũcina ekũmacina na mwaki ũrĩa ũtangĩhoreka.”
13  Nake Jesu akiuma Galili agĩthiĩ kũrĩ Johana Rũũĩ-inĩ rwa Jorodani nĩguo abatithio nĩwe.
14  No Johana akĩgeria kũmũgiria, akĩmũũria atĩrĩ: “Niĩ nĩ niĩ ndĩrabatara kũbatithio nĩwe, wagĩũka kũrĩ niĩ atĩa?”
15  Jesu akĩmũcokeria akĩmwĩra: “Reke gũtuĩke guo rĩu, tondũ na njĩra ĩyo nĩ kwagĩrĩire tũhingie maũndũ mothe ma ũthingu.” Nake agĩtiga kũmũgiria.
16  Thutha wa Jesu kũbatithio, akiumĩra maĩ-inĩ o rĩmwe; na rĩrĩ, igũrũ rĩkĩhingũka, akĩona roho wa Ngai ũgĩikũrũka ũhaana ta ndutura ũgĩũka igũrũ rĩake.
17  Na rĩrĩ, mũgambo ũkiuma igũrũ ũkiuga atĩrĩ: “Ũyũ nĩ Mũrũ wakwa, ũrĩa nyendete, na nĩ ndĩmwĩtĩkĩrĩte.”
12  Ihinda-inĩ rĩu Jesu akiumagara agĩtuĩkanĩria mĩgũnda-inĩ ya ngano mũthenya wa Thabatũ. Nao arutwo ake makĩhũta makĩambĩrĩria gũtua igira cia ngano makĩrĩaga.
2  Rĩrĩa Afarisai moonire ũguo, makĩmwĩra ũũ: “Ta rora! Arutwo aku mareka ũndũ ũtarĩ mwĩtĩkĩrie gwĩkwo mũthenya wa Thabatũ.”
3  Nake akĩmacokeria atĩrĩ: “Kaĩ mũtathomete ũrĩa Daudi eekire rĩrĩa we na arũme arĩa maarĩ nake maarĩ ahũtu?
4  Ũrĩa aaingĩrire nyũmba ya Ngai na makĩrĩa mĩgate ya maruta, ĩrĩa we na acio maarĩ nake mateetĩkĩrĩtio kũrĩa, tiga athĩnjĩri-Ngai oiki?
5  Kana mũtirĩ mwathoma thĩinĩ wa Watho, atĩ mĩthenya ya Thabatũ athĩnjĩri-Ngai arĩa marĩ hekarũ-inĩ nĩ magararaga Thabatũ na magathiĩ na mbere gũkorũo matarĩ na mahĩtia?
6  No ngũmwĩra atĩrĩ, haha harĩ na mũndũ mũnene gũkĩra hekarũ.
7  Ĩndĩ, korũo nĩ mũtaũkĩirũo ũũ nĩ kuuga atĩa, ‘Ngwenda tha no ti igongona,’ mũtingĩatuĩra andũ matarĩ na mahĩtia.
8  Nĩ gũkorũo Mũrũ wa mũndũ nĩ Mwathani wa Thabatũ.”
9  Thutha wa kuuma hau, agĩthiĩ agĩtonya thunagogi-inĩ yao,
10  na rĩrĩ, haarĩ mũndũ warĩ muonju guoko. Nĩ ũndũ ũcio makĩũria Jesu atĩrĩ, “Nĩ kwagĩrĩire kũhonania mũthenya wa Thabatũ?” Meendaga mone ũndũ wa kũmũthitangĩra.
11  Nake akĩmacokeria atĩrĩ: “Ũngĩkorũo ũrĩ na ng’ondu ĩmwe na ng’ondu ĩyo ĩgwe irima mũthenya wa Thabatũ-rĩ, nĩ mũndũ ũrĩkũ gatagatĩ-inĩ kanyu ũtangĩmĩnyita na amĩrute kuo?
12  Githĩ mũndũ ndakĩrĩ wa bata gũkĩra ng’ondu! Nĩ ũndũ ũcio-rĩ, nĩ kwagĩrĩire gwĩka ũndũ mwega mũthenya wa Thabatũ.”
13  Agĩcoka akĩra mũndũ ũcio ũũ: “Tambũrũkia guoko gwaku.” Nake agĩgũtambũrũkia, nakuo gũkĩhona gũkĩhaana o ta kũu kũngĩ.
14  No Afarisai makiuma nja na makĩmũbangĩra njama ya kũmũũraga.
15  Rĩrĩa Jesu aamenyire ũguo, akiuma kuo. Na andũ aingĩ makĩmũrũmĩrĩra, nake akĩmahonia othe,
16  no akĩmahe mũkaana mũrũmu matikamũmenyithanie kũrĩ andũ,
17  nĩguo ahingie ciugo iria ciaaririo kũgerera mũnabii Isaia, ũrĩa woigire ũũ:
18  “Ta rora, ndungata yakwa ĩrĩa thuurĩte, ĩrĩa nyendete, na nĩ ndĩmĩtĩkĩrĩte! Nĩ ngeekĩra roho wakwa thĩinĩ wayo, nayo nĩ ĩkaamenyithia ndũrĩrĩ ũrĩa kĩhooto gĩtariĩ.
19  Ndĩgaakorũo na ngarari kana yanĩrĩre; na gũtirĩ mũndũ ũkaaigua mũgambo wayo barabara-inĩ iria nene.
20  Ndĩkoina ithanjĩ igonyoku, na ndĩkaahoria rũtambĩ rũratoga, o nginya rĩrĩa ĩkaagaacĩrithia kĩhooto.
21  Ndũrĩrĩ nĩ ikaaiga mwĩhoko wacio harĩ rĩĩtwa rĩayo.”
22  Thutha ũcio makĩmũrehera mũndũ warĩ na ndaimono na aarĩ mũtumumu na bubu, nake akĩmũhonia, mũndũ ũcio warĩ bubu agĩkĩhota kwaria na kuona.
23  Na rĩrĩ, kĩrĩndĩ gĩothe gĩkĩgega na gĩkĩambĩrĩria kuuga atĩrĩ: “To gũkorũo ũyũ nĩwe Mũrũ wa Daudi?”
24  Rĩrĩa Afarisai maaiguire ũguo-rĩ, makiuga ũũ: “Mũndũ ũyũ aingataga ndaimono na hinya wa Beelizebubu, mũnene wa ndaimono.”
25  Amenya ũrĩa meeciragia, akĩmeera atĩrĩ: “Ũthamaki o wothe ũngĩgayũkana no gũthira ũthiraga, na itũũra o rĩothe kana nyũmba ĩngĩgayũkana ndĩngĩrũgama.
26  O ũndũ ũmwe na ũcio, angĩkorũo Shaitani nĩ ekũingata Shaitani-rĩ, nĩ agayũkanĩte; ũthamaki wake ũngĩkĩrũgama atĩa?
27  Ningĩ angĩkorũo nyingataga ndaimono na hinya wa Beelizebubu-rĩ, ariũ anyu macingataga na hinya wa ũ? Kĩu nĩkĩo gĩgaatũma mamũtuĩre ciira.
28  No angĩkorũo nyingataga ndaimono kũgerera roho wa Ngai, Ũthamaki wa Ngai nĩ ũmũhĩtũkĩte.
29  Kana mũndũ angĩhota atĩa gũtharĩkĩra nyũmba ya mũndũ ũrĩ na hinya na amũtunye indo ciake tiga ambire kũmuoha? Hĩndĩ ĩyo norĩo angĩhota gũtaha indo iria irĩ nyũmba yake.
30  Ũrĩa wothe ũtarĩ mwena wakwa nĩ kũregana areganaga na niĩ, na ũrĩa wothe ũtacokanagĩrĩria hamwe na niĩ nĩ kũhurunja ahurunjaga.
31  “Nĩ ũndũ ũcio ngũmwĩra atĩrĩ, andũ nĩ makooherũo mehia o mothe mehagia na irumi o ciothe iria marumanaga, ĩndĩ ũrĩa ũrumaga roho ndakooherũo.
32  Kwa ngerekano-rĩ, mũndũ o wothe ũkaaruma Mũrũ wa mũndũ nĩ akooherũo; no ũrĩa wothe ũkaaruma roho mũtheru, ndarĩ hĩndĩ akooherũo, mũtabarĩre-inĩ ũyũ wa maũndũ kana ũrĩa ũgooka.
33  “Angĩkorũo inyuĩ mũrĩ mũtĩ mwega, maciaro manyu marĩkoragwo marĩ mega, no angĩkorũo mũrĩ mũtĩ mũbuthu, maciaro manyu marĩkoragwo marĩ mabuthu, nĩ gũkorũo mũtĩ ũmenyekaga na maciaro maguo.
34  Inyuĩ rũciaro rwa nyoka irĩ thumu, mũngĩhota atĩa kwaria maũndũ mega na mũrĩ oru? Tondũ kanua karagia kĩrĩa kĩiyũire ngoro.
35  Mũndũ ũrĩa mwega arutaga maũndũ mega kuuma mũthithũ-inĩ wake mwega, no mũndũ ũrĩa mũũru arutaga maũndũ moru kuuma mũthithũ-inĩ wake mũũru.
36  Ngũmwĩra atĩrĩ, ũndũ o wothe wa tũhũ andũ maragia, nĩ magaaciirithio nĩ ũndũ waguo Mũthenya wa Ciira;
37  nĩ gũkorũo kũgerera ciugo ciaku nĩ ũgaatuwo mũthingu, na kũgerera ciugo ciaku nĩ ũgaatũĩrũo.”
38  Thutha ũcio, andĩki-watho na Afarisai amwe makĩmũcokeria makĩmwĩra atĩrĩ: “Mũrutani, tũkwenda ũtuonie kĩmenyithia.”
39  Nake akĩmacokeria akĩmeera ũũ: “Rũciaro rũru na rũtharia rwendaga kuona kĩmenyithia, no gũtirĩ kĩmenyithia rũkuona o tiga kĩmenyithia kĩrĩa kĩa mũnabii Jona.
40  Nĩ gũkorũo o ta ũrĩa Jona aarĩ thĩinĩ wa nda ya thamaki nene thikũ ithatũ ũtukũ na mũthenya, noguo Mũrũ wa mũndũ arĩkorũo thĩinĩ wa mbĩrĩra thikũ ithatũ ũtukũ na mũthenya.
41  Andũ a Nineve nĩ makaariũkio hĩndĩ ya ituĩro hamwe na rũciaro rũrũ na marũtuĩre, tondũ nĩ meeririre maahunjĩrio nĩ Jona. No rĩrĩ, haha harĩ na mũndũ ũkĩrĩte Jona.
42  Mũtumia mũthamaki wa mwena wa mũhuro nĩ akaariũkio hĩndĩ ya ituĩro hamwe na rũciaro rũrũ na arũtuĩre, tondũ nĩ ookire oimĩte ituri cia thĩ nĩguo aigue ũũgĩ wa Suleimani. No rĩrĩ, haha harĩ na mũndũ ũkĩrĩte Suleimani.
43  “Rĩrĩa roho mũũru woima thĩinĩ wa mũndũ, ũthiaga ũgereire kũndũ gũtarĩ maĩ ũgĩcaria handũ ha kũhurũka, no ũkaga.
44  Roho ũcio ũkoiga atĩrĩ, ‘Ngũcoka nyũmba-inĩ yakwa ĩrĩa ndoimire,’ na wakinya, ũgakora nyũmba ĩyo ĩtegũikarũo no ĩhaatĩtwo ĩgathera na ĩkagemio.
45  Ũgacoka ũgathiĩ ũkagĩĩra maroho mangĩ mũgwanja moru kũũkĩra, na thutha wa kũingĩra, magatũũra kuo; naguo ũhoro wa marigĩrĩrio wa mũndũ ũcio ũgathũka gũkĩra mbere. Ũguo noguo ũhoro wa rũciaro rũrũ rũru ũgaaikara.”
46  Na hĩndĩ ĩyo aaragia na kĩrĩndĩ, nyina na ariũ a nyina maarũgamĩte nja makĩenda kwaria nake.
47  Mũndũ ũmwe akĩmwĩra ũũ: “Maitũguo na ariũ a maitũguo marũgamĩte nja makĩenda kwaria nawe.”
48  Nake agĩcokeria mũndũ ũcio wamwĩrire ũguo atĩrĩ: “Maitũ nũũ, na ariũ a maitũ nĩa?”
49  Agĩtambũrũkia guoko erekeirie harĩ arutwo ake, akiuga: “Ta rora, aya nĩo maitũ na ariũ a maitũ!
50  Tondũ mũndũ o wothe wĩkaga wendi wa Awa ũrĩa ũrĩ igũrũ, nĩwe mũrũ wa maitũ, na mwarĩ wa maitũ o na maitũ.”
