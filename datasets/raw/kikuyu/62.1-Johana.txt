4  Endwa akwa, mũtigetĩkagie kiugo o gĩothe gĩtongoretio nĩ roho, no thuthuragiai ciugo icio itongoretio nĩ roho nĩguo mũmenye kana ciumanĩte na Ngai, nĩ gũkorũo nĩ kũgĩĩte na anabii aingĩ a maheeni thĩinĩ wa thĩ.
2  Ũũ nĩguo mũrĩmenyaga atĩ kiugo kĩrĩa gĩtongoretio nĩ roho kiumĩte kũrĩ Ngai: Kiugo o gĩothe gĩtongoretio nĩ roho, kĩrĩa kiumbũraga atĩ Jesu Kristo nĩ ookire thĩinĩ wa mwĩrĩ, kiumĩte kũrĩ Ngai.
3  No kiugo o gĩothe gĩtongoretio nĩ roho kĩrĩa gĩtoimbũraga Jesu, gĩtiumanĩte na Ngai. Makĩria ma ũguo, kĩu nĩkĩo kiugo gĩtongoretio nĩ roho kĩa mũregi-Kristo, kĩrĩa mũiguĩte atĩ nĩ kĩngĩgooka, na rĩu kĩrĩ thĩinĩ wa thĩ.
4  Twana tũtũ, inyuĩ muumanĩte na Ngai, na nĩ mũmatooretie, nĩ gũkorũo ũrĩa ũrĩ na ũiguano hamwe na inyuĩ nĩ mũnene gũkĩra ũrĩa ũrĩ na ũiguano hamwe na thĩ.
5  Acio moimanĩte na thĩ; nĩkĩo maragia maũndũ marĩa moimanĩte na thĩ, nayo thĩ nĩ ĩmathikagĩrĩria.
6  Ithuĩ tuumanĩte na Ngai. Mũndũ o wothe ũmenyete Ngai nĩ atũthikagĩrĩria; mũndũ o wothe ũtoimanĩte na Ngai ndatũthikagĩrĩria. Ũndũ ũcio nĩguo ũtũteithagia gũkũũrana kiugo gĩtongoretio nĩ roho kĩa ũhoro wa ma kuuma harĩ kiugo gĩtongoretio nĩ roho kĩa mahĩtia.
7  Endwa akwa, nĩ tũthiĩi na mbere kwendana, tondũ wendo uumaga kũrĩ Ngai, na mũndũ o wothe wendanaga aciarĩtwo kuumana na Ngai na nĩ oĩ Ngai.
8  Mũndũ o wothe ũtendanaga ndamenyete Ngai, nĩ gũkorũo Ngai nĩ wendo.
9  Wendo wa Ngai waguũririo ũhoro-inĩ witũ na njĩra ĩno, atĩ Ngai nĩ aatũmire Mũrũ wake wa mũmwe gũkũ thĩ nĩguo tũgĩe na muoyo kũgerera harĩ we.
10  Wendo ũcio ũtariĩ ũũ, ti atĩ nĩ ithuĩ tweendire Ngai, no nĩwe watwendire na agĩtũma Mũrũ wake arĩ igongona rĩa ũiguano nĩ ũndũ wa mehia maitũ.
11  Endwa akwa, angĩkorũo ũguo nĩguo Ngai aatwendire-rĩ, o na ithuĩ nĩ twagĩrĩirũo kwendanaga.
12  Gũtirĩ mũndũ ũrĩ wona Ngai o na rĩ. Tũngĩthiĩ na mbere kwendana, Ngai atũũraga thĩinĩ witũ na wendo wake ũgatuwo mũkinyanĩru thĩinĩ witũ.
13  Kũgerera ũndũ ũyũ nĩ tũmenyaga atĩ tũratũũra tũrĩ na ũiguano hamwe nake, nake agatũũra arĩ na ũiguano hamwe na ithuĩ, tondũ nĩ atũheete roho wake.
14  Makĩria ma ũguo-rĩ, ithuĩ ene nĩ tuonete na nĩ tũrutaga ũira atĩ Ithe witũ nĩ atũmĩte Mũrũ wake arĩ mũhonokia wa thĩ.
15  Mũndũ o wothe umbũraga atĩ Jesu nĩ Mũrũ wa Ngai, Ngai atũũraga arĩ na ũiguano hamwe na mũndũ ta ũcio, nake agatũũra arĩ na ũiguano hamwe na Ngai.
16  Na nĩ tũmenyete na tũgetĩkia wendo ũrĩa Ngai akoragwo naguo harĩ ithuĩ. Ngai nĩ wendo, na mũndũ ũrĩa ũtũũraga thĩinĩ wa wendo atũũraga arĩ na ũiguano hamwe na Ngai, nake Ngai agatũũra arĩ na ũiguano hamwe nake.
17  Ũguo nĩguo wendo ũtuĩtwo mũkinyanĩru thĩinĩ witũ, nĩgetha tũgaakorũo na wĩyathi wa kwaria mũthenya wa ciira, nĩ gũkorũo o ta ũrĩa ũcio atariĩ, noguo o na ithuĩ tũtariĩ thĩinĩ wa thĩ ĩno.
18  Wendo ndũrĩ guoya, ĩndĩ wendo ũrĩa mũkinyanĩru nĩ ũingataga guoya, tondũ guoya nĩ ũtũgiragĩrĩria. Ti itherũ, mũndũ ũrĩa ũkoragwo na guoya ndatuĩtwo mũkinyanĩru thĩinĩ wa wendo.
19  Ithuĩ twendanaga tondũ nĩwe waambire gũtwenda.
20  Mũndũ angiuga, “Nĩ nyendete Ngai,” no nĩ athũire mũrũ wa Ithe, ũcio nĩ mũheenania. Nĩ gũkorũo mũndũ ũrĩa ũtendete mũrũ wa Ithe, ũcio onete, ndangĩhota kwenda Ngai, ũcio atarĩ ona.
21  Na tũrĩ na rĩathani rĩrĩ kuuma kũrĩ we, atĩ mũndũ o wothe wendete Ngai ningĩ no mũhaka ende mũrũ wa Ithe.
5  Mũndũ o wothe wĩtĩkĩtie atĩ Jesu nĩwe Kristo aciarĩtwo kuumana na Ngai, nake mũndũ o wothe wendete ũrĩa watũmire gũciarũo kũu gwĩkĩke nĩ endete ũrĩa ũciarĩtwo kuumana na ũcio.
2  Ũndũ ũyũ nĩguo ũtũmaga tũmenye atĩ nĩ twendete ciana cia Ngai, twakorũo twendete Ngai na tũkahingagia maathani make.
3  Nĩ gũkorũo kwenda Ngai nĩ atĩrĩ, tũrũmagĩrĩre maathani make; na maathani make ti mũrigo,
4  tondũ mũndũ o wothe ũciarĩtwo kuumana na Ngai nĩ atooragia thĩ. Na ũyũ nĩguo ũhootani ũrĩa ũtooretie thĩ, wĩtĩkio witũ.
5  Nũũ ũngĩhota gũtooria thĩ? Na githĩ ti mũndũ ũrĩa wĩtĩkĩtie atĩ Jesu nĩ Mũrũ wa Ngai?
6  Ũcio nĩwe wokire na njĩra ya maĩ na thakame, Jesu Kristo, no ti na maĩ matheri, ĩndĩ nĩ na maĩ na thakame. Na roho nĩ ũrutaga ũira, tondũ roho nĩguo ũhoro ũrĩa wa ma.
7  Nĩ gũkorũo kũrĩ indo ithatũ irutaga ũira:
8  roho, maĩ, na thakame; na icio ithatũ nĩ irĩ ũiguano.
9  Angĩkorũo nĩ twĩtĩkagĩra ũira wa andũ, ũira wa Ngai nĩ mũnene makĩria. Nĩ gũkorũo ũyũ nĩguo ũira ũrĩa Ngai arutaga, ũira ũrĩa arutĩte wĩgiĩ Mũrũ wake.
10  Mũndũ ũrĩa ũigaga wĩtĩkio wake harĩ Mũrũ wa Ngai, arĩ na ũira ũcio thĩinĩ wake. Mũndũ ũrĩa ũtarĩ wĩtĩkio harĩ Ngai amũtuĩte mũheenania, nĩ gũkorũo ndaigĩte wĩtĩkio wake harĩ ũira ũrĩa Ngai arutĩte wĩgiĩ Mũrũ wake.
11  Na ũira ũcio nĩ atĩ, Ngai nĩ aatũheire muoyo wa tene na tene, na muoyo ũcio ũrĩ thĩinĩ wa Mũrũ wake.
12  Ũrĩa ũrĩ na Mũriũ arĩ na muoyo ũcio; ũrĩa ũtarĩ na Mũrũ wa Ngai ndarĩ na muoyo ũcio.
13  Ndĩramwandĩkĩra maũndũ maya nĩgetha mũmenye atĩ mũrĩ na muoyo wa tene na tene, inyuĩ arĩa mũigaga wĩtĩkio wanyu harĩ rĩĩtwa rĩa Mũrũ wa Ngai.
14  Na ũyũ nĩguo ũũma ũrĩa tũkoragwo naguo harĩ we, atĩ tũngĩhoya ũndũ o na ũrĩkũ kũringana na wendi wake, nĩ atũiguaga.
15  Na angĩkorũo nĩ tũĩ atĩ nĩ atũiguaga ũhoro-inĩ o wothe twamũhoya-rĩ, nĩ tũĩ atĩ nĩ tũkũheo indo iria tũhoyaga, nĩ gũkorũo nĩ tũmũhoete.
16  Mũndũ o wothe angĩona mũrũ wa Ithe agĩka rĩhia rĩtangĩrehe gĩkuũ, nĩ amũhoere, na Ngai nĩ ekũmũhe muoyo, acio nĩ arĩa matekaga rĩhia rĩrĩa rĩrehaga gĩkuũ. Nĩ kũrĩ rĩhia rĩrehaga gĩkuũ. Ti ũhoro wĩgiĩ rĩhia ta rĩu ndĩrera mũndũ ũcio amũhoere.
17  Maũndũ mothe matarĩ ma ũthingu nĩ mehia, no nĩ kũrĩ rĩhia rĩtarehaga gĩkuũ.
18  Nĩ tũĩ atĩ mũndũ o wothe ũciarĩtwo kuumana na Ngai ndamenyeraga kwĩhia, no ũrĩa ũciarĩtwo kuumana na Ngai nĩ amũroraga, na ũrĩa mũũru ndangĩhota kũmũnyita.
19  Nĩ tũĩ atĩ tuumanĩte na Ngai, no thĩ yothe ĩkoragwo rungu rwa hinya wa ũrĩa mũũru.
20  No nĩ tũĩ atĩ Mũrũ wa Ngai nĩ okĩte, na nĩ atũheete ũtaũku nĩguo tũgĩe na ũmenyo wĩgiĩ Ũrĩa wa ma. Na tũrĩ na ũiguano na ũcio wa ma, kũgerera Mũrũ wake Jesu Kristo. Ũcio nĩwe Ngai ũrĩa wa ma na muoyo wa tene na tene.
21  Twana tũtũ, mwĩthemagei mĩhianano.
1  Kĩrĩa kĩarĩ kuo kuuma o kĩambĩrĩria, kĩrĩa tũiguĩte, kĩrĩa tuonete na maitho maitũ, kĩrĩa twĩyoneire na tũkahutia na moko maitũ, gĩkoniĩ kiugo kĩa muoyo,
2  (ti itherũ, muoyo nĩ waguũririo na nĩ tũwonete na nĩ tũraruta ũira o na tũkamũhe ũhoro wa muoyo wa tene na tene ũrĩa warĩ hamwe na Ithe witũ na ũkĩguũrio kũrĩ ithuĩ),
3  kĩrĩa tuonete na tũkaigua nĩkĩo o na inyuĩ tũramũhe ũhoro wakĩo, nĩguo atĩ o na inyuĩ mũgĩe na ngwatanĩro hamwe na ithuĩ. Na ngwatanĩro ĩyo itũ nĩ hamwe na Ithe witũ na Mũrũwe Jesu Kristo.
4  Na tũrandĩka maũndũ maya nĩguo gĩkeno gitũ gĩkinyanĩre.
5  Ĩno nĩyo ndũmĩrĩri ĩrĩa twaiguire kuuma kũrĩ we na nĩyo tũramũmenyithia: Ngai nĩ ũtheri, na gũtirĩ nduma o na hanini thĩinĩ wake.
6  Tũngiuga, “Tũrĩ na ngwatanĩro hamwe nake,” ĩndĩ no tũthiaga na mbere na mĩthiĩre ya nduma, tũngĩkorũo tũkĩheenania na tũtegwĩka kũringana na ũhoro ũrĩa wa ma.
7  No rĩrĩ, angĩkorũo tũthiaga na mĩthiĩre ya ũtheri o ta ũrĩa we akoragwo ũtheri-inĩ, tũrĩ na ngwatanĩro mũndũ na ũrĩa ũngĩ, na thakame ya Mũrũwe Jesu nĩ ĩtũtheragia mehia mothe.
8  Tũngiuga, “Tũtirĩ na mehia,” nĩ kwĩheenia tũngĩkorũo tũkĩĩheenia na ũhoro ũrĩa wa ma ndũrĩ thĩinĩ witũ.
9  Tũngiumbũra mehia maitũ, we nĩ mwĩhokeku na nĩ mũthingu, na kwoguo nĩ egũtuohera mehia maitũ na atũtherie kuumana na maũndũ mothe matarĩ ma ũthingu.
10  Tũngiuga, “Tũtiĩhĩtie,” tũngĩkorũo tũkĩmũtua wa maheeni, na kiugo gĩake gĩtirĩ thĩinĩ witũ.
2  Twana twakwa, ndĩramwandĩkĩra maũndũ maya nĩgetha mũtikehie. No rĩrĩ, mũndũ angĩhia, tũrĩ na mũteithia ũrĩ hamwe na Ithe witũ, nĩwe Jesu Kristo, ũrĩa mũthingu.
2  Na we nĩ igongona rĩa ũiguano nĩ ũndũ wa mehia maitũ, ĩndĩ to ũndũ wa mehia maitũ tu no nĩ nginya ma thĩ yothe.
3  Na kũgerera ũndũ ũyũ nĩ tũmenyaga atĩ nĩ tũmũĩ, tũngĩthiĩ o na mbere kũrũmĩrĩra maathani make.
4  Mũndũ ũrĩa uugaga, “Nĩ ndĩmũĩ,” no ndarũmagĩrĩra maathani make-rĩ, ũcio nĩ mũheenania, na ũhoro ũrĩa wa ma ndũrĩ thĩinĩ wa mũndũ ũcio.
5  No rĩrĩ, mũndũ ũrĩa ũrũmagĩrĩra kiugo gĩake, wendo wa Ngai hatarĩ nganja nĩ ũtuĩtwo mũkinyanĩru thĩinĩ wake. Kũgerera ũndũ ũcio nĩ tũmenyaga atĩ tũrĩ na ũiguano hamwe nake.
6  Mũndũ ũrĩa uugaga atĩ atũũraga arĩ na ũiguano hamwe nake we mwene nĩ agĩrĩirũo gũthiaga o ta ũrĩa ũcio aathiaga.
7  Endwa akwa, ti rĩathani rĩerũ ndĩramwandĩkĩra, ĩndĩ nĩ rĩathani rĩa tene rĩrĩa mũkoretwo narĩo kuuma o kĩambĩrĩria. Rĩathani rĩrĩ rĩa tene nĩ kiugo kĩrĩa mwaiguire.
8  Ningĩ, ndĩramwandĩkĩra rĩathani rĩerũ, na nĩ rĩa ma ũhoro-inĩ wake o na wanyu, nĩ gũkorũo nduma nĩ ĩrathira na ũtheri ũrĩa wa ma nĩ ũrĩkĩtie kwara.
9  Mũndũ ũrĩa uugaga atĩ arĩ ũtheri-inĩ no nĩ athũire mũrũ wa Ithe, arĩ o nduma-inĩ.
10  Mũndũ ũrĩa wendete mũrũ wa Ithe atũũraga ũtheri-inĩ, na harĩ we gũtirĩ ũndũ ũngĩmũhĩnga.
11  No mũndũ ũrĩa ũthũire mũrũ wa Ithe akoragwo nduma-inĩ na athiagĩra o nduma-inĩ, na ndamenyaga kũrĩa arathiĩ, nĩ gũkorũo nduma ĩyo nĩ ĩtumumarĩtie maitho make.
12  Ndĩramwandĩkĩra inyuĩ twana tũtũ tondũ nĩ muoheirũo mehia manyu nĩ ũndũ wa rĩĩtwa rĩake.
13  Ndĩramwandĩkĩra inyuĩ maithe, nĩ gũkorũo nĩ mũmenyete ũcio ũkoretwo kuo kuuma o kĩambĩrĩria. Ndĩramwandĩkĩra inyuĩ anake, nĩ gũkorũo nĩ mũtooretie ũrĩa mũũru. Ndĩramwandĩkĩra inyuĩ ciana, nĩ gũkorũo nĩ mũmenyete Ithe witũ.
14  Ndĩramwandĩkĩra inyuĩ maithe, nĩ gũkorũo nĩ mũmenyete ũcio ũkoretwo kuo kuuma o kĩambĩrĩria. Ndĩramwandĩkĩra inyuĩ anake, nĩ gũkorũo mũrĩ na hinya, nakĩo kiugo kĩa Ngai gĩtũũraga thĩinĩ wanyu na nĩ mũtooretie ũrĩa mũũru.
15  Mũtikende thĩ o na kana indo iria irĩ thĩinĩ wa thĩ. Mũndũ angĩkorũo nĩ endete thĩ, wendo wa Ithe witũ ndũrĩ thĩinĩ wake;
16  nĩ gũkorũo maũndũ mothe marĩa marĩ thĩinĩ wa thĩ—merirĩria ma mwĩrĩ na merirĩria ma maitho na mwĩyonanio wa indo iria mũndũ arĩ nacio ũtũũro-inĩ—matiumanĩte na Ithe witũ, ĩndĩ moimanĩte na thĩ.
17  Ningĩ-rĩ, thĩ nĩ gũthira ĩrathira na noguo o na merirĩria mayo, no mũndũ ũrĩa wĩkaga wendi wa Ngai atũũraga tene na tene.
18  Twana tũtũ, nĩ ithaa rĩa mũthia, na o ta ũrĩa mũiguĩte atĩ mũregi-Kristo nĩ aroka, o na rĩu nĩ kuumĩrĩte aregi-Kristo aingĩ, na ũndũ ũcio ũratũmenyithia atĩ nĩ ithaa rĩa mũthia.
19  Acio nĩ mooimire gatagatĩ-inĩ gaitũ tondũ matiarĩ a mũthemba witũ; nĩ ũndũ korũo maarĩ a mũthemba witũ, nĩ mangĩatũũrire hamwe na ithuĩ. Ĩndĩ nĩ mooimire nĩgetha kuonanio atĩ ti othe a mũthemba witũ.
20  Na inyuĩ nĩ mũitĩrĩirio maguta nĩ ũrĩa mũtheru, na inyuothe mũrĩ na ũmenyo.
21  Ndiramwandĩkĩra atĩ tondũ mũtiũĩ ũhoro ũrĩa wa ma, ĩndĩ ndĩramwandĩkĩra tondũ nĩ mũĩ ũhoro ũcio na tondũ gũtirĩ maheeni moimanaga na ũhoro ũrĩa wa ma.
22  Nũũ mũheenania o tiga ũrĩa ũkaanaga atĩ Jesu nĩwe Kristo? Ũcio nĩwe mũregi-Kristo, ũrĩa ũkaanaga Ithe witũ na Mũriũ.
23  Mũndũ ũrĩa ũkaanaga Mũriũ ndarĩ na Ithe witũ. No ũrĩa umbũraga Mũriũ arĩ na Ithe witũ o nake.
24  Na inyuĩ-rĩ, no mũhaka maũndũ marĩa mũiguĩte kuuma o kĩambĩrĩria matũũre thĩinĩ wanyu. Angĩkorũo maũndũ macio mũiguĩte kuuma o kĩambĩrĩria nĩ megũtũũra thĩinĩ wanyu, o na inyuĩ mũgũtũũra mũrĩ na ũiguano na Mũriũ na mũrĩ na ũiguano na Ithe witũ.
25  Makĩria ma ũguo-rĩ, ũndũ ũyũ nĩguo we mwene aatwĩrĩire—muoyo wa tene na tene.
26  Ndĩramwandĩkĩra maũndũ maya nĩ ũndũ wa arĩa marageria kũmũhĩtithia.
27  No inyuĩ, gũitĩrĩrio maguta kũrĩa mwaamũkĩrire kuuma kũrĩ we gũtũũraga thĩinĩ wanyu, na mũtirabatara mũndũ o na ũrĩkũ wa kũmũruta; no gũitĩrĩrio maguta kũu mwaamũkĩrire kuuma kũrĩ we nĩ kũmũrutaga maũndũ mothe, nakuo nĩ kwa ma na ti kwa maheeni. O ta ũrĩa kũmũrutĩte, tũũrai mũrĩ na ũiguano hamwe nake.
28  Nĩ ũndũ ũcio twana tũtũ-rĩ, tũũrai mũrĩ na ũiguano hamwe nake, nĩgetha rĩrĩa akaaguũrio tũgaakorũo na wĩyathi wa kwaria na tũtikanamũconokere hĩndĩ ya gũkorũo kuo gwake yakinya.
29  Angĩkorũo nĩ mũĩ atĩ we nĩ mũthingu, ningĩ nĩ mũĩ atĩ mũndũ wothe wĩkaga maũndũ ma ũthingu aciarĩtwo kuumana nake.
3  Onei wendo mũnene ũrĩa Ithe witũ atuonetie, atĩ tũgetwo ciana cia Ngai! Na ũguo nĩguo tũtariĩ. Nĩkĩo thĩ ĩtatũĩ, tondũ ndĩmũmenyete.
2  Endwa akwa, ithuĩ rĩu tũrĩ ciana cia Ngai, no gũtirĩ kũraguũrio ũrĩa tũgaatuĩka. Nĩ tũĩ atĩ rĩrĩa akaaguũrio tũkaahaanana nake, tondũ tũkaamuona o ta ũrĩa atariĩ.
3  Na mũndũ o wothe ũrĩ na kĩĩrĩgĩrĩro kĩu thĩinĩ wake nĩ etheragia, o ta ũrĩa ũcio nake arĩ mũtheru.
4  Mũndũ o wothe ũmenyerete kwĩhia ningĩ nĩ amenyerete kuuna watho, na mehia nĩ uuni-watho.
5  Ningĩ nĩ mũĩ atĩ aaguũririo nĩguo eherie mehia maitũ, na ndarĩ mehia thĩinĩ wake.
6  Mũndũ wothe ũtũũraga arĩ na ũiguano nake ndamenyeraga kwĩhia; gũtirĩ mũndũ ũmenyerete kwĩhia ũrĩ wamuona kana akamũmenya.
7  Twana tũtũ, mũndũ o na ũrĩkũ ndakanamũhĩtithie; mũndũ ũrĩa ũmenyerete gwĩka maũndũ ma ũthingu nĩ mũthingu, o ta ũrĩa ũcio arĩ mũthingu.
8  Mũndũ ũrĩa ũmenyerete kwĩhia oimanĩte na Mũcukani, tondũ Mũcukani akoretwo akĩhia kuuma o kĩambĩrĩria. Na ũndũ ũcio nĩguo watũmire Mũrũ wa Ngai aguũrio, nĩguo oinange mawĩra ma Mũcukani.
9  Mũndũ wothe ũciarĩtwo kuumana na Ngai ndamenyeraga kwĩhia, nĩ ũndũ mbeũ Yake ĩtũũraga thĩinĩ wa mũndũ ta ũcio, na ndangĩmenyera kwĩhia nĩ gũkorũo aciarĩtwo kuumana na Ngai.
10  Ciana cia Ngai na ciana cia Mũcukani imenyekaga na ũndũ ũyũ: Mũndũ o wothe ũtamenyerete gwĩka maũndũ ma ũthingu ndoimanĩte na Ngai, o na kana mũndũ ũrĩa ũtendete mũrũ wa Ithe.
11  Tondũ ĩno nĩyo ndũmĩrĩri ĩrĩa mwaiguire kuuma o kĩambĩrĩria, atĩ nĩ twagĩrĩirũo kwendana;
12  ti ta Kaini, ũrĩa woimanĩte na ũrĩa mũũru na akĩũraga mũrũ wa nyina. Na nĩ kĩĩ gĩatũmire amũũrage? Nĩ tondũ ciĩko ciake ciarĩ njũru, nacio cia mũrũ wa nyina ciarĩ cia ũthingu.
13  Ariũ a Ithe witũ, mũtikagege atĩ tondũ thĩ nĩ ĩmũthũire.
14  Nĩ tũĩ atĩ nĩ tuumĩte thĩinĩ wa gĩkuũ tũgatonya muoyo-inĩ, tondũ nĩ twendete ariũ a Ithe witũ. Ũrĩa ũtendanaga atũũraga thĩinĩ wa gĩkuũ.
15  Mũndũ o wothe ũthũire mũrũ wa Ithe nĩ mũũragani, na nĩ mũĩ atĩ gũtirĩ mũũragani ũrĩ na muoyo wa tene na tene thĩinĩ wake.
16  Ũndũ ũyũ nĩguo ũtũmĩte tũmenye ũhoro wa wendo, tondũ ũcio nĩ aarutire muoyo wake nĩ ũndũ witũ, na ithuĩ nĩ twagĩrĩirũo kũruta mĩoyo itũ nĩ ũndũ wa ariũ a Ithe witũ.
17  No mũndũ o wothe ũrĩ na indo cia thĩ ĩno na akona mũrũ wa Ithe arĩ na thĩna no akarega kũmũcaĩra-rĩ, wendo wa Ngai ũngĩgĩkorũo thĩinĩ wake atĩa?
18  Twana tũtũ, ithuĩ tũtiagĩrĩirũo kwendana na ciugo kana na kanua, ĩndĩ twagĩrĩirũo kwendana na ciĩko na ma.
19  Ũndũ ũcio nĩguo ũrĩtũmaga tũmenye atĩ tuumanĩte na ũhoro ũrĩa wa ma, na tũkagĩa na ũũma thĩinĩ wa ngoro citũ tũrĩ mbere yake
20  ũhoro-inĩ wĩgiĩ ũndũ o wothe ũrĩa ngoro citũ ingĩtũtuĩra, tondũ Ngai nĩ mũnene gũkĩra ngoro citũ na nĩ oĩ maũndũ mothe.
21  Endwa akwa, ngoro citũ ingĩaga gũtũtuĩra-rĩ, no tũkorũo na wĩyathi wa kwaria na Ngai;
22  na kĩrĩa gĩothe tũmũhoyaga nĩ atũheaga, tondũ nĩ tũrũmagĩrĩra maathani make na tũgeka maũndũ marĩa magĩrĩru maitho-inĩ make.
23  Na rĩrĩ nĩrĩo rĩathani rĩake: atĩ tũgĩe na wĩtĩkio harĩ rĩĩtwa rĩa Mũrũwe Jesu Kristo na twendanage, o ta ũrĩa aatũheire rĩathani.
24  Makĩria ma ũguo, mũndũ ũrĩa ũrũmagĩrĩra maathani make atũũraga arĩ na ũiguano hamwe nake, nake agatũũra arĩ na ũiguano hamwe na mũndũ ta ũcio. Na kũgerera roho ũrĩa aatũheire, nĩ tũmenyaga atĩ atũũraga arĩ na ũiguano hamwe na ithuĩ.
