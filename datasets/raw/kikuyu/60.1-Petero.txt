4  Tondũ Kristo nĩ aanyamarĩkire thĩinĩ wa mwĩrĩ-rĩ, o na inyuĩ mwĩhaarĩriei mũrĩ na mwerekera o ta ũcio wa meciria; nĩ gũkorũo mũndũ ũrĩa ũnyamarĩkĩte thĩinĩ wa mwĩrĩ nĩ atiganĩte na mehia,
2  nĩguo atũũre ihinda rĩake rĩrĩa rĩtigarĩte thĩinĩ wa mwĩrĩ, ti tondũ wa merirĩria ma andũ rĩngĩ, ĩndĩ nĩ tondũ wa wendi wa Ngai.
3  Nĩ gũkorũo ihinda rĩrĩa ihĩtũku nĩ rĩiganĩte gũkorũo mwĩkĩte wendi wa ndũrĩrĩ hĩndĩ ĩrĩa mweingĩragia mĩtugo-inĩ ya rũtũrĩko, thuti njũru, kũnyua njohi gũkĩria njano, ciathĩ cia kũnyua njohi, maruga makĩrĩtie njano, na kũhoya mĩhianano ĩrĩ magigi.
4  Nĩ magegaga kuona atĩ mũtithiaga na mbere gũteng’era hamwe nao njĩra-inĩ ĩyo njũru ya waganu, na nĩ ũndũ ũcio makaria maũndũ moru mamwĩgiĩ.
5  No andũ acio nĩ makoorio nĩ ũrĩa wĩhaarĩirie gũtuĩra arĩa marĩ muoyo na arĩa makuĩte.
6  Na nĩkĩo ũhoro ũrĩa mwega wahunjĩirio nginya arĩa makuĩte, nĩgetha o na gũtuĩka nĩ matuagĩrũo thĩinĩ wa mwĩrĩ kũringana na mawoni ma andũ, matũũre matongoretio nĩ roho kũringana na mawoni ma Ngai.
7  No mũthia wa maũndũ mothe nĩ ũkuhĩrĩirie. Nĩ ũndũ ũcio, gĩai na meciria mega, na mũkoragwo mwĩiguĩte ũhoro-inĩ wĩgiĩ mahoya.
8  Makĩria ma maũndũ mothe, koragwoi na wendo mũnene harĩ mũndũ na ũrĩa ũngĩ, tondũ wendo nĩ ũhumbagĩra mehia maingĩ.
9  Nyitanagai ũgeni mũndũ na ũrĩa ũngĩ mũtekũnuguna.
10  O ta ũrĩa o mũndũ amũkĩrĩte kĩheo, kĩhũthĩrei gũtungatanĩra mũrĩ aramati ega a ũtugi mũnene wa Ngai ũrĩa wonanagio na njĩra itiganĩte.
11  Mũndũ o wothe angĩaria, nĩ eke ũguo ta arĩ ndũmĩrĩri ciumĩte kũrĩ Ngai araheana; mũndũ o wothe angĩtungata, nĩ eke ũguo ta arehoka hinya ũrĩa Ngai aheanaga; nĩguo Ngai agoocithio maũndũ-inĩ mothe kũgerera Jesu Kristo. Riri na hinya nĩ ciake tene na tene. Ameni.
12  Endwa akwa, mũtikagege nĩ ũndũ wa magerio maritũ marĩa mũragerera, ta arĩ ũndũ mũgeni ũrahaanĩka harĩ inyuĩ.
13  Ithenya rĩa ũguo, thiĩi na mbere gũkena nĩ ũndũ wa gĩkĩro kĩrĩa mũnyitanagĩra mĩnyamaro-inĩ ya Kristo, nĩgetha mũgaakena na mũiyũrĩrĩrũo nĩ gĩkeno o na hĩndĩ ya kũguũrio kwa riri wake.
14  Gũkena nĩ inyuĩ angĩkorũo nĩ mũranyũrũrio nĩ ũndũ wa rĩĩtwa rĩa Kristo, nĩ gũkorũo roho wa riri, na nĩguo roho wa Ngai, ũrĩ igũrũ rĩanyu.
15  O na kũrĩ ũguo, mũndũ o na ũmwe wanyu ndakananyamarĩke nĩ ũndũ wa gũkorũo arĩ mũũragani kana mũici kana mwĩki maũndũ moru kana mũndũ wa gwĩtonyereria maũndũ-inĩ mene.
16  No mũndũ o wothe angĩnyamarĩka nĩ ũndũ wa gũkorũo arĩ Mũkristiano, ndagaconoke, no nĩ athiĩ na mbere kũgoocithia Ngai o agĩtanagio na rĩĩtwa rĩu.
17  Nĩ gũkorũo rĩrĩ nĩrĩo ihinda rĩrĩa rĩtuĩtwo rĩa ituĩro kwambĩrĩria na nyũmba ya Ngai. Rĩu-rĩ, angĩkorũo rĩkwambĩrĩria na ithuĩ-rĩ, gũgaathiĩ atĩa harĩ arĩa matathĩkagĩra ũhoro ũrĩa mwega wa Ngai?
18  “Na angĩkorũo mũndũ ũrĩa mũthingu arahonokio na thĩna-rĩ, gũgaathiĩ atĩa harĩ mũndũ ũrĩa ũtetigĩrĩte Ngai na ũrĩa mwĩhia?”
19  Nĩ ũndũ ũcio, arĩa maranyamarĩka kũringana na wendi wa Ngai nĩ mathiĩ na mbere kwĩneana harĩ Mũũmbi mwĩhokeku o magĩkaga maũndũ mega.
5  Nĩ ũndũ ũcio, ndĩ mũthuri o tao, o niĩ mũira wa mĩnyamaro ya Kristo na mũgai wa riri ũrĩa ũkaaguũrio-rĩ, ndĩrataara athuri arĩa marĩ gatagatĩ-inĩ kanyu ũũ:
2  Rĩithagiai rũũru rwa Ngai rũrĩa mwĩhokeirũo, mũgĩtungataga mũrĩ arori, ti tondũ wa kũringĩrĩrio, no nĩ tondũ wa kwĩyendera mũrĩ mbere ya Ngai; ti tondũ wa kwenda uumithio ũtarĩ wa kĩhooto, ĩndĩ nĩ mũrĩ na wendi;
3  ti gwĩtua anene igũrũ rĩa andũ arĩa matuĩkĩte igai rĩa Ngai, ĩndĩ mũtuĩke cionereria harĩ rũũru.
4  Na rĩrĩa mũrĩithi ũrĩa mũnene akaaguũrio, nĩ mũkaaheo thũmbĩ ĩrĩ na riri ĩrĩa ĩtangĩthira.
5  O ta ũguo-rĩ, inyuĩ anake mwĩnyihagĩriei athuri arĩa akũrũ. No inyuothe mwĩhumbei wĩnyihia kwerekera mũndũ na ũrĩa ũngĩ, tondũ Ngai nĩ areganaga na arĩa etĩi, no nĩ aheaga arĩa enyihia ũtugi mũnene.
6  Nĩ ũndũ ũcio, mwĩnyihiei rungu rwa guoko kũrĩ hinya kwa Ngai, nĩguo akaamũtũũgĩria ihinda rĩrĩa rĩagĩrĩire rĩakinya,
7  o mũkĩmũikagĩria mĩtangĩko yanyu yothe, tondũ nĩ amũrũmbũyagia.
8  Tũũriai ũhoti wanyu wa gwĩciria, ikaragai mwĩiguĩte! Thũ yanyu Mũcukani, acangacangaga ta mũrũthi ũrararama, agĩetha mũndũ wa gũtambura.
9  No rũgamai mwĩhandĩte mũregane nake, mũrũmĩte thĩinĩ wa wĩtĩkio, mũkĩmenyaga atĩ thiritũ yothe ya ariũ a Ithe wanyu nĩ ĩracemania na mĩnyamaro o ta ĩyo thĩinĩ wa thĩ.
10  No thutha wa kũnyamarĩka kahinda kanini, Ngai mwene ũtugi wothe mũnene, ũrĩa wamwĩtire thĩinĩ wa riri wake wa tene na tene mũrĩ na ũiguano na Kristo, we mwene nĩ ekũrĩkia kũmũmenyeria. Nĩ egũtũma mũrũme, nĩ ekũmwĩkĩra hinya, na nĩ egũtũma mwĩhande wega.
11  Hinya ũrotuĩka wake tene na tene. Ameni.
12  Ndamwandĩkĩra ciugo nyinyi kũgerera harĩ Silvano, ũrĩa nyonaga arĩ mũrũ wa Ithe witũ mwĩhokeku, nĩguo ndĩmwĩkĩre ngoro na ndute ũira mũrũmu atĩ ũyũ nĩguo ũtugi mũnene ũrĩa wa ma wa Ngai. Rũgamai mwĩhandĩte thĩinĩ waguo.
13  Mũtumia ũrĩa ũrĩ Babuloni, mũthuure o ta inyuĩ, nĩ amũgeithia, na Mariko mũrũ wakwa o nake nĩ amũgeithia.
14  Geithaniai na ngeithi cia kũmumunyana irĩ na wendo. Inyuothe arĩa mũrĩ na ũiguano na Kristo mũrogĩa na thayũ.
1  Nĩ niĩ Petero, mũtũmwo wa Jesu Kristo, kũrĩ aikari a kahinda kanini arĩa mahurunjũkĩte Ponto, Galatia, Kapadokia, Asia, na Bithinia, kũrĩ arĩa athuure
2  kũringana na ũrĩa Ngai aamenyete o mbere, o we Ithe witũ, akamũtheria na roho, nĩguo mũtuĩke andũ athĩki na mũminjaminjĩrio thakame ya Jesu Kristo: Mũroingĩhĩrũo nĩ ũtugi mũnene na thayũ.
3  Ngai na Ithe wa Mwathani witũ Jesu Kristo arogoocwo, nĩ gũkorũo kũringana na tha ciake nyingĩ nĩ aatũmire tũciarũo rĩngĩ nĩguo tũgĩe na kĩĩrĩgĩrĩro kĩrĩ muoyo kũgerera ũriũkio wa Jesu Kristo kuuma kũrĩ arĩa akuũ,
4  agĩtũhe igai rĩtangĩbutha na rĩtarĩ na thahu na rĩtangĩthira. Igai rĩu mũigĩirũo kũrĩa igũrũ,
5  o inyuĩ mũragitĩrũo nĩ hinya wa Ngai kũgerera wĩtĩkio nĩ ũndũ wa ũhonokio ũrĩa ũkaaguũrio mahinda-inĩ ma mũico.
6  Ũndũ ũcio nĩ ũtũmĩte mũgĩe na gĩkeno kĩnene, o na gũtuĩka gwa kahinda kanini, angĩkorũo no mũhaka, nĩ mũtangĩkĩte nĩ ũndũ wa magerio matiganĩte,
7  nĩguo wĩtĩkio wanyu ũrĩa ũgeretio, o ũcio wa goro gũkĩra thahabu ĩrĩa ĩthiraga o na gũtuĩka ĩkoragwo ĩgeretio na mwaki, ũgaakorũo ũrĩ gĩtũmi gĩa kũgaathĩrĩrio na kũheo riri na gĩtĩo hĩndĩ ya kũguũrio kwa Jesu Kristo.
8  O na gũtuĩka mũtiamuonire-rĩ, nĩ mũmwendete. O na gũtuĩka rĩu mũtiramuona, no muonanagia wĩtĩkio harĩ we, na nĩ mũkenaga mũno mũrĩ na gĩkeno kĩrĩ na riri gĩtangĩtaarĩrio ũhoro wakĩo,
9  mũgĩkinyagĩra muoroto wa wĩtĩkio wanyu, na nĩguo ũhonokio wanyu.
10  Ũhoro-inĩ wĩgiĩ ũhonokio ũcio, anabii arĩa maarathire igũrũ rĩa ũtugi mũnene ũrĩa mũngĩkaamũkĩra, nĩ maatuĩririe na kĩyo na magĩthuthuria na kinyi.
11  Magĩthiĩ na mbere gũthuthuria mamenye nĩ ihinda rĩrĩkũ kũna kana nĩ hĩndĩ ĩrĩkũ roho ũrĩa warĩ thĩinĩ wao woonanagia ũhoro-inĩ wĩgiĩ Kristo ũkĩruta ũira o mbere ũkoniĩ maũndũ marĩa Kristo angĩkanyamarĩka na riri ũrĩa ũngĩkaarũmĩrĩra.
12  Nĩ maaguũrĩirio atĩ ti o ene meetungatagĩra, no nĩ inyuĩ maatungatagĩra ũhoro-inĩ ũkoniĩ maũndũ marĩa rĩu mũmenyithĩtio nĩ arĩa maamũhunjĩirie ũhoro ũrĩa mwega marĩ na roho mũtheru ũtũmĩtwo kuuma igũrũ. Araika nĩ meriragĩria gũcũthĩrĩria thĩinĩ wa maũndũ macio.
13  Hakĩrĩ ũguo-rĩ, mwĩhotorei meciria manyu nĩ ũndũ wa wĩra; tũũriai biũ ũhoti wanyu wa gwĩciria; igagai kĩĩrĩgĩrĩro kĩanyu harĩ ũtugi mũnene ũrĩa mũkaareherũo hĩndĩ ya kũguũrio kwa Jesu Kristo.
14  Ta ciana njathĩki-rĩ, tigai gwĩkaga kũringana na merirĩria marĩa mwarĩ namo hau kabere rĩrĩa mũtaarĩ na ũmenyo,
15  no o ta Ũrĩa Mũtheru o ũcio wamwĩtire, tuĩkai atheru inyuĩ ene mĩthiĩre-inĩ yanyu yothe,
16  tondũ nĩ kwandĩke ũũ: “No mũhaka mũkorũo mũrĩ atheru, tondũ niĩ ndĩ mũtheru.”
17  Na angĩkorũo nĩ mũkayagĩra Ithe witũ ũcio ũtuanagĩra atarĩ na mũthutũkanio kũringana na ciĩko cia o mũndũ, ikaragai mũmwĩtigĩrĩte ihinda-inĩ rĩrĩa mũgũkorũo mũrĩ aikari a kahinda kanini.
18  Nĩ gũkorũo nĩ mũĩ atĩ ti kũgerera indo iria ithũkaga, ta betha kana thahabu mwohorirũo kuuma mũtũũrĩre-inĩ wanyu wa tũhũ ũrĩa mwatigĩirũo nĩ maithe manyu ma tene.
19  No nĩ kũgerera thakame ya goro, o ta ya gatũrũme gatarĩ na kaũgũ kana kameni, ĩrĩa ya Kristo.
20  Nĩ ma, ũcio nĩ ooĩkaine o tene mbere ya kĩambĩrĩria gĩa thĩ, no aaguũririo mũthia-inĩ wa mahinda nĩ ũndũ wanyu.
21  Kũgerera harĩ we inyuĩ nĩ mwĩtĩkĩtie Ngai, o ũcio wamũriũkirie kuuma kũrĩ arĩa akuũ na akĩmũhe riri, nĩguo wĩtĩkio na kĩĩrĩgĩrĩro kĩanyu ikorũo harĩ Ngai.
22  Tondũ rĩu nĩ mwĩtheretie kũgerera wathĩki wanyu harĩ ũhoro wa ma mũkagĩa na wendo ta wa andũ a nyina ũmwe mũtarĩ na ũhinga-rĩ, endanagai biũ inyuĩ ene kuuma ngoro.
23  Nĩ gũkorũo nĩ mũciarĩtwo rĩngĩ, na ti kuumana na mbeũ ĩrĩa ĩngĩbutha no nĩ kuumana na mbeũ ĩrĩa ĩtangĩbutha, kũgerera kiugo kĩa Ngai ũrĩa ũrĩ muoyo na ũtũũraga tene na tene.
24  Tondũ “andũ othe mahaana ta nyeki, na riri wao wothe ũhaana ta ihũa rĩa mũgũnda; nyeki nĩ ĩhoohaga, na ihũa rĩkoma,
25  no uuge wa Jehova ũtũũraga tene na tene.” Na “uuge” ũcio nĩguo ũhoro mwega ũrĩa mwahunjĩirio.
2  Nĩ ũndũ ũcio-rĩ, eheriai thĩinĩ wanyu ũũru wothe na maheeni na ũhinga na ũiru na njukũ ciothe.
2  O ta tũkenge-rĩ, kũriai wendi mũnene harĩ iria rĩrĩa rĩtatukanĩtio na kĩndũ rĩa kiugo, nĩguo kũgerera harĩ rĩo mũkũre nĩgetha mũkaahonokio,
3  angĩkorũo nĩ mũcamĩte mũkona atĩ Mwathani nĩ mũtugi.
4  O mũgĩũkaga harĩ we, o we ihiga rĩrĩ muoyo rĩrĩa rĩaregirũo nĩ andũ no nĩ rĩthuure, na nĩ rĩa goro harĩ Ngai,
5  inyuĩ ene mũtariĩ ta mahiga marĩ muoyo nĩ mũrakwo mũtuĩke nyũmba ya kĩĩroho nĩguo mũtuĩke athĩnjĩri-Ngai aamũre, nĩgetha mũrutage magongona ma kĩĩroho maretĩkĩrĩka harĩ Ngai kũgerera Jesu Kristo.
6  Nĩ gũkorũo Rĩandĩko riugĩte: “Atĩrĩrĩ, nĩ ngũiga ihiga rĩthuure thĩinĩ wa Zayuni, ihiga rĩa goro rĩa mũthingi rĩa kona, na gũtirĩ mũndũ wonanagia wĩtĩkio harĩ rĩo ũgaaconorithio.”
7  Kwoguo, harĩ inyuĩ akoragwo arĩ wa goro tondũ mũrĩ etĩkia; no harĩ arĩa matetĩkĩtie, “ihiga rĩrĩa aaki maaregire, nĩrĩo rĩtuĩkĩte ihiga rĩrĩa inene rĩa kona”
8  o na rĩgatuĩka “ihiga rĩa kũhĩngithia na rwaro rwa ihiga rwa gũtũma andũ magwe.” Andũ acio mahĩngagwo tondũ matiathĩkagĩra kiugo. Maamũrirũo nĩ ũndũ wa gĩtũmi kĩu.
9  No inyuĩ mũrĩ “rũrĩrĩ rũthuure, athĩnjĩri-Ngai matuĩtwo athamaki, rũrĩrĩ rwamũre, andũ matuĩkĩte kĩndũ kĩa mwanya, nĩguo mũmenyithanagie kũndũ guothe mawega” ma Ũrĩa wamwĩtire akĩmũruta nduma-inĩ akĩmũrehe ũtheri-inĩ wake wa magegania.
10  Tondũ kũrĩ hĩndĩ mũtaarĩ andũ, no rĩu mũrĩ andũ a Ngai; kũrĩ hĩndĩ mũtaiguĩrĩirũo tha, no rĩu nĩ mwamũkĩrĩte tha.
11  Endwa akwa, ndĩramũthaitha mũrĩ ageni na aikari a kahinda kanini, atĩ mwĩthemage merirĩria ma mwĩrĩ, marĩa marũaga na inyuĩ.
12  Tũũriai mĩthiĩre mĩega gatagatĩ-inĩ ka ndũrĩrĩ, nĩguo hĩndĩ ĩrĩa mekuuga atĩ mũrĩ eki ũũru, meyonagĩre ciĩko cianyu njega, na tondũ wa ũguo, makaagooca Ngai mũthenya wake wa gũthuthuria.
13  Nĩ ũndũ wa Mwathani athĩkagĩrai wathani o wothe ũthondeketwo nĩ andũ, o na angĩkorũo nĩ mũthamaki arĩ we mũnene
14  kana nĩ mangavana arĩ o matũmĩtwo nĩwe nĩguo maherithie arĩa mekaga ũũru no magaathĩrĩrie arĩa mekaga wega.
15  Nĩ gũkorũo nĩ wendi wa Ngai atĩ nĩ ũndũ wa gwĩkaga wega mũkirie mĩario ya kwaga ũmenyo ĩrĩa yaragio nĩ andũ matarĩ ogĩ.
16  Ikaragai ta andũ marĩ na wĩyathi, no mũtikahũthagĩre wĩyathi wanyu ũrĩ kĩĩgwatio gĩa gwĩka maũndũ moru, ĩndĩ ũhũthagĩrei ta ngombo cia Ngai.
17  Tĩagai andũ a mĩthemba yothe, koragwoi na wendo harĩ thiritũ yothe ya ariũ a Ithe witũ, mwĩtigagĩrei Ngai, tĩagai mũthamaki.
18  Ndungata nĩ ciĩnyihagĩrie athani a cio irĩ na guoya ũrĩa wagĩrĩire, na to arĩa ega na arĩa acayanĩri ĩndĩ nĩ nginya arĩa aritũ gũkenia.
19  Nĩ gũkorũo nĩ ũndũ mwega mũndũ angĩkirĩrĩria moritũ na kũnyamarĩka na njĩra ĩtarĩ ya kĩhooto tondũ wa thamiri yake mbere ya Ngai.
20  Nĩ ũndũ rĩrĩ, harĩ bata ũrĩkũ mũngĩhũũrũo nĩ ũndũ wa kwĩhia na mũgakirĩrĩria? No angĩkorũo mũrakirĩrĩria kũnyarirũo nĩ ũndũ wa gwĩka wega, ũndũ ũcio nĩ mwega harĩ Ngai.
21  Ti itherũ ũndũ ũcio nĩguo mwetĩirũo, tondũ Kristo o nake nĩ aanyarirĩkire nĩ ũndũ wanyu, akĩmũtigĩra kĩonereria nĩguo mwĩrutanagĩrie biũ kũrũmĩrĩra makinya make.
22  Ndaigana kwĩhia, o na gũtirĩ maheeni maarĩ kanua-inĩ gake.
23  Rĩrĩa aarumagwo ndaarumanire. Rĩrĩa aanyamarĩkaga, ndeehĩtanagĩra, ĩndĩ eeneanire kũrĩ Ũrĩa ũtuanagĩra na njĩra ya ũthingu.
24  We mwene nĩ aakuuire mehia maitũ na mwĩrĩ wake arĩ mũtĩ igũrũ, nĩguo tũkue ũhoro-inĩ wĩgiĩ mehia na tũtũũre muoyo ũhoro-inĩ wĩgiĩ ũthingu. Na “kũgerera ironda ciake nĩ mwahonirio.”
25  Nĩ gũkorũo mwatariĩ ta ng’ondu irora njĩra, no rĩu nĩ mũcokete harĩ mũrĩithi na mũrori wa mĩoyo yanyu.
3  O ũndũ ũmwe na ũcio, inyuĩ atumia, mwĩnyihagĩriei athuri anyu, nĩgetha angĩkorũo nĩ harĩ amwe ao matathĩkagĩra kiugo, magucĩrĩrio nĩ mĩthiĩre ya atumia ao o na hatarĩ kiugo,
2  nĩ ũndũ wa kwĩyonera mĩthiĩre yanyu mĩtheru o hamwe na gĩtĩo kĩnene.
3  Mũtikareke kwĩgemia kwanyu gũkoragwo kũrĩ kwa na igũrũ—kũrama njuĩrĩ na gwĩkĩra mathaga ma thahabu kana kwĩhumba nguo cia goro⁠—
4  no gemagiai mũndũ wa hitho ũrĩa wa ngoro thĩinĩ na ũgemu ũrĩa ũtangĩbutha wa roho wa thayũ na ũhooreri, ũrĩa ũrĩ bata mũno maitho-inĩ ma Ngai.
5  Nĩ gũkorũo ũguo nĩguo atumia aamũre a tene arĩa maaigĩte kĩĩrĩgĩrĩro kĩao harĩ Ngai meegemagia, makĩĩnyihagĩria athuri ao,
6  o ta ũrĩa Sara aathĩkagĩra Iburahimu, akamwĩtaga mwathi wake. Na inyuĩ nĩ mũtuĩkĩte ciana ciake, mũngĩthiĩ na mbere gwĩka wega na mwage gũtoorio nĩ guoya.
7  Inyuĩ athuri, o ta ũguo, thiĩi na mbere gũikarania nao kũringana na ũmenyo. Mũmaheage gĩtĩo o ta kĩndũ gĩtarĩ hinya makĩria, ũguo nĩ kuuga mũtumia, nĩ gũkorũo o nao nĩ agai hamwe na inyuĩ a ũtugi mũnene wa muoyo, nĩgetha mahoya manyu matikagirĩrĩrio.
8  Ngĩrĩkĩrĩria-rĩ, inyuothe gĩai na ũrũmwe wa meciria, tha, wendo ta wa andũ a nyina ũmwe, ũcayanĩri muororo, na wĩnyihia.
9  Mũtikarĩhage ũũru na ũũru kana kũrumana rĩrĩa mwarumwo. Ithenya rĩa ũguo, rĩhagai na kĩrathimo, nĩ gũkorũo mwetirũo nĩ ũndũ wa ũguo, nĩgetha mũkaagaya kĩrathimo.
10  Nĩ gũkorũo “mũndũ o wothe ũngĩenda muoyo na ende kuona matukũ mega no mũhaka agitagĩre rũrĩmĩ rwake kuumana na maũndũ moru na agitagĩre mĩromo yake ndĩkarie maheeni.
11  Nĩ ethemage maũndũ marĩa moru ekage marĩa mega; nĩ acaragie thayũ na aũthingatage.
12  Nĩ gũkorũo maitho ma Jehova nĩ maroraga andũ arĩa athingu, na matũ make magathikĩrĩria mathaithana mao, no ũthiũ wa Jehova nĩ ũũkagĩrĩra arĩa mekaga maũndũ moru.”
13  Atĩrĩrĩ, nũũ ũngĩmwĩka ũũru mũngĩgĩa na kĩyo kĩa maũndũ marĩa mega?
14  O na mũngĩnyamarĩka nĩ ũndũ wa ũthingu-rĩ, nĩ mũrĩkenaga. O na kũrĩ ũguo, mũtigetigĩre maũndũ marĩa metigagĩra, o na kana mũtangĩke.
15  No amũragai Kristo arĩ Mwathani ngoro-inĩ cianyu, hingo ciothe mwĩhaarĩirie gwĩtetera mbere ya mũndũ o wothe ũngĩmũũria gĩtũmi gĩa kĩĩrĩgĩrĩro kĩrĩa mũkoragwo nakĩo, no mwĩkage ũguo mũhooreire na mũrĩ na gĩtĩo kĩnene.
16  Tũũriai thamiri njega, nĩgetha kũngĩario ũũru igũrũ rĩanyu na njĩra o yothe, arĩa maragia ũũru igũrũ rĩanyu maconoke nĩ ũndũ wa mĩthiĩre yanyu mĩega mũrĩ arũmĩrĩri a Kristo.
17  Nĩ gũkorũo nĩ kaba kũnyamarĩka nĩ ũndũ wa gwĩka wega, angĩkorũo nĩ wendi wa Ngai gwĩtĩkĩria ũndũ ũcio, gũkĩra kũnyamarĩka nĩ ũndũ wa gwĩka ũũru.
18  Tondũ Kristo aakuire riita rĩmwe rĩa kũigana nĩ ũndũ wa mehia, mũndũ mũthingu nĩ ũndũ wa andũ matarĩ athingu, nĩgetha amũtongorie harĩ Ngai. Ooragirũo thĩinĩ wa mwĩrĩ no akĩriũkio thĩinĩ wa roho.
19  Na atariĩ ũguo, agĩthiĩ na akĩhunjĩria maroho marĩa mohetwo,
20  marĩa maakoretwo mategwathĩka rĩrĩa Ngai eetagĩrĩra akirĩrĩirie matukũ-inĩ ma Nuhu, hĩndĩ ĩrĩa thabina yaakagwo, ĩrĩa andũ anini, ũguo nĩ kuuga, andũ anana, maahonokirio mũiyũro wa maĩ marĩ thĩinĩ wayo.
21  Ũbatithio, o ũcio ũringaine na ũndũ ũcio, o naguo rĩu nĩ ũramũhonokia inyuĩ (ti kũgerera kweherio gwa gĩko kĩa mwĩrĩ, ĩndĩ nĩ kũgerera kũhoya Ngai amũhe thamiri njega), kũgerera kũriũkio kwa Jesu Kristo.
22  Na rĩu arĩ guoko-inĩ kwa ũrĩo kwa Ngai, nĩ gũkorũo nĩ aambatire igũrũ, na araika na monene na mahinya nĩ maaigirũo rungu rwake.
