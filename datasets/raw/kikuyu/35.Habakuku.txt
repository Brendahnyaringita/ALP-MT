1  Ĩno nĩ ndũmĩrĩri nditũ ĩrĩa Habakuku ũrĩa mũnabii aamũkĩrire thĩinĩ wa kĩoneki:
2  Atĩrĩrĩ Jehova, ngũgũkaĩra nginya rĩ ngĩkũhoya ũteithio no ũkaga kũnjigua? Ngũgũkaĩra nginya rĩ ũndeithie kuumana na ũhinya, no ũkaga kuoya ikinya?
3  Nĩ kĩĩ gĩtũmaga ũreke ndĩyonere maũndũ moru? Na nĩ kĩĩ gĩtũmaga ũkirĩrĩrie ũhinyanĩrĩria? Nĩ kĩĩ gĩtũmaga mwanangĩko na ũhinya ikorũo mbere yakwa? Na nĩ kĩĩ gĩtũmaga ngucanio na ngũĩ cingĩhe?
4  Nĩ ũndũ ũcio, watho nĩ wagĩte hinya,Na kĩhooto gũtirĩ hĩndĩ kĩhingagio. Nĩ gũkorũo andũ athingu mathiũrũrũkĩirio nĩ andũ aganu;Nĩkĩo kĩhooto kĩogomagio.
5  “Ta cũthĩrĩriai gatagatĩ-inĩ ka ndũrĩrĩ na mwĩrorere! Rorai mũgegete na mũmake;Nĩ gũkorũo harĩ ũndũ ũgeekĩka matukũ-inĩ manyuŨrĩa mũtagetĩkia ũhoro waguo o na mwerũo.
6  Nĩ gũkorũo nĩ ngwarahũra Akalidei,Rũrĩrĩ rũtarĩ tha na rwĩkaga maũndũ rũtambĩte gwĩciria. Matuĩkanagĩria icigo nene thĩinĩ wa thĩNĩguo megwatĩre mĩciĩ ĩtarĩ yao.
7  Nĩ andũ a gwĩtigĩrũo na a kũmakania. Mahandaga kĩhooto kĩao ene o na wathani.
8  Mbarathi ciao irĩ ihenya gũkĩra ngarĩ,Nĩ arũrũ gũkĩra njũi ũtukũ. Mbarathi ciao cia mbaara iteng’eraga irorete mbere;Mbarathi ciao ciũkaga ciumĩte kũndũ kũraya. Maharũrũkaga o ta nderi ikĩhanyũka ithiĩ ikarĩe.
9  Othe mokaga mehotorete gwĩka maũndũ ma ũhinya. Mothiũ mao marĩ hamwe matariĩ ta rũhuho rwa mwena wa irathĩro,Matahaga andũ mĩgwate o ta mũthanga.
10  Manyũrũragia athamakiNa magathekerera anene. Mathekagĩrĩra handũ o hothe harĩ na ũgitĩri;Mathondekaga hĩba ya tĩri na magataha handũ hau.
11  Magacoka magathiĩ na mbere ta rũhuho na magatuĩkanĩria kuo,No nĩ magaakorũo na mahĩtia,Tondũ moigaga atĩ hinya wao uumanaga na ngai yao.”
12  Atĩrĩrĩ Jehova, na githĩ wee ndũtũire kuuma tene na tene? Wee Ngai wakwa, Ũrĩa Wakwa Mũtheru, ndũkuaga. Atĩrĩrĩ Jehova, nĩ wamaamũrire nĩguo mahingie ituĩro;Wee Rwaro Rwakwa rwa Ihiga, nĩ wamaigire nĩ ũndũ wa kũherithania.
13  Maitho maku nĩ matheru mũno matingĩĩrorera ũndũ mũũru,Na ndũngĩkirĩrĩria waganu. Nĩ kĩĩ gĩgĩtũmaga ũkirĩrĩrie andũ arĩa matarĩ ehokekuNa ũgakira rĩrĩa mũndũ mwaganu ameria mũndũ mũthingu kũmũkĩra?
14  Nĩ kĩĩ gĩtũmaga ũtue mũndũ o ta thamaki cia iria-inĩ,O ta ciũmbe iria itambaga thĩ, iria itakoragwo na mũndũ wa gũciatha?
15  Icio ciothe acigucagia na ndwano. Acinyitaga na neti yake ya gũtega,Na agacicokanĩrĩria neti-inĩ yake ya gũtega thamaki. Nĩkĩo akenaga mũno.
16  Nĩkĩo arutagĩra neti yake ya gũtega magongonaNa akarutĩra neti yake ya gũtega thamaki magongona;Nĩ gũkorũo nĩcio itũmaga rwĩga rwake rũkorũo rũrĩ rũnoruNa irio ciake ikorũo irĩ njega.
17  Hihi egũgĩikara akĩonoragia neti yake ya gũtega? Hihi egũthiĩ na mbere kũũraga ndũrĩrĩ ategũcicaĩra?
2  Niĩ-rĩ, ngũthiĩ na mbere kũrũgama handũ hakwa ha kũrangĩra,Na ndũgame igũrũ rĩa rũirigo. Ngũikara ndĩiguĩte nĩgetha nyone ũrĩa ekuuga kũgerera harĩ niĩNa ũrĩa ngũcokia ndarũngwo.
2  Nake Jehova akĩnjokeria akĩnjĩra atĩrĩ: “Andĩka kĩoneki gĩkĩ, ũkĩandĩke wega ihengere-inĩ,Nĩgetha mũndũ ũrĩa ũragĩthoma na kayũ eke ũguo na njĩra hũthũ.
3  Tondũ kĩoneki kĩu nĩ kĩa ihinda rĩrĩa rĩtuĩtwo,Na nĩ kĩrahiũha kĩerekeire mũthia wakĩo, na gĩtigaatuĩka kĩa maheeni. O na kĩngĩikara, ikara ũkĩĩrĩgĩrĩire!Tondũ hatarĩ nganja nĩ gĩkaahinga. Gĩtigaacererũo!
4  Rora mũndũ ũrĩa mwĩtĩi;Ti mũrũngĩrĩru thĩinĩ wake. Ĩndĩ mũndũ ũrĩa mũthingu agaatũũra nĩ ũndũ wa wĩhokeku wake.
5  Ti itherũ, tondũ ndibei nĩ ĩtũmaga mũndũ aheeneke,Mũndũ ũrĩa mwĩtĩi ndagaakinyĩra muoroto wake. Anenehagia mĩĩto yake o ta Mbĩrĩra;Atariĩ ta gĩkuũ na ndangĩigania. Aikaraga agĩcokanagĩrĩria ndũrĩrĩ ciotheNa akeyũnganĩria ikundi ciothe cia andũ.
6  Githĩ acio othe matikaaria na thimo, ciugo irĩ na kĩriga, na ndaĩ kũmwerekera? Makooiga atĩrĩ: ‘Kaĩ mũndũ ũrĩa wĩyũnganagĩria indo itarĩ ciakeNa agatũma thiirĩ wake ũnenehe makĩria arĩ na haaro-ĩ! Egũtũũra ekaga ũguo nginya rĩ?
7  Githĩ arĩa magũkombithĩtie matikaarahũka o rĩmwe? Magookĩra na magũthukie na hinya mũno,Na nĩ ũgaatuĩka kĩndũ gĩa gũtahwo nĩo.
8  Tondũ nĩ watahire ndũrĩrĩ nyingĩ,Ikundi icio ingĩ ciothe cia andũ nĩ igaagũtaha,Nĩ ũndũ wa gũita thakame ya andũNa ũhinya waku kwerekera thĩ,Matũũra na arĩa maikaraga thĩinĩ wamo.
9  Kaĩ mũndũ ũrĩa ũgĩaga na uumithio wa ũũru nĩ ũndũ wa nyũmba yake,Nĩgetha aige gĩtara gĩake handũ igũrũ,Nĩguo etheme kũnyitwo nĩ thĩna, arĩ na haaro-ĩ!
10  Nĩ ũthugundĩte ũndũ wa gũconorithia kwerekera nyũmba yaku. Wee mwene nĩwe wĩĩhĩirie nĩ ũndũ wa kũniina ikundi nyingĩ cia andũ.
11  Nĩ gũkorũo ihiga nĩ rĩgaakaya rĩrĩ rũthingo-inĩ,Naguo mũratho nĩ ũkaarĩcokeria ũrĩ nyũmba igũrũ.
12  Kaĩ mũndũ ũrĩa wakaga itũũra kũgerera ũiti wa thakame arĩ na haaro-ĩ,O ũcio ũthondekaga taũni kũgerera wagi wa ũthingu.
13  Atĩrĩrĩ, githĩ ti Jehova mũnene wa ita ũgaatũma ikundi cia andũ irute wĩra na kĩyo nĩguo ciakĩrĩrie mwaki,Na atũme ndũrĩrĩ ciĩnogie o tũhũ?
14  Nĩ gũkorũo thĩ nĩ ĩkaaiyũrũo nĩ ũmenyo wĩgiĩ riri wa JehovaO ta ũrĩa maĩ mahumbagĩra iria.
15  Kaĩ mũndũ ũrĩa ũheaga arata ake kĩndũ gĩa kũnyua,Akongerera mang’ũrĩ na marakara, agatũma marĩĩo,Nĩguo one njaga yao, arĩ na haaro-ĩ!
16  Ũkaaiyũrũo nĩ gĩconoko handũ ha riri. O nawe nyua na ũguũrie ũhoro waku wa gũkorũo ũtarĩ mũruu. Gĩkombe kĩrĩa kĩrĩ guoko-inĩ kwa ũrĩo kwa Jehova nĩ gĩgaagũkinyĩrĩra,Na riri waku nĩ ũkaahumbĩrũo nĩ gĩconoko;
17  Nĩ gũkorũo ũhinya ũrĩa wĩkĩtwo Lebanoni nĩ ũgaakũhumbĩra,Na mwanangĩko ũrĩa watũmire nyamũ imake nĩ ũgaagũkora,Nĩ ũndũ wa gũita thakame ya andũNa ũhinya waku kwerekera thĩ,Matũũra na arĩa maikaraga thĩinĩ wamo.
18  Mũhianano wa gwacũhio-rĩ, ũkoragwo na ũguni ũrĩkũMũthondeki waguo arĩkia kũwacũhia? Mũhianano wa cuma, o guo mũrutani wa maheeni-rĩ, ũkoragwo na ũguni ũrĩkũ,O na angĩkorũo mũthondeki waguo nĩ awĩhokaga,Agathondeka ngai itarĩ kĩene iria itangĩhota kwaria?
19  Mũndũ ũrĩa wĩraga gĩcunjĩ kĩa mũtĩ “Arahũka!” Kana akera ihiga rĩtangĩhota kwaria, “Ũkĩra! Tũrute!” kaĩ arĩ na haaro-ĩ! Atĩrĩrĩ, mũhianano ũcio ũhumbĩrĩtwo na thahabu na betha,Na ndũkoragwo na mĩhũmũ o na hanini thĩinĩ waguo.
20  No Jehova arĩ thĩinĩ wa hekarũ yake theru. Thĩ yothe nĩ ĩkire ĩrĩ mbere yake!’”
3  Ihoya rĩa mũnabii Habakuku, na njĩra ya nyĩmbo cia macakaya:
2  Atĩrĩrĩ Jehova, nĩ njiguĩte ũhoro waku. Nĩ ngegagio nĩ wĩra waku, wee Jehova. Rurumũkia wĩra waku gatagatĩ-inĩ ka mĩaka ĩyo! Menyithania ũhoro waguo gatagatĩ-inĩ ka mĩaka ĩyo. Ũroririkana kũiguanĩra tha hĩndĩ ya mĩtangĩko.
3  Ngai ookire oimĩte Temani,Ũrĩa Mũtheru agĩũka oimĩte Kĩrĩma gĩa Parani. (Sela) Riri wake ũkĩhumbĩra kũrĩa igũrũ;Thĩ ĩkĩiyũra rũgooco rwake.
4  Ũkengu wake watariĩ ta ũtheri. Mĩrũri ĩĩrĩ ĩkĩhenũka kuuma guoko-inĩ gwake,Harĩa hinya wake wahithĩtwo.
5  Mũrimũ mũũru wathiaga ũrĩ mbere yake,Na mũrimũ wa kũhiũha mwĩrĩ ũkamuuma thutha magũrũ-inĩ make.
6  Aarũgamire na agĩthingithia thĩ. Aarorire, agĩtũma ndũrĩrĩ cinaine. Irĩma iria itũũraga kuuma tene nĩ ciahehenjirũo,Natuo tũrĩma tũrĩa twa tene tũkĩinamĩrĩra. Tũcĩra twa tene nĩ twake.
7  Nĩ ndonire thĩna hema-inĩ cia Kushani. Itambaya cia hema cia bũrũri wa Midiani ikĩinaina.
8  Hihi marakara maku wee Jehova marakana kwerekera njũũĩ? Hihi marakana kwerekera njũũĩ? Kana hihi mang’ũrĩ maku merekeirio kũrĩ iria? Nĩ gũkorũo nĩ wahaicire igũrũ rĩa mbarathi ciaku;Ngaari ciaku cia mbarathi nĩ ciahootanire.
9  Ũta waku nĩ mũguũrie na ũkahaarĩrio. Thanju nĩ ciĩhaarĩirie kũruta wĩra wacio kũringana na mwĩhĩtwa. (Sela) Nĩ wagayũkanirie thĩ ũkĩhũthĩra njũũĩ.
10  Irĩma ciakuonire ikĩĩnyogonda nĩ ruo. Mbura nene ĩgĩtuĩkanĩria bũrũri-inĩ. Kũndũ kũrĩa kũriku gũkĩrarama na mũgambo wakuo. Gũkĩambararia moko makuo na igũrũ.
11  Riũa na mweri ciarũgamire gĩikaro-inĩ gĩacio gĩtũũgĩru. Mĩguĩ yaku ĩgĩthiĩ o ta ũtheri. Rũheni rwa itimũ rĩaku rwarĩ rũkengu.
12  Watuĩkanĩirie thĩ ũrĩ na mang’ũrĩ. Ũkĩrangĩrĩria ndũrĩrĩ ũrĩ na marakara.
13  Woimagarire ũgĩthiĩ kũhonokia andũ aku, kũhonokia ũrĩa waku mũitĩrĩrie maguta. Ũkĩhehenja mũtongoria wa nyũmba ya ũrĩa mwaganu. Yaguũririo kuuma mũthingi-inĩ o nginya igũrũ. (Sela)
14  Nĩ wathecire mũtwe wa njamba ciake cia ita na matharaita make we mweneRĩrĩa ciahithũkĩire nĩguo ciihurunje. Nĩ ciakenire mũno gũtambura na hitho ũrĩa mũhinyĩrĩrĩku.
15  Wagereire iria-inĩ na mbarathi ciaku,Ũkĩgerera maĩ-inĩ maingĩ marĩa maahũyũkaga.
16  Ndaiguire ũhoro ũcio ngĩinaina thĩinĩ wakwa;Ndaigua mũgambo ũcio iromo ciakwa ikĩinaina. Kũbutha gũkĩingĩra mahĩndĩ-inĩ makwa;Magũrũ makwa nĩ kũinaina maainainaga. Ĩndĩ niĩ njetagĩrĩra mũthenya ũrĩa wa mĩtangĩko ngirĩte,Tondũ nĩ ũroka kũrĩ andũ arĩa matũtharĩkagĩra.
17  O na gũtuĩka mũtĩ wa mũkũyũ no wage kũruta kĩro,Na mĩthabibũ yage kũruta maciaro;O na gũtuĩka mũtamaiyũ no wage gũciara,Nayo mĩgũnda yage kũruta irio;O na gũtuĩka kiugũ no kĩage rũũru,Na kwage ng’ombe ciugũ-inĩ;
18  Niĩ-rĩ, nĩ ndĩrĩkenaga nĩ ũndũ wa Jehova;Ndĩrĩkenaga nĩ ũndũ wa Ngai wa ũhonokio wakwa.
19  Jehova Mwathani Ũrĩa Mũnene nĩwe hinya wakwa;Agaatũma magũrũ makwa mahaane ta ma thwarigaNa atũme ngerere kũndũ gũtũũgĩru.
