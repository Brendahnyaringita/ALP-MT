1  Nĩ niĩ Paulo, tũrĩ na Silvano, na Timotheo, kũrĩ kĩũngano kĩa Athesalonike, inyuĩ mũrĩ na ũiguano na Ngai Ithe witũ, na Mwathani Jesu Kristo:
2  Mũrogĩa na ũtugi mũnene na thayũ kuuma kũrĩ Ngai Ithe witũ, na Mwathani Jesu Kristo.
3  Nĩ twagĩrĩirũo gũcokagĩria Ngai ngatho hĩndĩ ciothe nĩ ũndũ wanyu ariũ a Ithe witũ. Ũndũ ũcio nĩ mwagĩrĩru tondũ wĩtĩkio wanyu nĩ ũrakũra mũno na wendo wa o ũmwe wanyu ũkongerereka kwerekera mũndũ na ũrĩa ũngĩ.
4  Nĩ ũndũ ũcio ithuĩ ene nĩ twĩrahaga nĩ ũndũ wanyu gatagatĩ-inĩ ga ciũngano cia Ngai nĩ ũndũ wa ũkirĩrĩria na wĩtĩkio wanyu harĩ kũnyarirũo kwanyu guothe na moritũ marĩa mũranyamarĩka nĩmo.
5  Ũndũ ũcio nĩ ũira wa ituĩro rĩa ũthingu rĩa Ngai, na nĩ ũtũmaga mũtarũo atĩ mũrĩ agĩrĩru a gũtonya Ũthamaki-inĩ wa Ngai, o ũcio mũnyamarĩkaga nĩ ũndũ waguo.
6  Nĩ gũkorũo hatarĩ nganja nĩ ũndũ wa ũthingu harĩ Ngai kũrehera thĩna arĩa mamũrehagĩra thĩna.
7  No inyuĩ arĩa muonaga thĩna nĩ mũkaahoorerio hamwe na ithuĩ hĩndĩ ĩrĩa Mwathani Jesu akaaguũranĩrio kuuma igũrũ arĩ hamwe na araika ake marĩ hinya
8  arĩ na mwaki ũrarĩrĩmbũka, rĩrĩa agooka kwĩrĩhĩria harĩ andũ arĩa matoĩ Ngai na arĩa matathĩkagĩra ũhoro ũrĩa mwega wa Mwathani witũ Jesu.
9  Acio nĩ makaamũkĩra ituĩro rĩa iherithia rĩa kũniinwo tene na tene meherio mbere ya Mwathani na mbere ya riri wa hinya wake,
10  hĩndĩ ĩrĩa agooka gũtũũgĩrio ũhoro-inĩ wĩgiĩ arĩa ake aamũre, na mũthenya ũcio arĩa othe moonanirie wĩtĩkio nĩ makaagegio nĩwe, tondũ nĩ muonanirie wĩtĩkio harĩ ũira ũrĩa twamũrutĩire.
11  Nĩ ũndũ ũcio, nĩ tũmũhoyagĩra hingo ciothe, atĩ Ngai witũ amũtare mũrĩ agĩrĩru a kwamũkĩra rĩĩtana rĩake na kũgerera hinya wake ahingie biũ maũndũ mothe mega marĩa endaga na ciĩko ciothe cia wĩtĩkio.
12  Nĩguo rĩĩtwa rĩa Mwathani Jesu rĩtũũgĩrio kũgerera harĩ inyuĩ, na inyuĩ mũtũũgĩrio mũrĩ na ũiguano nake, kũringana na ũtugi mũnene wa Ngai witũ na wa Mwathani Jesu Kristo.
2  No rĩrĩ ariũ a Ithe witũ, ũhoro-inĩ wĩgiĩ gũkorũo kuo kwa Mwathani witũ Jesu Kristo na wa gũcokanĩrĩrio tũkorũo hamwe nake-rĩ, tũkũmũũria
2  mũtikahiũhe kwenyenyio kuuma harĩ gwĩciria kwanyu, kana mũhahũrũo nĩ ciugo itongoretio nĩ roho, kana ndũmĩrĩri yarĩtio, o na kana marũa maroneka ta moimĩte kũrĩ ithuĩ, makiuga atĩ mũthenya wa Jehova nĩ mũkinyu.
3  Mũtikareke mũndũ o na ũrĩkũ amũhĩtithie o na atĩa, tondũ mũthenya ũcio ndũgooka o nginya ũregenyũki wambe ũũke na muuni-watho aguũrio, o we mwana ũrĩa wa mwanangĩko.
4  Ũcio akoragwo agĩkararia na agetũũgĩria igũrũ rĩa kĩndũ o gĩothe gĩtagwo ngai kana kĩndũ gĩa gũthathaiyo, kwoguo aikaraga thĩ thĩinĩ wa hekarũ ya Ngai, na akeyonania mbere ya andũ atĩ we nĩ ngai.
5  Kaĩ mũtararirikana atĩ rĩrĩa ndakoragwo hamwe na inyuĩ, nĩ ndamwĩraga maũndũ macio?
6  Na rĩu nĩ mũĩ kĩrĩa gĩkoretwo kĩrĩ kĩgirĩrĩria, nĩguo ũcio akaaguũrio ihinda rĩake mwene rĩakinya.
7  Nĩ ma, kĩriga kĩa uuni-watho ũcio nĩ kĩraruta wĩra o na rĩu, no nĩ nginya rĩrĩa ũcio ũkoragwo arĩ kĩgirĩrĩria ihinda-inĩ rĩrĩ akeehera.
8  Na hĩndĩ ĩyo, nĩguo muuni-watho akaaguũrio, o ũcio Mwathani Jesu akeeheria kũgerera roho wa kanua gake na amũniine biũ kũgerera kũmenyithanio gwa gũkorũo kuo gwake.
9  No gũkorũo kuo kwa muuni-watho ũcio nĩ kũgerera wĩra wa Shaitani akĩhũthĩra mawĩko mothe ma hinya na imenyithia cia maheeni na maũndũ ma magegania
10  na maheeni o mothe matarĩ ma ũthingu harĩ arĩa maraniinwo rĩrĩ iherithia tondũ matietĩkĩrire wendo wa ũhoro ũrĩa wa ma nĩguo mahonokio.
11  Nĩkĩo Ngai etĩkagĩria mahĩtithio nĩ hinya wa maheeni nĩguo makinyĩrĩre gwĩtĩkia maheeni macio,
12  nĩgetha othe magaatuĩrũo tondũ matietĩkirie ũhoro ũrĩa wa ma ĩndĩ maakeneire maũndũ matarĩ ma ũthingu.
13  No rĩrĩ, nĩ twagĩrĩirũo gũcokagĩria Ngai ngatho hĩndĩ ciothe nĩ ũndũ wanyu ariũ a Ithe witũ, inyuĩ mwendetwo nĩ Jehova, tondũ kuuma o kĩambĩrĩria Ngai nĩ aamũthuurire nĩguo mũkaahonokio, na njĩra ya kũmũtheria kũgerera roho wake na wĩtĩkio wanyu harĩ ũhoro ũrĩa wa ma.
14  Aamwĩtĩire ũndũ ũcio kũgerera ũhoro ũrĩa mwega tũhunjagia, nĩguo mũgĩe na riri wa Mwathani witũ Jesu Kristo.
15  Nĩ ũndũ ũcio, ariũ a Ithe witũ-rĩ, rũgamai mwĩhandĩte na mũtũũre mũrũmĩtie irĩra iria mwarutirũo kũgerera ndũmĩrĩri yarĩtio kana marũa kuuma kũrĩ ithuĩ.
16  Makĩria ma ũguo Mwathani witũ Jesu Kristo we mwene o na Ngai Ithe witũ, o we watwendire na agĩtũhe ũmĩrĩru wa gũtũũra na kĩĩrĩgĩrĩro kĩega kũgerera ũtugi mũnene,
17  nĩ momĩrĩrie ngoro cianyu na matũme mwĩhande wega ũhoro-inĩ wĩgiĩ ciĩko na ciugo ciothe njega.
3  Ngĩrĩkĩrĩria ariũ a Ithe witũ-rĩ, thiĩi na mbere gũtũhoera, nĩgetha kiugo kĩa Jehova gĩthiĩ na mbere gũtherema na ihenya na gũtũũgĩrio, o ta ũrĩa gĩtariĩ harĩ inyuĩ,
2  na atĩ tũhonokio kuuma kũrĩ andũ oru na aganu, nĩ gũkorũo wĩtĩkio ti kĩndũ kĩa andũ othe.
3  No Mwathani nĩ mwĩhokeku, na nĩ ekũmwĩkĩra hinya na amũgitĩre kuumana na ũrĩa mũũru.
4  Makĩria ma ũguo, tũrĩ na ma thĩinĩ wa Mwathani ũhoro-inĩ wanyu, atĩ nĩ mũrarũmĩrĩra na nĩ mũgũthiĩ na mbere kũrũmĩrĩra motaaro maitũ.
5  Mwathani arothiĩ na mbere gũtongoria ngoro cianyu wega nĩguo mwende Ngai na mũgĩe na ũkirĩrĩria nĩ ũndũ wa Kristo.
6  Rĩu ariũ a Ithe witũ tũramũtaara thĩinĩ wa rĩĩtwa rĩa Mwathani witũ Jesu Kristo, atĩ mũtige gũthiaga thiritũ na mũrũ wa Ithe witũ o wothe ũrathiĩ na mĩthiĩre ĩrĩa ĩtagĩrĩire na ũtarũmagĩrĩra ũrutani ũrĩa mwaamũkĩrire kuuma kũrĩ ithuĩ.
7  Nĩ gũkorũo inyuĩ ene nĩ mũĩ ũrĩa mwagĩrĩirũo nĩ kwĩgerekania na ithuĩ, tondũ tũtiathiaga na mĩthiĩre ĩtarĩ mĩagĩrĩru gatagatĩ-inĩ kanyu,
8  o na tũtiarĩaga irio cia mũndũ o na ũrĩkũ tũhũ. Ithenya rĩa ũguo, twarutaga wĩra mũritũ na wa mĩnoga ũtukũ na mũthenya nĩgetha tũtigatuĩke mũrigo mũritũ harĩ mũndũ o na ũmwe wanyu.
9  Ti atĩ tũtirĩ na kĩhooto, ĩndĩ tweendaga kwĩrutĩra ithuĩ ene tũrĩ kĩonereria harĩ inyuĩ nĩguo mwĩgerekanagie na ithuĩ.
10  Rĩrĩa twarĩ hamwe na inyuĩ, nĩ twamũheaga watho ũyũ: “Mũndũ angĩkorũo ndarenda kũruta wĩra, o na kũrĩa ndakarĩe.”
11  Nĩ gũkorũo tũraigua atĩ harĩ amwe marathiĩ na mĩthiĩre ĩtarĩ mĩagĩrĩru gatagatĩ-inĩ kanyu, makaga kũruta wĩra o na hanini, ĩndĩ meingĩragia maũndũ-inĩ matamakoniĩ.
12  Andũ ta acio-rĩ, tũramaatha na tũkamaringĩrĩria thĩinĩ wa Mwathani Jesu Kristo atĩ marutage wĩra mekirĩire na marĩage irio iria o ene marutĩire wĩra.
13  No inyuĩ ariũ a Ithe witũ-rĩ, mũtikanakue ngoro harĩ gwĩkaga wega.
14  No mũndũ o na ũrĩkũ angĩaga gwathĩkĩra kiugo gitũ kĩrĩa kĩrĩ marũa-inĩ maya, mwĩkĩrei rũũri na mũtige gũthiaga thiritũ nake, nĩgetha aconoke.
15  Ĩndĩ o na kũrĩ ũguo mũtikamũtue thũ, no thiĩi na mbere kũmũtaara o ta mũrũ wa Ithe witũ.
16  Rĩu-rĩ, Mwathani mwene thayũ aromũheaga thayũ hĩndĩ ciothe maũndũ-inĩ mothe. Mwathani aroikara hamwe na inyuĩ inyuothe.
17  Ici nĩ ngeithi ciakwa, niĩ Paulo, nyandĩkĩte na guoko gwakwa mwene, na nĩ rũũri marũa-inĩ makwa mothe; ũguo nĩguo nyandĩkaga.
18  Ũtugi mũnene wa Mwathani witũ Jesu Kristo ũroikara hamwe na inyuĩ inyuothe.
