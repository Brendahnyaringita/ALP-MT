1  Pauro naSirivhano naTimoti, kuungano yevaTesaronika iri pamwe naMwari Baba vedu naShe Jesu Kristu:
2  Mutsa usina kukodzera kuwanwa norugare zvinobva kuna Mwari Baba naShe Jesu Kristu ngazvive nemi.
3  Hama, tinosungirwa kuti tigare tichionga Mwari nokuda kwenyu, zvazvakakodzera, nokuti kutenda kwenyu kuri kukura kwazvo uye rudo rwenyu mose zvenyu ruri kuwedzera kune mumwe nomumwe.
4  Naizvozvo isu tinodada nemi pakati peungano dzaMwari nokuda kwokutsungirira nokutenda kwenyu pakutambudzwa kwenyu kwose nokutambura kwamuri kutsungirira.
5  Izvi uchapupu hwokutonga kwakarurama kwaMwari, zvichiita kuti munzi makakodzerwa noumambo hwaMwari, uhwo chokwadi hwamuri kutambudzikira.
6  Zvazvakarurama kuna Mwari kuti atambudze vaya vanokutambudzai,
7  asi, kunemi munotambudzika, muchazorora pamwe chete nesu pacharatidzwa Ishe Jesu achibva kudenga aine ngirozi dzake dzine simba
8  ari mumurazvo womoto, sezvaanotsiva vaya vasingazivi Mwari nevaya vasingateereri mashoko akanaka pamusoro paShe wedu Jesu.
9  Ivava vachatongerwa kuparadzwa nokusingaperi vabve pamberi paShe nepamberi pokubwinya kwesimba rake,
10  panguva yaanosvika kuzokudzwa pazvinhu zvine chokuita nevatsvene vake uye kuti ayemurwe pazuva iroro pazvinhu zvine chokuita nevaya vose vakatenda, nokuti uchapupu hwatakapa hwakatendwa pakati penyu.
11  Chokwadi tinogara tichikunyengetererai nokuda kwaizvozvo, kuti Mwari wedu ati makakodzerwa nokudana kwake uye kuti anyatsoita zvinhu zvose zvinomufadza zvorunako uye basa rokutenda achishandisa simba rake;
12  kuti zita raShe wedu Jesu rikudzwe mamuri, uye imi muri pamwe naye, maererano nomutsa usina kukodzera kuwanwa waMwari wedu nowaShe Jesu Kristu.
2  Zvisinei, hama, pamusoro pokuvapo kwaShe wedu Jesu Kristu nokuunganidzwa kwedu kwaari, tinokukumbirai
2  kuti murege kukurumidza kuzununguswa pakufunga kwenyu kana kuvhundutswa nokutaura kwakafuridzirwa kana neshoko rakaita zvokutaurwa kana netsamba inoita seinobva kwatiri, zvichinzi zuva raJehovha rasvika.
3  Ngaparege kuva nomunhu anokunyengedzai chero nenzira ipi zvayo, nokuti haringauyi kunze kwokunge kutsauka pakutenda kwatanga kuuya uye munhu asingateereri mutemo aratidzwa, iye mwanakomana wokuparadzwa.
4  Iye anopikisa uye anozviisa pamusoro pomunhu wose anonzi “mwari” kana anonamatwa, zvokuti anogara mutemberi yaMwari Wacho, achizviratidza pachena kuti iye ndimwari.
5  Hamuyeuki here kuti, pandakanga ndichiri nemi, ndaikuudzai zvinhu izvi?
6  Zvino munoziva chinhu chinoshanda sesimba rinodzivisa, kuti iye aratidzwe panguva yake yakakodzera.
7  Chokwadi, chakavanzika chokusateerera mutemo uku chava kutoshanda; asi chichangoshanda kusvikira uya ari kushanda sesimba rinodzivisa iye zvino abva.
8  Chokwadi, munhu asingateereri mutemo achabva aratidzwa, uya achaparadzwa naIshe Jesu nomudzimu womuromo wake uye waachaparadza nokuoneka kwokuvapo kwake.
9  Asi kuvapo kwomunhu asingateereri mutemo kunovapo maererano nokushanda kwaSatani nebasa rose rine simba nezviratidzo zvenhema nezvishamiso
10  uye nokunyengera kwose kusina kururama kune vaya vari kuparara, kuti vatsiviwe nokuti havana kugamuchira kuda chokwadi kuti vaponeswe.
11  Ndokusaka Mwari achirega kushanda kwokukanganisa kuchienda kwavari, kuti vatende nhema,
12  kuti vose vatongwe nokuti havana kutenda chokwadi asi vakafadzwa nokusarurama.
13  Zvisinei, hama dzinodiwa naJehovha, tinosungirwa kuti tigare tichionga Mwari nokuda kwenyu, nokuti Mwari akakusarudzai kubvira pakutanga kuti muponeswe nokukutsvenesai nomudzimu uye nokutenda kwenyu muchokwadi.
14  Akakudanirai izvozvi chaizvo nemashoko akanaka atinozivisa, kuti muwane kubwinya kwaShe wedu Jesu Kristu.
15  Naizvozvo, hama, mirai makasimba uye rambai makabata tsika dzamakadzidziswa, zvingava zvakaitwa neshoko rakaita zvokutaurwa kana netsamba yedu.
16  Zvakare, iye Ishe wedu Jesu Kristu naMwari Baba vedu, vakatida isu, vakatipa nyaradzo isingaperi netariro yakanaka nomutsa usina kukodzera kuwanwa,
17  ngavanyaradze mwoyo yenyu nokukusimbisai pamabasa nemashoko ose akanaka.
3  Pakupedzisira, hama, rambai muchitinyengeterera, kuti shoko raJehovha rirambe richikurumidza kufamba uye richikudzwa sezvariri kuita kwamuri;
2  kuti tinunurwe pavanhu vanokuvadza uye vakaipa, nokuti kutenda hakusi kwevanhu vose.
3  Asi Ishe akatendeka, uye achakusimbisai, okudzivirirai pane akaipa.
4  Zvakare, tine chivimbo munaShe pamusoro penyu, kuti muri kuita uye mucharamba muchiita zvinhu zvatinorayira.
5  Ishe ngaarambe achitungamirira mwoyo yenyu zvinobudirira, kuti mude Mwari uye kuti mutsungirire nokuda kwaKristu.
6  Zvino, hama, tiri kukurayirai muzita raShe Jesu Kristu, kuti mubve pahama imwe neimwe inofamba zvisina kukodzera uye zvisingaenderani netsika yamakagamuchira kwatiri.
7  Nokuti imi munoziva nzira yamunofanira kutitevedzera nayo, nokuti hatina kuzvibata zvisina kukodzera pakati penyu
8  uyewo hatina kudya zvokudya zvomumwe munhu tisingabhadhari. Asi, taiita basa uye taishanda zvakaoma usiku nemasikati, kuti tirege kuisa mutoro unorema pana ani naani wenyu.
9  Hakusi kuti hatina simba, asi kuti isu tive muenzaniso wenyu kuti mutitevedzere.
10  Chokwadi, pataivawo nemi, taikupai murayiro uyu, wokuti: “Kana paine munhu asingadi kushanda, ngaaregewo kudya.”
11  Nokuti tinonzwa kuti vamwe vari kufamba zvisina kukodzera pakati penyu, vasingamboshandi asi vari kupindira mune zvisinei navo.
12  Vanhu vakadaro tinovarayira uye tinovakurudzira munaShe Jesu Kristu, kuti vachishanda vakanyarara vadye zvokudya zvavanozvishandira.
13  Kana muri imi, hama, musaneta kuita zvakanaka.
14  Asi kana paine munhu asingateereri shoko redu riri kuuya netsamba ino, rambai muchimucherechedza, regai kushamwaridzana naye, kuti anyare.
15  Regai kumuona somuvengi, asi rambai muchimurayira sehama.
16  Zvino Ishe worugare ngaakupei rugare nguva dzose munzira dzose. Ishe ngaave nemi mose.
17  Heino kwaziso yangu, ini Pauro, yandanyora noruoko rwangu, chinova ndicho chiratidzo mutsamba dzose; aya ndiwo manyorero andinoita.
18  Mutsa usina kukodzera kuwanwa waShe wedu Jesu Kristu ngauve nemi mose.
