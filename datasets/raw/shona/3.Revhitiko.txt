10  Gare gare vanakomana vaAroni, Nadhabhi naAbhihu, mumwe nomumwe akatora mudziyo wake wokuisira moto akauya nawo, akaisa moto mukati mawo, akaisa rusenzi pauri, akatanga kuipisira pamberi paJehovha nomoto usingabvumirwi nomutemo, waakanga asina kuvarayira.
2  Ipapo moto wakabva pamberi paJehovha ukavaparadza, zvokuti vakafira pamberi paJehovha.
3  Mosesi akabva ati kuna Aroni: “Izvi ndizvo zvataurwa naJehovha, achiti, ‘Nganditsveneswe pane vaya vari pedyo neni, uye ngandikudzwe pamberi pezviso zvevanhu vose.’” Asi Aroni akaramba akanyarara.
4  Naizvozvo Mosesi akashevedza Mishaeri naErizafani, vanakomana vaUzieri, babamudiki vaAroni, akati kwavari: “Swederai pedyo, takurai hama dzenyu dzibve pamberi penzvimbo tsvene mudziendese kunze kwomusasa.”
5  Naizvozvo vakaswedera pedyo, vakavatakura vakapfeka nguo dzavo refu, vakavaendesa kunze kwomusasa, sezvakanga zvataurwa naMosesi.
6  Naizvozvo Mosesi akati kuna Aroni nokuna Eriyezari naItamari vamwe vanakomana vake: “Musarega misoro yenyu yakati nyangarara, musabvarura nguo dzenyu, kuti murege kufa uye kuti arege kutsamwira ungano yose; asi hama dzenyu dzeimba yose yaIsraeri dzichachema nokuda kwokupisa kwakonzerwa naJehovha.
7  Musabuda pasuo retende rokusanganira kuti murege kufa, nokuti mafuta aJehovha okuzodza nawo ari pamuri.” Naizvozvo vakaita maererano neshoko raMosesi.
8  Zvino Jehovha akataura naAroni, achiti:
9  “Musanwa waini kana kuti doro rinodhaka, iwe nevanakomana vako vauinavo, pamunopinda mutende rokusanganira, kuti murege kufa. Uyu murau nokusingagumi nokuda kwezvizvarwa zvenyu zvose,
10  kuti musiyanise chinhu chitsvene nechisiri chitsvene uye chinhu chisina kuchena nechakachena,
11  uye kuti mudzidzise vanakomana vaIsraeri mirau yose yavakataurirwa naJehovha achishandisa Mosesi.”
12  Zvino Mosesi akataura naAroni naEriyezari naItamari, vanakomana vake vakanga vasara, achiti: “Torai chinopiwa chezviyo chakasara pazvinopiwa zvinopisirwa Jehovha nomoto muchidye chisina kuviriswa muri pedyo neatari, nokuti icho chinhu chitsvenetsvene.
13  Munofanira kuchidyira munzvimbo tsvene, nokuti ndiwo mugove wenyu nomugove wevanakomana venyu unobva pazvinopiwa zvinopisirwa Jehovha nomoto; nokuti ndakarayirwa saizvozvo.
14  Mudyire chityu chechinopiwa chinozunguzirwa nebandauko romugove mutsvene munzvimbo yakachena, iwe nevanakomana vako nevanasikana vako vauinavo, nokuti zvakapiwa kuti zvive mugove wako nomugove wevanakomana vako unobva pazvibayiro zvokugoverana zvevanakomana vaIsraeri.
15  Ngavauye nebandauko romugove mutsvene nechityu chechinopiwa chinozunguzirwa pamwe chete nezvinopiwa zvinopiswa nomoto, zvemafuta, kuti vazunguzire chinopiwa chinozunguzirwa pamberi paJehovha; uye ngauve mugove wako nokusingagumi, iwe nevanakomana vako vauinavo, sezvakarayirwa naJehovha.”
16  Zvino Mosesi akanyatsotsvaka mbudzi yechinopiwa chechivi, asi, akawana kuti yakanga yapiswa. Naizvozvo akatsamwira Eriyezari naItamari, vanakomana vaAroni vakanga vasara, achiti:
17  “Makaregererei kudyira chinopiwa chechivi munzvimbo tsvene, zvachiri chinhu chitsvenetsvene uye iye akakupai kuti muzvidavirire nokuda kwechikanganiso cheungano kuti muvayananisire pamberi paJehovha?
18  Tarirai! Ropa racho harina kuunzwa mukati menzvimbo tsvene. Chokwadi maifanira kuchidyira munzvimbo tsvene, sezvandakanga ndarayirwa.”
19  Aroni akabva ataura naMosesi, achiti: “Tarira! Vauya nechinopiwa chavo chechivi nechinopiwa chavo chinopiswa nhasi pamberi paJehovha, zvinhu izvi zvakadai pazvanga zvichitanga kundiwira; uye kudai ndanga ndadya chinopiwa chechivi nhasi, zvingadai zvafadza Jehovha here?”
20  Mosesi paakanzwa izvozvo, zvakabva zvamufadza.
4  Zvino Jehovha akataura naMosesi, achiti:
2  “Taura nevanakomana vaIsraeri, uchiti, ‘Kana mweya ukatadza nokusaziva pazvinhu chero zvipi zvazvo zvinorayirwa naJehovha kuti hazvifaniri kuitwa, munhu wacho akaita chimwe chazvo:
3  “‘Kana mupristi, iye muzodziwa, akatadza zvokuti anoita kuti vanhu vave nemhosva, anofanira kubva auya kuna Jehovha nenzombe duku yakanaka kuti ive chinopiwa chechivi nokuda kwechivi chake chaakaita.
4  Anofanira kuuya nenzombe yacho duku kusuo retende rokusanganira pamberi paJehovha, oisa ruoko rwake pamusoro wenzombe yacho, ourayira nzombe yacho pamberi paJehovha.
5  Mupristi, iye muzodziwa, anofanira kutora rimwe ropa renzombe yacho, opinda naro mutende rokusanganira;
6  uye mupristi anofanira kunyika munwe wake muropa racho, osasa rimwe ropa racho kanomwe pamberi paJehovha, pamberi peketeni renzvimbo tsvene.
7  Mupristi anofanira kuisa rimwe ropa racho panyanga dzeatari yerusenzi inonhuhwirira pamberi paJehovha, iri mutende rokusanganira, uye rimwe ropa rose renzombe ngaaridururire muzasi meatari yechinopiwa chinopiswa, iri pasuo retende rokusanganira.
8  “‘Asi ngaabvise mafuta ose enzombe yechinopiwa chechivi pairi, mafuta anofukidza ura, iwo mafuta ose ari paura hwacho,
9  neitsvo mbiri nemafuta ari padziri, aya ari muhudyu. Asi manda iri pachiropa, ngaaibvise pamwe chete neitsvo dzacho.
10  Zvichava zvakafanana nezvinobviswa panzombe yechibayiro chokugoverana. Mupristi anofanira kuita kuti zvipfungaire pamusoro peatari yechinopiwa chinopiswa.
11  “‘Asi dehwe renzombe yacho nenyama yayo yose pamwe chete nomusoro wayo nemazondo ayo noura hwayo nendove yayo,
12  anofanira kuita kuti nzombe yacho yose ibudiswe kunze kwomusasa kunzvimbo yakachena kunodururirwa madota ane mafuta, uye anofanira kuipisira pahuni dziri pamoto. Ngaipisirwe kunodururirwa madota ane mafuta.
13  “‘Zvino kana ungano yose yaIsraeri ikakanganisa, uye ungano yacho isina kuziva kuti vakaita chimwe chezvinhu zvose zvinorayirwa naJehovha kuti zvirege kuitwa, vakava nemhosva,
14  chivi chavakaitira chimwe chezvinhu izvi chikazivikanwa, ungano inofanira kubva yauya nenzombe duku kuti ive chinopiwa chechivi uye inofanira kuuya nayo pamberi petende rokusanganira.
15  Varume vakuru veungano vanofanira kuisa maoko avo pamusoro wenzombe yacho pamberi paJehovha, uye nzombe yacho inofanira kuurayirwa pamberi paJehovha.
16  “‘Zvino mupristi, iye muzodziwa, anofanira kuuya nerimwe ropa renzombe yacho mutende rokusanganira.
17  Mupristi anofanira kunyika munwe wake murimwe ropa racho, orisasa kanomwe pamberi paJehovha, pamberi peketeni.
18  Ngaaise rimwe ropa racho panyanga dzeatari iri pamberi paJehovha, iri mutende rokusanganira; uye ngaadurure rimwe ropa rose muzasi meatari yechinopiwa chinopiswa, iri pasuo retende rokusanganira.
19  Ngaabvise mafuta ayo ose ari pairi, aite kuti apfungaire paatari.
20  Anofanira kuitira nzombe yacho sezvaakaitira imwe nzombe yechinopiwa chechivi. Ndizvo zvaachaiitira; uye mupristi anofanira kuvayananisira, vakanganwirwe.
21  Anofanira kubudisa nzombe yacho kunze kwomusasa uye anofanira kuipisa, sokupisa kwaakaita nzombe yokutanga. Icho chinhu chinopiwa chechivi nokuda kweungano.
22  “‘Kana jinda rikatadza, rikaita chimwe chezvinhu zvose zvinorayirwa naJehovha Mwari waro kuti hazvifaniri kuitwa, asi risingaiti nemaune, rikava nemhosva,
23  kana kuti rikaziviswa nezvechivi charo charakatadzira murayiro, rinofanira kuuya nembudzana hono yakanaka kuti ive chinopiwa charo.
24  Rinofanira kuisa ruoko rwaro pamusoro wembudzi yacho duku, roiurayira munzvimbo inowanzourayirwa chinopiwa chinopiswa pamberi paJehovha. Icho chinhu chinopiwa chechivi.
25  Mupristi anofanira kutora rimwe ropa rechinopiwa chechivi nomunwe wake, oriisa panyanga dzeatari yechinopiwa chinopiswa, odururira rimwe ropa racho rose muzasi meatari yechinopiwa chinopiswa.
26  Ngaaite kuti mafuta acho ose apfungaire paatari sezvaanoita nemafuta echibayiro chokugoverana; uye mupristi anofanira kuriyananisira chivi charo, rikanganwirwe.
27  “‘Zvino kana mweya upi zvawo wevanhu vomunyika ino ukatadza, munhu wacho asingaiti nemaune nokuita kwake chimwe chezvinhu zvinorayirwa naJehovha kuti hazvifaniri kuitwa, ova nemhosva,
28  kana kuti akaziviswa nezvechivi chake chaakaita, anofanira kuuya nembudzana hadzi yakanaka nokuda kwechivi chake chaakaita.
29  Anofanira kuisa ruoko rwake pamusoro wechinopiwa chechivi, aurayire chinopiwa chechivi munzvimbo imwe chete iyoyo inourayirwa chinopiwa chinopiswa.
30  Mupristi anofanira kutora rimwe ropa rayo nomunwe wake, ariise panyanga dzeatari yechinopiwa chinopiswa, uye adururire rimwe ropa racho rose muzasi meatari.
31  Ngaabvise mafuta ayo ose, sokubviswa kunoitwa mafuta echibayiro chokugoverana; uye mupristi anofanira kuita kuti apfungaire paatari kuti ave kunhuhwirira kwakanaka kunoitirwa Jehovha; uye mupristi anofanira kumuyananisira, akanganwirwe.
32  “‘Asi kana akauya negwayana kuti rive chinopiwa chake chechinopiwa chechivi, ngaauye negwayana gadzi rakanaka.
33  Anofanira kuisa ruoko rwake pamusoro wechinopiwa chechivi, oriurayira munzvimbo inowanzourayirwa chinopiwa chinopiswa kuti rive chinopiwa chechivi.
34  Mupristi anofanira kutora rimwe ropa rechinopiwa chechivi nomunwe wake ariise panyanga dzeatari yechinopiwa chinopiswa, uye ngaadururire rimwe ropa racho rose muzasi meatari.
35  Ngaabvise mafuta aro ose sokubviswa kunowanzoitwa mafuta egondohwe duku rechibayiro chokugoverana, uye mupristi anofanira kuita kuti zvipfungaire paatari pamusoro pezvinopiwa zvaJehovha zvinopiswa nomoto; mupristi anofanira kumuyananisira chivi chake chaakaita, akanganwirwe.
26  “‘Musazvigadzirira vanamwari vasina zvavanobatsira, musazvimisira mufananidzo wakavezwa kana kuti shongwe tsvene, musamisa dombo rine mifananidzo munyika yenyu kuti murikotamire; nokuti ndini Jehovha Mwari wenyu.
2  Munofanira kuchengeta masabata angu uye muremekedze nzvimbo yangu tsvene. Ndini Jehovha.
3  “‘Kana mukaramba muchifamba mumirau yangu, muchichengeta mirayiro yangu uye moiita,
4  ndichakupaiwo mvura yenyu inonaya panguva yakakodzera, nyika yacho ichabereka zvibereko zvayo, uye miti yomusango ichabereka michero yayo.
5  Kupura kwenyu kuchasvika panguva yamunokohwa mazambiringa, uye kukohwa mazambiringa kuchasvika panguva yokudyara mbeu; chokwadi muchadya zvokudya zvenyu kusvikira maguta, mogara makachengeteka munyika yenyu.
6  Ndichaisa rugare munyika yacho, mucharara pasi, pasina munhu anokudederesai; ndichaita kuti zvikara zvinokuvadza zvipere munyika yacho, uye bakatwa harizopfuuri nomunyika yenyu.
7  Muchadzinga vavengi venyu, uye ivo vachaurayiwa nebakatwa pamberi penyu.
8  Vashanu venyu vachadzingirira vane zana, uye vane zana venyu vachadzingirira zviuru gumi, chokwadi vavengi venyu vachaurayiwa nebakatwa pamberi penyu.
9  “‘Zvino ndichafunga nezvenyu, ndoita kuti mubereke, ndoita kuti muwande, uye ndichaita sungano yangu nemi.
10  Muchadya zviyo zvekare zvegore rakapfuura, uye muchabudisa zviyo zvekare kuti muwane nzvimbo yezvitsva.
11  Ndichaisa tebhenekeri yangu pakati penyu, uye mweya wangu hauzokusemii.
12  Ndichafamba pakati penyu, ndova Mwari wenyu, uye imi muchava vanhu vangu.
13  Ndini Jehovha Mwari wenyu, akakubudisai munyika yeIjipiti kuti murege kuvashandira sevaranda, ndikatyora zvikeyi zvejoko renyu, ndikakufambisai makati tote.
14  “‘Asi kana musingazonditeereri kana kuita mirayiro iyi yose,
15  kana muchizoramba mirau yangu, uye kana mweya yenyu ichizosema zvandakatonga kuti murege kuita mirayiro yangu yose, zvokuti munoputsa sungano yangu,
16  ini ndichabva ndakuitirai zvinotevera, ndichakurangai nokukuunzirai zvinotyisa netiibhii nefivha inoita kuti muviri upise, zvichiita kuti maziso atadze kuona uye zvichiita kuti mweya upere simba. Muchangodyarira mbeu yenyu pasina, vavengi venyu zvavachazvidya.
17  Chokwadi ndichakutarirai ndakatsamwa, uye muchakundwa pamberi pevavengi venyu; nevaya vanokuvengai vachakutsika-tsikai, uye muchatiza pasina anokuteverai.
18  “‘Zvisinei nezvinhu izvi, kana musingazonditeereri, ndichakurangai kanomwe nokuda kwezvivi zvenyu.
19  Ndichatyora kudada kwamunoita nesimba renyu ndoita kuti matenga enyu ave sesimbi, uye nyika yenyu ive semhangura.
20  Simba renyu richangoshandisirwa pasina, nyika yenyu zvaisingazobereki zvibereko zvayo, uye miti yepanyika zvaisingazobereki michero yayo.
21  “‘Asi kana mukaramba muchifamba muchipikisana neni, musingadi kunditeerera, ndichabva ndakuwedzerai mamwe matambudziko kanomwe maererano nezvivi zvenyu.
22  Ndichatuma zvikara zvomusango pakati penyu, zvichaita kuti mushayikirwe nevana, zvichaparadza zvipfuwo zvenyu, zvotapudza kuwanda kwenyu, uye migwagwa yenyu ichaparadzwa.
23  “‘Asi kana mukaramba kuti ndikururamisei nezvinhu izvi, muchingoda henyu kufamba muchipikisana neni,
24  chokwadi, iniwo ndichabva ndafamba ndichipikisana nemi; uye ini, iyeni, ndichakurovai kanomwe nokuda kwezvivi zvenyu.
25  Ndichakuunzirai bakatwa rinotsiva nokuda kwesungano; muchaungana mumaguta enyu, ini ndichatuma denda pakati penyu, uye muchaiswa muruoko rwomuvengi.
26  Kana ndatyora tsvimbo dzenyu dzinoiswa zvingwa zvakaita serin’i, vakadzi gumi vachabva vabikira chingwa chenyu muovheni imwe chete, vokudzorerai chingwa chenyu vachiita zvokuyera; uye muchadya asi hamuzoguti.
27  “‘Asi kana musingazonditeereri neizvi, muchingofamba henyu muchipikisana neni,
28  ndichabva ndafamba ndichipikisana nemi kwazvo, uye chokwadi ini, iyeni, ndichakurangai kanomwe nokuda kwezvivi zvenyu.
29  Naizvozvo muchadya nyama yevanakomana venyu, uye muchadya nyama yevanasikana venyu.
30  Ndichatsakatisa nzvimbo dzenyu tsvene dzakakwirira, ndoputsa zvigadziko zvenyu zvokupisira rusenzi, ndoisa zvitunha zvenyu pamusoro pezvitunha zvezvidhori zvenyu zvinosemesa sendove; uye mweya wangu uchangokusemai.
31  Ndichaita kuti maguta enyu aparadzwe nebakatwa, ndichaita kuti nzvimbo dzenyu tsvene dzive matongo, uye handizonhuhwidzi kunhuhwirira kwenyu kwakanaka.
32  Ini ndichaita kuti nyika ive dongo, uye vavengi venyu vachazogara mairi vacharamba vachishamiswa nazvo.
33  Ndichakuparadzirai pakati pemarudzi, ndichavhomora bakatwa shure kwenyu; nyika yenyu ichava nzvimbo isina chinhu, uye maguta enyu achava matongo.
34  “‘Panguva iyoyo nyika icharipa masabata ayo mazuva ose ainenge iri dongo, pamunenge muri munyika yevavengi venyu. Panguva iyoyo nyika ichachengeta sabata, zvainofanira kuripa masabata ayo.
35  Ichachengeta sabata mazuva ose ainenge iri dongo, nokuti haina kuchengeta sabata mumasabata enyu pamaigara mairi.
36  “‘Kana vari vaya vanosara pakati penyu, ndichaisa kutya mumwoyo mavo vari munyika dzevavengi vavo; uye ruzha rweshizha rinopeperetswa-peperetswa ruchavadzinga, vachatiza sevari kutiza bakatwa uye vachawa pasina ari kuvadzingirira.
37  Vachapiringishana sokunge kuti vari kutiza bakatwa pasina kana ari kuvadzingirira, uye imi muchatadza kumira pamberi pevavengi venyu kuti muvarwise.
38  Muchaparara pakati pemarudzi, uye nyika yevavengi venyu ichakuparadzai.
39  Vaya vanosara pakati penyu vachaora nokuda kwokukanganisa kwavo vari munyika dzevavengi venyu. Chokwadi, vachaora kunyange nokuda kwokukanganisa kwemadzibaba avo.
40  Vachareurura kukanganisa kwavo nokukanganisa kwemadzibaba avo pakusatendeka kwavo pavakava vasina kutendeka kwandiri, chokwadi, kunyange pavakafamba vachipikisana neni.
41  Asi ini ndichafamba ndichipikisana navo, uye ndichatovaendesa kunyika yevavengi vavo. “‘Zvichida panguva iyoyo mwoyo yavo isina kudzingiswa ichaninipiswa, uye panguva iyoyo vacharipa kukanganisa kwavo.
42  Ndichayeuka sungano yangu naJakobho; kunyange sungano yangu naIsaka uye ndichayeuka kunyange sungano yangu naAbrahamu, uye ndichayeuka nyika yacho.
43  Nguva yose iyi vachasiya nyika yacho yakangodaro uye ichange ichiripa masabata ayo painenge iri dongo ivo vasipo uye ivo vachange vachiripa kukanganisa kwavo, nokuti chokwadi vanenge varamba zvandakatonga, uye mweya yavo inenge yasema mirau yangu.
44  Asi nokuda kweizvi zvose, pavanoramba vari munyika yevavengi vavo, handizovarambi chaizvo kana kuvasema kuti ndivatsakatise, kuti ndiputse sungano yangu navo; nokuti ndini Jehovha Mwari wavo.
45  Ndichayeuka nokuda kwavo sungano yangu yemadzitateguru andakabudisa munyika yeIjipiti mamwe marudzi achizviona, kuti ndiratidze kuti ndiri Mwari wavo. Ndini Jehovha.’”
46  Iyi ndiyo mirau nezvakatongwa nemitemo zvakaiswa naJehovha pakati pake nevanakomana vaIsraeri muGomo reSinai achishandisa Mosesi.
11  Zvino Jehovha akataura naMosesi naAroni, achiti kwavari:
2  “Taurai nevanakomana vaIsraeri, muchiti, ‘Izvi ndizvo zvisikwa zvipenyu zvamungadya pamhuka dzose dziri panyika:
3  Pamhuka, zvisikwa zvose zvine mahwanda akaparadzana, zvine mahwanda akatsemuka pakati uye zvinodzeya, ndizvo zvamungadya.
4  “‘Idzi chete ndidzo dzamusingafaniri kudya pane dzinodzeya nedzine mahwanda akaparadzana: ngamera, nokuti inodzeya asi haina mahwanda akaparadzana. Iyo haina kuchena kwamuri.
5  Uyewo mbira, nokuti inodzeya asi haina mahwanda akaparadzana. Iyo haina kuchena kwamuri.
6  Uyewo tsuro, nokuti inodzeya asi haina mahwanda akaparadzana. Iyo haina kuchena kwamuri.
7  Uyewo nguruve, nokuti ine mahwanda akaparadzana uye ine mahwanda akatsemuka pakati, asi haidzeyi. Iyo haina kuchena kwamuri.
8  Hamufaniri kudya chero nyama yazvo ipi zvayo, uye hamufaniri kubata zvitunha zvazvo. Izvo hazvina kuchena kwamuri.
9  “‘Izvi ndizvo zvamungadya pazvinhu zvose zviri mumvura: Zvinhu zvose zvine zvimbi nemakwande zviri mumvura, mumakungwa nomuhova, mungadya izvozvo.
10  Zvinhu zvose zviri mumakungwa nomuhova zvisina zvimbi nemakwande, pazvisikwa zvose zvomumvura zvinofamba zvakawanda nepamweya yose iri mumvura, zvinhu zvinosemesa kwamuri.
11  Chokwadi, ngazvive zvinhu zvinosemesa kwamuri. Hamufaniri kudya chero nyama yazvo ipi zvayo, munofanira kusema zvitunha zvazvo.
12  Zvinhu zvose zviri mumvura zvisina zvimbi nemakwande zvinhu zvinosemesa kwamuri.
13  “‘Izvi ndizvo zvamunofanira kusema pazvisikwa zvinobhururuka. Hazvifaniri kudyiwa. Izvo zvinhu zvinosemesa, zvinoti: gondo nehungwe negora dema,
14  ngavi tsvuku nengavi nhema maererano nemarudzi adzo,
15  nemakunguo ose maererano nemarudzi awo,
16  nemhou nezizi neshiri yomugungwa norukodzi maererano nemarudzi arwo,
17  nezizi duku neshambira nezizi rine nzeve refu,
18  nedhadha romumvura nesekwe romuromo murefu negora,
19  neshuramurove neshorechena maererano nemarudzi ayo nemhupupu nechiremwaremwa.
20  Zvisikwa zvose zvine mapapiro zvinofamba zvakawanda, zvinofamba nemakumbo ose mana zvinhu zvinosemesa kwamuri.
21  “‘Izvi chete ndizvo zvamungadya pazvisikwa zvose zvine mapapiro zvinofamba zvakawanda, zvinofamba nemakumbo ose mana, zviya zvine makumbo marefu anopfuura tsoka dzazvo okusvetuka nawo azvinoshandisa kusvetuka panyika.
22  Izvi ndizvo zvamungadya pakati pazvo: mhashu dzinotama-tama maererano nemarudzi adzo, mhashu dzinodyiwa maererano nemarudzi adzo, makurwe maererano nemarudzi awo, uye hwiza maererano nemarudzi adzo.
23  Zvimwe zvisikwa zvose zvine mapapiro zvinofamba zvakawanda zvine makumbo mana zvinhu zvinosemesa kwamuri.
24  Naizvozvo mungazvisvibisa neizvi. Munhu wose anobata zvitunha zvazvo achange asina kuchena kusvikira manheru.
25  Munhu wose anotakura zvitunha zvazvo ngaageze nguo dzake, uye ngaave asina kuchena kusvikira manheru.
26  “‘Mhuka dzose dzine mahwanda akaparadzana asi dzisina mahwanda akatsemuka pakati uye dzisingadzeyi, hadzina kuchena kwamuri. Munhu wose anodzibata achava asina kuchena.
27  Zvisikwa zvose zvinofamba netsoka dzazvo pazvisikwa zvose zvipenyu zvinofamba nemakumbo ose mana, hazvina kuchena kwamuri. Munhu wose anobata zvitunha zvazvo achava asina kuchena kusvikira manheru.
28  Munhu anotakura zvitunha zvazvo ngaageze nguo dzake, uye ngaave asina kuchena kusvikira manheru. Izvo hazvina kuchena kwamuri.
29  “‘Izvi ndizvo zvisina kuchena kwamuri pazvisikwa zvinofamba zvakawanda, zvinofamba zvakaita gurumwandira panyika: nhuta nembeva inosvetuka nedzvinyu maererano nemarudzi aro,
30  nechipfira nomupurwa negwavava nechidhambakura, nerwaivhi.
31  Izvi hazvina kuchena kwamuri pazvisikwa zvose zvinofamba zvakawanda. Munhu wose anozvibata kana zvakafa achava asina kuchena kusvikira manheru.
32  “‘Zvino chero chinhu chipi zvacho chinowirwa nechimwe chazvo pachinenge chakafa chichava chisina kuchena, chingava mudziyo wedanda kana nguo kana dehwe kana saga. Mudziyo wose unoshandiswa uchaiswa mumvura, uye ngauve usina kuchena kusvikira manheru, wozova wakachena.
33  Mudziyo wose wevhu unowirwa nechimwe chazvo, zvose zviri mauri zvichava zvisina kuchena, uye uputsei.
34  Zvokudya zvose zvingadyiwa zvingadonherwa nemvura inobva machiri zvichava zvisina kuchena, uye zvokunwa zvose zvinganwirwa mumudziyo upi zvawo zvichava zvisina kuchena.
35  Zvinhu zvose zvingawirwa nechimwe chezvitunha zvazvo zvichava zvisina kuchena. Ingava ovheni kana kuti mapfihwa, ngazvipwanywe. Izvo hazvina kuchena, uye zvichava zvisina kuchena kwamuri.
36  Chitubu nechidziva chemvura yakachengetwa ndizvo chete zvicharamba zvakachena, asi munhu anobata zvitunha zvazvo achava asina kuchena.
37  Kana chimwe chitunha chazvo chikawira pambeu chero ipi zvayo yechirimwa ichadyarwa, iyo yakachena.
38  Asi kana mvura ikaiswa pambeu uye chimwe chinhu pazvitunha zvazvo chakanga chawira pairi, haina kuchena kwamuri.
39  “‘Zvino kana imwe mhuka yenyu inodyiwa ikafa, munhu anobata chitunha chayo achava asina kuchena kusvikira manheru.
40  Anodya chimwe pachitunha chayo ngaageze nguo dzake, ngaave asina kuchena kusvikira manheru; uye munhu anotakura chitunha chayo ngaageze nguo dzake, uye ngaave asina kuchena kusvikira manheru.
41  Zvisikwa zvose zvinofamba zvakawanda, zvinofamba zvakaita gurumwandira panyika zvinosemesa. Hazvifaniri kudyiwa.
42  Chisikwa chero chipi zvacho chinofamba nedumbu uye chisikwa chero chipi zvacho chinofamba nemakumbo ose mana kana kuti nemakumbo mazhinji pazvisikwa zvose zvinofamba zvakawanda, zvinofamba zvakaita gurumwandira panyika, hamufaniri kuzvidya, nokuti izvo chinhu chinosemesa.
43  Musaita kuti mweya yenyu iitwe inosemesa nezvisikwa chero zvipi zvazvo zvinofamba zvakawanda, zvinofamba zvakaita gurumwandira, musazvisvibisa nazvo mova vasina kuchena nazvo.
44  Nokuti ndini Jehovha Mwari wenyu; munofanira kuzvinatsa uye munofanira kuva vatsvene, nokuti ini ndiri mutsvene. Naizvozvo hamufaniri kusvibisa mweya yenyu nezvisikwa chero zvipi zvazvo zvinofamba zvakawanda, zvinofamba panyika.
45  Nokuti ndini Jehovha akakubudisai munyika yeIjipiti kuti ndive Mwari wenyu; munofanira kuva vatsvene, nokuti ini ndiri mutsvene.
46  “‘Uyu ndiwo mutemo pamusoro pemhuka nezvisikwa zvinobhururuka nemweya yose mipenyu inofamba-famba mumvura uye pamusoro pemweya yose inofamba yakawanda panyika,
47  kuti musiyanise zvisina kuchena nezvakachena, chisikwa chipenyu chingadyiwa nechisikwa chipenyu chingasadyiwa.’”
8  Zvino Jehovha akataura naMosesi, achiti:
2  “Tora Aroni nevanakomana vake vaainavo nenguo nemafuta okuzodza nawo nenzombe yechinopiwa chechivi nemakondohwe maviri netswanda yemakeke asina kuviriswa,
3  uunganidze ungano yose pasuo retende rokusanganira.”
4  Mosesi akabva aita sezvaakanga arayirwa naJehovha, ungano ikaungana pasuo retende rokusanganira.
5  Zvino Mosesi akati kuungano yacho: “Izvi ndizvo zvakarayirwa naJehovha kuti zviitwe.”
6  Naizvozvo Mosesi akaita kuti Aroni nevanakomana vake vaswedere pedyo, akavageza nemvura.
7  Pashure paizvozvo akamupfekedza nguo refu, akamusunga nebhandi rejira, akamupfekedza jasi risina maoko, akamupfekedza efodhi, akamusunga nebhandi reefodhi, akamusunga zvakasimba naro.
8  Akamupfekedzawo homwe yepachipfuva, akaisa Urimu neTumimu muhomwe yacho yepachipfuva.
9  Akabva aisa ngowani mumusoro make, akaisa karata kaipenya kendarama pangowani yacho, nechemberi kwayo, icho chiratidzo chitsvene chokutsaurirwa, sezvakanga zvarayirwa Mosesi naJehovha.
10  Zvino Mosesi akatora mafuta okuzodza nawo, akazodza tebhenekeri nezvose zvaiva mairi, akazvitsvenesa.
11  Pashure paizvozvo akasasa mamwe acho pamusoro peatari kanomwe, akazodza atari nemidziyo yayo yose nebheseni nechigadziko charo kuti azvitsvenese.
12  Akazopedzisa nokudururira mamwe mafuta okuzodza nawo pamusoro waAroni, akamuzodza kuti amutsvenese.
13  Mosesi akabva aswededza vanakomana vaAroni pedyo, akavapfekedza nguo refu, akavasunga nemabhandi ejira, akavamonera zvifukidziro zvomusoro, sezvakanga zvarayirwa Mosesi naJehovha.
14  Iye akabva auya nenzombe yechinopiwa chechivi, Aroni nevanakomana vake vakaisa maoko avo pamusoro wenzombe yechinopiwa chechivi.
15  Mosesi akaiuraya, akatora ropa racho, akariisa panyanga dzeatari nomunwe wake kumativi ose, akanatsa atari pachivi, asi rimwe ropa rose akaridururira muzasi meatari, kuti aitsvenese kuti ayananisire pairi.
16  Pashure paizvozvo akatora mafuta ose akanga ari paura, nemanda iri pachiropa neitsvo mbiri nemafuta adzo uye Mosesi akaita kuti zvipfungaire pamusoro peatari.
17  Asi nzombe yacho nedehwe rayo nenyama yayo nendove yayo akaita kuti zvipiswe nomoto kunze kwomusasa, sezvakanga zvarayirwa Mosesi naJehovha.
18  Zvino akauya negondohwe rechinopiwa chinopiswa pedyo, Aroni nevanakomana vake vakabva vaisa maoko avo pamusoro wegondohwe racho.
19  Pashure paizvozvo Mosesi akariuraya, akasasa ropa racho kumativi ose pamusoro peatari.
20  Akacheka gondohwe racho maererano nenhengo dzaro, Mosesi akaita kuti musoro nenhengo dzacho nemafuta acho zvipfungaire.
21  Akasuka ura nemazondo nemvura, Mosesi akabva aita kuti gondohwe racho rose ripfungaire pamusoro peatari. Chakanga chiri chinopiwa chinopiswa chokunhuhwirira kwakanaka. Chakanga chiri chinopiwa chinopisirwa Jehovha nomoto, sezvakanga zvarayirwa Mosesi naJehovha.
22  Zvino akauya negondohwe rechipiri pedyo, iro gondohwe rokugadza naro, Aroni nevanakomana vake vakaisa maoko avo pamusoro wegondohwe racho.
23  Pashure paizvozvo Mosesi akariuraya, akatora rimwe ropa raro, akariisa pamucheto wenzeve yaAroni yokurudyi nepachigunwe chikuru choruoko rwake rworudyi nepachigunwe chikuru chetsoka yake yokurudyi.
24  Mosesi akauyawo nevanakomana vaAroni pedyo, akaisa rimwe ropa racho pamucheto penzeve dzavo dzokurudyi nepazvigunwe zvavo zvikuru zvemaoko okurudyi nepazvigunwe zvikuru zvetsoka dzavo dzokurudyi; asi Mosesi akasasa rimwe ropa rose pamusoro peatari kumativi ose.
25  Akabva atora mafuta nomuswe waiva nemafuta nemafuta ose aiva paura, nemanda yaiva pachiropa neitsvo mbiri nemafuta adzo nebandauko rokurudyi.
26  Akatora keke rimwe risina kuviriswa rakaita serin’i nekeke rimwe rakaita serin’i rechingwa chakaiswa mafuta nechingwa chimwe chete chitete chisina kuviriswa mutswanda yemakeke asina kuviriswa yakanga iri pamberi paJehovha. Akabva azviisa pamusoro pemafuta nebandauko rokurudyi.
27  Pashure paizvozvo akazviisa zvose muzvanza zvaAroni nezvanza zvevanakomana vake, vakatanga kuzvizunguzira kuti zvive chinopiwa chinozunguzirwa pamberi paJehovha.
28  Zvino Mosesi akazvibvisa muzvanza zvavo, akaita kuti zvipfungaire pamusoro peatari pamusoro pechinopiwa chinopiswa. Zvaiva chibayiro chokugadza nacho chokunhuhwirira kwakanaka. Chaiva chinopiwa chinopisirwa Jehovha nomoto.
29  Zvino Mosesi akatora chityu, akachizunguzira kuti chive chinopiwa chinozunguzirwa pamberi paJehovha. Chakava mugove waMosesi unobva pagondohwe rokugadza naro, sezvakanga zvarayirwa Mosesi naJehovha.
30  Pashure paizvozvo Mosesi akatora mamwe mafuta okuzodza nawo nerimwe ropa rakanga riri pamusoro peatari, akazvisasa pana Aroni nenguo dzake nepavanakomana vake nenguo dzevanakomana vake vaaiva navo. Nokudaro akatsvenesa Aroni nenguo dzake nevanakomana vake nenguo dzevanakomana vake vaaiva navo.
31  Zvino Mosesi akati kuna Aroni nevanakomana vake: “Bikirai nyama pasuo retende rokusanganira, muidyire ipapo nechingwa chiri mutswanda yokugadza nayo, sezvandakarayirwa, zvichinzi, ‘Aroni nevanakomana vake vachazvidya.’
32  Mupise nomoto nyama nechingwa zvinenge zvasara.
33  Musabuda kunze kwesuo retende rokusanganira kwemazuva manomwe, kusvikira pazuva rinopera mazuva okugadzwa kwenyu, nokuti zvichada mazuva manomwe kuti mupiwe simba.
34  Seizvi zvaitwa nhasi, Jehovha akarayira kuti zviitwe saizvozvo kuti muyananisirwe.
35  Muchagara pasuo retende rokusanganira masikati nousiku kwemazuva manomwe, uye munofanira kurinda sezvamunosungirwa kuti muite sezvakarayirwa naJehovha, kuti murege kufa; nokuti ndakarayirwa saizvozvo.”
36  Zvino Aroni nevanakomana vake vakaita zvinhu zvose zvakanga zvarayirwa naJehovha achishandisa Mosesi.
16  Zvino Jehovha akataura naMosesi pashure pokufa kwevanakomana vaviri vaAroni nokuti vakanga vaswedera pamberi paJehovha, vachibva vafa.
2  Jehovha akati kuna Mosesi: “Taura naAroni mukoma wako, kuti arege kupinda munzvimbo tsvene mukati meketeni nguva dzose, pamberi pechifukidziro chiri pamusoro peAreka, kuti arege kufa; nokuti ndichazviratidza ndiri mugore riri pamusoro pechifukidziro.
3  “Aroni anofanira kupinda munzvimbo tsvene aine zvinhu izvi zvinoti: nzombe duku yokuti ive chinopiwa chechivi negondohwe rokuti rive chinopiwa chinopiswa.
4  Anofanira kupfeka nguo refu tsvene yerineni, uye anofanira kupfeka chikabudura cherineni pamuviri wake, uye anofanira kuzvisunga nebhandi rejira, opfeka ngowani yerineni. Idzo inguo tsvene. Anofanira kugeza muviri wake nemvura odzipfeka.
5  “Anofanira kutora mbudzana hono mbiri paungano yevanakomana vaIsraeri kuti dzive chinopiwa chechivi negondohwe rimwe kuti rive chinopiwa chinopiswa.
6  “Zvino Aroni anofanira kuuya nenzombe yechinopiwa chechivi, yake iye, azviyananisire iye neimba yake.
7  “Anofanira kutora mbudzi mbiri, odzimisa pamberi paJehovha pasuo retende rokusanganira.
8  Aroni anofanira kukanda mijenya pamusoro pembudzi dzacho mbiri, mumwe mujenya waJehovha uye mumwe mujenya waAzazeri.
9  Aroni anofanira kuuya nembudzi inenge yabatwa nomujenya waJehovha, uye anofanira kuita kuti ive chinopiwa chechivi.
10  Asi mbudzi inenge yabatwa nomujenya nokuda kwaAzazeri inofanira kumiswa pamberi paJehovha iri mhenyu kuti aiyananisire, kuti aiendese kurenje nokuda kwaAzazeri.
11  “Zvino Aroni anofanira kuuya nenzombe yechinopiwa chechivi, yake iye, azviyananisire iye neimba yake; uye anofanira kuuraya nzombe yechinopiwa chechivi, yake iye.
12  “Anofanira kutora mudziyo wokuisira moto uzere nemazimbe anobvira omoto paatari iri pamberi paJehovha, uye zvanza zvose zvemaoko ake zvizere nerusenzi yakatsetseka inonhuhwirira, uye anofanira kuuya nazvo mukati meketeni.
13  Anofanira kuisawo rusenzi yacho pamoto uri pamberi paJehovha, zvokuti gore rerusenzi rinofukidza chifukidziro cheAreka, chiri pamusoro peChipupuriro, kuti iye arege kufa.
14  “Anofanira kutora rimwe ropa renzombe yacho orisasa nomunwe wake pamberi pechifukidziro kurutivi rwokumabvazuva, osasa rimwe ropa nomunwe wake kanomwe pamberi pechifukidziro.
15  “Anofanira kuuraya mbudzi yechinopiwa chechivi, chevanhu, uye anofanira kuuya neropa rayo mukati meketeni, oshandisa ropa rayo kuita zvaanenge aita neropa renzombe; anofanira kurisasa nechokuchifukidziro uye pamberi pechifukidziro.
16  “Anofanira kuyananisira nzvimbo tsvene nokuda kwokusachena kwevanakomana vaIsraeri uye nokuda kwokumukira kwavo pazvivi zvavo zvose; uye izvozvo ndizvo zvaanofanira kuitira tende rokusanganira, rigere navo pakati pokusachena kwavo.
17  “Hapana mumwe munhu anofanira kunge ari mutende rokusanganira kubvira paanopinda kuti ayananisire ari munzvimbo tsvene kusvikira achibuda; anofanira kuzviyananisira iye neimba yake neungano yose yaIsraeri.
18  “Zvino anofanira kubuda auye kuatari, iri pamberi paJehovha, aiyananisire, uye anofanira kutora rimwe ropa renzombe nerimwe ropa rembudzi, oriisa panyanga dzeatari kumativi ose.
19  Anofanira kusasawo rimwe ropa pamusoro payo nomunwe wake kanomwe oichenesa, oitsvenesa pakusachena kwevanakomana vaIsraeri.
20  “Kana apedza kuyananisira nzvimbo tsvene netende rokusanganira neatari, anofanira kuuyawo nembudzi mhenyu.
21  Aroni anofanira kuisa maoko ake ose pamusoro wembudzi yacho mhenyu, oreururira pamusoro payo kukanganisa kwose kwevanakomana vaIsraeri nokumukira kwavo kwose pazvivi zvavo zvose, uye anofanira kuzviisa pamusoro wembudzi yacho, oirega kuti iende kurenje nomurume anenge akagadzirira kuita izvozvo.
22  Mbudzi yacho inofanira kutakura kukanganisa kwavo kwose ichienda kunyika yakaita renje, uye iye anofanira kurega mbudzi yacho ichienda kurenje.
23  “Zvino Aroni anofanira kupinda mutende rokusanganira, opfekenura nguo dzerineni dzaanenge akapfeka paanopinda munzvimbo tsvene, odziisa pasi imomo.
24  Anofanira kugeza muviri wake nemvura munzvimbo tsvene, opfeka nguo dzake, obuda, opa chinopiwa chake chinopiswa nechinopiwa chinopiswa chevanhu, ozviyananisira iye nevanhu vacho.
25  Ngaaite kuti mafuta echinopiwa chechivi apfungaire pamusoro peatari.
26  “Uya anenge aendesa mbudzi nokuda kwaAzazeri anofanira kugeza nguo dzake, ogeza muviri wake nemvura, uye pashure paizvozvo angapinda mumusasa.
27  “Asi ngaabudise nzombe yechinopiwa chechivi nembudzi yechinopiwa chechivi kunze kwomusasa, zvose zviviri zvine ropa rakapindwa naro mukati kuti riyananisire munzvimbo tsvene; uye vanofanira kupisa matehwe azvo nenyama yazvo nendove yazvo nomoto.
28  Anenge azvipisa anofanira kugeza nguo dzake, uye anofanira kugeza muviri wake nemvura, uye pashure paizvozvo angapinda mumusasa.
29  “Unofanira kuva murau nokusingagumi kwamuri: Mumwedzi wechinomwe pazuva rechigumi romwedzi wacho, munofanira kutambudza mweya yenyu, hamufaniri kuita chero basa ripi zvaro, angava munhu womunyika yacho kana kuti mutorwa ari kugara pakati penyu.
30  Nokuti muchayananisirwa pazuva iroro kuti munzi makachena. Muchava vakachena pazvivi zvenyu zvose pamberi paJehovha.
31  Iro isabata rokuzorora zvakakwana nokuda kwenyu, uye munofanira kutambudza mweya yenyu. Uyu murau nokusingagumi.
32  “Zvino mupristi anozozodzwa, uye achapiwa simba kuti ave mupristi, kuti ave mutsivi wababa vake anofanira kuyananisira uye anofanira kupfeka nguo dzerineni. Idzo inguo tsvene.
33  Anofanira kuyananisira nzvimbo tsvene, uye achayananisira tende rokusanganira neatari; uye achayananisira vapristi nevanhu vose veungano.
34  Uyu unofanira kuva murau nokusingagumi kwamuri, kuti muyananisire vanakomana vaIsraeri kamwe chete pagore nokuda kwezvivi zvavo zvose.” Naizvozvo akaita sezvakanga zvarayirwa Mosesi naJehovha.
18  Zvino Jehovha akaramba achitaura naMosesi, achiti:
2  “Taura nevanakomana vaIsraeri, uti kwavari, ‘Ndini Jehovha Mwari wenyu.
3  Musaita sezvinoita nyika yeIjipiti, yamaigara mairi; musaita sezvinoita nyika yeKenani, yandiri kukuendesai kwairi; uye musafamba nemirau yavo.
4  Munofanira kuita zvandakatonga, uye munofanira kuchengeta mirau yangu kuti mufambe mairi. Ndini Jehovha Mwari wenyu.
5  Munofanira kuchengeta mirau yangu nezvandakatonga, izvo kana munhu akazviita, achararamawo maererano nazvo. Ndini Jehovha.
6  “‘Hapana munhu wokwenyu anofanira kuswedera pedyo nehama yake yepedyo chero ipi zvayo kuti aifukure. Ndini Jehovha.
7  Usafukura baba vako naamai vako. Ivo ndiamai vako. Usavafukura.
8  “‘Usafukura mudzimai wababa vako. Zvakafanana nokufukura baba vako.
9  “‘Usafukura hanzvadzi yako, mwanasikana wababa vako kana kuti mwanasikana waamai vako, mungava makaberekerwa muimba imwe kana kuti kunze kwayo.
10  “‘Usafukura mwanasikana womwanakomana wako kana kuti mwanasikana womwanasikana wako, nokuti kufukurwa kwavo kufukurwa kwako iwe.
11  “‘Usafukura mwanasikana womudzimai wababa vako, iye mwana wababa vako, zvaari hanzvadzi yako.
12  “‘Usafukura hanzvadzi yababa vako. Iyo ihama yomumba yababa vako.
13  “‘Usafukura munun’una waamai vako, nokuti ihama yomumba yaamai vako.
14  “‘Usafukura munun’una wababa vako. Usaswedera pedyo nomudzimai wake. Ivo ndimainini vako.
15  “‘Usafukura muroora wako. Iye mudzimai womwanakomana wako. Usamufukura.
16  “‘Usafukura mudzimai womunun’una wako. Zvakafanana nokufukura munun’una wako.
17  “‘Usafukura mukadzi nomwanasikana wake. Usatora mwanasikana womwanakomana wake nomwanasikana womwanasikana wake kuti umufukure. Ivo vane ukama hwomumba. Kuita saizvozvo kusazvibata.
18  “‘Usatora mukadzi pamwe chete nomunun’una wake kuti akwikwidzane naye kuti umufukure, kureva, pamwe chete naye paanenge achiri mupenyu.
19  “‘Usaswedera pedyo nomukadzi kuti umufukure panguva yokusachena kwokuva kwake kumwedzi.
20  “‘Usapa mudzimai womumwe wako urume hunobuda kwauri kuti asvibiswe nahwo.
21  “‘Usabvumira kuti vana vako vatsaurirwe kuna Moreki. Usasvibisa zita raMwari wako saizvozvo. Ndini Jehovha.
22  “‘Usarara nomunhurume sokurara kwaunoita nomukadzi. Chinhu chinosemesa.
23  “‘Usapa chero mhuka ipi zvayo zvinobuda kwauri kuti usvibiswe nayo, uye mukadzi haafaniri kumira pamberi pemhuka kuti akwirwe nayo. Zvinopesana nemasikirwo azvakaitwa.
24  “‘Musazvisvibisa nezvinhu izvi zvose, nokuti marudzi andiri kudzinga pamberi penyu akazvisvibisa nezvinhu izvi zvose.
25  Naizvozvo nyika iyi haina kuchena, ndichaunza chirango pamusoro payo nokuda kwokukanganisa kwayo, uye nyika yacho icharutsa vagari vayo.
26  Imi munofanira kuchengeta mirau yangu nezvandakatonga, uye musaita chero chinhu chipi zvacho pazvinhu izvi zvose zvinosemesa, angava munhu womunyika yacho kana kuti mutorwa ari kugara pakati penyu.
27  Nokuti vanhu vomunyika yacho vakakutangirai vakaita zvinhu izvi zvose zvinosemesa, zvokuti nyika yacho haina kuchena.
28  Nyika yacho haizokurutsii nokuti munenge maisvibisa sokurutsa kwaichaita marudzi akakutangirai.
29  Kana munhu akaita chero chinhu chipi zvacho pazvinhu izvi zvose zvinosemesa, mweya inozviita inofanira kubva yaparadzwa pakati pevanhu vayo.
30  Munofanira kuchengeta zvamunosungirwa kuti mundiitire kuti murege kuita tsika chero dzipi zvadzo dzinosemesa dzave dzichiitwa imi musati mauya, kuti murege kuzvisvibisa nadzo. Ndini Jehovha Mwari wenyu.’”
17  Zvino Jehovha akataura naMosesi, achiti:
2  “Taura naAroni nevanakomana vake nevanakomana vose vaIsraeri, uti kwavari, ‘Jehovha arayira izvi, achiti:
3  “‘“Munhu wose weimba yaIsraeri anourayira nzombe kana kuti gondohwe duku kana kuti mbudzi mumusasa kana kuti anoiurayira kunze kwomusasa,
4  asingauyi nayo pasuo retende rokusanganira kuti aipe ive chinopiwa kuna Jehovha pamberi petebhenekeri yaJehovha, munhu iyeye achanzi ane mhosva yeropa. Ateura ropa, uye munhu iyeye anofanira kuparadzwa pakati pevanhu vake,
5  kuti vanakomana vaIsraeri vauye nezvibayiro zvavo, zvavari kubayira kusango, vauye nazvo kuna Jehovha kusuo retende rokusanganira kumupristi, vazvibayire kuti zvive zvibayiro zvokugoverana kuna Jehovha.
6  Mupristi anofanira kusasa ropa racho pamusoro peatari yaJehovha iri pasuo retende rokusanganira, uye anofanira kuita kuti mafuta acho apfungaire kuti ave kunhuhwirira kwakanaka kunoitirwa Jehovha.
7  Naizvozvo ngavaregezve kubayira zvibayiro zvavo kumadhimoni akaita sembudzi avari kuita nawo unzenza. Uyu uchava murau nokusingagumi kwamuri, muzvizvarwa zvenyu zvose.”’
8  “Zvino iwe uti kwavari, ‘Munhu wose weimba yaIsraeri kana kuti mutorwa angava ari kugara pakati penyu anopisira chinopiwa chinopiswa kana kuti chibayiro,
9  asingauyi nacho kusuo retende rokusanganira kuzochipa Jehovha, munhu iyeye anofanira kuparadzwa pakati pevanhu vake.
10  “‘Munhu wose weimba yaIsraeri kana kuti mutorwa ari kugara pakati penyu anodya chero ropa ripi zvaro, ndichatarira mweya unodya ropa ndakatsamwa, uye ndichauparadza pakati pevanhu vawo.
11  Nokuti mweya wenyama uri muropa, uye ini ndakariisa pamusoro peatari kuti imi muyananisire mweya yenyu, nokuti ropa ndiro rinoyananisira nomweya uri mariri.
12  Ndokusaka ndakati kuvanakomana vaIsraeri: “Pakati penyu hapafaniri kuva nomweya unodya ropa, uye hapafaniri kuva nomutorwa ari kugara pakati penyu anodya ropa.”
13  “‘Munhu wose pavanakomana vaIsraeri kana kuti mutorwa ari kugara pakati penyu uyo anobata mhuka kana kuti shiri inodyiwa paanenge achivhima, anofanira kudurura ropa rayo orifukidza neguruva.
14  Nokuti mweya wenyama yemarudzi ose ndiro ropa rayo nomweya uri mariri. Naizvozvo ndakati kuvanakomana vaIsraeri: “Hamufaniri kudya ropa renyama chero ipi zvayo, nokuti mweya wenyama yemarudzi ose ndiro ropa rayo. Munhu wose anoridya achaparadzwa.”
15  Mweya wose unodya chinhu chakafa choga kana kuti chinhu chakabvamburwa nechikara, angava munhu womunyika yacho kana kuti mutorwa, anofanira kugeza nguo dzake, iye ageze nemvura ova asina kuchena kusvikira manheru; uye achava akachena.
16  Asi kana akasadzigeza uye akasageza muviri wake, anofanira kuzvidavirira kukanganisa kwake.’”
9  Zvino pazuva rechisere Mosesi akashevedza Aroni nevanakomana vake nevarume vakuru vaIsraeri.
2  Akabva ati kuna Aroni: “Tora mhuru kuti ive chinopiwa chechivi negondohwe kuti rive chinopiwa chinopiswa, zvakanaka, uuye nazvo pamberi paJehovha.
3  Asi utaure nevanakomana vaIsraeri, uchiti, ‘Torai nhongo kuti ive chinopiwa chechivi nemhuru negondohwe duku, chimwe nechimwe chiine gore rimwe chete, zvakanaka, kuti zvive chinopiwa chinopiswa,
4  nenzombe negondohwe kuti zvive zvibayiro zvokugoverana kuti zvibayirwe pamberi paJehovha, uye chinopiwa chezviyo chakakanyiwa nemafuta, nokuti nhasi Jehovha achazviratidza kwamuri.’”
5  Naizvozvo vakauya nezvakanga zvarayirwa naMosesi pamberi petende rokusanganira. Ungano yose yakabva yaswedera pedyo, ikamira pamberi paJehovha.
6  Mosesi akati: “Izvi ndizvo zvamakarayirwa naJehovha kuti muite, kuti kubwinya kwaJehovha kuonekwe nemi.”
7  Mosesi akabva ati kuna Aroni: “Swedera pedyo neatari, upe chinopiwa chako chechivi nechinopiwa chako chinopiswa, uzviyananisire iwe neimba yako; upe chinopiwa chevanhu, uvayananisire, sezvakarayirwa naJehovha.”
8  Aroni akabva aswedera pedyo neatari, akauraya mhuru yechinopiwa chake chechivi.
9  Zvino vanakomana vaAroni vakamupa ropa racho, iye akanyika munwe wake muropa racho, akariisa panyanga dzeatari, uye akadururira rimwe ropa rose muzasi meatari.
10  Akaita kuti mafuta neitsvo nemanda iri pachiropa zvakabva pachinopiwa chechivi zvipfungaire pamusoro peatari, sezvakanga zvarayirwa Mosesi naJehovha.
11  Akapisa nomoto nyama yacho nedehwe racho kunze kwomusasa.
12  Zvino akauraya chinopiwa chinopiswa, vanakomana vaAroni vakamupa ropa racho, iye akarisasa kumativi ose pamusoro peatari.
13  Vakamupa chinopiwa chinopiswa maererano nenhengo dzacho uye musoro, iye akaita kuti zvipfungaire pamusoro peatari.
14  Akasukawo ura nemazondo, akaita kuti zvipfungaire zviri pamusoro pechinopiwa chinopiswa paatari.
15  Zvino akauya nechinopiwa chevanhu, akatora mbudzi yechinopiwa chechivi chakanga chiri chevanhu, akaiuraya, akagadzira chinopiwa chechivi nayo sezvakaitwa yokutanga.
16  Akabva auya nechinopiwa chinopiswa akachigadzira sezvaigara zvichiitwa.
17  Akauyawo nechinopiwa chezviyo, akanokora tsama yechimwe chazvo, akaita kuti chipfungaire pamusoro peatari, pasingabatanidzwi chinopiwa chinopiswa chemangwanani.
18  Pashure paizvozvo akauraya nzombe negondohwe zvechibayiro chokugoverana chevanhu. Vanakomana vaAroni vakabva vamupa ropa racho, iye akarisasa pamusoro peatari kumativi ose.
19  Kana ari mafuta enzombe nomuswe wegondohwe une mafuta nemafuta anofukidza ura neitsvo nemanda iri pachiropa,
20  ivo vakaisa mafuta acho pamusoro pezvityu, achibva azoita kuti mafuta acho apfungaire pamusoro peatari.
21  Asi Aroni akazunguzira zvityu zvacho nebandauko rokurudyi kuti zvive chinopiwa chinozunguzirwa pamberi paJehovha, sezvakanga zvarayirwa naMosesi.
22  Zvino Aroni akasimudzira vanhu maoko ake, akavakomborera, akaburuka paaipa chinopiwa chechivi, chinopiwa chinopiswa uye zvibayiro zvokugoverana.
23  Mosesi naAroni vakazopinda mutende rokusanganira, vakabuda, vakakomborera vanhu. Zvino kubwinya kwaJehovha kwakaonekwa nevanhu vose,
24  uye moto wakabuda pamberi paJehovha, ukapisa chinopiwa chinopiswa, nemafuta zvaiva pamusoro peatari. Vanhu vose pavakazviona, vakatanga kushevedzera, vakawira pasi nezviso zvavo.
27  Zvino Jehovha akaramba achitaura naMosesi, achiti:
2  “Taura nevanakomana vaIsraeri, uti kwavari, ‘Kana munhu akaita mhiko chaiyo kuti ape Jehovha mweya maererano nokukosha kwakatarwa,
3  kukosha kwacho kwakatarwa kunofanira kuva munhurume anobvira pamakore makumi maviri kusvikira kumakore makumi matanhatu, kukosha kwacho kwakatarwa kunofanira kubva kwaita mashekeri makumi mashanu esirivha kana tichienzanisa neshekeri renzvimbo tsvene.
4  Asi kana ari munhukadzi, kukosha kwacho kwakatarwa ngakubve kwaita mashekeri makumi matatu.
5  Kana zera racho richibvira pamakore mashanu kusvikira kumakore makumi maviri, kukosha kwacho kwakatarwa kwomunhurume ngakubve kwaita mashekeri makumi maviri uye kwomunhukadzi mashekeri gumi.
6  Kana zera racho richibvira pamwedzi mumwe chete kusvikira kumakore mashanu, kukosha kwacho kwakatarwa kwomunhurume ngakubve kwaita mashekeri mashanu esirivha uye kukosha kwacho kwakatarwa kwomunhukadzi ngakuite mashekeri matatu esirivha.
7  “‘Zvino kana zera racho richibvira pamakore makumi matanhatu zvichikwira, kana ari munhurume, kukosha kwacho kwakatarwa ngakubve kwaita mashekeri gumi nemashanu uye kwomunhukadzi mashekeri gumi.
8  Asi kana ari murombo zvakanyanya zvokuti haakwanisi kuwana kukosha kwacho kwakatarwa, ngaabve amisa munhu wacho pamberi pomupristi, mupristi amutarire kukosha kwacho. Mupristi achamutarira kukosha kwacho maererano nezvinokwaniswa nomunhu wacho akapika.
9  “‘Kana iri mhuka seiya inouya nomunhu achiipa Jehovha, zvose zvaangapa Jehovha zvichava zvitsvene.
10  Haangaitsivi, uye haangaitsinhanisi, yakanaka neyakaipa kana kuti yakaipa neyakanaka. Asi kana akazotongoitsinhanisa, mhuka neimwe mhuka, iyo pamwe chete neyainotsinhaniswa nayo dzichabva dzava tsvene.
11  Kana iri isina kuchena isingaiti kupa Jehovha, iye ngaabve amisa mhuka yacho pamberi pomupristi.
12  Mupristi ngaaitarire kukosha kwayo, ingave yakanaka kana kuti yakaipa. Zvinofanira kuva maererano nokukosha kwakatarwa nomupristi.
13  Asi kana achida kuidzikinura, ngaabve apa chikamu chayo chimwe chete pazvikamu zvishanu kuwedzera pakukosha kwakatarwa.
14  “‘Zvino kana munhu akatsaura imba yake kuti ive chinhu chitsvene kuna Jehovha, mupristi ngaabve atara kukosha kwayo, ingave yakanaka kana kuti yakaipa. Mutengo wayo unofanira kuva maererano nokukosha kwainotarirwa nomupristi.
15  Asi kana munhu wacho akaitsaura achida kudzikinura imba yake, anofanira kupa chikamu chimwe chete pazvikamu zvishanu zvemari yokukosha kwakatarwa kuwedzera pakuri; uye iyo ichava yake.
16  “‘Kana munhu achizotsaura chikamu chomunda wake kuti ape Jehovha, kukosha kwacho kunofanira kutarwa zvichienzaniswa nembeu yacho: kana iri homeri yembeu yebhari, chinobva chaita mashekeri makumi mashanu esirivha.
17  Kana akatsaura munda wake kubvira pagore reJubheri, ngauite mutengo unoenzanirana nokukosha kwakatarwa.
18  Asi kana akatsaura munda wake pashure peJubheri, mupristi ngaabve amutemera mutengo wakaenzanirana nemakore asara kusvikira pagore rinotevera reJubheri, uye vanofanira kutapudza pakukosha kwacho kwakatarwa.
19  Asi kana munhu wacho akautsaura achizodzikinura munda wacho, ngaabve apa chikamu chimwe chete pazvikamu zvishanu zvemari yokukosha kwakatarwa kuwedzera pane iyoyo, uye iwo ucharamba uri wake.
20  Zvino kana akasadzikinura munda wacho asi munda wacho ukatengeserwa mumwe munhu, haungazodzikinurwizve.
21  Kana munda ukasunungurwa mugore reJubheri, unofanira kuva chinhu chitsvene kuna Jehovha, somunda wakatsaurwa zvachose. Ichava nhaka yomupristi.
22  “‘Kana akatsaura munda waakatenga usiri chikamu chomunda wenhaka yake kuti ape Jehovha,
23  mupristi ngaabve amutarira chitsama chokukosha kwacho kusvikira pagore reJubheri, uye ngaape kukosha kwacho kwakatarwa pazuva iroro. Iwo chinhu chitsvene kuna Jehovha.
24  Mugore reJubheri munda wacho uchadzokera kune waakautenga kwaari, kumuridzi womunda wacho.
25  “‘Zvino kukosha kwose ngakutarwe kuchienzaniswa neshekeri renzvimbo tsvene. Shekeri racho ngariite magera makumi maviri.
26  “‘Asi pamhuka, inotanga kuberekwa, inotanga kuberekwa nokuda kwaJehovha, ngaparege kuva nomunhu anoitsaura. Ingava nzombe kana kuti gwai, ndeyaJehovha.
27  Kana iri imwe yemhuka dzisina kuchena uye iye achida kuidzikinura maererano nokukosha kwakatarwa, ngaabve apa chikamu chimwe chete pazvikamu zvishanu achiwedzera pakukosha kwacho. Asi kana isingafaniri kudzikinurwa, ngaibve yatengeswa maererano nokukosha kwakatarwa.
28  “‘Kungoti pazvinhu zvake zvose, hapana chero chinhu chipi zvacho chakatsaurwa icho munhu angatsaura kuti ape Jehovha kuti chiparadzwe, chingava chichibva pavanhu kana pamhuka kana pamunda wenhaka yake, chingatengeswa, uye hapana chero chinhu chipi zvacho chakatsaurwa chingadzikinurwa. Icho chinhu chitsvenetsvene kuna Jehovha.
29  Hakuna munhu akatsaurwa, uyo angatsaurwa kubva pavanhu kuti aparadzwe angadzikinurwa. Chokwadi anofanira kuurayiwa.
30  “‘Zvegumi zvose zvenyika, zvembeu yenyika nezvemichero yemiti, ndezvaJehovha. Icho chinhu chitsvene kuna Jehovha.
31  Kana munhu achida kuzodzikinura chegumi chake, ngaawedzere kwachiri chikamu chimwe chete pazvikamu zvishanu.
32  Kana zviri zvegumi zvose zvemombe nemakwai, zvose zvinopfuura nepasi pomudonzvo, chegumi chacho chichava chitsvene kuna Jehovha.
33  Ngaarege kuongorora kuti chakanaka here kana kuti chakaipa, uyewo ngaarege kuchitsinhanisa nechimwe. Asi kana akangochitsinhanisa, icho pamwe chete nechachakatsinhaniswa nacho zvichava zvitsvene. Hazvingadzikinurwi.’”
34  Iyi ndiyo mirayiro yakapiwa Mosesi naJehovha kuti ive mirayiro kuvanakomana vaIsraeri muGomo reSinai.
7  “‘Zvino uyu ndiwo mutemo wechinopiwa chemhosva: Icho chinhu chitsvenetsvene.
2  Vachaurayira chinopiwa chemhosva munzvimbo mavanogara vachiurayira chinopiwa chinopiswa, uye mumwe achasasa ropa racho kumativi ose pamusoro peatari.
3  Kana ari mafuta acho ose, iye achauya nomuswe wacho uzere nemafuta uye mafuta anofukidza ura,
4  neitsvo mbiri nemafuta ari padziri neaya ari muhudyu. Achabvisawo manda iri pachiropa pamwe chete neitsvo dzacho.
5  Mupristi anofanira kuita kuti zvipfungaire pamusoro peatari kuti zvive chinopiwa chinopisirwa Jehovha nomoto. Icho chinhu chinopiwa chemhosva.
6  Vanhurume vose pavapristi ngavazvidye. Ngachidyirwe munzvimbo tsvene. Icho chinhu chitsvenetsvene.
7  Sezvinoitwa chinopiwa chechivi, ndizvo zvichaitwawo chinopiwa chemhosva. Zvine mutemo mumwe chete. Chichava chomupristi achayananisira nacho.
8  “‘Kana ari mupristi anopa chinopiwa chinopiswa chomunhu chero upi zvake, dehwe rechinopiwa chinopiswa chaauya nacho kumupristi ngarive rake.
9  “‘Zvinopiwa zvose zvezviyo zvingabikirwa muovheni nezvose zvingabikirwa mupoto nemafuta mazhinji uye mugango ndezvomupristi anozvipa. Izvo ngazvive zvake.
10  Asi zvinopiwa zvose zvezviyo zvakakanyiwa nemafuta kana kuti zvakaoma zvichava zvevanakomana vose vaAroni, mumwe nomumwe achawana zvakafanana.
11  “‘Zvino uyu ndiwo mutemo wechibayiro chokugoverana chichauya nomunhu upi zvake kuna Jehovha:
12  Kana akauya nacho achiratidza kuonga, anofanira kuuya nechibayiro chacho chokuonga chiri pamwe chete nemakeke asina kuviriswa akaita serin’i akakanyiwa nemafuta uye zvingwa zvitete zvisina kuviriswa zvakazorwa mafuta uye furawa yakatsetseka yakanyatsosanganiswa yakaitwa makeke akaita serin’i akakanyiwa nemafuta.
13  Ngaauye nechinopiwa chake chemakeke akaita serin’i echingwa chakaiswa mbiriso pamwe chete nechibayiro chokuonga chezvibayiro zvake zvokugoverana.
14  Zvino pane izvi ngaauye nechimwe chete chezvinopiwa zvacho kuti chive mugove mutsvene kuna Jehovha; asi chichava chomupristi anosasa ropa rezvibayiro zvokugoverana.
15  Nyama yechibayiro chokuonga chezvibayiro zvake zvokugoverana ngaidyiwe pazuva raanochipa. Haafaniri kuchengeta imwe yayo kusvikira mangwanani.
16  “‘Asi kana chibayiro chechinopiwa chake chiri chinopiwa chemhiko kana kuti chokuzvidira, chinofanira kudyiwa pazuva raanouya nechibayiro chake, uye zvinosara zvacho zvingadyiwawo pazuva rinotevera racho.
17  Asi nyama yechibayiro inosara inofanira kupiswa nomoto pazuva rechitatu.
18  Zvisinei, kana imwe nyama yechibayiro chake chokugoverana ikangodyiwa pazuva rechitatu, uya anouya nayo haazogamuchirwi nomufaro. Haazozviverengerwi. Ichava chinhu chisina kuchena, uye mweya unodya imwe yayo uchazvidavirira nokuda kwokukanganisa kwawo.
19  Nyama ingagunzva chero chinhu chipi zvacho chisina kuchena ngairege kudyiwa. Inofanira kupiswa nomoto. Kana iri imwe nyama yacho, munhu wose akachena angaidya.
20  “‘Mweya unodya nyama yechibayiro chokugoverana, chaJehovha, munhu wacho paanenge achine kusachena kwake, mweya iwoyo ngauparadzwe pakati pevanhu vawo.
21  Kana mweya ukagunzva chero chinhu chipi zvacho chisina kuchena, kusachena kwomunhu kana kuti mhuka isina kuchena kana kuti chero chinhu chipi zvacho chisina kuchena chinosemesa, munhu wacho akadya imwe nyama yechibayiro chokugoverana chaJehovha, mweya iwoyo ngauparadzwe pakati pevanhu vawo.’”
22  Zvino Jehovha akaramba achitaura naMosesi, achiti:
23  “Taura nevanakomana vaIsraeri, uchiti, ‘Musadya chero mafuta zvawo enzombe kana kuti egondohwe duku kana kuti embudzi.
24  Mafuta echinhu chakangofa choga nemafuta emhuka yakabvamburwa-bvamburwa angashandiswa nokuda kwechimwe chinhu chipi zvacho chingafungwa nezvacho, asi hamufaniri kumboadya.
25  Nokuti munhu anodya mafuta emhuka yaanouya nayo kuti ive chinopiwa chinopisirwa Jehovha nomoto, iwo mweya unoadya unofanira kuparadzwa pakati pevanhu vawo.
26  “‘Musadya chero ropa ripi zvaro munzvimbo dzipi zvadzo dzamunogara, ringava reshiri kana kuti remhuka.
27  Mweya unodya chero ropa ripi zvaro, mweya iwoyo ngauparadzwe pakati pevanhu vawo.’”
28  Zvino Jehovha akataura naMosesi, achiti:
29  “Taura nevanakomana vaIsraeri, uchiti, ‘Munhu anouya nechibayiro chake chokugoverana kuna Jehovha achauya nechinopiwa chake kuna Jehovha achitora pachibayiro chake chokugoverana.
30  Maoko ake achauya nemafuta ari pachityu kuti ave zvinopiwa zvinopisirwa Jehovha nomoto. Achauya nawo pamwe chete nechityu kuzochizunguzira kuti chive chinopiwa chinozunguzirwa pamberi paJehovha.
31  Mupristi anofanira kuita kuti mafuta acho apfungaire pamusoro peatari, asi chityu chinofanira kuva chaAroni nevanakomana vake.
32  “‘Muchapa mupristi bandauko rokurudyi rinobva pazvibayiro zvenyu zvokugoverana kuti rive mugove mutsvene.
33  Pavanakomana vaAroni, uya anouya neropa rezvibayiro zvokugoverana nemafuta ndiye achapiwa bandauko rokurudyi kuti rive mugove wake.
34  Nokuti ndinotora chityu chechinopiwa chinozunguzirwa nebandauko zvomugove mutsvene kuvanakomana vaIsraeri zvinobva pazvibayiro zvavo zvokugoverana, uye ndichazvipa mupristi Aroni nevanakomana vake, zvichibva pavanakomana vaIsraeri, kuti uve murau nokusingagumi.
35  “‘Uyu ndiwo waiva mugove waAroni woupristi nomugove wevanakomana vake woupristi waibva pane zvaipisirwa Jehovha nomoto, pazuva ravakaunzwa kuti vave vapristi vaJehovha,
36  sezvakanga zvarayirwa naJehovha kuti avape pazuva raakavazodza achivatora pakati pevanakomana vaIsraeri. Iwo murau nokusingagumi nokuda kwezvizvarwa zvavo zvose.’”
37  Uyu ndiwo murayiro une chokuita nechinopiwa chinopiswa, chinopiwa chezviyo nechinopiwa chechivi nechinopiwa chemhosva nechibayiro chokugadza nacho nechibayiro chokugoverana,
38  sezvakanga zvarayirwa Mosesi naJehovha muGomo reSinai pazuva raakarayira vanakomana vaIsraeri kuti vauye nezvinopiwa zvavo kuna Jehovha murenje reSinai.
23  Zvino Jehovha akataura naMosesi, achiti:
2  “Taura nevanakomana vaIsraeri, uti kwavari, ‘Mitambo yaJehovha yomwaka nomwaka yamunofanira kuzivisa, kuungana kutsvene. Iyi ndiyo mitambo yangu yomwaka nomwaka:
3  “‘Basa ngariitwe kwemazuva matanhatu, asi zuva rechinomwe isabata rokuzorora zvakakwana, iko kuungana kutsvene. Musaita chero basa ripi zvaro. Isabata rinoitirwa Jehovha munzvimbo dzose dzamunogara.
4  “‘Iyi ndiyo mitambo yaJehovha yomwaka nomwaka, iko kuungana kutsvene, kwamunofanira kuzivisa panguva yako yakatarwa:
5  Mumwedzi wokutanga, pazuva rechigumi nemana romwedzi wacho, panguva yorubvunzavaeni ipaseka inoitirwa Jehovha.
6  “‘Pazuva rechigumi nemashanu romwedzi uyu ndipo pane mutambo wemakeke asina kuviriswa unoitirwa Jehovha. Munofanira kudya makeke asina kuviriswa kwemazuva manomwe.
7  Muchava nokuungana kutsvene pazuva rokutanga. Musaita chero basa ripi zvaro rakaoma.
8  Asi muuye nechinopiwa chinopisirwa Jehovha nomoto kwemazuva manomwe. Pazuva rechinomwe pachava nokuungana kutsvene. Musaita chero basa ripi zvaro rakaoma.’”
9  Zvino Jehovha akaramba achitaura naMosesi, achiti:
10  “Taura nevanakomana vaIsraeri, uti kwavari, ‘Kana mazosvika munyika yandichakupai, uye makohwa goho rayo, muuyewo nechisote chezvibereko zvokutanga zvegoho renyu kumupristi.
11  Iye ngaazunguzire chisote chacho pamberi paJehovha kuti mufarirwe. Mupristi ngaachizunguzire pazuva chairo rinotevera sabata.
12  Zvino pazuva ramuchaita kuti chisote chizunguzirwe, ipai gondohwe duku rakanaka, rine gore rimwe chete, kuti rive chinopiwa chinopisirwa Jehovha;
13  uye zvegumi zviviri zveefa yefurawa yakatsetseka yakakanyiwa nemafuta, kuti zvive chinopiwa chacho chezviyo, chive chinopiwa chinopisirwa Jehovha nomoto, kunhuhwirira kwakanaka; uye chikamu chimwe chete pazvikamu zvina zvewaini kuti chive chinopiwa chacho chinonwiwa.
14  Musadya chingwa kana zviyo zvakakangwa kana zviyo zvitsva kusvikira pazuva iri, kusvikira mauya nechinopiwa chaMwari wenyu. Uyu murau nokusingagumi kuzvizvarwa zvenyu zvose munzvimbo dzose dzamunogara.
15  “‘Munofanira kuverenga kubvira pazuva rinotevera sabata, kubvira pazuva ramunouya nechisote chechinopiwa chinozunguzirwa, masabata manomwe. Iwo ngaave akakwana.
16  Munofanira kuverenga mazuva makumi mashanu, kusvikira pazuva rinotevera sabata rechinomwe, uye muuye nechinopiwa chezviyo zvitsva kuna Jehovha.
17  Munofanira kuuya nezvingwa zviviri kubva kunzvimbo dzenyu dzamunogara, kuti zvive chinopiwa chinozunguzirwa. Zvinofanira kuva zvefurawa yakatsetseka inokwana zvegumi zviviri zveefa. Ngazvibikwe zviine mbiriso, sezvibereko zvakatanga kuibva zvinopiwa Jehovha.
18  Munofanira kuuya nemakwayana makono akanaka manomwe, pamwe chete nezvingwa zvacho, rimwe nerimwe riine gore rimwe chete, nenzombe duku imwe chete nemakondohwe maviri. Zvinofanira kuva chinopiwa chinopisirwa Jehovha pamwe chete nechinopiwa chezviyo chazvo nezvinopiwa zvazvo zvinonwiwa kuti zvive chinopiwa chinopiswa nomoto, chokunhuhwirira kwakanaka kunoitirwa Jehovha.
19  Mupe mbudzana imwe kuti ive chinopiwa chechivi nemakwayana makono maviri, rimwe nerimwe riine gore rimwe chete, kuti ave chibayiro chokugoverana.
20  Mupristi ngaazvizunguzire pamwe chete nezvingwa zvezvibereko zvakatanga kuibva, kuti zvive chinopiwa chinozunguzirwa pamberi paJehovha, pamwe chete nemakwayana makono maviri. Zvinofanira kuva chinhu chitsvene kuna Jehovha nokuda kwomupristi.
21  Muzivise pazuva irori; kuti kuchava nokuungana kutsvene. Musaita chero basa ripi zvaro rakaoma. Uyu murau nokusingagumi munzvimbo dzenyu dzose dzamunogara kuzvizvarwa zvenyu zvose.
22  “‘Zvino pamunokohwa goho renyika yenyu, usakohwa uchipedzeredza kumucheto kwomunda wako paunenge uchikohwa, uye usanhonga zvinosaririra zvegoho rako. Uzvisiyire anotambudzika nomutorwa. Ndini Jehovha Mwari wenyu.’”
23  Zvino Jehovha akataura naMosesi, achiti:
24  “Taura nevanakomana vaIsraeri, uchiti, ‘Mumwedzi wechinomwe, nomusi wokutanga womwedzi wacho, panofanira kuva nokuzorora kwakakwana nokuda kwenyu, chiyeuchidzo chinoitwa nokurira kwebhosvo, iko kuungana kutsvene.
25  Musaita chero basa ripi zvaro rakaoma, uye muuye nechinopiwa chinopisirwa Jehovha nomoto.’”
26  Jehovha akataurazve naMosesi, achiti:
27  “Asi musi wechigumi womwedzi uyu wechinomwe izuva rokuyananisira. Munofanira kuva nokuungana kutsvene, mutambudze mweya yenyu uye muuye nechinopiwa chinopisirwa Jehovha nomoto.
28  Musaita chero basa ripi zvaro pazuva iri, nokuti izuva rokuyananisira kuti muyananisirwe pamberi paJehovha Mwari wenyu;
29  nokuti mweya yose isingazotambudzwi pazuva irori ichaparadzwa pakati pevanhu vayo.
30  Mweya upi noupi uchaita chero basa ripi zvaro pazuva irori, ndichaparadza mweya iwoyo pakati pevanhu vawo.
31  Musaita chero basa ripi zvaro. Uyu murau nokusingagumi kuzvizvarwa zvenyu zvose munzvimbo dzose dzamunogara.
32  Isabata rokuzorora zvakakwana nokuda kwenyu, uye munofanira kutambudza mweya yenyu musi wechipfumbamwe womwedzi wacho manheru. Muchengete sabata renyu kubvira manheru kusvikira manheru.”
33  Jehovha akaramba achitaura naMosesi, achiti:
34  “Taura nevanakomana vaIsraeri, uchiti, ‘Pazuva rechigumi nemashanu romwedzi uyu wechinomwe pachava nomutambo wematumba wemazuva manomwe unoitirwa Jehovha.
35  Pazuva rokutanga pachava nokuungana kutsvene. Musaita chero basa ripi zvaro rakaoma.
36  Muuye nechinopiwa chinopisirwa Jehovha nomoto kwemazuva manomwe. Pazuva rechisere muchava nokuungana kutsvene, uye muuye nechinopiwa chinopisirwa Jehovha nomoto. Iwo mutambo mukuru. Musaita chero basa ripi zvaro rakaoma.
37  “‘Iyi ndiyo mitambo yaJehovha yomwaka nomwaka yamuchazivisa sokuungana kutsvene, yokuti muuye nechinopiwa chinopisirwa Jehovha nomoto: chinopiwa chinopiswa nechinopiwa chezviyo chechibayiro, nezvinopiwa zvinonwiwa maererano nezvakarongwa zvezuva nezuva,
38  tisingabatanidzi masabata aJehovha, tisingabatanidzi zvipo zvenyu, tisingabatanidzi zvinopiwa zvenyu zvose zvemhiko uye tisingabatanidzi zvinopiwa zvenyu zvose zvokuzvidira, zvamuchapa Jehovha.
39  Asi pazuva rechigumi nemashanu romwedzi wechinomwe, pamunenge maunganidza zvibereko zvenyika, munofanira kuchengeta mutambo waJehovha kwemazuva manomwe. Zuva rokutanga richava rokuzorora zvakakwana uye zuva rechisere richava rokuzorora zvakakwana.
40  Pazuva rokutanga mutore michero yemiti yakanaka kwazvo, mashizha emichindwe nematavi emiti ine mapazi mazhinji nemishambangwena yomumupata une rukova, mufare pamberi paJehovha Mwari wenyu kwemazuva manomwe.
41  Muuchengete somutambo unoitirwa Jehovha kwemazuva manomwe pagore. Muuchengete mumwedzi wechinomwe somurau nokusingagumi muzvizvarwa zvenyu zvose.
42  Munofanira kugara mumatumba kwemazuva manomwe. Vanhu vose vomunyika yacho vari pakati paIsraeri vanofanira kugara mumatumba acho,
43  kuti zvizvarwa zvenyu zvizive kuti ndakagarisa vanakomana vaIsraeri mumatumba pandakanga ndichivabudisa munyika yeIjipiti. Ndini Jehovha Mwari wenyu.’”
44  Naizvozvo Mosesi akataura nezvemitambo yaJehovha yomwaka nomwaka kuvanakomana vaIsraeri.
22  Zvino Jehovha akataurazve naMosesi, achiti:
2  “Taura naAroni nevanakomana vake, kuti varambe vachizvichenjerera pazvinhu zvitsvene zvevanakomana vaIsraeri uye varege kusvibisa zita rangu dzvene muzvinhu zvavanonditsaurira. Ndini Jehovha.
3  Iti kwavari, ‘Muzvizvarwa zvenyu zvose, munhu wose pavana venyu vose anoswedera pedyo nezvinhu zvacho zvitsvene, zvichatsaurirwa Jehovha nevanakomana vaIsraeri, paanenge achiine kusachena kwake, mweya iwoyo unofanira kuparadzwa pamberi pangu. Ndini Jehovha.
4  Pavana vaAroni hapana murume angadya zvinhu zvitsvene paanenge aine maperembudzi kana aine zvinoyerera, kusvikira ava akachena, kana iye anobata munhu anenge aitwa asina kuchena nomweya wakafa kana murume anenge abuda urume,
5  kana murume anobata chero chinhu chipi zvacho pane zvinofamba zvakawanda chisina kuchena kwaari kana kuti anobata murume asina kuchena kwaari kana toreva nezvokusachena kwake chero kupi zvako.
6  Mweya unobata zvose zvakadaro ngauve usina kuchena kusvikira manheru, uye munhu wacho ngaarege kudya chero chinhu chipi zvacho pazvinhu zvitsvene, asi anofanira kugeza muviri wake nemvura.
7  Kana zuva ravira, achavawo akachena, uye pashure angadya zvimwe zvezvinhu zvitsvene, nokuti ndizvo zvokudya zvake.
8  Ngaaregewo kudya chinhu chakafa choga kana kuti chinhu chipi zvacho chakabvamburwa nezvikara kuti ave asina kuchena nacho. Ndini Jehovha.
9  “‘Zvino vanofanira kuchengeta zvavanosungirwa kuti vandiitire, kuti varege kuva nechivi nokuda kwazvo, vozvifira, nokuti vakanga vachisvibisa zvinhu zvitsvene. Ndini Jehovha ari kuvaita vatsvene.
10  “‘Hapana kana mumwe munhuwo zvake angadya chero chinhu chipi zvacho chitsvene. Hapana anobva kune imwe nyika anogara nomupristi kana munhu wemaricho angadya chero chinhu chipi zvacho chitsvene.
11  Asi kana mupristi akatenga mweya, akautenga nemari yake, iwoyo ungachidya. Kana vari varanda vakaberekerwa mumba make, ivo vangadyawo zvokudya zvake.
12  Kana mwanasikana womupristi akaroorwa nomumwe munhuwo zvake, iye haangadyi mupiro wezvinhu zvitsvene.
13  Asi kana mwanasikana womupristi akava chirikadzi kana kuti akarambwa asina vana, uye achifanira kudzoka kumba kwababa vake sepanguva yaakanga achiri muduku, angadya hake zvimwe zvokudya zvababa vake; asi hapana mumwe munhuwo zvake angazvidya.
14  “‘Zvino kana munhu akadya chinhu chitsvene asingazivi, anofanira kuwedzera kwachiri chikamu chimwe pazvikamu zvishanu uye anofanira kupa mupristi chinhu chacho chitsvene.
15  Naizvozvo havafaniri kusvibisa zvinhu zvitsvene zvevanakomana vaIsraeri, zvavangapa Jehovha,
16  zvikavaita kuti varangirwe kuva nemhosva nokuti vanenge vadya zvinhu zvavo zvitsvene; nokuti ndini Jehovha ari kuvatsvenesa.’”
17  Zvino Jehovha akaramba achitaura naMosesi, achiti:
18  “Taura naAroni nevanakomana vake nevanakomana vose vaIsraeri, uti kwavari, ‘Chero murume upi zvake weimba yaIsraeri kana kuti mutorwa ari pakati paIsraeri anouya nechinopiwa chake chemhiko dzavo chero dzipi zvadzo kana kuti chezvinopiwa zvavo zvokuzvidira, zvavangauya nazvo kuna Jehovha kuti zvive chinopiwa chinopiswa,
19  kuti mufarirwe, chinofanira kuva chakanaka, mhuka hono inobva pamombe, inobva pamakondohwe maduku kana kuti pambudzi.
20  Musauya nechinhu chero chipi zvacho chakaremara, nokuti hachizoiti kuti mufarirwe.
21  “‘Kana munhu akauya kuna Jehovha nechinopiwa chokugoverana kuti aripe mhiko kana kuti chinopiwa chokuzvidira, chinofanira kuva chakanaka chinobva pamombe kana pamakwai, kuti iye afarirwe. Hachimbofaniri kuva chakaremara.
22  Pane zvakapofumara kana zvakatyoka kana zvine pakachekwa kana zvine mhopo kana zvine mhezi kana chisasa, hapana chimwe chazvo chamunofanira kuuya nacho kuna Jehovha, uye hapana chinopiwa chinopisirwa Jehovha nomoto chamunofanira kuisa pamusoro peatari.
23  Nzombe kana kuti gwai zvine nhengo yakarebesa kana kuti yakanyanyopfupika, mungaita kuti zvive chinopiwa chokuzvidira; asi hazvizogamuchirwi nomufaro kuti zvive zvemhiko.
24  Asi musauya kuna Jehovha neiya ine manhu akasvinwa kana kuti akapwanyika kana kuti akabviswa kana kuti akachekwa, uye musazvipa munyika yenyu.
25  Musauya nechipi zvacho pane izvi zvose zvinobva paruoko rwewokune imwe nyika kuti zvive zvokudya zvaMwari wenyu, nokuti kushata kwazvo kuri mazviri. Izvo zvakaremara. Hazvizogamuchirwi nomufaro.’”
26  Zvino Jehovha akataurazve naMosesi, achiti:
27  “Kana nzombe kana kuti gondohwe duku kana kuti mbudzi ikaberekwa, ngairambe iina amai vayo kwemazuva manomwe, asi kubvira pazuva rechisere zvichienda mberi ichagamuchirwa nomufaro kuti ive chinopiwa, chinopiwa chinopisirwa Jehovha nomoto.
28  Kana iri nzombe negwai, musazviuraya pamwe nevana vazvo pazuva rimwe chete.
29  “Zvino kana mukabayira chibayiro chokuonga kuna Jehovha, chibayirei kuti mufarirwe.
30  Chinofanira kudyiwa pazuva iroro. Musasiya chimwe chacho kusvikira mangwanani. Ndini Jehovha.
31  “Chengetai mirayiro yangu muiite. Ndini Jehovha.
32  Musasvibisa zita rangu dzvene, uye ndinofanira kutsveneswa pakati pevanakomana vaIsraeri. Ndini Jehovha ari kukutsvenesai,
33  Iye akakubudisai munyika yeIjipiti kuti ndiratidze kuti ndiri Mwari wenyu. Ndini Jehovha.”
6  Zvino Jehovha akataura naMosesi, achiti:
2  “Kana mweya ukatadza pakuti munhu wacho anova asina kutendeka kuna Jehovha, akanyengera mumwe wake pamusoro pechinhu chaakanzi atarisire kana kuti chaakabatiswa kana kuti pamusoro pougororo kana kuti akabiridzira mumwe wake,
3  kana kuti akawana chinhu chakarasika, akareva nhema pamusoro pacho, opika zvenhema pamusoro pechinhu chero chipi zvacho pazvinhu zvose zvingaitwa nomunhu kuti zvimutadzise;
4  zvino kana akatadza uye chokwadi ova nemhosva, anofanira kudzorera chinhu chakabiwa chaakaba kana kuti chinhu chakatorwa nechisimba chaakatora nokubiridzira kana kuti chinhu chaari kutarisira chaakanzi atarisire kana kuti chinhu chakarasika chaakawana,
5  kana kuti chero chinhu chipi zvacho chaangapika zvenhema nezvacho, anofanira kuchiripa zvakakwana, ngaawedzere kwachiri chikamu chimwe chete pazvikamu zvishanu. Ngaachipe muridzi wacho pazuva raanobatwa kuti ane mhosva.
6  Sechinopiwa chake chemhosva, ngaauye kuna Jehovha, kumupristi, negondohwe rakanaka rinobva pamakwai rinoenderana nokukosha kwakatarwa, kuti rive chinopiwa chemhosva.
7  Mupristi anofanira kumuyananisira pamberi paJehovha, akanganwirwe chero chinhu chipi zvacho pazvinhu zvose zvaangaita chingaguma chaita kuti ave nemhosva.”
8  Zvino Jehovha akaramba achitaura naMosesi, achiti:
9  “Rayira Aroni nevanakomana vake, uchiti, ‘Uyu ndiwo mutemo wechinopiwa chinopiswa: Chinopiwa chinopiswa chichava pachoto chiri pamusoro peatari usiku hwose kusvikira mangwanani, uye moto weatari uchabatidzwa mukati mayo.
10  Mupristi anofanira kupfeka nguo yake yebasa yerineni, uye ngaapfeke chikabudura cherineni pamuviri wake. Anofanira kubvisa madota ane mafuta echinopiwa chinopiswa chinowanzopiswa nomoto pamusoro peatari, uye anofanira kuzviisa parutivi peatari yacho.
11  Anofanira kupfekenura nguo dzake, opfeka dzimwe nguo, uye anofanira kuendesa madota ane mafuta kunzvimbo yakachena iri kunze kwomusasa.
12  Moto uri paatari ngauitwe kuti urambe uchibvira pairi. Haufaniri kudzima. Mupristi anofanira kubatidza huni dziri pauri mangwanani oga oga, oronga chinopiwa chinopiswa pamusoro pawo, uye anofanira kuita kuti mafuta ezvibayiro zvokugoverana apfungaire pamusoro pawo.
13  Moto ngauitwe kuti urambe uchibvira nguva dzose paatari. Haufaniri kudzima.
14  “‘Zvino uyu ndiwo mutemo wechinopiwa chezviyo: Imi vanakomana vaAroni, uyai nacho pamberi paJehovha pamberi peatari.
15  Mumwe wavo anofanira kunokora tsama yake yefurawa yakatsetseka yechinopiwa chezviyo nemamwe emafuta acho nezvinonhuhwirira zvichena zvose zviri pamusoro pechinopiwa chezviyo, uye anofanira kuita kuti zvipfungaire pamusoro peatari kuti zvive kunhuhwirira kwakanaka kwokuyeuchidza kunoitirwa Jehovha.
16  Zvinosara ngazvidyiwe naAroni nevanakomana vake. Ngazvidyirwe munzvimbo tsvene semakeke asina kuviriswa. Ngavazvidyire muchivanze chetende rokusanganira.
17  Hazvifaniri kubikwa pamwe chete nechinhu chero chipi zvacho chine mbiriso. Ndakazvipa kuti zvive mugove wavo unobva pazvinopiwa zvandinopisirwa nomoto. Icho chinhu chitsvenetsvene, sezvakaita chinopiwa chechivi uye sezvakaita chinopiwa chemhosva.
18  Vanhurume vose pavanakomana vaAroni ngavazvidye. Iwo mugove nokusingagumi unobva pazvinopiwa zvinopisirwa Jehovha nomoto muzvizvarwa zvenyu zvose. Chinhu chose chingazvigunzva chichava chitsvene.’”
19  Zvino Jehovha akataura naMosesi, achiti:
20  “Ichi ndicho chinopiwa chaAroni nevanakomana vake chavachauya nacho kuna Jehovha pazuva raanozodzwa: chegumi cheefa yefurawa yakatsetseka kuti chive chinopiwa chezviyo nguva dzose, hafu yayo mangwanani uye hafu yayo manheru.
21  Ngachibikirwe mugango nemafuta. Uuye nacho chakanyatsovhenganiswa. Uuye nezvakabikwa zvechinopiwa chezviyo zviri zvimedu-zvimedu kuti zvive kunhuhwirira kwakanaka kunoitirwa Jehovha.
22  Mupristi, uya anozodzwa panzvimbo pake anobva pavanakomana vake, achachipa. Iwo murau nokusingagumi: Ngachiitwe kuti chipfungairire kuna Jehovha sechinopiwa chakakwana.
23  Zvinopiwa zvezviyo zvose zvomupristi ngazvive zvinopiwa zvakakwana. Ngazvirege kudyiwa.”
24  Zvino Jehovha akataurazve naMosesi, achiti:
25  “Taura naAroni nevanakomana vake, uchiti, ‘Uyu ndiwo mutemo wechinopiwa chechivi: Munzvimbo munogara muchiurayirwa chinopiwa chinopiswa ndimo muchaurayirwawo chinopiwa chechivi pamberi paJehovha. Icho chinhu chitsvenetsvene.
26  Mupristi anochipa nokuda kwechivi ngaachidye. Ngachidyirwe munzvimbo tsvene muchivanze chetende rokusanganira.
27  “‘Zvinhu zvose zvingagunzva nyama yacho zvichava zvitsvene, uye kana munhu akadonhedzera rimwe ropa racho panguo, ugezere chaanodonhedzera ropa chacho munzvimbo tsvene.
28  Mudziyo wevhu machingabikirwa unofanira kuputswa. Asi kana chakabikirwa mumudziyo wemhangura, ngaubve wakweshwa, wosukurudzwa nemvura.
29  “‘Vanhurume vose pavapristi ngavachidye. Icho chinhu chitsvenetsvene.
30  Asi, hapana chinopiwa chechivi chine rimwe ropa richapinzwa mutende rokusanganira kuzoyananisira munzvimbo tsvene chinofanira kudyiwa. Chinofanira kupiswa nomoto.
21  Zvino Jehovha akati kuna Mosesi: “Taura nevapristi, ivo vanakomana vaAroni, uti kwavari, ‘Ngaparege kuva nomunhu anozvisvibisa pakati pevanhu vake nomweya wakafa.
2  Asi nehama yake yomumba ine ukama hwepedyo naye, naamai vake nababa vake nomwanakomana wake nomwanasikana wake nomunun’una wake
3  nehanzvadzi yake, mhandara ine ukama hwepedyo naye, isina kumbova nomurume, angazvisvibisa nayo.
4  Ngaarege kuzvisvibisa ari pakati pevanhu vokwake nomukadzi womuridzi kuti iye azvisvibise.
5  Havafaniri kuita kuti misoro yavo ive nemiparavara, uye havafaniri kugera kunogumira ndebvu dzavo, uye havafaniri kucheka miviri yavo.
6  Ngavave vatsvene kuna Mwari wavo, havafaniri kusvibisa zita raMwari wavo, nokuti ndivo vanouya nezvinopiwa zvinopisirwa Jehovha nomoto, izvo zvokudya zvaMwari wavo; uye vanofanira kuva vatsvene.
7  Havafaniri kuwana pfambi kana kuti mukadzi akambokanganiswa; uye havafaniri kuwana mukadzi akarambwa nomurume wake, nokuti mupristi wacho mutsvene kuna Mwari wake.
8  Naizvozvo unofanira kumutsvenesa, nokuti ndiye anouya nezvokudya zvaMwari wako. Anofanira kuva mutsvene kwauri, nokuti ini Jehovha ari kukutsvenesa, ndiri mutsvene.
9  “‘Zvino kana mwanasikana womupristi akazvisvibisa nokuita zvechipfambi, iye ari kusvibisa baba vake. Anofanira kupiswa nomoto.
10  “‘Zvino uya anenge ari mupristi mukuru pakati pehama dzake, ane musoro uchadururirwa mafuta okuzodza nawo, akapiwa simba kuti apfeke nguo dzoupristi, haafaniri kurega musoro wake wakati nyangarara, uye haafaniri kubvarura nguo dzake.
11  Haafaniri kusvika pedyo nomweya chero upi zvawo wakafa. Haafaniri kuzvisvibisa nababa vake kana kuti amai vake.
12  Haafaniriwo kubuda munzvimbo tsvene uye kusvibisa nzvimbo tsvene yaMwari wake, nokuti chiratidzo chokutsaurira, iwo mafuta okuzodza nawo aMwari wake, ari paari. Ndini Jehovha.
13  “‘Iye anofanira kuwana mukadzi achiri mhandara.
14  Kana iri chirikadzi kana kuti mukadzi akarambwa uye uya akambokanganiswa, pfambi, haafaniri kuwana mumwe waivava, asi anofanira kuwana mhandara kuvanhu vokwake kuti ive mudzimai wake.
15  Haafaniri kusvibisa vana vake pakati pevanhu vokwake, nokuti ndini Jehovha, ari kumutsvenesa.’”
16  Zvino Jehovha akaramba achitaura naMosesi, achiti:
17  “Taura naAroni, uchiti, ‘Pavana vako muzvizvarwa zvavo zvose hapana murume akaremara angaswedera pedyo kuti auye nezvokudya zvaMwari wake.
18  Kana paine murume chero upi zvake akaremara, haangaswederi pedyo: bofu kana anokamhina kana ane mhino yakachekwa kana ane imwe nhengo yakarebesa,
19  kana murume ane tsoka yakatyoka kana ruoko rwakatyoka,
20  kana ane musana wakakombama kana akanyanyisa kuonda kana ane hosha yemaziso kana mhezi kana ane zvisasa kana ane manhu akapwanyika.
21  Chero murume upi zvake akaremara pavana vomupristi Aroni haangaswederi pedyo kuti auye nezvinopiwa zvinopisirwa Jehovha nomoto. Iye akaremara. Haangaswederi pedyo kuti auye nezvokudya zvaMwari wake.
22  Angadya hake zvokudya zvaMwari wake pazvinhu zvitsvenetsvene nepazvinhu zvitsvene.
23  Asi haangaswederi pedyo neketeni, haangaswederi pedyo neatari, nokuti iye akaremara; uye haafaniri kusvibisa nzvimbo yangu tsvene, nokuti ndini Jehovha ari kuvatsvenesa.’”
24  Naizvozvo Mosesi akataura naAroni nevanakomana vake nevanakomana vose vaIsraeri.
25  Zvino Jehovha akataurazve naMosesi muGomo reSinai, achiti:
2  “Taura nevanakomana vaIsraeri, uti kwavari, ‘Kana mazosvika kunyika yandichakupai, nyika yacho inofanira kubva yachengeta sabata rinoitirwa Jehovha.
3  Udyare mbeu mumunda mako kwemakore matanhatu, uchekerere munda wako wemizambiringa kwemakore matanhatu, uye ukohwe zvibereko zvomunda wacho.
4  Asi mugore rechinomwe nyika ngaive nesabata rokuzorora zvakakwana, sabata rinoitirwa Jehovha. Usadyara mbeu mumunda wako, uye usachekerera munda wako wemizambiringa.
5  Usakohwa zvinongomera zvoga pagoho rako, uye usaunganidza mazambiringa omuzambiringa wako usina kuchekererwa. Nyika ngaive negore rimwe rokuzorora zvakakwana.
6  Sabata renyika yacho richava zvokudya zvenyu, zvako nezvomurandarume wako nomurandasikana wako nomunhu wako wemaricho newokune imwe nyika wauinaye, vaya vagere newe vari vatorwa,
7  nezvezvipfuwo zvako nezvemhuka dzomusango dziri munyika yako. Zvibereko zvayo zvose zvichava zvokudya.
8  “‘Zvino unofanira kuverenga masabata manomwe emakore, makore manomwe akawanziridzwa kanomwe, uye kwauri mazuva emasabata manomwe emakore anofanira kusvika makore makumi mana nemapfumbamwe nokuda kwako.
9  Mumwedzi wechinomwe, nomusi wechigumi womwedzi wacho, unofanira kuridza hwamanda iya inorira kwazvo; munofanira kuridza hwamanda yacho munyika yenyu yose pazuva rokuyananisa.
10  Mutsaure gore rechimakumi mashanu, mozivisa kusunungurwa munyika yacho kuvagari vayo vose. Richava Jubheri kwamuri, mumwe nomumwe ngaadzokere kunhaka yake uye mumwe nomumwe ngaadzokere kumhuri yake.
11  Gore iroro rechimakumi mashanu richava Jubheri kwamuri. Hamufaniri kudyara mbeu kana kukohwa zvinongomera zvoga munyika kana kuunganidza mazambiringa emizambiringa yayo isina kuchekererwa.
12  Nokuti iJubheri. Rinofanira kuva dzvene kwamuri. Mungadya zvinobva mumunda zvinoberekwa nenyika.
13  “‘Mugore iri reJubheri mumwe nomumwe ngaadzokere kunhaka yake.
14  Zvino kana ukatengesera mumwe wako zvinhu zvinotengeswa, kana kutenga paruoko rwomumwe wako, musaitirana zvakaipa.
15  Utenge kune mumwe wako maererano nokuwanda kwemakore epashure peJubheri; iye ngaakutengesere maererano nokuwanda kwemakore ezvirimwa.
16  Ngaawedzere mutengo wacho zvichienderana nokuwanda kwemakore acho, uye ngaaderedze mutengo wokutenga zvichienderana nokushomeka kwemakore acho, nokuti ari kukutengesera kuwanda kwezvirimwa.
17  Mumwe nomumwe wenyu ngaarege kuitira mumwe wake zvakaipa, itya Mwari wako, nokuti ndini Jehovha Mwari wenyu.
18  Naizvozvo itai zvinodiwa nemirau yangu, muchengete zvandakatonga mozviita. Mukadaro muchagara munyika yacho makachengeteka.
19  Chokwadi, nyika yacho ichabereka zvibereko zvayo, uye muchadya moguta, mogara mairi makachengeteka.
20  “‘Asi kana mukati: “Tichadyei mugore rechinomwe zvatisingadyari mbeu kana kuti kuunganidza zvirimwa zvedu?”
21  ndichabva ndarayira kuti chikomborero changu chive pamuri mugore rechitanhatu, uye richabereka zvibereko zvaro zvinokwana makore matatu.
22  Muchadyara mbeu mugore rechisere uye muchadya zvirimwa zvekare kusvikira gore rechipfumbamwe. Muchadya zvekare kusvikira zvirimwa zvaro zvavapo.
23  “‘Naizvozvo musatengesa nyika yacho zvachose, nokuti nyika yacho ndeyangu. Nokuti imi muri vatorwa nevanobva kune imwe nyika kwandiri.
24  Munyika yenyu yose munofanira kubvumira kuti nyika ive nekodzero yokudzikinurwa.
25  “‘Kana hama yako ikava murombo uye ichifanira kutengesa zvimwe zvinhu zvayo, mudzikinuri ane ukama hwepedyo nayo ngaauye adzikinure zvakatengeswa nehama yake.
26  Kana munhu akashayiwa mudzikinuri, ruoko rwake rukawana pfuma, iye akawana mari yakakwana yokuzvidzikinura,
27  iye ngaaverengewo makore kubvira paakazvitengesa, adzorere munhu waakatengesera mari inenge yasara, iye adzokere kunhaka yake.
28  “‘Asi kana ruoko rwake rukashayiwa mari inokwana kuti amudzorere, zvaakatengesa ngazvirambe zviri muruoko rweakazvitenga kusvikira mugore reJubheri; uye zvinofanira kusunungurwa mugore reJubheri, uye iye anofanira kudzokera kuzvinhu zvake.
29  “‘Zvino kana munhu akatengesa imba iri muguta rine rusvingo, kodzero yake yokudzikinura inofanira kurambawo iripo kusvikira gore rapera, kubvira panguva yaakaitengesa; kodzero yake yokudzikinura inofanira kuramba iripo kwegore rose.
30  Asi kana ikasadzikinurwa gore rakakwana risati ramukwanira zvizere, imba yacho iri muguta rine rusvingo ngairambe iri pfuma yomunhu akaitenga nokusingaperi muzvizvarwa zvake zvose. Haifaniri kusunungurwa muJubheri.
31  Asi dzimba dzomumisha isina rusvingo rwakaipoteredza ngadzitorwe sechikamu chomunda wenyika yacho. Kodzero yokudzikinura ngairambe iripo nokuda kweimba yacho, uye inofanira kusunungurwa muJubheri.
32  “‘Kana ari maguta evaRevhi ane dzimba dzomumaguta avo, kodzero yokudzikinura ngairambe iripo nokusingagumi nokuda kwevaRevhi.
33  Kana pfuma yevaRevhi ikasadzikinurwa, imba inotengeswa muguta rake inofanirawo kusunungurwa mugore reJubheri; nokuti dzimba dzomumaguta evaRevhi ndedzavo pakati pevanakomana vaIsraeri.
34  Uyezve, sango remafuro emaguta avo haringatengeswi, nokuti nderavo nokusingagumi.
35  “‘Zvino kana hama yako ikava murombo, ikashayiwa mari iwe ugere nayo, unofanira kuitsigirawo. Ngaarambe ari mupenyu pamwe chete newe somutorwa uye munhu anobva kune imwe nyika.
36  Usatora mubereko uye chimbadzo kwaari, asi unofanira kutya Mwari wako; uye hama yako ngairambe ichirarama pamwe chete newe.
37  Usamupa mari yako uchizoreva mubereko, uye usamupa zvokudya zvako nechimbadzo.
38  Ndini Jehovha Mwari wako, akakubudisai munyika yeIjipiti kuti ndikupei nyika yeKenani, kuti ndive Mwari wenyu.
39  “‘Kana hama yako ikava murombo ichigara newe, yozvitengesa kwauri, usaishandisa somushandi mubasa rouranda.
40  Ngaigare newe somunhu wemaricho, somunhu anobva kune imwe nyika. Ngaikushandire kusvikira kugore reJubheri.
41  Zvino ngaabve zvake kwauri, iye nevanakomana vake vaainavo, adzokere kumhuri yake, uye iye anofanira kudzokera kunhaka yemadzitateguru ake.
42  Nokuti ivo varanda vangu vandakabudisa munyika yeIjipiti. Ngavarege kuzvitengesa sokutengeswa kunoitwa muranda.
43  Usamutsikirira uchimudzvinyirira, unofanira kutya Mwari wako.
44  Mungava nomurandarume nomurandasikana kubva kumarudzi akakupoteredzai, mungatenga murandarume nomurandasikana kubva kwaari.
45  Mungatengawo kuvanakomana vevanhu vanobva kune dzimwe nyika vari kugara vari vatorwa, nokumhuri dzavo dzamuinadzo dzavakaberekerwa munyika yenyu; uye ngavave venyu.
46  Muvasiye senhaka kuvanakomana venyu vanokuteverai kuti vavagare nhaka nokusingagumi. Mungavashandisa sevashandi, asi hamufaniri kutsikirira hama dzenyu, ivo vanakomana vaIsraeri, muchivadzvinyirira.
47  “‘Asi kana ruoko rwomutorwa kana kuti rwomunhu anobva kune imwe nyika rukapfuma, hama yako yauinayo ikava murombo, ichifanira kuzvitengesa kumutorwa kana kuti kumunhu anobva kune imwe nyika wauinaye, kana kuti kune imwe nhengo yemhuri yomutorwa,
48  pashure pokunge azvitengesa, acharamba aine kodzero yake yokudzikinurwa. Mumwe wehama dzake angamudzikinura.
49  Kana kuti babamudiki vake kana kuti mwanakomana wababamudiki vake vangamudzikinura, kana kuti chero hama yake yomumba, mumwe womumhuri make, angamudzikinura. “‘Kana kuti kana ruoko rwake rwapfuma, angazvidzikinurawo.
50  Zvino iye nomutengi wake ngavaverenge kubvira pagore raakazvitengesa kwaari kusvikira pagore reJubheri, uye mari yaakazvitengesa nayo inofanira kuenzanirana nokuwanda kwemakore acho. Nguva yaanogara naye inofanira kuverengwa semaverengerwo anoitwa mazuva omunhu wemaricho.
51  Kana pachiine makore mazhinji, ngaaripe mutengo wokudzikinurwa kwake unoenderana nemakore acho kubva pamari yaakatengwa nayo.
52  Asi kana kwangosara makore mashomanana kusvikira pagore reJubheri, iye anofanira kuzviverengera. Ngaaripire mutengo wokudzikinurwa kwake zvichienderana nemakore ake.
53  Ngaarambe ainaye somunhu wemaricho gore negore. Haangamutsikiriri achimudzvinyirira pamberi pako.
54  Asi kana asingagoni kuzvidzikinura nenzira idzi, anofanira kuzosunungurwa mugore reJubheri, iye nevanakomana vake vaainavo.
55  “‘Nokuti vanakomana vaIsraeri varanda kwandiri. Varanda vangu vandakabudisa munyika yeIjipiti. Ndini Jehovha Mwari wenyu.
13  Zvino Jehovha akataura naMosesi naAroni, achiti:
2  “Kana munhu akabuda bundu kana kuti mhezi kana kuti chidzvanga muganda renyama yake, paganda renyama yake poita hosha yemaperembudzi, anofanira kubva aunzwa kumupristi Aroni kana kuti kune mumwe wevanakomana vake, ivo vapristi.
3  Mupristi anofanira kutarira hosha yacho iri paganda renyama yacho. Kana mvere dziri pane hosha yacho dzachinja kuva chena uye hosha yacho ichioneka kuti yakadzika pasi peganda renyama yake, ihosha yemaperembudzi. Mupristi anofanira kuitarira, uye anofanira kumuti haana kuchena.
4  Asi kana chidzvanga chacho chiri chichena paganda renyama yake uye chichioneka kuti hachina kudzika pasi peganda uye mvere dzacho dzisina kuchinja kuva chena, mupristi anofanira kubva aisa munhu ane hosha yacho kwake oga kwemazuva manomwe.
5  Mupristi anofanira kumutarira pazuva rechinomwe, uye kana hosha yacho ichiita sokuti yakapera, hosha yacho haina kupararira neganda, mupristi anofanirawo kumuisa kwake oga kwemamwe mazuva manomwe.
6  “Zvino mupristi anofanira kumutarira kechipiri pazuva rechinomwe, kana hosha yacho isingachanyatsooneki uye hosha yacho isina kupararira neganda, mupristi anofanirawo kumuudza kuti achena. Yaiva mhezi. Ngaageze nguo dzake ave akachena.
7  Asi kana mhezi yacho yanyatsopararira neganda iye akambozviratidza pamberi pomupristi akanzi akachena, anofanira kubva azviratidza kechipiri pamberi pomupristi,
8  uye mupristi anofanira kutarira; asi kana mhezi dzacho dzapararira neganda, mupristi anofanira kubva amuti haana kuchena. Iwo maperembudzi.
9  “Kana hosha yemaperembudzi ikabuda pamunhu, anofanira kubva aunzwa kumupristi.
10  Mupristi anofanira kutarira; kana paganda paine bundu jena, rachinja mvere kuva chena, uye bundu racho rikava nenyama tsvuku mukati maro,
11  iwo maperembudzi anoramba arimo muganda renyama yake; uye mupristi anofanira kumuti haana kuchena. Haafaniri kumuisa kwake oga, nokuti haana kuchena.
12  Zvino kana maperembudzi akanyatsobuda paganda, maperembudzi acho akafukidza ganda rose romunhu ane hosha yacho kubvira mumusoro make kusvikira kutsoka dzake zvinonyatsoonekwa nomupristi;
13  uye mupristi atarira akaona kuti maperembudzi acho afukidza nyama yake yose, anofanira kubva amuti akachena. Yose zvayo yachinja kuva chena. Iye akachena.
14  Asi pazuva rinooneka nyama yakatsvuka mairi, iye achava asina kuchena.
15  Mupristi anofanira kuona nyama yacho yakatsvuka, omuti haana kuchena. Nyama yakatsvuka haina kuchena. Iwo maperembudzi.
16  Kana nyama yakatsvuka ikadzokera panzvimbo yayo, ikachinja kuva chena, iye anofanira kubva auya kumupristi.
17  Mupristi anofanira kumutarira, uye kana hosha yacho yachinja kuva chena, mupristi anofanira kubva ati hosha yacho yakachena. Iye akachena.
18  “Asi kana nyama ikava nemota paganda rayo uye rikapora,
19  panzvimbo paiva nemota racho pakabuda bundu jena kana kuti chivara chakatsvukuruka, iye anofanira kubva azviratidza kumupristi.
20  Mupristi anofanira kutarira, uye kana richioneka kuti rakadzika pasi peganda racho uye mvere dzaro dzachinja kuva chena, mupristi anofanira kubva amuti haana kuchena. Iyo ihosha yemaperembudzi. Yakabuda nomumota.
21  Asi kana mupristi akaritarira, akaona kuti mukati maro hamuna mvere chena, uye kuti harina kudzika pasi peganda uye kuti harichanyatsooneki, mupristi anofanira kubva amuisa kwake oga kwemazuva manomwe.
22  Kana rikapararira neganda, mupristi anofanira kubva amuti haana kuchena. Iyo ihosha.
23  Asi kana panzvimbo paro pakabuda chidzvanga, harina kupararira, kuzvimba kwemota racho; uye mupristi anofanira kumuti akachena.
24  “Kana ganda renyama rikava nevanga rokutsva nomoto, nyama yakatsvuka yevanga racho ikava chidzvanga chakatsvukuruka kana kuti chakachena,
25  mupristi anofanira kubva achitarira; kana mvere dzacho dzachinja kuva chena pachidzvanga chacho uye chava kuoneka kuti chakadzika pasi peganda, iwo maperembudzi. Akabuda nomuvanga racho, uye mupristi anofanira kumuti haana kuchena. Iyo ihosha yemaperembudzi.
26  Asi kana mupristi akachitarira, akaona zvino kuti hapana mvere chena pachidzvanga chacho uye kuti hachina kudzika pasi peganda uye kuti hachichanyatsooneki, mupristi anofanira kubva amuisa kwake oga kwemazuva manomwe.
27  Mupristi anofanira kumutarira pazuva rechinomwe. Kana chanyatsopararira neganda, mupristi anofanira kubva amuti haana kuchena. Iyo ihosha yemaperembudzi.
28  Asi kana chidzvanga chacho chikaramba chiri panzvimbo yacho, chisina kupararira neganda uye chisinganyatsooneki, ibundu rechidzvanga chacho; mupristi anofanira kumuti akachena, nokuti kuzvimba kwevanga racho.
29  “Asi kana ari murume kana kuti mukadzi, kana hosha ikabuda pana iyeye mumusoro kana kuti pachirebvu,
30  mupristi anofanira kubva aona hosha yacho; kana ichioneka kuti yakadzika pasi peganda, bvudzi rakaita yero uye riri shoma pairi, mupristi anofanira kubva amuti haana kuchena. Iko kudonha bvudzi kusingawanzoitiki. Iwo maperembudzi omumusoro kana kuti epachirebvu.
31  Asi kana mupristi akaona hosha yokudonha bvudzi kusingawanzoitiki, uye ichioneka kuti haina kudzika pasi peganda uye pasina bvudzi dema pairi, mupristi anofanira kubva aisa munhu ane hosha yokudonha bvudzi kusingawanzoitiki kwake oga kwemazuva manomwe.
32  Mupristi anofanira kutarira hosha yacho pazuva rechinomwe; uye kana kudonha bvudzi kusingawanzoitiki kusina kupararira, uye pasina kuva nebvudzi rakaita yero pairi uye kudonha bvudzi kusingawanzoitiki kuchioneka kuti hakuna kudzika pasi peganda,
33  iye anofanira kubva aveurwa, asi ngaarege kuveura pane bvudzi rinodonha zvisingawanzoitiki; uye mupristi anofanira kuisa munhu anodonha bvudzi zvisingawanzoitiki kwake oga kwemazuva manomwe zvakare.
34  “Zvino mupristi anofanira kutarira kudonha bvudzi kusingawanzoitiki pazuva rechinomwe; uye kana kudonha bvudzi kusingawanzoitiki kusina kupararira neganda, kuchioneka kuti hakuna kudzika pasi peganda, mupristi anofanira kubva amuti akachena, uye iye anofanira kugeza nguo dzake ave akachena.
35  Asi kana kudonha bvudzi kusingawanzoitiki kukanyatsopararira neganda iye ambonzi akachena,
36  mupristi anofanira kubva amuona; uye kana kudonha bvudzi kusingawanzoitiki kwapararira neganda, mupristi haafaniri kuongorora kuti pane bvudzi rakaita yero here; iye haana kuchena.
37  Asi kana kudonha bvudzi kusingawanzoitiki kuchioneka kuti kwamira uye bvudzi dema rabuda panzvimbo yacho, kudonha bvudzi kusingawanzoitiki kwapora. Iye akachena, uye mupristi anofanira kumuti akachena.
38  “Asi kana ari murume kana kuti mukadzi, kana vakava nezvidzvanga paganda renyama yavo, zvidzvanga zvichena,
39  mupristi anofanira kubva atarira; uye kana zvidzvanga zvacho zviri paganda renyama yavo zvisinganyatsooneki, mapundu asingakuvadzi. Iwo akabuda paganda. Iye akachena.
40  “Asi kana ari murume, musoro wake ukava nemhanza, iyo imhanza. Iye akachena.
41  Kana musoro wake ukava nemhanza pamberi, imhanza yepahuma. Iye akachena.
42  Asi kana hosha chena yakatsvukuruka ikabuda pamhanza yepanhongonya kana kuti yepahuma, maperembudzi ari kubuda pamhanza yepanhongonya kana kuti yepahuma pake.
43  Mupristi anofanira kumutarira; uye kana paine bundu rehosha chena yakatsvukuruka pamhanza yake yepanhongonya kana kuti yepahuma pake yakaita semaperembudzi ari muganda renyama,
44  iye ane maperembudzi. Haana kuchena. Mupristi anofanira kumuti haana kuchena. Hosha yake iri mumusoro wake.
45  Kana ari munhu ane maperembudzi ane hosha yacho, nguo dzake dzinofanira kubvarurwa, musoro wake unofanira kuregwa wakati nyangarara, uye anofanira kufukidza usopo, oshevedzera kuti, ‘Handina kuchena, handina kuchena!’
46  Achava asina kuchena mazuva ose aanenge aine hosha yacho. Iye haana kuchena. Anofanira kugara ari oga. Nzvimbo yake yokugara ngaive kunze kwomusasa.
47  “Kana iri nguo, kana hosha yemaperembudzi ikabuda pairi, pangava panguo yemvere dzemakwai kana kuti panguo yerineni,
48  kana kuti pashinda dzinochinjika kana kuti patambo dzinodzika dzerineni nedzemvere dzemakwai, kana kuti padehwe kana kuti pazvose zvinogadzirwa nedehwe,
49  uye hosha yegirini yakada kuita yero kana kuti yakatsvukuruka ikava panguo kana kuti padehwe kana kuti pashinda dzinochinjika kana kuti patambo dzinodzika kana kuti chero pachinhu chakagadzirwa nedehwe, ihosha yemaperembudzi, inofanira kuratidzwa mupristi.
50  Mupristi anofanira kuona hosha yacho, uye anofanira kuisa chinhu chacho chine hosha kwacho choga kwemazuva manomwe.
51  Kana aona hosha yacho pazuva rechinomwe, kuti hosha yacho yakapararira nenguo yacho kana kuti neshinda dzinochinjika kana kuti netambo dzinodzika kana kuti nedehwe ringashandiswa kugadzira chero chinhu chipi zvacho icho ganda racho ringashandisirwa, hosha yacho ndeyemaperembudzi akaipa kwazvo. Chinhu chacho hachina kuchena.
52  Anofanira kupisa nguo yacho kana kuti shinda dzinochinjika kana kuti tambo dzinodzika dziri pachinhu chakagadzirwa nemvere dzemakwai kana kuti nerineni, kana kuti chero chinhu chipi zvacho chakagadzirwa nedehwe chingava nehosha yacho, nokuti iwo maperembudzi akaipa kwazvo. Chinhu chacho chinofanira kupiswa nomoto.
53  “Asi zvino, kana mupristi akatarira, akaona kuti hosha yacho haina kupararira nenguo yacho kana kuti neshinda dzinochinjika kana kuti netambo dzinodzika kana kuti nechinhu chero chipi zvacho chakagadzirwa nedehwe,
54  mupristi anofanira kurayirawo kuti vageze chinhu chacho chine hosha, uye anofanira kuchiisa kwacho choga kwemamwezve mazuva manomwe.
55  Mupristi anofanira kutarira hosha yacho pashure pokunge yagezwa, uye kana hosha yacho isina kuchinja ruvara rwayo asi hosha yacho isina kupararira, chinhu chacho hachina kuchena. Muchipise nomoto. Inzvimbo yakaita gomba, yakadyika pakangosara tambo nechepasi pacho kana kuti pamusoro pacho.
56  “Asi zvino, kana mupristi akatarira akaona kuti hosha yacho haichanyatsooneki pashure pokunge yagezwa, anofanira kubva abvisa pane hosha yacho panguo yacho kana kuti padehwe kana kuti pashinda dzinochinjika kana kuti patambo dzinodzika.
57  Zvisinei, kana ichiri kuoneka panguo yacho kana kuti pashinda dzinochinjika kana kuti patambo dzinodzika kana pachinhu chero chipi zvacho chakagadzirwa nedehwe, hosha yacho iri kubuda. Unofanira kupisa nomoto chero chinhu chipi zvacho chine hosha yacho.
58  Asi nguo kana kuti shinda dzinochinjika kana kuti tambo dzinodzika kana kuti chero chinhu chipi zvacho chakagadzirwa nedehwe chaungageza, kana hosha yacho yabva pazviri, chinhu chacho chinofanira kubva chagezwa kechipiri; uye ngachive chakachena.
59  “Uyu ndiwo mutemo wehosha yemaperembudzi inenge iri panguo yemvere dzemakwai kana kuti yerineni, kana kuti pashinda dzinochinjika kana kuti patambo dzinodzika, kana kuti pachinhu chero chipi zvacho chakagadzirwa nedehwe, kuti chinzi chakachena kana kuti chinzi hachina kuchena.”
14  Zvino Jehovha akaramba achitaura naMosesi, achiti:
2  “Uyu ndiwo uchava mutemo womunhu ane maperembudzi pazuva raachanzi akachena, paanofanira kuunzwa kumupristi.
3  Mupristi anofanira kubuda kunze kwomusasa, uye mupristi anofanira kutarira; kana hosha yemaperembudzi yapora pamunhu wacho ane maperembudzi,
4  mupristi anofanira kubva arayira; iye anofanira kutora shiri mbiri mhenyu dzakachena nekatanda komusidhari neshinda yakaiswa ruvara rutsvuku rwekokasi nehisopi zvokuti azvichenese nazvo.
5  Zvino mupristi anofanira kurayira, imwe shiri inofanira kuurayirwa mumudziyo wevhu une mvura yakachena.
6  Zvino iye ngaatore shiri iya mhenyu pamwe chete nekatanda komusidhari neshinda yakaiswa ruvara rutsvuku rwekokasi nehisopi, azvinyike pamwe chete neshiri iya mhenyu muropa reshiri inenge yaurayirwa pamusoro pemvura yakachena.
7  Anofanira kubva arisasa kanomwe pamunhu ari kuzvichenesa pamaperembudzi uye anofanira kumuti akachena, uye anofanira kurega shiri yacho mhenyu ichienda kusango.
8  “Zvino munhu ari kuzvichenesa anofanira kugeza nguo dzake, oveura bvudzi rake rose, ogeza nemvura, ave akachena, uye pashure paizvozvo angapinda mumusasa. Asi anofanira kugara kunze kwetende rake kwemazuva manomwe.
9  Pazuva rechinomwe anofanira kuveura bvudzi rake rose mumusoro make nepachirebvu chake nepatsiye dzake. Chokwadi, anofanira kuveura bvudzi rake rose, uye anofanira kugeza nguo dzake, ogeza muviri wake nemvura; uye achava akachena.
10  “Zvino pazuva rechisere ngaatore makondohwe maduku maviri akanaka negwayana gadzi rimwe chete rakanaka, rine gore rimwe chete, nezvegumi zvitatu zveefa yefurawa yakatsetseka kuti zvive chinopiwa chezviyo chakakanyiwa nemafuta nechiyero cherogi imwe chete yemafuta;
11  uye mupristi anomuti akachena anofanira kuuya nomunhu wacho ari kuzvichenesa, nezvinhu zvacho, pamberi paJehovha pasuo retende rokusanganira.
12  Mupristi wacho anofanira kutora gondohwe rimwe duku oribayira kuti rive chinopiwa chemhosva pamwe chete nechiyero cherogi yemafuta uye anofanira kuzvizunguzira kuti zvive chinopiwa chinozunguzirwa pamberi paJehovha.
13  Zvino anofanira kuurayira gondohwe duku munzvimbo inowanzourayirwa chinopiwa chechivi nechinopiwa chinopiswa, munzvimbo tsvene, nokuti, kufanana nechinopiwa chechivi, chinopiwa chemhosva ndechomupristi. Icho chinhu chitsvenetsvene.
14  “Mupristi anofanira kutora rimwe ropa rechinopiwa chemhosva, uye mupristi wacho anofanira kuriisa pamucheto wenzeve yokurudyi yomunhu ari kuzvichenesa nepachigunwe chikuru choruoko rwokurudyi nepachigunwe chikuru chetsoka yake yokurudyi.
15  Mupristi anofanira kutora mamwe mafuta pachiyero cherogi oadururira muchanza chake chokuruboshwe.
16  Mupristi anofanira kunyika chigunwe chake chokurudyi mumafuta ari muchanza chake chokuruboshwe, asase mamwe mafuta nomunwe wake kanomwe pamberi paJehovha.
17  Zvino mupristi achaisa mamwe mafuta anenge asara muchanza chake pamucheto wenzeve yokurudyi yomunhu ari kuzvichenesa nepachigunwe chikuru choruoko rwake rwokurudyi nepachigunwe chikuru chetsoka yake yokurudyi pamusoro peropa rechinopiwa chemhosva.
18  Mupristi wacho achaisa mafuta anenge asara muchanza chake chokurudyi mumusoro momunhu ari kuzvichenesa, uye mupristi wacho anofanira kumuyananisira pamberi paJehovha.
19  “Zvino mupristi anofanira kupa chinopiwa chechivi, oyananisira munhu ari kuzvichenesa pakusachena kwake, uye pashure paizvozvo ngaauraye chinopiwa chinopiswa.
20  Mupristi anofanira kupisira chinopiwa chinopiswa nechinopiwa chezviyo pamusoro peatari, uye mupristi anofanira kumuyananisira; uye iye achava akachena.
21  “Asi kana iye ari munhu akaderera uye asingagoni kuwana zvinhu zvakaenzanirana, anofanira kubva atora gondohwe duku rimwe chete kuti rive chinopiwa chemhosva nokuda kwechinopiwa chinozunguzirwa kuti amuyananisire uye chegumi chimwe cheefa yefurawa yakatsetseka yakakanyiwa nemafuta kuti chive chinopiwa chezviyo pamwe chete nechiyero cherogi yemafuta,
22  nemagukutiwa maviri kana kuti hangaiwa duku mbiri, maererano nezvaangagona kuwana, imwe yacho ngaive chinopiwa chechivi uye imwe yacho ngaive chinopiwa chinopiswa.
23  Pazuva rechisere anofanira kuuya nazvo kumupristi pasuo retende rokusanganira pamberi paJehovha kuti anzi akachena.
24  “Zvino mupristi anofanira kutora gondohwe duku rechinopiwa chemhosva nechiyero cherogi yemafuta, uye mupristi anofanira kuzvizunguzira kuti zvive chinopiwa chinozunguzirwa pamberi paJehovha.
25  Anofanira kuuraya gondohwe duku rechinopiwa chemhosva, uye mupristi anofanira kutora rimwe ropa rechinopiwa chemhosva, oriisa pamucheto wenzeve yokurudyi yomunhu ari kuzvichenesa nepachigunwe chikuru choruoko rwake rwokurudyi nepachigunwe chikuru chetsoka yake yokurudyi.
26  Zvino mupristi achadururira mamwe mafuta muchanza chokuruboshwe chomupristi.
27  Mupristi anofanira kusasa nomunwe wake wokurudyi mamwe mafuta ari muchanza chake chokuruboshwe kanomwe pamberi paJehovha.
28  Mupristi anofanira kuisa mamwe mafuta ari muchanza chake pamucheto wenzeve yokurudyi yomunhu ari kuzvichenesa nepachigunwe chikuru choruoko rwake rwokurudyi nepachigunwe chikuru chetsoka yake yokurudyi pamusoro penzvimbo yeropa rechinopiwa chemhosva.
29  Mupristi achaisa mafuta anenge asara muchanza chake mumusoro momunhu ari kuzvichenesa kuti amuyananisire pamberi paJehovha.
30  “Anofanira kupa rimwe remagukutiwa kana kuti imwe yehangaiwa duku yaangagona kuwana,
31  imwe yacho yaangagona kuwana kuti ive chinopiwa chechivi neimwe yacho kuti ive chinopiwa chinopiswa pamwe chete nechinopiwa chezviyo; uye mupristi anofanira kuyananisira munhu ari kuzvichenesa pamberi paJehovha.
32  “Uyu ndiwo mutemo womunhu aiva nehosha yemaperembudzi akanga asingagoni kuwana zvinhu zvaidiwa paaifanira kunzi akachena.”
33  Zvino Jehovha akataura naMosesi naAroni, achiti:
34  “Kana masvika munyika yeKenani, yandiri kukupai kuti ive nhaka yenyu, kana ndikaisa hosha yemaperembudzi muimba yenyika yenhaka yenyu,
35  muridzi weimba yacho anofanira kubva auya audze mupristi, achiti: ‘Ndaona chimwe chinhu chakaita sehosha mumba.’
36  Zvino mupristi anofanira kurayira, uye vanofanira kubudisa zvinhu zvose muimba yacho mupristi asati asvika kuzoona hosha yacho, kuti arege kuti zvinhu zvose zviri mumba hazvina kuchena; uye pashure paizvozvo mupristi achapinda kuti aone imba yacho.
37  Kana achinge aona hosha yacho, kana hosha yacho iri mumadziro emba, iine nzvimbo dzakapinda mukati dzegirini yakada kuita yero kana kuti dzakatsvukuruka, uye dzichioneka kuti dzakapinda mukati memadziro,
38  mupristi anofanira kubva abuda mumba macho, aende pasuo reimba yacho, uye anofanira kuvhara imba yacho kwemazuva manomwe.
39  “Zvino mupristi wacho anofanira kudzoka pazuva rechinomwe atarire; kana hosha yacho yapararira nemadziro emba,
40  mupristi anofanira kubva arayira, uye vanofanira kubvisa matombo ane hosha yacho, uye vanofanira kuakanda kunze kweguta munzvimbo isina kuchena.
41  Ngaaite kuti imba yacho iparwe mukati kumativi ose, vadururire dhaka ravanenge vapara kunze kweguta munzvimbo isina kuchena.
42  Zvino vanofanira kutora mamwe matombo, voaisa munzvimbo yaimbova nemamwe matombo; uye iye achaita kuti vatore rimwe dhaka, uye anofanira kuita kuti imba yacho idzururwe.
43  “Kana hosha yacho ikadzoka, yobuda mumba macho pashure pokubvisa matombo uye pashure pokupara imba yacho nokuidzurura,
44  mupristi anofanira kubva auya atarire; uye kana hosha yacho yapararira nemba yacho, iwo maperembudzi akaipa ari mumba macho. Iyo haina kuchena.
45  Zvino anofanira kuita kuti imba yacho iputswe pamwe chete nematombo ayo nematanda ayo nedhaka rose reimba yacho uye anofanira kuita kuti zvitakurwe zviendeswe kunze kweguta kunzvimbo isina kuchena.
46  Asi munhu wose anopinda mumba macho chero mazuva api zvawo ainenge yakavharwa achava asina kuchena kusvikira manheru;
47  uye munhu wose anorara mumba macho anofanira kugeza nguo dzake, uye ani naani anodyira mumba macho anofanira kugeza nguo dzake.
48  “Zvisinei, kana mupristi akauya akatarira, akaona kuti hosha yacho haina kupararira nemba pashure pokudzurura imba yacho, mupristi anofanira kubva ati imba yacho yakachena, nokuti hosha yacho yapora.
49  Anofanira kutora shiri mbiri nekatanda komusidhari neshinda yakaiswa ruvara rutsvuku rwekokasi nehisopi kuti anatse imba yacho pachivi.
50  Anofanira kuurayira shiri imwe mumudziyo wevhu mumvura yakachena.
51  Anofanira kutora katanda komusidhari nehisopi neshinda yakaiswa ruvara rutsvuku rwekokasi neshiri mhenyu ozvinyika muropa reshiri inenge yaurayiwa uye mumvura yakachena, uye anofanira kurisasa paimba yacho kanomwe.
52  Anofanira kunatsa imba yacho pachivi achishandisa ropa reshiri nemvura yakachena neshiri mhenyu nekatanda komusidhari nehisopi neshinda yakaiswa ruvara rutsvuku rwekokasi.
53  Anofanira kuregedza shiri mhenyu kuti iende kunze kweguta kusango ayananisire imba yacho; uye inofanira kuva yakachena.
54  “Uyu ndiwo mutemo une chokuita nehosha yemaperembudzi chero ipi zvayo une chokuita nokudonha bvudzi kusingawanzoitiki,
55  une chokuita nemaperembudzi epanguo neomumba,
56  une chokuita nebundu nemhezi nechidzvanga,
57  kuti upe mirayiridzo kana chinhu chisina kuchena uye kana chinhu chakachena. Uyu ndiwo mutemo pamusoro pemaperembudzi.”
19  Zvino Jehovha akataurazve naMosesi, achiti:
2  “Taura neungano yose yevanakomana vaIsraeri, uti kwavari, ‘Munofanira kuva vatsvene, nokuti ini Jehovha Mwari wenyu ndiri mutsvene.
3  “‘Mumwe nomumwe anofanira kutya amai vake nababa vake, uye munofanira kuchengeta masabata angu. Ndini Jehovha Mwari wenyu.
4  Musatsaukira kuna vanamwari vasina zvavanobatsira, uye hamufaniri kuzvigadzirira vanamwari vesimbi yakanyungudutswa. Ndini Jehovha Mwari wenyu.
5  “‘Zvino kana mukabayira chibayiro chokugoverana kuna Jehovha, munofanira kuchibayira kuti mufarirwe.
6  Chinofanira kudyiwa pazuva ramunochibayira nepazuva rinotevera racho chairo, asi zvinosara kusvikira pazuva rechitatu zvinofanira kupiswa nomoto.
7  Zvisinei, kana chikangodyiwa pazuva rechitatu, chava chinhu chisina kuchena. Hachizogamuchirwi nomufaro.
8  Munhu anochidya achazvidavirira kukanganisa kwake, nokuti asvibisa chinhu chitsvene chaJehovha; uye mweya iwoyo unofanira kuparadzwa pakati pevanhu vawo.
9  “‘Zvino kana muchikohwa goho romunyika yenyu, hamufaniri kukohwa muchipedzeredza kusvikira kumucheto chaiko kweminda yenyu, uye hamufaniri kunhonga zvinosaririra pamunokohwa.
10  Haufaniriwo kuunganidza zvinosara mumunda wako wemizambiringa, uye haufaniri kutanha mazambiringa anenge akapararira omunda wako wemizambiringa. Unofanira kuzvisiyira anotambudzika nomutorwa. Ndini Jehovha Mwari wenyu.
11  “‘Musaba, musanyengera, uye ngaparege kuva nomunhu anonyengedza mumwe wake.
12  Musapika zvenhema nezita rangu, kuti musvibise zita raMwari wenyu. Ndini Jehovha.
13  Usabiridzira wokwako, uye usaba. Mubayiro womunhu wemaricho haufaniri kugara usiku hwose uinewe kusvikira mangwanani.
14  “‘Usatuka matsi, usaisa chinopinganidza pamberi pebofu; asi unofanira kutya Mwari wako. Ndini Jehovha.
15  “‘Musaita zvisina kururama pakutonga. Usasarura akaderera, uye usada munhu mukuru. Unofanira kutonga mumwe wako zvakarurama.
16  “‘Usafamba-famba pakati pevanhu vokwako kuti uchere vamwe. Usatsvaka kuisa upenyu hwomumwe wako mungozi. Ndini Jehovha.
17  “‘Usavenga hama yako mumwoyo mako. Unotofanira kutsiura mumwe wako, kuti urege kuva nechivi saiye.
18  “‘Usatsiva kana kuchengetera vanakomana vevanhu vokwako mafi; ida wokwako sezvaunozviita. Ndini Jehovha.
19  “‘Munofanira kuchengeta mirau yangu: Usaberekesa zvipfuwo zvako norumwe rudzi. Usadyara mbeu dzemarudzi maviri mumunda mako, uye usapfeka nguo ine shinda dzemarudzi maviri, dzakasanganiswa.
20  “‘Zvino kana murume akarara nomukadzi, urume hwake hukabuda, mukadzi wacho ari mushandikadzi akavimbiswa kuroorwa nomumwe murume, asi iye asati ambodzikinurwa kana kupiwa rusununguko, ngavarangwe. Havafaniri kuurayiwa, nokuti akanga asina kusunungurwa.
21  Murume wacho anofanira kuuya kuna Jehovha kusuo retende rokusanganira nechinopiwa chake chemhosva, iro gondohwe rechinopiwa chemhosva.
22  Mupristi anofanira kumuyananisira negondohwe rechinopiwa chemhosva pamberi paJehovha nokuda kwechivi chake chaakaita; akanganwirwe chivi chake chaakaita.
23  “‘Zvino kana mukasvika munyika, mukadyara chero muti upi zvawo unodyiwa, munofanira kuona zvibereko zvawo sezvisina kuchena se“chikanda chepamberi” chawo. Ucharamba usina kudzingiswa kwamuri kwemakore matatu. Haufaniri kudyiwa.
24  Asi mugore rechina zvibereko zvawo zvose zvichava chinhu chitsvene chomutambo wokupembera nomufaro unoitirwa Jehovha.
25  Mugore rechishanu mungadya henyu michero yawo kuti uwedzere kukuberekerai zvibereko zvawo. Ndini Jehovha Mwari wenyu.
26  “‘Hapana chinhu chamunofanira kudya pamwe chete neropa. “‘Musatenda mashura, uye musaita zvemashiripiti.
27  “‘Musagera bvudzi riri kumativi emisoro yenyu, uye musashatisa munogumira ndebvu dzenyu.
28  “‘Musacheka-cheka miviri yenyu nokuda kwomweya wakafa, uye musazvitema nyora. Ndini Jehovha.
29  “‘Usasvibisa mwanasikana wako nokumuita pfambi, kuti nyika irege kuita zvechipfambi, nyika yacho ikazara netsika dzokusazvibata.
30  “‘Munofanira kuchengeta masabata angu, uye munofanira kuremekedza nzvimbo yangu tsvene. Ndini Jehovha.
31  “‘Musatsaukira kumasvikiro, uye musabvunza vafemberi, kuti musvibiswe navo. Ndini Jehovha Mwari wenyu.
32  “‘Unofanira kusimukira achena bvudzi, nokuremekedza munhu akwegura, uye unofanira kutya Mwari wako. Ndini Jehovha.
33  “‘Kana mutorwa achigara nemi munyika yenyu, musamuitira zvakaipa.
34  Mutorwa anogara nemi ngaave somunhu womunyika yenyu; uye munofanira kumuda sezvamunozviita, nokuti imi makava vatorwa munyika yeIjipiti. Ndini Jehovha Mwari wenyu.
35  “‘Musaita zvisina kururama pakutonga, pakuyera, pakupima kana kuti pakuyera zvinhu zvakaita mvura mvura.
36  Muve nechikero chakarurama, zvokuyeresa zvakarurama, efa yakarurama nehini yakarurama. Ndini Jehovha Mwari wenyu, akakubudisai munyika yeIjipiti.
37  Naizvozvo munofanira kuchengeta mirau yangu yose nezvandakatonga zvose, uye munofanira kuzviita. Ndini Jehovha.’”
24  Zvino Jehovha akataura naMosesi, achiti:
2  “Rayira vanakomana vaIsraeri kuti vakuunzire mafuta omuorivhi akanaka, akaita zvokudzvurwa, echinovheneka, kuti abvirise rambi nguva dzose.
3  Aroni ngaachiise kunze kweketeni reChipupuriro mutende rokusanganira kuti chibvire kubvira manheru kusvikira mangwanani pamberi paJehovha nguva dzose. Uyu murau nokusingagumi muzvizvarwa zvenyu zvose.
4  Ngaaronge marambi acho pachigadziko chendarama chaiyo pamberi paJehovha nguva dzose.
5  “Zvino unofanira kutora furawa yakatsetseka, wobika makeke gumi nemaviri akaita serin’i. Keke rimwe nerimwe rakaita serin’i rinofanira kuva nezvegumi zviviri zveefa.
6  Uaronge akaitwa nhurikidzwa mbiri, matanhatu panhurikidzwa imwe, pamusoro petafura yendarama chaiyo pamberi paJehovha.
7  Uise zvinonhuhwirira zvichena pamusoro penhurikidzwa imwe neimwe, kuti zvive chingwa chokuyeuchidza nacho, chinopiwa chinopisirwa Jehovha nomoto.
8  Ngaachironge pamberi paJehovha nguva dzose, pazuva rimwe nerimwe resabata. Iyi isungano nokusingagumi nevanakomana vaIsraeri.
9  Ngachive chaAroni nechevanakomana vake, ngavachidyire munzvimbo tsvene, nokuti chinhu chitsvenetsvene kwaari chinobva pazvinopiwa zvinopisirwa Jehovha nomoto, kuti uve murau nokusingagumi.”
10  Zvino mwanakomana womumwe mukadzi muIsraeri, asi ari mwanakomana womurume muIjipiti, akabuda, akapinda pakati pevanakomana vaIsraeri, uye mwanakomana wacho womukadzi muIsraeri nomumwe murume muIsraeri vakatanga kurwisana vari mumusasa.
11  Mwanakomana womukadzi wacho muIsraeri akatanga kumhura zita raMwari nokurituka. Naizvozvo vakauya naye kuna Mosesi. Sezvineiwo, amai vake vainzi Sheromiti, mwanasikana waDhibri wedzinza raDhani.
12  Vakabva vamusunga kusvikira vaziviswa zviri pachena maererano nezvaizotaurwa naJehovha.
13  Zvino Jehovha akataura naMosesi, achiti:
14  “Budisa uya atuka kunze kwomusasa; vose vaya vakamunzwa ngavaise maoko avo pamusoro wake, uye ungano yose ngaimuteme nematombo.
15  Zvino iwe utaure nevanakomana vaIsraeri, uchiti, ‘Kana chero munhu upi zvake akatuka Mwari wake, anofanira kuzvidavirira chivi chake.
16  Naizvozvo munhu anomhura zita raJehovha chokwadi anofanira kuurayiwa. Ungano yose inofanira kumutema nematombo. Mutorwa pamwe chete newomunyika yacho vanofanira kuurayirwa kumhura Zita racho.
17  “‘Zvino kana munhu akarova mweya womunhu ukafa, chokwadi iye anofanira kuurayiwa.
18  Anouraya mweya wechipfuwo anofanira kuuripa, mweya nokuda kwomweya.
19  Kana munhu akaremadza mumwe wake, anofanira kuitirwawo sezvaakaita.
20  Kutyoka kuchatsiviwa nokutyoka, ziso neziso, zino nezino; chero kuremadza kwaangaita munhu, ndiko kwaanofanira kuitirwawo.
21  Anouraya mhuka anofanira kuiripa, asi anouraya munhu anofanira kuurayiwawo.
22  “‘Mutongo mumwe chete unofanira kushanda kwamuri. Mutorwa anofanira kuva akangofanana nomunhu womunyika yacho, nokuti ndini Jehovha Mwari wenyu.’”
23  Pashure paizvozvo Mosesi akataura nevanakomana vaIsraeri, vakabudisa uya akanga atuka kunze kwomusasa, vakamutema nematombo. Nokudaro vanakomana vaIsraeri vakaita chaizvo zvakanga zvarayirwa Mosesi naJehovha.
5  “‘Zvino kana mweya ukatadza pakuti munhu wacho akanzwa kutuka kwakaitwa pachena, ari chapupu kana kuti iye akazviona kana kuti akazviziva, kana akasazvitaura, anofanira kuzvidavirira kukanganisa kwake.
2  “‘Kana kuti kana mweya ukabata chinhu chisina kuchena, chingava chitunha chemhuka yomusango isina kuchena kana kuti chitunha chechipfuwo chisina kuchena kana kuti chimwe chitunha chezvisikwa zvinofamba zvakawanda, kunyange munhu wacho anga asingazvizivi, iye achiri asina kuchena uye ane mhosva.
3  Kana kuti kana akagunzva zvinhu zvisina kuchena zvomunhu pazvinhu zvake zvisina kuchena chero zvipi zvazvo zvaangasvibiswa nazvo, kunyange anga asingazvizivi, asi iye ava kuzviziva, ane mhosva.
4  “‘Zvino kana mweya ukapika zvokuti munhu wacho anotaura nemiromo yake asingafungi kuti aite zvakaipa kana kuti aite zvakanaka zvine chokuita nechinhu chero chipi zvacho chingataurwa nomunhu asingambofungi nemashoko okupika, kunyange anga asingazvizivi, asi iye ava kuzviziva, ane mhosva yechimwe chezvinhu izvi.
5  “‘Zvino kana akava nemhosva yechimwe chezvinhu izvi, anofanira kureurura kuti akatadza sei.
6  Anofanira kuuya nechinopiwa chake chemhosva kuna Jehovha nokuda kwechivi chake chaakaita, zvinoti, mhuka hadzi inobva paboka rezvipfuwo, gwayana gadzi kana kuti mbudzana hadzi, kuti ive chinopiwa chechivi; uye mupristi anofanira kumuyananisira chivi chake.
7  “‘Kana asingagoni kuwana gwai, anofanira kuuya nemagukutiwa maviri kana kuti hangaiwa duku mbiri kuna Jehovha kuti chive chinopiwa chake chemhosva nokuda kwechivi chaakaita, imwe nokuda kwechinopiwa chechivi uye imwe yacho nokuda kwechinopiwa chinopiswa.
8  Anofanira kuuya nazvo kumupristi, uyo anofanira kutanga kupa iya yechinopiwa chechivi, ogura musoro wayo nechepamberi pomutsipa wayo, asi ngaarege kuudambura.
9  Iye anofanira kusasa rimwe ropa rechinopiwa chechivi kurutivi rweatari, asi ropa rinosara ngaridururirwe muzasi meatari. Icho chinhu chinopiwa chechivi.
10  Ngaape imwe yacho kuti ive chinopiwa chinopiswa maererano nezvinogara zvichiitwa; uye mupristi anofanira kumuyananisira chivi chake chaakaita, akanganwirwe.
11  “‘Zvino kana asingagoni kuwana magukutiwa maviri kana kuti hangaiwa duku mbiri, anofanira kuuya nechegumi cheefa yefurawa yakatsetseka sechinopiwa chake nokuda kwechivi chaakaita kuti chive chinopiwa chechivi. Haafaniri kuisa mafuta pamusoro pacho uye haafaniri kuisa zvinonhuhwirira zvichena pamusoro pacho, nokuti icho chinhu chinopiwa chechivi.
12  Anofanira kuuya nayo kumupristi, uye mupristi anofanira kunokora tsama yake kuti ive chiyeuchidzo chacho uye anofanira kuita kuti ipfungaire paatari yezvinopiwa zvinopisirwa Jehovha nomoto. Icho chinhu chinopiwa chechivi.
13  Mupristi anofanira kumuyananisira chivi chake chero chipi zvacho chaakaita, pazvivi izvi, akanganwirwe; uye zvasara ngazvive zvomupristi sezvinoitwa chinopiwa chezviyo.’”
14  Zvino Jehovha akaramba achitaura naMosesi, achiti:
15  “Kana mweya ukava usina kutendeka pakuti munhu wacho anotadzira zvinhu zvitsvene zvaJehovha nokusaziva, anofanira kuuya negondohwe rakanaka rinobva pamakwai kuti rive chinopiwa chake chemhosva kuna Jehovha, zvinoenderana nokukosha kwakatarwa kwemashekeri esirivha, kana tichienzanisa neshekeri renzvimbo tsvene, kuti rive chinopiwa chemhosva.
16  Ngaaripe nokuda kwechivi chaakaitira nzvimbo tsvene uye ngaawedzere kwachiri chikamu chacho chimwe chete pazvikamu zvishanu, uye anofanira kuchipa mupristi, kuti mupristi wacho amuyananisire negondohwe rechinopiwa chemhosva, akanganwirwe.
17  “Kana mweya ukatadza pakuti munhu wacho anoita chimwe chezvinhu zvose zvinorayirwa naJehovha kuti hazvifaniri kuitwa, kunyange asina kuzviziva, asi ava nemhosva uye achazvidavirira kukanganisa kwake.
18  Anofanira kuuya kumupristi negondohwe rakanaka rinobva pamakwai zvinoenderana nokukosha kwakatarwa, kuti chive chinopiwa chemhosva; uye mupristi anofanira kumuyananisira kukanganisa kwake kwaakaita nokusaziva, kunyange iye asina kuzviziva, akanganwirwe.
19  Icho chinhu chinopiwa chemhosva. Chokwadi iye ava nemhosva pamberi paJehovha.”
15  Zvino Jehovha akaramba achitaura naMosesi naAroni, achiti:
2  “Taurai nevanakomana vaIsraeri, muti kwavari, ‘Kana murume akava nezvinoyerera zvinobva munhengo yake yokubereka nayo, zvinoyerera zvake hazvina kuchena.
3  Uku ndiko kuchava kusachena kwake kunokonzerwa nezvinoyerera zvake: Nhengo yake yokubereka nayo ingava yabuda zvinoyerera kana kuti nhengo yake yokubereka nayo ingava yavharwa nezvinoyerera zvake, ikoko ndiko kusachena kwake.
4  “‘Mubhedha wose ungararirwa nomunhu ane zvinoyerera uchava usina kuchena, uye chero chinhu chipi zvacho chaangagarira chichava chisina kuchena.
5  Munhu angabata mubhedha wake anofanira kugeza nguo dzake, uye anofanira kugeza nemvura, ova asina kuchena kusvikira manheru.
6  Munhu wose anogarira chinhu chakagarirwa neane zvinoyerera anofanira kugeza nguo dzake, uye anofanira kugeza nemvura ave asina kuchena kusvikira manheru.
7  Munhu wose anobata muviri womunhu ane zvinoyerera anofanira kugeza nguo dzake uye iye anofanira kugeza nemvura ave asina kuchena kusvikira manheru.
8  Kana munhu ane zvinoyerera akapfira mate mumwe munhu akachena, anofanira kubva ageza nguo dzake uye ageze nemvura ave asina kuchena kusvikira manheru.
9  Chigaro chero chipi zvacho chakagarirwa nomunhu ane zvinoyerera chichava chisina kuchena.
10  Munhu anobata chinhu chose changa chiri pasi pake achava asina kuchena kusvikira manheru; uye iye anozvitakura anofanira kugeza nguo dzake, uye anofanira kugeza nemvura ave asina kuchena kusvikira manheru.
11  Munhu angabatwa nomunhu ane zvinoyerera kana asina kugeza maoko ake nemvura anofanira kubva ageza nguo dzake uye iye ageze nemvura ave asina kuchena kusvikira manheru.
12  Mudziyo wevhu ungabatwa nomunhu ane zvinoyerera unofanira kuputswa; asi chero mudziyo upi zvawo wakagadzirwa nomuti unofanira kugezwa nemvura.
13  “‘Zvino kana munhu ane zvinoyerera akava akachena pazvinoyerera zvake, anofanira kubva averenga mazuva manomwe okuti anatswe, uye anofanira kugeza nguo dzake ogeza muviri wake nemvura yakachena; uye achava akachena.
14  Pazuva rechisere anofanira kutora magukutiwa maviri kana kuti hangaiwa duku mbiri, auye pamberi paJehovha pasuo retende rokusanganira ozvipa mupristi.
15  Mupristi anofanira kuzvibayira, imwe chete ive chinopiwa chechivi uye imwe yacho ive chinopiwa chinopiswa; uye mupristi anofanira kumuyananisira pamberi paJehovha pamusoro pezvinoyerera zvake.
16  “‘Zvino kana murume akabuda urume, anofanira kubva ageza muviri wake wose nemvura ave asina kuchena kusvikira manheru.
17  Nguo chero ipi zvayo nedehwe chero ripi zvaro zvinodonherwa nourume zvinofanira kugezwa nemvura zvive zvisina kuchena kusvikira manheru.
18  “‘Kana ari mukadzi uyo murume anorara naye pobuda urume, ivo vanofanira kugeza nemvura vave vasina kuchena kusvikira manheru.
19  “‘Zvino kana mukadzi aine zvinoyerera, uye zvinoyerera mumuviri wake riri ropa, anofanira kuramba ari pakusachena kwake kwokuva kumwedzi kwemazuva manomwe, munhu wose anomubata achava asina kuchena kusvikira manheru.
20  Chinhu chose chaangararira pakusachena kwake kwokuva kumwedzi chichava chisina kuchena, uye chinhu chose chaangagarira chichava chisina kuchena.
21  Munhu wose anobata mubhedha wake anofanira kugeza nguo dzake, uye iye anofanira kugeza nemvura ave asina kuchena kusvikira manheru.
22  Munhu anobata chero chinhu chipi zvacho chaakagarira anofanira kugeza nguo dzake, uye iye anofanira kugeza nemvura ave asina kuchena kusvikira manheru.
23  Zvino kana iye akagara pamubhedha kana kuti pane chimwe chinhu, munhu anochibata achava asina kuchena kusvikira manheru.
24  Kana murume akangorara naye, kusachena kwake kwokuva kumwedzi kukava pamurume wacho, iye anofanira kubva ava asina kuchena kwemazuva manomwe, uye chero mubhedha upi zvawo waangararira uchava usina kuchena.
25  “‘Asi mukadzi, kana zvinoyerera zveropa rake zvikayerera kwemazuva mazhinji painenge isiri nguva yokusachena kwake kwokuva kumwedzi, kana kuti kana akava nezvinoyerera kupfuura nguva yokusachena kwake kwokuva kumwedzi, mazuva ose ezvinoyerera zvake zvisina kuchena achava semazuva okusachena kwake kwokuva kumwedzi. Iye haana kuchena.
26  Chero mubhedha upi zvawo waangararira pamazuva ose ezvinoyerera zvake uchaita somubhedha wepanguva yokusachena kwake kwokuva kumwedzi, uye chero chinhu chipi zvacho chaangagarira chichava chisina kuchena sokusachena kwake kwokuva kumwedzi.
27  Munhu anozvibata achava asina kuchena, uye anofanira kugeza nguo dzake ogeza nemvura ave asina kuchena kusvikira manheru.
28  “‘Asi kana achena pazvinoyerera zvake, iye anofanirawo kuverenga mazuva manomwe, uye kana iwo apera achava akachena.
29  Pazuva rechisere anofanira kutora magukutiwa maviri kana kuti hangaiwa duku mbiri, uye anofanira kuuya nadzo kumupristi pasuo retende rokusanganira.
30  Mupristi anofanira kuita kuti imwe ive chinopiwa chechivi uye imwe yacho chinopiwa chinopiswa; uye mupristi anofanira kumuyananisira pamberi paJehovha nokuda kwezvinoyerera zvake zvisina kuchena.
31  “‘Zvino munofanira kuita kuti vanakomana vaIsraeri vasiyane nokusachena kwavo, kuti varege kufira mukusachena kwavo nokuda kwokusvibisa kwavo tebhenekeri yangu, iri pakati pavo.
32  “‘Uyu ndiwo mutemo pamusoro pomurume anenge aine zvinoyerera nomurume anenge aine urume hungabuda kwaari zvokuti anova asina kuchena nahwo;
33  nomukadzi anenge ari kumwedzi pakusachena kwake, uye munhu anenge aine zvinoyerera, angava munhurume kana kuti munhukadzi, uye angava murume anorara nomukadzi asina kuchena.’”
20  Zvino Jehovha akataura naMosesi, achiti:
2  “Uti kuvanakomana vaIsraeri, ‘Munhu wose pavanakomana vaIsraeri, uye mutorwa wose anogara pakati paIsraeri, anopa Moreki mumwe wevana vake, chokwadi anofanira kuurayiwa. Vanhu vomunyika yacho vanofanira kumutema nematombo kusvikira afa.
3  Ini ndichatarira munhu iyeye ndakatsamwa, uye ndichamuparadza pakati pevanhu vokwake, nokuti akapa Moreki vamwe vana vake kuti asvibise nzvimbo yangu tsvene uye kuti asvibise zita rangu dzvene.
4  Kana vanhu vomunyika yacho vakaita sevasingaoni munhu iyeye paanopa Moreki vana vake, vachirega kumuuraya,
5  ini ndichabva ndatarira munhu iyeye pamwe chete nemhuri yake ndakatsamwa, uye chokwadi ndichamuparadza pamwe chete nevaya vose vanoita zvounzenza naye pakati pevanhu vokwavo pavanoita unzenza naMoreki.
6  “‘Kana uri mweya unotsaukira kumasvikiro nevafemberi kuti uite unzenza navo, ndichatarira mweya iwoyo ndakatsamwa, ndouparadza pakati pevanhu vokwawo.
7  “‘Munofanira kuzvitsvenesa muve vatsvene, nokuti ndini Jehovha Mwari wenyu.
8  Munofanira kuchengeta mirau yangu, muiite. Ndini Jehovha ari kukutsvenesai.
9  “‘Kana pakava nomunhu anotuka baba vake naamai vake, chokwadi anofanira kuurayiwa. Iye atuka baba vake naamai vake. Ropa rake riri pamusoro pake.
10  “‘Zvino murume anoita upombwe nomudzimai womumwe murume ndiye anoita upombwe nomudzimai wowokwake. Chokwadi anofanira kuurayiwa, mhombwe yacho pamwe chete nemhombwekadzi yachowo.
11  Murume anorara nomudzimai wababa vake afukura baba vake. Chokwadi vose vari vaviri vanofanira kuurayiwa. Ropa ravo riri pamusoro pavo.
12  Kana murume akarara nomuroora wake, chokwadi vose vari vaviri vanofanira kuurayiwa. Vaita zvinopesana nemasikirwo akaitwa vanhu. Ropa ravo riri pamusoro pavo.
13  “‘Zvino kana murume akarara nomunhurume sezvinoita munhu anorara nomukadzi, vose vari vaviri vaita chinhu chinosemesa. Chokwadi vanofanira kuurayiwa. Ropa ravo riri pamusoro pavo.
14  “‘Kana murume akatora mukadzi naamai vake, iko kusazvibata. Vanofanira kumupisa nomoto, iye pamwe chete navo, kuti kusazvibata kurege kuramba kuripo pakati penyu.
15  “‘Kana murume akapa mhuka urume hwake, chokwadi anofanira kuurayiwa, uye munofanirawo kuuraya mhuka yacho.
16  Kana mukadzi akaswedera pedyo nemhuka chero ipi zvayo kuti akwirwe nayo, munofanira kuuraya mukadzi wacho pamwe chete nemhuka yacho. Chokwadi zvinofanira kuurayiwa. Ropa razvo riri pamusoro pazvo.
17  “‘Kana murume akatora hanzvadzi yake, mwanasikana wababa vake kana kuti mwanasikana waamai vake, akaona kusapfeka kwake, uye iyewo akaona kusapfeka kwake, zvinonyadzisa. Naizvozvo vanofanira kuparadzwa vanakomana vevanhu vokwavo vachizviona. Murume wacho afukura hanzvadzi yake. Anofanira kuzvidavirira kukanganisa kwake.
18  “‘Kana murume akarara nomukadzi ari kumwedzi, akamufukura, afukura panobva ropa rake, uye mukadzi wacho afukura panobva ropa rake. Naizvozvo vose vari vaviri vanofanira kuparadzwa pakati pevanhu vokwavo.
19  “‘Usafukura munun’una waamai vako nehanzvadzi yababa vako, nokuti unenge wafukura hama yomumba. Vanofanira kuzvidavirira kukanganisa kwavo.
20  Murume anorara nomudzimai wababamudiki vake afukura babamudiki vake. Vanofanira kuzvidavirira nokuda kwechivi chavo. Vanofanira kufa vasina mwana.
21  Kana murume akatora mudzimai womunun’una wake, icho chinhu chinosemesa. Afukura munun’una wake. Havafaniri kuva nomwana.
22  “‘Munofanira kuchengeta mirau yangu yose nezvandakatonga zvose mozviita, kuti nyika yandiri kukuendesai kwairi kuti munogara mairi irege kukurutsai.
23  Musafamba nemirau yemarudzi andiri kudzinga pamberi penyu, nokuti akaita zvinhu izvi zvose uye ndinoasema.
24  Nokudaro ndakati kwamuri: “Imi muchatora nyika yavo kuti ive yenyu, uye ini ndichakupai iyo kuti muitore ive yenyu, iyo nyika inoyerera mukaka nouchi. Ndini Jehovha Mwari wenyu, akakutsaurai pakati pemamwe marudzi.”
25  Munofanira kusiyanisa mhuka dzakachena nedzisina kuchena, shiri dzisina kuchena nedzakachena; uye musaita kuti mweya yenyu ive inosemesa nemhuka, neshiri uye nechinhu chero chipi zvacho chinofamba panyika, zvandakatsaura nokuda kwenyu pandakazivisa kuti hazvina kuchena.
26  Munofanira kuva vatsvene kwandiri, nokuti ini Jehovha ndiri mutsvene; uye ndinokutsaurai pakati pemamwe marudzi kuti muve vangu.
27  “‘Zvino kana paine murume kana mukadzi ane mudzimu wokusvikirwa kana kuti mudzimu wokufembera, chokwadi vanofanira kuurayiwa. Vanofanira kuvatema nematombo kusvikira vafa. Ropa ravo riri pamusoro pavo.’”
1  Zvino Jehovha akashevedza Mosesi, akataura naye ari mutende rokusanganira, achiti:
2  “Taura nevanakomana vaIsraeri, uti kwavari, ‘Kana mumwe wenyu akauya kuna Jehovha nechinopiwa chezvipfuwo, munofanira kuuya nechinopiwa chenyu chemombe uye chemakwai.
3  “‘Kana chinopiwa chake chiri chinopiwa chinopiswa chemombe, anofanira kuuya nehono, yakanaka. Anofanira kuuya nayo pasuo retende rokusanganira pamberi paJehovha achizvidira.
4  Iye anofanira kuisa ruoko rwake pamusoro wechinopiwa chinopiswa, uye chinofanira kugamuchirwa nomufaro kuti iye ayananisirwe.
5  “‘Nzombe yacho duku inofanira kubva yaurayirwa pamberi paJehovha; uye vanakomana vaAroni, vapristi, vanofanira kuuya neropa racho, vosasa ropa racho kumativi ose pamusoro peatari iri pasuo retende rokusanganira.
6  Chinopiwa chinopiswa chinofanira kuvhiyiwa, chochekwa-chekwa maererano nenhengo dzacho.
7  Vanakomana vaAroni, ivo vapristi, vanofanira kuisa moto paatari, voronga huni pamoto.
8  Vanakomana vaAroni, ivo vapristi, vanofanira kuronga nhengo dzacho, musoro nemafuta zviri pahuni dziri pamoto uri paatari.
9  Ura hwacho nemazondo acho ngazvisukwe nemvura; uye mupristi anofanira kuita kuti chipfungaire chose paatari sechinopiwa chinopiswa, chinopiwa chinopiswa nomoto chokunhuhwirira kwakanaka kunoitirwa Jehovha.
10  “‘Kana chinopiwa chake chechinopiwa chinopiswa chiri chemakwai, chiri chemakondohwe maduku kana kuti chembudzi, anofanira kuuya nehono, yakanaka.
11  Chinofanira kuurayirwa parutivi rweatari nechokuchamhembe pamberi paJehovha, uye vanakomana vaAroni, ivo vapristi, vanofanira kusasa ropa racho kumativi ose pamusoro peatari.
12  Iye anofanira kuchicheka maererano nenhengo dzacho nomusoro wacho nemafuta acho, uye mupristi anofanira kuzvironga pamusoro pehuni dzinenge dziri pamoto unenge uri paatari.
13  Ngaasuke ura hwacho nemazondo acho nemvura; uye mupristi anofanira kuuya nacho chose, oita kuti chipfungaire paatari. Icho chinhu chinopiwa chinopiswa, chinopiwa chinopiswa nomoto chokunhuhwirira kwakanaka kunoitirwa Jehovha.
14  “‘Asi kana chinopiwa chake chokuti chive chinopiwa chinopisirwa Jehovha chiri cheshiri, anofanira kubva auya nechinopiwa chake chemagukutiwa kana kuti hangaiwa duku.
15  Mupristi anofanira kuuya nacho kuatari, ogura musoro wacho, oita kuti chipfungaire pamusoro peatari, asi ropa racho rinofanira kudururirwa parutivi rweatari.
16  Anofanira kubvisa chihururu chacho pamwe chete neminhenga yacho ozvikanda parutivi rweatari, kumabvazuva, kunzvimbo yemadota ane mafuta.
17  Anofanira kuchitsemura nepamapapiro acho. Haafaniri kuchiparadzanisa. Zvino mupristi anofanira kuita kuti chipfungaire paatari pahuni dziri pamoto. Icho chinhu chinopiwa chinopiswa, chinopiwa chinopiswa nomoto chokunhuhwirira kwakanaka kunoitirwa Jehovha.
2  “‘Zvino kana mweya ukauya nechinopiwa chezviyo kuti chive chinopiwa kuna Jehovha, chinopiwa chomunhu wacho chinofanira kuva chefurawa yakatsetseka; uye anofanira kudururira mafuta pachiri, oisa zvinonhuhwirira zvichena pachiri.
2  Anofanira kuuya nacho kuvanakomana vaAroni, ivo vapristi, uye mupristi wacho anofanira kutora tsama yake yefurawa yakatsetseka nemafuta acho pamwe chete nezvinonhuhwirira zvichena zvacho zvose; uye anofanira kuita kuti chipfungaire pamusoro peatari kuti chive chiyeuchidzo chacho, kuti chive chinopiwa chinopiswa nomoto chokunhuhwirira kwakanaka kunoitirwa Jehovha.
3  Zvinosara pachinopiwa chezviyo ndezvaAroni nevanakomana vake, kuti chive chinhu chitsvenetsvene chinobva pazvinopiwa zvinopisirwa Jehovha nomoto.
4  “‘Kana ukauya nechinopiwa chezviyo kuti chive chinopiwa chechinhu chakabikirwa muovheni, ngachive chefurawa yakatsetseka, makeke asina kuviriswa akaita serin’i, akakanyiwa nemafuta kana kuti zvingwa zvitete zvisina kuviriswa zvakazorwa mafuta.
5  “‘Kana chinopiwa chako chiri chinopiwa chezviyo chakabikirwa mugango, ngachive chefurawa yakatsetseka yakakanyiwa nemafuta, chisina kuviriswa.
6  Ngachimedurwe-medurwe kuti chive zvimedu, uye unofanira kudururira mafuta pamusoro pacho. Icho chinhu chinopiwa chezviyo.
7  “‘Kana chinopiwa chako chiri chinopiwa chezviyo chinobikirwa mupoto nemafuta mazhinji, ngachibikwe nefurawa yakatsetseka nemafuta.
8  Unofanira kuuya kuna Jehovha nechinopiwa chezviyo chakabikwa nezvinhu izvozvo; chinofanira kupiwa mupristi uye anofanira kuchiswededza pedyo neatari.
9  Mupristi anofanira kunokora zvimwe pachinopiwa chezviyo kuti chive chiyeuchidzo chacho uye anofanira kuita kuti chipfungaire paatari, kuti chive chinopiwa chinopiswa nomoto chokunhuhwirira kwakanaka kunoitirwa Jehovha.
10  Zvinosara pachinopiwa chezviyo ndezvaAroni nevanakomana vake, kuti chive chinhu chitsvenetsvene chezvinopiwa zvinopisirwa Jehovha nomoto.
11  “‘Hapana chinopiwa chezviyo chamuchauya nacho kuna Jehovha chinofanira kuitwa chinhu chine mbiriso, nokuti hamufaniri kumboita kuti mukanyiwa une mbiriso nouchi zvipfungaire sechinopiwa chinopisirwa Jehovha.
12  “‘Muuye nazvo kuna Jehovha sechinopiwa chezvibereko zvokutanga, uye hazvifaniri kuuya paatari kuti zvive kunhuhwirira kwakanaka.
13  “‘Urunge nomunyu zvinopiwa zvose zvechinopiwa chako chezviyo; haufaniri kuita kuti munyu wesungano yaMwari wako ushayikwe pachinopiwa chako chezviyo. Uuye nezvinopiwa zvako zvose pamwe chete nomunyu.
14  “‘Kana uchizouya kuna Jehovha nechinopiwa chezviyo chezvibereko zvinotanga kuibva, unofanira kuuya nehura nyoro dzakakangwa nomoto, zviyo zvitsva zvakapamurwa, kuti zvive chinopiwa chezviyo chezvibereko zvako zvinotanga kuibva.
15  Unofanira kuisa mafuta pamusoro pacho, woisa zvinonhuhwirira zvichena pamusoro pacho. Icho chinhu chinopiwa chezviyo.
16  Mupristi anofanira kuita kuti chiyeuchidzo chacho chipfungaire, kureva zvimwe zviyo zvacho zvitsva zvakapamurwa uye mafuta, pamwe chete nezvinonhuhwirira zvacho zvose, kuti chive chinopiwa chinopisirwa Jehovha nomoto.
3  “‘Zvino kana chinopiwa chake chiri chibayiro chokugoverana, kana achiuya nacho chiri chemombe, ingava hono kana hadzi, ngaauye neyakanaka pamberi paJehovha.
2  Anofanira kuisa ruoko rwake pamusoro wechinopiwa chake, uye chinofanira kuurayirwa pasuo retende rokusanganira; uye vanakomana vaAroni, ivo vapristi, vanofanira kusasa ropa racho kumativi ose pamusoro peatari.
3  Iye anofanira kuuya nezvimwe zvechibayiro chokugoverana kuti chive chinopiwa chinopisirwa Jehovha nomoto, zvinoti, mafuta anofukidza ura, iwo mafuta ose ari paura,
4  neitsvo mbiri nemafuta ari padziri, aya ari muhudyu. Asi manda iri pachiropa, ngaaibvise pamwe chete neitsvo dzacho.
5  Vanakomana vaAroni vanofanira kuita kuti chipfungaire paatari, pamusoro pechinopiwa chinopiswa chiri pahuni dziri pamoto, kuti chive chinopiwa chinopiswa nomoto chokunhuhwirira kwakanaka kunoitirwa Jehovha.
6  “‘Kana chinopiwa chake chiri chemakwai chokuti chive chibayiro chokugoverana kuna Jehovha, gono kana gadzi, ngaauye nerakanaka.
7  Kana ari kuuya negondohwe duku kuti chive chinopiwa chake, anofanira kuuya naro pamberi paJehovha.
8  Anofanira kuisa ruoko rwake pamusoro wechinopiwa chake, uye chinofanira kuurayirwa pamberi petende rokusanganira; uye vanakomana vaAroni vanofanira kusasa ropa racho kumativi ose pamusoro peatari.
9  Zvino pachibayiro chokugoverana anofanira kuuya nemafuta acho kuti ave chinopiwa chinopisirwa Jehovha nomoto. Ngaabvise muswe wose uzere nemafuta pedyo nomuzongoza, uye mafuta anofukidza ura, iwo mafuta ose ari paura,
10  neitsvo mbiri nemafuta ari padziri, aya ari muhudyu. Asi manda iri pachiropa, ngaaibvise pamwe chete neitsvo dzacho.
11  Mupristi anofanira kuita kuti chipfungaire paatari sezvokudya, chinopiwa chinopisirwa Jehovha nomoto.
12  “‘Zvino kana mbudzi iri iyo chinopiwa chake, anofanira kuuya nayo pamberi paJehovha.
13  Anofanira kuisa ruoko rwake pamusoro wayo, uye inofanira kuurayirwa pamberi petende rokusanganira; uye vanakomana vaAroni vanofanira kusasa ropa rayo kumativi ose pamusoro peatari.
14  Ngaauye nemafuta anofukidza ura anobva pairi, iwo mafuta ose ari paura, kuti ave chinopiwa chake, chinopiwa chinopisirwa Jehovha nomoto,
15  neitsvo mbiri nemafuta ari padziri, aya ari muhudyu. Asi manda iri pachiropa, ngaaibvise pamwe chete neitsvo dzacho.
16  Mupristi anofanira kuita kuti zvipfungaire paatari sezvokudya, chinopiwa chinopiswa nomoto chokunhuhwirira kwakanaka. Mafuta ose ndeaJehovha.
17  “‘Uyu murau nokusingagumi kuzvizvarwa zvenyu zvose, munzvimbo dzenyu dzose dzamunogara: Hamufaniri kumbodya mafuta kana ropa.’”
12  Zvino Jehovha akataura naMosesi, achiti:
2  “Taura nevanakomana vaIsraeri, uchiti, ‘Kana mukadzi akabata pamuviri, obereka mwana mukomana, ngaave asina kuchena kwemazuva manomwe; achava asina kuchena sezvaanoita pamazuva okusachena paanenge ari kumwedzi.
3  Chikanda chepamberi chomwanakomana chichadzingiswa pazuva rechisere.
4  Mukadzi achagara kwemamwe mazuva makumi matatu nematatu achinatswa paropa. Haafaniri kubata chinhu chitsvene chero chipi zvacho, uye haafaniri kupinda munzvimbo tsvene kusvikira mazuva okunatswa kwake apera.
5  “‘Zvino kana akabereka mwana musikana, anofanira kuva asina kuchena kwemazuva gumi nemana, sezvaanoita kana ari kumwedzi. Achagara kwemamwe mazuva makumi matanhatu nematanhatu achinatswa paropa.
6  Zvino panopera mazuva okunatswa kwake nokuda kwomwanakomana kana kuti nokuda kwomwanasikana, ngaauye kusuo retende rokusanganira, kumupristi, negondohwe duku rine gore rimwe chete kuti rive chinopiwa chinopiswa, nehangaiwa duku kana kuti gukutiwa kuti rive chinopiwa chechivi.
7  Iye anofanira kuuya nacho pamberi paJehovha omuyananisira, uye anofanira kunatswa pakuyerera kweropa rake. Uyu ndiwo mutemo pamusoro paiye anobereka mwana mukomana kana kuti mwana musikana.
8  Asi kana asingagoni kuwana gwai, ngaatore magukutiwa maviri kana kuti hangaiwa mbiri duku, imwe kuti ive chinopiwa chinopiswa neimwe yacho kuti ive chinopiwa chechivi, uye mupristi ngaamuyananisire, uye iye achava akachena.’”
