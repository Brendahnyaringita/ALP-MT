10  Zvino Mambo Ahashivheroshi akaitisa nyika nezvitsuwa zvegungwa basa rokumanikidzirwa.
2  Zvino basa rake rose resimba nokuva kwake nesimba nemashoko chaiwo oukuru hwaModhekai hwaakakudzwa nahwo namambo, hazvina kunyorwa muBhuku rezvakaitika panguva dzemadzimambo eMedhiya nePezhiya here?
3  Nokuti Modhekai muJudha aiva wechipiri kuna Mambo Ahashivheroshi uye aiva mukuru pavaJudha, aifarirwa nehama dzake zhinji, achishanda kuti aitire vanhu vake zvakanaka uye achitaura nezvorugare kuvana vavo vose.
4  Zvino Modhekai akaziva zvinhu zvose zvakanga zvaitwa; uye Modhekai akabvarura nguo dzake, akapfeka masaga, akaisa madota, akabuda, akaenda pakati peguta, akachema kwazvo zvinoshungurudza.
2  Akazosvika pamberi pegedhi ramambo, nokuti hapana aifanira kupinda pagedhi ramambo akapfeka masaga.
3  Mumatunhu ose akasiyana-siyana, kwose kwaisvika shoko ramambo nomutemo wake, vaJudha vakachema kwazvo, vakatsanya nokusvimha misodzi nokuungudza. Vakawanda vakawaridza masaga nemadota sepokurara.
4  Zvino vasikana vaEsteri nevakuru vakuru vake vakapinda mukati, vakamuudza. Mambokadzi akarwadziwa kwazvo. Akabva atumira nguo dzokuti Modhekai apfeke uye kuti abvise masaga ake. Asi haana kudzigamuchira.
5  Esteri akashevedza Hataki, mumwe wevakuru vakuru vamambo, waakanga aita kuti amushandire, akamurayira pamusoro paModhekai, kuti azive kuti izvi zvairevei uye zvaiitirwei.
6  Naizvozvo Hataki akabuda, akaenda kwaiva naModhekai munzvimbo yeguta yaiungana vanhu yaiva pamberi pegedhi ramambo.
7  Modhekai akabva amuudza zvinhu zvose zvakanga zvamuwira nemari chaiyo iyo Hamani akanga ati aizoisa munochengeterwa pfuma yamambo nokuda kwevaJudha, kuti avaparadze.
8  Akamupa kopi yetsamba yomutemo wakanga wapiwa muShushani kuti vatsakatiswe kuti anoratidza Esteri uye kuti amuudze nokumurayira kuti apinde maiva namambo, amuteterere kuti anzwirwe nyasha naye nokukumbirira vanhu vake zvakananga pamberi pake.
9  Zvino Hataki akapinda mukati, akaudza Esteri mashoko aModhekai.
10  Esteri akabva ataura naHataki, akamurayira pamusoro paModhekai achiti:
11  “Vashandi vose vamambo nevanhu vomumatunhu amambo vanoziva kuti, chero murume upi zvake kana mukadzi anopinda muna mambo muchivanze chomukati asina kushevedzwa, mutemo wake mumwe chete ndewokuita kuti aurayiwe; kutoti kana mambo akamutambanudzira tsvimbo youmambo yendarama, iye acharambawo ari mupenyu. Ini handisati ndashevedzwa kuti ndipinde muna mambo zvino kwemazuva makumi matatu.”
12  Zvino vakaudza Modhekai mashoko aEsteri.
13  Modhekai akabva ati vapindure Esteri vachiti: “Usafunga mumweya wako kuti imba yamambo ichapukunyuka kupfuura vamwe vaJudha vose.
14  Nokuti kana ukanyarara panguva ino, kubatsirwa nokununurwa kwevaJudha zvichabva kune imwe nzvimbo; asi iwe neimba yababa vako, muchaparara. Ndiani anoziva kana wakava vahosi nokuda kwenguva yakaita seino?”
15  Naizvozvo Esteri akati vapindure Modhekai vachiti:
16  “Endai, unganidzai vaJudha vose vari muShushani mutsanye nokuda kwangu uye musadya nokunwa kwemazuva matatu, usiku nemasikati. Iniwo nevasikana vangu, ndichatsanyawo, ndichabva ndapinda muna mambo, zvisingabvumirwi nomutemo; uye kana ndikaparara, ngandiparare hangu.”
17  Modhekai akaenda, akaita maererano nezvose zvaakanga arayirwa naEsteri.
8  Pazuva iroro Mambo Ahashivheroshi akapa mambokadzi Esteri imba yaHamani, uya aivenga vaJudha; uye Modhekai akauya pamberi pamambo, nokuti Esteri akanga ataura kuti aiva ani wake.
2  Mambo akabva abvisa rin’i yake ine chidhindo yaakanga atorera Hamani akaipa Modhekai; uye Esteri akaita kuti Modhekai atarisire imba yaHamani.
3  Zvakare, Esteri akataurazve ari pamberi pamambo, akawira pasi pamberi petsoka dzake, akasvimha misodzi nokuteterera kunzwirwa nyasha naye kuti abvise zvakaipa zvaHamani muAgagi nezano rake raakanga arongera vaJudha.
4  Mambo akabva atambanudzira Esteri tsvimbo youmambo yendarama, Esteri akabva asimuka, akamira pamberi pamambo.
5  Zvino akati: “Kana zvakanaka kuna mambo, uye kana andinzwira nyasha uye kana zvakakodzera pamberi pamambo uye ndakanaka kwaari, ngapanyorwe kuti magwaro akanyorwa achinjwe, iro zano raHamani mwanakomana waHamedhata muAgagi, raakanyora kuti aparadze vaJudha vari mumatunhu ose amambo.
6  Nokuti ndingazvitsungirira sei kana ndichitarira nhamo ichawana vanhu vokwangu, uye ndingazvitsungirira sei kana ndichitarira kuparadzwa kwehama dzangu?”
7  Naizvozvo Mambo Ahashivheroshi akati kuna mambokadzi Esteri nokuna Modhekai muJudha: “Tarirai! Ndapa Esteri imba yaHamani, uye iye vamuturika padanda, nokuti akatambanudzira vaJudha ruoko rwake.
8  Zvino imi nyorai nokuda kwevaJudha zvakakunakirai nezita ramambo, muzvisimbise nerin’i yamambo ine chidhindo; nokuti hazvibviri kuchinja tsamba yakanyorwa nezita ramambo uye yakasimbiswa nerin’i yamambo ine chidhindo.”
9  Naizvozvo vanyori vamambo vakashevedzwa panguva iyoyo mumwedzi wechitatu, kureva mwedzi waSivhani, pazuva rechimakumi maviri nematatu rawo; uye kunyora kwakaitwa maererano nezvose izvo Modhekai akarayira vaJudha nemachinda nemagavhuna nemachinda ematunhu aibva kuIndiya kusvikira kuItiopiya, matunhu zana nemakumi maviri nemanomwe, kudunhu rimwe nerimwe nemanyorero aro uye kurudzi rumwe norumwe norurimi rwarwo, uye kuvaJudha nemanyorero avo norurimi rwavo.
10  Akanyora nezita raMambo Ahashivheroshi, akaisa chisimbiso nerin’i yamambo ine chidhindo, akatumira magwaro akanyorwa noruoko rwenhume dzaiva pamabhiza, dzakanga dzakatasva mabhiza aishandiswa kuendesa tsamba mubasa ramambo, mabhiza makono akaberekwa nemabhiza anomhanya kwazvo,
11  kuti mambo akabvumira vaJudha vaiva mumaguta ose akasiyana-siyana kuti vaungane uye varwire mweya yavo, kuti vatsakatise nokuuraya nokuparadza uto rose revanhu nematunhu aivavenga, vana nevakadzi, uye kuti vapambe zvinhu zvavo,
12  pazuva rimwe chete mumatunhu ose aMambo Ahashivheroshi, pazuva rechigumi nematatu romwedzi wechigumi nemiviri, kureva mwedzi waAdhari.
13  Kopi yetsamba yacho yaifanira kupiwa somutemo mumatunhu ose akasiyana-siyana, zvichiziviswa marudzi ose, kuti vaJudha vagadzirire zuva iri kuti vatsive vavengi vavo.
14  Nhume dzacho, dzakanga dzakatasva mabhiza aishandiswa kuendesa tsamba mubasa ramambo, dzakaenda, dzichikurudzirwa nokukurumidziswa neshoko ramambo; uye mutemo wacho wakapiwa munhare yeShushani.
15  Kana ari Modhekai, akabva pamberi pamambo akapfeka zvipfeko zvoumambo zvebhuruu nejira rerineni, nekorona huru yendarama, nejasi rejira rakanaka kwazvo, uye reshinda yepepuru yakatsvukuruka. Guta reShushani rakapururudza uye raifara.
16  Pakava nechiedza nokufara nokupembera nomufaro nokukudzwa kuvaJudha vaiva ikoko.
17  Mumatunhu ose akasiyana-siyana nomumaguta ose akasiyana-siyana kwose kwaisvika shoko ramambo nomutemo wake kwaiva nokufara nokupembera nomufaro kuvaJudha, mabiko nezuva rakanaka; uye marudzi mazhinji enyika yacho aizviti vaJudha, nokuti akanga ava kutya vaJudha.
9  Zvino mumwedzi wechigumi nemiviri, kureva mwedzi waAdhari, pazuva rechigumi nematatu rawo, pakasvika nguva yokuti shoko ramambo nomutemo wake zviitwe, pazuva iro vavengi vevaJudha vakanga vamirira kuvadzvinyirira, zvinhu zvakatochinja, pakuti vaJudha ndivo vakadzvinyirira vaya vaivavenga.
2  VaJudha vakaungana mumaguta avo mumatunhu ose aMambo Ahashivheroshi kuti vauraye vaya vaitsvaka kuvaitira zvinokuvadza, uye hapana munhu akamirisana navo, nokuti marudzi ose akanga abatwa nokuvatya.
3  Machinda ose ematunhu nemachinda nemagavhuna nevanhu vaiita basa ramambo vakanga vachibatsira vaJudha, nokuti vakanga vabatwa nokutya Modhekai.
4  Nokuti Modhekai akanga ari mukuru muimba yamambo uye mukurumbira wake waisvika mumatunhu ose, nokuti murume wacho, iye Modhekai akaramba achiva mukuru.
5  VaJudha vakatema vavengi vavo vose vachivauraya nebakatwa uye vakavauraya nokuvaparadza, vakaita maererano nezvavaida kune vaya vaivavenga.
6  Munhare yeShushani, vaJudha vakauraya uye vakaparadza varume mazana mashanu.
7  Uyewo, Pashandata naDharifoni naAspata
8  naPorata naAdhariya naAridhata
9  naPamashta naArisai naAridhai naVhaizata,
10  ivo vanakomana gumi vaHamani mwanakomana waHamedhata, uya aivenga vaJudha, vakavauraya; asi havana kubata zvinopambwa.
11  Pazuva iroro kuwanda kwevaya vakaurayiwa munhare yeShushani, kwakasvika pamberi pamambo.
12  Mambo akati kuna mambokadzi Esteri: “Munhare yeShushani, vaJudha vauraya, uye varume mazana mashanu nevanakomana gumi vaHamani vaparadzwa. Mune mamwe matunhu ose amambo vaitei? Unotetererei? Chipiwe. Unokumbireizve? Ngachiitwe.”
13  Naizvozvo Esteri akati: “Kana zvakanaka kuna mambo, mangwana vaJudha vari muShushani ngavabvumirwewo kuita maererano nomutemo wanhasi; uye vanakomana gumi vaHamani ngavaturikwe padanda.”
14  Naizvozvo mambo akati zviitwe saizvozvo. Mutemo wakabva wapiwa muShushani, uye vanakomana gumi vaHamani vakaturikwa.
15  Zvino vaJudha vakanga vari muShushani vakaunganazve pazuva rechigumi nemana romwedzi waAdhari, vakauraya varume mazana matatu muShushani; asi havana kubata zvinopambwa.
16  Kana vari vamwe vose vaJudha vakanga vari mumatunhu amambo, vakaungana, vakarwira mweya yavo, vakatsiva vavengi vavo nokuuraya vaya vaivavenga vane zviuru makumi manomwe nezvishanu; asi havana kubata zvinopambwa,
17  pazuva rechigumi nematatu romwedzi waAdhari; uye vakazorora pazuva rechigumi nemana, rikaitwa zuva remabiko nerokufara.
18  Kana vari vaJudha vakanga vari muShushani, vakaungana pazuva rechigumi nematatu rawo nerechigumi nemana rawo, vakazorora pazuva rechigumi nemashanu rawo, vakariita zuva remabiko nerokufara.
19  Ndokusaka vaJudha vomumisha, vaigara mumaguta emaruwa okure, vaiita zuva rechigumi nemana romwedzi waAdhari rokufara nerokuita mabiko nezuva rakanaka nerokutumirana zvinhu.
20  Modhekai akanyora zvinhu izvi, akatumira magwaro akanyorwa kuvaJudha vose vaiva mumatunhu ose aMambo Ahashivheroshi, aiva pedyo neaiva kure,
21  kuti avasungire kugara vachichengeta zuva rechigumi nemana romwedzi waAdhari nezuva rechigumi nemashanu rawo gore rimwe nerimwe,
22  maererano nemazuva akanga azorora vaJudha pavavengi vavo nomwedzi wavakachinjirwa kushungurudzwa kukava kufara uye kuchema kukava zuva rakanaka, kuti achengetwe semazuva okuita mabiko neokufara neokutumirana zvinhu neezvipo kuvarombo.
23  Zvino vaJudha vakagamuchira zvavakanga vatanga kuita nezvavakanga vanyorerwa naModhekai.
24  Nokuti Hamani mwanakomana waHamedhata, muAgagi, uya aivenga vaJudha vose, akanga arongera vaJudha kuti vaparadzwe, uye akanga aita kuti Puri, kureva Mujenya, ukandwe, kuti avanetse ovaparadza.
25  Asi Esteri paakauya pamberi pamambo iye akati norugwaro rwakanyorwa: “Zano rake rakaipa raarongera vaJudha ngaridzokere pamusoro wake”; uye vakamuturika iye nevanakomana vake padanda.
26  Ndokusaka vakashevedza mazuva aya kuti Purimu, nezita rePuri. Ndokusaka, maererano nemashoko ose etsamba iyi nezvavakanga vaona nezvakanga zvavawira,
27  vaJudha vakaita kuti kusungirwa kugara vachichengeta mazuva maviri aya maererano nezvakanyorwa nezvawo uye maererano nenguva yawo yakatarwa gore rimwe nerimwe, vasingaregi, kuve pavari uye vakugamuchire ivo nevana vavo navose vaienda navo.
28  Mazuva aya aifanira kuyeukwa ndokuchengetwa muchizvarwa chimwe nechimwe, mhuri imwe neimwe, dunhu rimwe nerimwe neguta rimwe nerimwe, uye mazuva aya ePurimu haafaniri kuguma pakati pevaJudha uye kuyeukwa kwawo hakufaniri kugumira pavana vavo.
29  Zvino mambokadzi Esteri, mwanasikana waAbhihairi, naModhekai muJudha vakanyora nesimba rose kuti vasimbise tsamba iyi yechipiri yezvePurimu.
30  Akabva atumira magwaro akanyorwa kuvaJudha vose vaiva mumatunhu zana nemakumi maviri nemanomwe, ihwo umambo hwaAhashivheroshi, nemashoko orugare nechokwadi,
31  kuti vasimbise mazuva aya ePurimu panguva yawo yakatarwa, sezvavakanga vatarirwa naModhekai muJudha namambokadzi Esteri, uye sezvavakanga vatarira mweya yavo nevana vavo, nyaya dzokutsanya nokuchemera kwavo kubatsirwa.
32  Mashoko aEsteri akasimbisa nyaya idzi dzePurimu, zvikanyorwa mubhuku.
7  Zvino mambo naHamani vakapinda kuti vaite mabiko namambokadzi Esteri.
2  Mambo akabva atiwo kuna Esteri pazuva rechipiri pamabiko ewaini: “Unotetererei, haiwa mambokadzi Esteri? Chipiwe. Uye unokumbirei? Ngachiitwe—kusvikira kuhafu youmambo!”
3  Mambokadzi Esteri akapindura kuti: “Kana mandinzwira nyasha, haiwa mambo, uye kana zvakanaka kuna mambo, regai ndipiwe mweya wangu pane zvandinoteterera nevanhu vangu pane zvandinokumbira.
4  Nokuti tatengeswa, ini nevanhu vangu, kuti titsakatiswe, tiurayiwe uye tiparadzwe. Zvino kudai tanga tangotengeswa kuti tive hedu varandarume uye tive hedu vashandikadzi, ndingadai ndaramba ndakanyarara. Asi kutambudzika kwacho hakuna kukodzera kana kuchikuvadza mambo.”
5  Zvino Mambo Ahashivheroshi akati kuna mambokadzi Esteri: “Ndiani uyu, uye azvishingisa kuita saizvozvo aripiko?”
6  Esteri akabva ati: “Munhu wacho, mhandu nomuvengi, ndiHamani uyu akaipa.” Kana ari Hamani, akatya mambo namambokadzi.
7  Mambo akasimuka pamabiko ewaini akashatirwa kuti aende kumunda womuzinda; uye Hamani akasimuka kuti akumbirire mweya wake kuna mambokadzi Esteri, nokuti akaona kuti mambo akanga amusarudzira zvakaipa.
8  Mambo akadzoka kuimba yemabiko ewaini achibva kumunda womuzinda; uye Hamani akanga awira pachigaro paiva naEsteri. Naizvozvo mambo akati: “Wava kudawo kubata mambokadzi chibharo, ini ndiri mumba here?” Shoko rakabuda mumuromo mamambo, vakafukidza chiso chaHamani.
9  Zvino Habhona, mumwe wemachinda aiva pamberi pamambo, akati: “Uyewo, pane danda rakagadzirirwa Modhekai naHamani, aiva ataura zvakanaka pamusoro pamambo, rakamira mumba maHamani—rakareba makubhiti makumi mashanu.” Mambo akati: “Muturikei pariri.”
10  Vakabva vaturika Hamani padanda raakanga agadzirira Modhekai; uye hasha dzamambo dzakaserera.
6  Usiku ihwohwo hope dzamambo dzakatiza. Naizvozvo akati vauye nebhuku rezvakanyorwa zvezvakaitika panguva dzacho. Nokudaro zvakaverengwa pamberi pamambo.
2  Vakazowana makanyorwa zvakanga zvataurwa naModhekai pamusoro paBhigtana naTereshi, machinda maviri amambo, vachengeti vemasuo, vakanga vatsvaka kuuraya Mambo Ahashivheroshi.
3  Mambo akabva ati: “Modhekai akakudzwa nokuitirwa chinhu chikuru chipi nokuda kweizvi?” Vashandi vamambo, ivo vashumiri vake, vakapindura vakati: “Hapana chaakaitirwa.”
4  Gare gare mambo akati: “Ndiani ari pachivanze?” Zvino Hamani akanga asvika pachivanze chokunze cheimba yamambo kuti ataurire mambo kuti aturike Modhekai padanda raakanga amugadzirira.
5  Naizvozvo vashandi vamambo vakati kwaari: “Hoyu Hamani akamira pachivanze.” Naizvozvo mambo akati: “Ngaapinde.”
6  Hamani paakapinda, mambo akati kwaari: “Chii chinofanira kuitirwa munhu uyo mambo afarira kukudza?” Hamani akati mumwoyo make: “Mambo angafarira kukudza ani kupfuura ini?”
7  Naizvozvo Hamani akati kuna mambo: “Kana ari munhu uyo mambo afarira kukudza,
8  ngavauye nezvipfeko zvoumambo zvinopfekwa namambo nebhiza iro mambo anotasva rakaiswa chishongo chomusoro choumambo pamusoro waro.
9  Zvipfeko nebhiza racho ngazvitarisirwe nomumwe wemachinda amambo anokudzwa; uye vapfekedze munhu uyo mambo afarira kukudza, vamuite kuti atasve bhiza racho munzvimbo yeguta inoungana vanhu, vashevedzere pamberi pake vachiti, ‘Izvi ndizvo zvinoitirwa munhu uyo mambo afarira kukudza.’”
10  Mambo akabva ati kuna Hamani: “Kurumidza, tora zvipfeko nebhiza, sezvawataura, uitire Modhekai muJudha agere pagedhi ramambo saizvozvo. Usarega chinhu chero chipi zvacho chisingaitwi pane zvose zvawataura.”
11  Hamani akabva atora zvipfeko nebhiza, akapfekedza Modhekai, akaita kuti atasve ari munzvimbo yeguta yaiungana vanhu achishevedzera ari pamberi pake achiti: “Izvi ndizvo zvinoitirwa munhu uyo mambo afarira kukudza.”
12  Pashure pacho Modhekai akadzokera kugedhi ramambo. Asi Hamani akakurumidza kuenda kumba kwake, achichema uye akafukidza musoro wake.
13  Hamani akarondedzera kuna Zereshi mudzimai wake neshamwari dzake dzose zvose zvakanga zvamuwira. Varume vake vakachenjera naZereshi mudzimai wake vakati kwaari: “Kana Modhekai wawatanga kuwa pamberi pake achibva kuvana vaJudha, hauzomukundi, asi chokwadi uchawa pamberi pake.”
14  Vachiri kutaura naye machinda amambo akasvika, akachimbidza kuenda naHamani kumabiko akanga aitwa naEsteri.
5  Zvino pazuva rechitatu Esteri akapfeka nguo dzoumambo, achibva amira pachivanze chomukati cheimba yamambo chakatarisana neimba yamambo, mambo paakanga agere pachigaro chake choumambo muimba youmambo yakatarisana nesuo reimba yacho.
2  Mambo paakangoona mambokadzi Esteri akamira pachivanze, akamunzwira nyasha, zvokuti mambo akatambanudzira Esteri tsvimbo youmambo yendarama yaiva muruoko rwake. Zvino Esteri akaswedera pedyo, akabata pamusoro petsvimbo youmambo.
3  Mambo akabva ati kwaari: “Unei, haiwa mambokadzi Esteri, uye unokumbirei? Chipiwe—kusvikira kuhafu youmambo!”
4  Esteri akatiwo: “Kana zvakanaka kuna mambo, mambo ngaauye naHamani nhasi kumabiko andamuitira.”
5  Naizvozvo mambo akati: “Itai kuti Hamani akurumidze kuita zvataurwa naEsteri.” Gare gare mambo naHamani vakauya kumabiko akanga aitwa naEsteri.
6  Pashure penguva yakati, mambo akati kuna Esteri pamabiko ewaini: “Unotetererei? Chipiwe! Uye unokumbirei? Ngachiitwe—kusvikira kuhafu youmambo!”
7  Esteri akapindura kuti: “Chandinoteterera nechandinokumbira ndeichi,
8  Kana ndanzwirwa nyasha namambo uye kana zvakanaka kundipa chandinoteterera nokuita chandinokumbira, mambo naHamani ngavauye kumabiko andichavaitira mangwana, uye mangwana ndichaita maererano nezvataurwa namambo.”
9  Naizvozvo Hamani akabuda zuva iroro achifara uye aine mwoyo unofara; asi Hamani paakangoona Modhekai pagedhi ramambo uye kuti haana kumusimukira uye haana kubvunda nokuda kwake, Hamani akabva ashatirirwa Modhekai kwazvo.
10  Zvisinei, Hamani akaramba achizvidzora, akapinda mumba make. Akabva atumira shoko uye akaita kuti shamwari dzake naZereshi mudzimai wake vaunzwe;
11  Hamani akavazivisa mukurumbira wepfuma yake nokuwanda kwevanakomana vake nezvinhu zvose izvo mambo akanga amukudza nazvo nokumukwidziridza kwaakanga amuita pamusoro pemachinda nevashandi vamambo.
12  Hamani akati: “Zvakare, mambokadzi Esteri haana mumwe waapinza namambo kumabiko aanga aita kunze kwangu, uye mangwanawo ndakokwa kwaari pamwe chete namambo.
13  Asi zvose izvi—hapana chinondifadza chero bedzi ndiri kuona Modhekai muJudha agere pagedhi ramambo.”
14  Zereshi mudzimai wake neshamwari dzake dzose vakati kwaari: “Ngavagadzire danda rakareba makubhiti makumi mashanu. Mangwanani ibva wataurira mambo kuti vaturike Modhekai pariri. Ipapo pinda namambo kumabiko wakafara.” Naizvozvo chinhu chacho chakava chakanaka kuna Hamani, akabva aita kuti danda rigadzirwe.
1  Zvino pamazuva aAhashivheroshi, iye Ahashivheroshi aiva mambo kubvira kuIndiya kusvikira kuItiopiya, matunhu anopfuura zana nemakumi maviri nemanomwe,
2  pamazuva iwayo Mambo Ahashivheroshi zvaakanga agere pachigaro chake choumambo, chaiva munhare yeShushani,
3  mugore rechitatu rokutonga kwake, akaitira machinda ake ose nevashandi vake, uto rehondo rePezhiya neMedhiya, vaikudzwa nemachinda ematunhu vaiva pamberi pake mabiko,
4  paakaratidza pfuma youmambo hwake hwaiva nomukurumbira, uye kukudzwa nokunaka kwoukuru hwake kwemazuva mazhinji, mazuva zana nemakumi masere.
5  Mazuva aya paakanga akwana, mambo akaitira mabiko vanhu vose vaiva munhare yeShushani, kwemazuva manomwe, vakuru nevaduku, pachivanze chomunda womuzinda wamambo.
6  Paiva nemachira erineni, eshinda yakanaka kwazvo neebhuruu aiva akasungwa zvakasimba netambo dzejira rakanaka kwazvo, nemachira akagadzirwa nemvere dzemakwai akaiswa ruvara rwepepuru yakatsvukuruka aiva mumarin’i esirivha nembiru dzemabhura, zvigaro zvendarama nesirivha zvaiva panzvimbo yakanga yakarongwa matombo epofiri neemabhura nemaparera neemabhura nhema.
7  Waini yaipfuudzwa kuti vanwire mumidziyo yendarama; uye midziyo yacho yaiva yakasiyana-siyana, uye waini yamambo yaiva zhinji, maererano nokuwana kwaiita mambo.
8  Kana iri nguva yokunwa maererano nomutemo, hapana aigombedzera mumwe, nokuti mambo akanga arongera munhu wose mukuru weimba yake saizvozvo, kuti aite maererano nezvinoda munhu mumwe nomumwe.
9  Uyewo, mambokadzi Vhashti akaitira vakadzi mabiko paimba youmambo yaiva yaMambo Ahashivheroshi.
10  Pazuva rechinomwe, mwoyo wamambo pawaiva wakafara newaini, akaudza Mehumani, Bhizta, Habhona, Bhigta naAbhagta, Zetari naKakasi, machinda manomwe aishumira pamberi paMambo Ahashivheroshi,
11  kuti vauye namambokadzi Vhashti, akapfeka chishongo chomumusoro choumambo pamberi pamambo, kuti aratidze marudzi nemachinda kutsvinda kwake; nokuti aiva nechitarisiko chakanaka.
12  Asi Mambokadzi Vhashti aingoramba kuuya paitumirwa shoko namambo achishandisa machinda. Mambo akatsamwa kwazvo uye akaviruka nehasha.
13  Mambo akati kuvanhu vakachenjera vaiziva nguva (nokuti ndiwo mauyiro aiita nyaya yamambo pamberi pavose vaiziva mutemo nemhosva,
14  uye vaiva pedyo zvikuru naye vaiva Kashena, Shetari, Admata, Tashishi, Meresi, Masena, naMemukani, machinda manomwe ePezhiya neMedhiya, aibvumirwa kupinda maiva namambo, uye aigara pokutanga muumambo):
15  “Maererano nomutemo Mambokadzi Vhashti anofanira kuitwei nokuti haana kuita zvataurwa naMambo Ahashivheroshi zvaatumira nemachinda?”
16  Memukani akapindura ari pamberi pamambo nemachinda, akati: “Mambokadzi Vhashti haana kungokanganisira mambo oga, asi akanganisira machinda ose nemarudzi ose ari mumatunhu ose aMambo Ahashivheroshi.
17  Nokuti zvaitwa namambokadzi zvichapararira kumadzimai ose zvokuti achazvidza varume vawo, paanoti, ‘Mambo Ahashivheroshi akati vauye namambokadzi Vhashti pamberi pake, asi iye haana kuenda.’
18  Nhasi machindakadzi ePezhiya neMedhiya, anzwa zvaitwa namambokadzi, achataura nemachinda ose amambo, uye pachava nokuzvidzwa nokutsamwa kukuru.
19  Kana zvakanaka kuna mambo, mambo ngaataure shoko, uye ngarinyorwe pamitemo yePezhiya neMedhiya, kuti rirege kupfuura, kuti Vhashti arege kuuya pamberi paMambo Ahashivheroshi; uye mambo ngaape kuva vahosi kwake kune mumwe wake, mukadzi ari nani kumupfuura.
20  Murau wamambo waachaita unofanira kunzwiwa muumambo hwake hwose (nokuti hwakakura), uye madzimai ose achakudza varume vawo, vakuru pamwe chete nevaduku.”
21  Chinhu chacho chaifadza mambo nemachinda, mambo akaita maererano nezvakanga zvataurwa naMemukani.
22  Naizvozvo akatumira magwaro akanyorwa kumatunhu ose amambo, kudunhu rimwe nerimwe mumanyorero aro uye kurudzi rumwe norumwe norurimi rwarwo, kuti murume wose arambe achiita somuchinda muimba yake uye achitaura norurimi rworudzi rwake.
2  Pashure pezvinhu izvi, hasha dzaMambo Ahashivheroshi padzakanga dzaserera, akayeuka Vhashti nezvaakanga aita uye zvaakanga asarudzirwa.
2  Vashandi vamambo, ivo vashumiri vake, vakabva vati: “Ngavatsvakire mambo vasikana, mhandara, dzine chitarisiko chakanaka,
3  uye mambo ngaagadze vamiririri mumatunhu ose oumambo hwake, uye ngavaunganidze vasikana vose, mhandara, dzine chitarisiko chakanaka, panhare yeShushani, paimba yevakadzi vanotarisirwa naHegai mukuru mukuru wamambo, mutarisiri wevakadzi; uye ngavakwizwe miviri nemafuta okutsvindisa.
4  Musikana iyeye anenge akanakira mambo achava mambokadzi panzvimbo paVhashti.” Chinhu chacho chakanga chakanakira mambo, uye akaita saizvozvo.
5  Mumwe murume, muJudha, akanga ari munhare yeShushani, uye ainzi Modhekai mwanakomana waJairi, mwanakomana waShimei, mwanakomana waKishi muBhenjamini,
6  akanga atapwa achibva kuJerusarema nevanhu vakabviswa munyika yavo vakatapwa vaina Jekoniya mambo waJudha, akanga atapwa naNebhukadhinezari mambo weBhabhironi.
7  Iye akava mutarisiri waHadhasa, kureva Esteri, mwanasikana wehama yababa vake, nokuti akanga asina baba kana amai; uye musikana wacho aiva nechimiro chakanaka nechitarisiko chakanaka, uye parufu rwababa vake naamai vake Modhekai akamutora kuti ave mwanasikana wake.
8  Zvino shoko ramambo nomutemo wake pazvakanzwiwa, uye vasikana vakawanda pavakaunganidzwa panhare yeShushani, vachitarisirwa naHegai, Esteri akabva aendeswa kuimba yamambo yaitarisirwa naHegai mutarisiri wevakadzi.
9  Zvino musikana wacho aiva akanaka kwaari, zvokuti akamuitira mutsa worudo, akachimbidza kumukwiza muviri nemafuta okutsvindisa nokumupa zvokudya zvake zvakakodzera, nokumupa vasikana vanomwe vakasarudzwa paimba yamambo, akamutamisira iye nevasikana vake kunzvimbo yakanaka kwazvo yeimba yevakadzi.
10  Esteri akanga asina kutaura nezvevanhu vake kana nezvehama dzake, nokuti Modhekai akanga amurayira kuti asataura.
11  Zuva nezuva Modhekai aifamba pamberi pechivanze cheimba yevakadzi kuti azive kuti Esteri akadini uye zvaakanga achiitirwa.
12  Jana romusikana mumwe nomumwe paraisvika rokupinda maiva naMambo Ahashivheroshi pashure pokunge aitirwa maererano nomurau wevakadzi kwemwedzi gumi nemiviri, nokuti ndiko kukwana kwaiita mazuva okukwizwa kwavo muviri zvishoma nezvishoma, mwedzi mitanhatu nemafuta emura, mwedzi mitanhatu nemafuta ebharisamu, vakadzi vacho vachikwizwa miviri;
13  pashure pokunge izvi zvaitwa musikana wacho aibva apinda maiva namambo. Zvinhu zvose zvaaitaura aizvipiwa, kuti abve nazvo kuimba yevakadzi achiuya kuimba yamambo.
14  Manheru aipinda, mangwanani odzokera kuimba yechipiri yevakadzi vaitarisirwa naShaashgazi mukuru mukuru wamambo, mutarisiri wevarongo. Aisazopindazve maiva namambo kutoti mambo amufarira uye ashevedzwa nezita.
15  Jana raEsteri mwanasikana waAbhihairi hama yaModhekai, waakanga atora kuti ave mwanasikana wake, parakasvika rokuti apinde maiva namambo, haana kukumbira chinhu chero chipi zvacho kunze kweizvo Hegai mukuru mukuru wamambo, mutarisiri wevakadzi, akataura (nguva yose iyi Esteri aingoramba achinzwirwa nyasha nomunhu wose aimuona).
16  Esteri akabva aendeswa kuna Mambo Ahashivheroshi paimba yake youmambo mumwedzi wechigumi, kureva mwedzi waTebheti, mugore rechinomwe rokutonga kwake.
17  Mambo akada Esteri kupfuura vamwe vakadzi vose, zvokuti akanzwirwa nyasha nokuitirwa mutsa worudo pamberi pake kupfuura dzimwe mhandara dzose. Akabva aisa chishongo chomusoro choumambo mumusoro make, akamuita mambokadzi panzvimbo paVhashti.
18  Mambo akaitira machinda ake ose nevashandi vake mabiko makuru, mabiko aEsteri; uye akabvumira kuti pave nokusunungurwa mumatunhu acho, uye iye akaramba achipa zvipo maererano nokuwana kwaiita mambo.
19  Zvino mhandara padzakaunganidzwa kechipiri, Modhekai akanga agere pagedhi ramambo.
20  Esteri akanga asiri kutaura nezvehama dzake nevanhu vake, sezvaakanga arayirwa naModhekai; uye Esteri akanga achiita zvakanga zvataurwa naModhekai, sezvaakanga achiita paaitarisirwa naye.
21  Pamazuva iwayo Modhekai paakanga agere pagedhi ramambo, Bhigtani naTereshi, machinda maviri amambo, vachengeti vemasuo, vakatsamwa, vakaramba vachitsvaka kuuraya Mambo Ahashivheroshi.
22  Chinhu chacho chakazivikanwa naModhekai, akakurumidza kuudza mambokadzi Esteri. Esteri akazotaurawo namambo nezita raModhekai.
23  Naizvozvo nyaya yacho yakaongororwa ikazowanikwa, vaviri vacho vakaturikwa padanda; zvichibva zvazonyorwa mubhuku remabasa epamazuva acho pamberi pamambo.
3  Pashure pezvinhu izvi Mambo Ahashivheroshi akakudza Hamani mwanakomana waHamedhata muAgagi, akamukwidziridza, akaisa chigaro chake choumambo pamusoro pemamwe machinda ose aaiva nawo.
2  Vashandi vose vamambo vaiva pagedhi ramambo vaikotama nokugwadamira Hamani, nokuti mambo akanga arayira kudaro pamusoro pake. Asi kana ari Modhekai, aisakotama kana kugwadama.
3  Vashandi vamambo vaiva pagedhi ramambo vakati kuna Modhekai: “Uri kudarikirei murayiro wamambo?”
4  Zvino zvavaitaura naye zuva nezuva, iye asingavateereri, vakabva vaudza Hamani kuti vaone kana zvaiitwa naModhekai zvaizoramba zvakadaro; nokuti akanga avaudza kuti aiva muJudha.
5  Zvino Hamani akaramba achiona kuti Modhekai akanga asiri kumukotamira nokumugwadamira, uye Hamani akashatirwa kwazvo.
6  Asi zvaizvidzika kwaari kuti auraye Modhekai oga, nokuti vakanga vamuudza nezvevanhu vaModhekai; uye Hamani akatanga kutsvaka kutsakatisa vaJudha vose vaiva muumambo hwose hwaAhashivheroshi, ivo vanhu vaModhekai.
7  Mumwedzi wokutanga, kureva mwedzi waNisani, mugore rechigumi nemaviri raMambo Ahashivheroshi, mumwe munhu aikanda Puri, kureva Mujenya, pamberi paHamani zuva nezuva uye mwedzi nomwedzi, kusvikira kune wechigumi nemiviri, kureva mwedzi waAdhari.
8  Hamani akati kuna Mambo Ahashivheroshi: “Pane vamwe vanhu vakapararira uye vakasiyana nemarudzi ari mumatunhu ose oumambo hwenyu; uye mitemo yavo yakasiyana neyevamwe vanhu vose, havasi kuchengeta mitemo yamambo, uye hazvina kufanira kuti mambo avarege vakadaro.
9  Kana zvakanaka kuna mambo, ngapave netsamba yokuti vaparadzwe; uye ini ndicharipa matarenda esirivha ane zviuru gumi mumaoko evaya vachaita basa racho, vaaise munochengeterwa pfuma yamambo.”
10  Mambo akabvisa rin’i yake ine chidhindo paruoko rwake akaipa Hamani mwanakomana waHamedhata muAgagi, uya aivenga vaJudha.
11  Zvino mambo akati kuna Hamani: “Wapiwa sirivha, nevanhu vachowo, kuti uvaitire zvakakunakira.”
12  Vanyori vamambo vakabva vashevedzwa mumwedzi wokutanga pazuva rechigumi nematatu rawo, tsamba ikanyorwa maererano nezvose izvo Hamani akarayira machinda amambo nemagavhuna aitarisira matunhu akasiyana-siyana, nemachinda emarudzi akasiyana-siyana, edunhu rimwe nerimwe, nemanyorero aro, uye rudzi rumwe norumwe norurimi rwarwo; yakanyorwa nezita raMambo Ahashivheroshi ikaiswa chisimbiso nerin’i yamambo ine chidhindo.
13  Tsamba dzakatumirwa nenhume kumatunhu ose amambo, kunotsakatisa, kunouraya, nokuparadza vaJudha vose, jaya neakwegura, vana nevakadzi, pazuva rimwe chete, pazuva rechigumi nematatu romwedzi wechigumi nemiviri, kureva mwedzi waAdhari, uye kunopamba zvinhu zvavo.
14  Kopi yetsamba yacho yaifanira kupiwa somutemo mumatunhu ose akasiyana-siyana yaiziviswa marudzi ose, kuti agadzirire zuva iri.
15  Nhume dzacho dzakabuda, dzichikurumidziswa neshoko ramambo, mutemo wacho ukapiwa munhare yeShushani. Kana ari mambo naHamani, vakagara pasi kuti vanwe; asi guta reShushani, rakanga ravhiringidzika.
