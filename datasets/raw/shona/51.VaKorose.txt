4  Imi vanatenzi, rambai muchiita zvakarurama nezvakanaka kuvaranda venyu, muchiziva kuti nemiwo muna Tenzi ari kudenga.
2  Rambai muchinyengetera, muchiramba makamuka pamunoita izvozvo muchionga,
3  panguva iyoyo muchitinyengetererawo, kuti Mwari ativhurire suo nokuda kweshoko redu, kuti titaure chakavanzika chitsvene pamusoro paKristu, icho zvechokwadi chandakasungirwa nezvisungo zvomujeri;
4  kuti ndichiratidze pachena sezvandinofanira kutaura.
5  Rambai muchifamba nokuchenjera kune vaya vari kunze, muchizvitengera nguva yakakodzera.
6  Kutaura kwenyu ngakuve nenyasha nguva dzose, kwakarungwa nomunyu, kuti muzive mapinduriro amunofanira kuita.
7  Tikiko, hama yangu inodiwa nomushumiri akatendeka nomuranda pamwe chete neni munaShe, achakuzivisai nezvangu zvose.
8  Ndiri kumutuma kwamuri nokuda kwechinangwa chokuti muzive zvinhu zvine chokuita nesu uye kuti anyaradze mwoyo yenyu,
9  ari pamwe chete naOnesimo, hama yangu yakatendeka uye inodiwa, inobva kwamuri. Ivo vachakuzivisai pamusoro pezvinhu zvose zviri kuno.
10  Aristako musungwa pamwe chete neni anokukwazisai, uye Mako hama yaBhanabhasi, (wamakarayirwa kuti mumugamuchire kana akazouya kwamuri,) anokukwazisaiwo
11  naJesu anonzi Justo, ava zvavari vamwe vevaya vakadzingiswa. Ava chete ndivo vashandi pamwe chete neni nokuda kwoumambo hwaMwari, uye ivava vakava ruyamuro runondisimbisa.
12  Epafrasi, anobva pakati penyu, muranda waKristu Jesu, anokukwazisai, anogara achizvishandisa nesimba nokuda kwenyu paanonyengetera, kuti pakupedzisira mumire makakwana muine chokwadi kwazvo nezvinhu zvose zvinodiwa naMwari.
13  Chokwadi ndinomupupurira kuti anoshingaira kwazvo nokuda kwenyu, uye nokuda kwevaya vari kuRaodhikiya nevaya vari kuHiraporisi.
14  Ruka, chiremba anodiwa anokukwazisai, uye Dhemasi anokukwazisaiwo.
15  Ndikwazisireiwo hama dziri kuRaodhikiya naNimufa neungano iri pamba pake.
16  Kana tsamba iyi yaverengwa pakati penyu, rongai kuti iverengwewo muungano yevaRaodhikiya uyewo kuti imi muverenge inobva kuRaodhikiya.
17  Uyewo, udzai Akipasi kuti: “Ramba uchichenjerera ushumiri hwawakagamuchira munaShe, kuti uhuite.”
18  Heino kwaziso yangu, ini Pauro, yandanyora noruoko rwangu. Rambai muchifunga nezvezvisungo zvangu zvomujeri. Mutsa usina kukodzera kuwanwa ngauve nemi.
1  Pauro, muapostora waKristu Jesu nokuda kwaMwari, naTimoti hama yedu,
2  kuvatsvene nehama dzakatendeka dziri pamwe naKristu dziri kuKorose: Mutsa usina kukodzera kuwanwa norugare zvinobva kuna Mwari Baba vedu ngazvive nemi.
3  Tinogara tichionga Mwari Baba vaShe wedu Jesu Kristu patinokunyengetererai,
4  zvatakanzwa nezvokutenda kwenyu pamusoro paKristu Jesu uye kuda kwamunoita vatsvene vose
5  nokuda kwetariro yamakachengeterwa kumatenga. Tariro iyi makainzwa kare nokutaurwa kwechokwadi chemashoko iwayo akanaka
6  ayo akauya kwamuri, sezvaari kubereka zvibereko achiwedzera munyika yose sezvaari kuitawo pakati penyu, kubvira pazuva ramakanzwa nokuziva zvakarurama mutsa usina kukodzera kuwanwa waMwari muchokwadi.
7  Ndizvo zvamakadzidza kuna Epafrasi, muranda pamwe chete nesu anodiwa, uyo ari mushumiri akatendeka waKristu nokuda kwedu,
8  akatizivisawo rudo rwenyu rwamuinarwo mumudzimu.
9  Ndokusaka isuwo, kubvira pazuva ratakanzwa nezvazvo, tisina kurega kukunyengetererai nokukumbira kuti muzadzwe nezivo yakarurama pamusoro pokuda kwake nokuchenjera kwose nokunzwisisa kwomudzimu,
10  kuti mufambe zvakakodzera Jehovha, mumufadze kwazvo zvamunoramba muchibereka zvibereko mumabasa ose akanaka, muwedzere pazivo yakarurama pamusoro paMwari,
11  muchisimbiswa nesimba rose kusvika panosvika simba rake rinokudzwa kuti mutsungirire zvizere nokuva vane mwoyo murefu nomufaro,
12  muchionga Baba vakaita kuti muve vakakodzera kugoverana nhaka yevatsvene vakavhenekerwa nechiedza.
13  Iye akatinunura pasimba rerima, akatipinza muumambo hwoMwanakomana wake waanoda,
14  anoshandiswa kutisunungura norudzikinuro, iko kukanganwirwa kwezvivi zvedu.
15  Iye ndiye mufananidzo waMwari asingaoneki, dangwe rezvisikwa zvose;
16  nokuti pachishandiswa iye zvimwe zvinhu zvose zvakasikwa zviri kumatenga nezviri panyika, zvinhu zvinooneka nezvinhu zvisingaoneki, pasinei nokuti zvingava zviri zvigaro zvoumambo here kana ushe kana hurumende kana vanhu vane masimba. Zvimwe zvinhu zvose zvakasikwa pachishandiswa iye uye nokuda kwake.
17  Uyewo, akatangira zvimwe zvinhu zvose uye zvimwe zvinhu zvose zvakaitwa kuti zvivepo pachishandiswa iye,
18  uye iye ndiye musoro womuviri, iyo ungano. Ndiye wokutanga, dangwe kubva kuvakafa, kuti ave wokutanga muzvinhu zvose;
19  nokuti Mwari akaona zvakanaka kuti kuzara kwose kugare maari,
20  uye achishandisa iye kuti ayananisezve kwaari zvimwe zvinhu zvose nokuita rugare neropa raakateura padanda rokutambudzikira, pasinei nokuti zvingava zvinhu zviri panyika here kana kuti zvinhu zviri kumatenga.
21  Chokwadi, imi maimbova makaparadzaniswa uye muri vavengi vaMwari nokuti pfungwa dzenyu dzakanga dziri pamabasa akanga akaipa,
22  zvino iye akayananisazve achishandisa muviri wenyama waiyeye norufu rwake, kuti akuunzei kwaari muri vatsvene, musina gwapa uye musina chamunopomerwa,
23  chero bedzi imi muchiramba muri pakutenda, makatsiga panheyo uye makasimba musingabviswi patariro yemashoko akanaka iwayo amakanzwa, uye akaparidzirwa zvisikwa zvose zviri pasi pedenga. Ini Pauro ndakava mushumiri wemashoko akanaka iwaya.
24  Ndiri kufara zvino pakutambura kwangu kuzhinji nokuda kwenyu, uye iniwo, ndiri kuzadzisa panyama yangu zvakasara pakutambudzika kwaKristu nokuda kwomuviri wake, iyo ungano.
25  Ndakava mushumiri weungano iyi maererano noutariri hunobva kuna Mwari hwandakapiwa nokuda kwenyu kuti ndiparidze shoko raMwari zvizere,
26  chakavanzika chitsvene chakanga chakavanzika kubvira mumamiriro ezvinhu epanguva yekare nomuzvizvarwa zvakapfuura. Asi zvino chakaiswa pachena kuvatsvene vake,
27  kune vaya avo Mwari akafarira kuzivisa kuti pfuma inokudzwa yechakavanzika chitsvene pakati pemamwe marudzi chii. Chakavanzika chitsvene chacho ndiKristu ari pamwe nemi, iyo tariro yokukudzwa pamwe chete naye.
28  Iye ndiye watiri kuzivisa, tichirayira munhu wose nokudzidzisa munhu wose nokuchenjera kwose, kuti tiunze munhu wose akakwana ari pamwe naKristu.
29  Chokwadi ndiri kushanda nesimba nokuda kwaizvozvi, ndichizvishandisa nesimba maererano nokushanda kwaanoita uye uko kuri kushanda mandiri nesimba.
2  Nokuti ndinoda kuti muzive kuti ndiri kurwa zvikuru sei nokuda kwenyu uye nokuda kwevaya vari kuRaodhikiya nevaya vose vasina kuona chiso changu panyama,
2  kuti mwoyo yavo inyaradzwe, kuti vanyatsobatanidzwa pamwe chete murudo, kuti vawane pfuma yose, iyo iri kunzwisisa kwavo kune chivimbo chizere, kuti vawane zivo yakarurama pamusoro pechakavanzika chitsvene chaMwari, iye Kristu.
3  Pfuma yose youchenjeri neyezivo yakanyatsovanzwa maari.
4  Ndiri kutaura izvi kuti parege kuva nomunhu angakunyengerai nemashoko okunyengetedza.
5  Nokuti kunyange ndisipo panyama, ndinemi mumudzimu, ndichifara uye ndichiona kurongeka kwenyu kwakanaka uye kusimba kwokutenda kwenyu kuna Kristu.
6  Naizvozvo, zvamakagamuchira Kristu Jesu Ishe, rambai muchifamba muri pamwe naye,
7  makadzika midzi, muchivakwa maari uye muchidzikamiswa pakutenda, sokudzidziswa kwamakaitwa, muchifashukira nokutenda pakuonga.
8  Chenjerai: zvichida pangava nomumwe munhu angaenda nemi semhuka yake yaabata nouzivi uye nounyengeri husina zvahunobatsira maererano netsika yevanhu, maererano nezvinhu zvokutanga zvenyika, kwete maererano naKristu;
9  nokuti kuva saMwari kwake kwose kuzere kunogara maari mumuviri.
10  Naizvozvo imi muzere nezvinhu zvose pachishandiswa iye, iye ari musoro wehurumende dzose nemasimba.
11  Muri pamwe chete naye imi makadzingiswawo nokudzingiswa kusingaitwi nemaoko nokupfekenura muviri wenyama, nokudzingiswa kune chokuita naKristu,
12  nokuti makavigwa pamwe chete naye murubhabhatidzo rwake, uye muri pamwe chete naye makamutswawo pamwe chete naye nokutenda kwenyu mukushanda kwaMwari, uyo akamumutsa kubva kuvakafa.
13  Uyezve, kunyange zvazvo makanga makafa pakudarika kwenyu uye pakusadzingiswa kwenyama yenyu, Mwari akaita kuti muve vapenyu pamwe chete naye. Iye akatikanganwira nomutsa kudarika kwedu kwose,
14  akadzima rugwaro rwakanyorwa nemaoko rwairwisana nesu, rwaiumbwa nemirayiro uye rwaipesana nesu; uye Iye akarubvisa nokururoverera padanda rokutambudzikira.
15  Achipfekenura hurumende nevanhu vane masimba, akavaratidza pachena kuti vakundwa, achivatungamirira pakufora kwokukunda achishandisa danda rokutambudzikira.
16  Naizvozvo ngaparege kuva nomunhu anokutongai pane zvokudya nezvokunwa kana pamusoro pomutambo kana pamusoro pokuchengetwa kwokugara kwomwedzi kana pamusoro pesabata;
17  nokuti zvinhu izvozvo mumvuri wezvinhu zvichauya, asi chinhu chacho chaicho ndechaKristu.
18  Ngaparege kuva nomunhu anokushayisai mubayiro, anofadzwa nokuzvininipisa kwokunyepedzera nokunamatwa kwengirozi, “achimira” pazvinhu zvaakaona, achizvitutumadza pasina chikonzero chakakodzera nemafungiro ake enyama,
19  asi asingabatiriri zvakasimba kumusoro, kune uya ane muviri wose unoramba uchikura nokukura kunopiwa naMwari, uchigoverwa zvaunoda uye uchinyatsobatanidzwa pamwe chete pachishandiswa mapfundo nemarunda.
20  Kana makafa pamwe chete naKristu pazvinhu zvokutanga zvenyika, nei imi, sokunge muri kurarama munyika, muchizviisazve pasi pemirayiro inoti:
21  “Musabata, kana kuravira, kana kugunzva,”
22  pamusoro pezvinhu zvose zvinofanira kuparadzwa nokupedzwa, maererano nemirayiro nedzidziso zvevanhu?
23  Chokwadi, zvinhu izvozvo chaizvo zvinooneka sezvine uchenjeri mumanamatiro okuzvidira nokuzvininipisa kwokunyepedzera, pakutambudza muviri kwazvo; asi hazvikoshi pakurwisa kugutsa nyama.
3  Zvisinei, kana makamutswa pamwe chete naKristu, rambai muchitsvaka zvinhu zviri kumusoro, uko Kristu agere kuruoko rworudyi rwaMwari.
2  Pfungwa dzenyu ngadzirambe dziri pazvinhu zviri kumusoro, kwete pazvinhu zviri panyika.
3  Nokuti makafa, uye upenyu hwenyu hwakavanzwa pamwe chete naKristu muri pamwe naMwari.
4  Kristu, ihwo upenyu hwedu, paanoratidzwa pachena, imiwo mucharatidzwa pachena pamwe chete naye mukubwinya.
5  Naizvozvo, urayai nhengo dzemiviri yenyu dziri panyika kana tichitaura nezvoufeve, zvinhu zvisina kuchena, chido chokurara nomumwe munhu, kuchiva kunokuvadza, nokuchochora uko kunoreva kunamata zvidhori.
6  Hasha dzaMwari dziri kuuya nokuda kwezvinhu izvozvo.
7  Imi makambofambawo muzvinhu izvozvo chaizvo, pamaigara mazviri.
8  Asi zvino bvisai zvose pamuri zvinoti, hasha, kutsamwa, zvinhu zvakaipa, kutuka, uye bvisai kutaura kunonyadzisa mumiromo yenyu.
9  Musareverana nhema. Pfekenurai unhu hwekare nemabasa ahwo,
10  mupfeke unhu hutsva, huri kuitwa hutsva maererano nomufananidzo woUya akahusika pachishandiswa zivo yakarurama,
11  pane izvi hapana muGiriki kana muJudha, kudzingiswa kana kusadzingiswa, munhu wokune imwe nyika, muSitiya, muranda, munhu akasununguka, asi Kristu ndiye zvinhu zvose uye ari muna vose.
12  Naizvozvo, sevanhu vaMwari vakasarudzwa, vatsvene uye vanodiwa, pfekai rudo rukuru rwokunzwira vamwe tsitsi, mutsa, pfungwa dzinozvininipisa, unyoro, nomwoyo murefu.
13  Rambai muchishivirirana nokukanganwirana nomwoyo wose kana paine munhu ane chikonzero chokunyunyutira mumwe. Jehovha zvaakakukanganwirai nomwoyo wose, imiwo itai saizvozvo.
14  Asi, kunze kwezvinhu zvose izvi, pfekai rudo, nokuti irwo chisungo chakakwana chokubatana.
15  Uyewo, rugare rwaKristu ngarudzore mumwoyo menyu, nokuti, chokwadi, makarushevedzerwa mumuviri mumwe chete. Imi ratidzai kuti munoonga.
16  Shoko raKristu ngarigare mamuri kwazvo muuchenjeri hwose. Rambai muchidzidzisana uye muchirayirana nemapisarema, nziyo dzokurumbidza Mwari, nziyo dzomudzimu nenyasha, muimbire Jehovha mumwoyo menyu.
17  Zvose zvamunoita mushoko kana mubasa, itai zvose muzita raShe Jesu, muchionga Mwari Baba nokwaari.
18  Imi madzimai, zviisei pasi pevarume venyu, sezvazvakakodzera munaShe.
19  Imi varume, rambai muchida madzimai enyu uye musaatsamwira kwazvo.
20  Imi vana, teererai vabereki venyu pazvinhu zvose, nokuti izvi zvinofadza kwazvo munaShe.
21  Imi vanababa, musashusha vana venyu, kuti varege kuora mwoyo.
22  Imi varanda, teererai vaya vari vanatenzi venyu panyama muzvinhu zvose, kwete kushanda pamunenge muchionekwa, sevanhu vanofadza vanhu, asi nomwoyo wose, muchitya Jehovha.
23  Zvose zvamunoita, zviitei nomweya wose sokunge munoitira Jehovha, kwete vanhu,
24  nokuti munoziva kuti muchawana mubayiro wakakodzera wenhaka kubva kuna Jehovha. Shandirai Tenzi, iye Kristu.
25  Uya ari kuita zvakaipa achawana zvaakaita nenzira yakaipa, uye hapana rusaruro.
