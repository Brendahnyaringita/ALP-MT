10  Zvino Rehobhoamu akaenda kuShekemu, nokuti vaIsraeri vose vakauya kuShekemu kuzomugadza kuti ave mambo.
2  Jerobhoamu mwanakomana waNebhati paakangozvinzwa, achiri kuIjipiti, (nokuti akanga atiza mambo Soromoni,) Jerobhoamu akabva adzoka achibva kuIjipiti.
3  Naizvozvo vakatumira shoko, vakamushevedza, Jerobhoamu nevaIsraeri vose vakasvika, vakataura naRehobhoamu, vachiti:
4  “Baba venyu, vakaita kuti joko redu rireme; zvino imi rerutsai basa rakaoma rababa venyu nejoko rinorema ravakaisa patiri, uye tichakushandirai.”
5  Iye akati kwavari: “Ndipei mazuva matatu, mozodzoka kwandiri.” Naizvozvo vanhu vakaenda.
6  Mambo Rehobhoamu akatanga kurangana nevarume vakuru vaishandira baba vake Soromoni nguva dzose pavakanga vachiri vapenyu, achiti: “Mungandipa zano ripi rokuti ndipindure vanhu ava?”
7  Naizvozvo vakataura naye, vachiti: “Kana uchizova akanaka kuvanhu ava, ukavafadza, ukataura mashoko akanaka kwavari, ivowo vachava vashandi vako nguva dzose.”
8  Zvisinei, akasiya zano revarume vakuru ravakanga vamurayira, akatanga kurangana nemajaya aakanga akura pamwe chete nawo, aimushandira.
9  Akati kwaari: “Nderipi zano ramungapa kuti tipindure vanhu ava vataura neni, vachiti, ‘Tirerutsirei joko rakaiswa patiri nababa venyu’?”
10  Majaya acho aakanga akura pamwe chete nawo akataurawo naye, achiti: “Iti kuvanhu ava vataura newe, vachiti, ‘Baba venyu vakaita kuti joko redu rireme, asi imi tirerutsirei’; iti kwavari, ‘Munwe wangu muduku uchava mukobvu kupfuura hudyu dzababa vangu.
11  Baba vangu vakakutakudzai joko rinorema, asi ini ndichawedzera joko renyu. Baba vangu vaikurovai netyava, asi ini ndichakurovai netyava dzine zvinobaya.’”
12  Zvino Jerobhoamu nevanhu vose vakauya kuna Rehobhoamu pazuva rechitatu, sezvakanga zvataurwa namambo, achiti: “Dzokai kwandiri pazuva rechitatu.”
13  Mambo akatanga kuvapindura nehasha. Nokudaro Mambo Rehobhoamu akasiya zano revarume vakuru,
14  akataura navo maererano nezano remajaya, achiti: “Ndichaita kuti joko renyu rireme kwazvo, uye ini ndichariwedzera. Baba vangu vaikurovai netyava, asi ini ndichakurovai netyava dzine zvinobaya.”
15  Mambo haana kuteerera vanhu; nokuti zvinhu zvakachinja zvichibva kuna Mwari wechokwadi kuti Jehovha aite shoko rake raakanga ataura kuna Jerobhoamu mwanakomana waNebhati achishandisa Ahija muShiro.
16  Zvino vaIsraeri vose pavakaona kuti mambo haana kuvateerera, vanhu vakabva vapindura mambo, vachiti: “Tine mugove wei kuna Dhavhidhi? Hakuna nhaka kumwanakomana waJese. Haiwa imi vaIsraeri, mumwe nomumwe ngaende kuna vanamwari vake! Haiwa Dhavhidhi, chizvionera zveimba yako.” Naizvozvo vaIsraeri vose vakaenda kumatende avo.
17  Asi vanakomana vaIsraeri vakanga vachigara mumaguta aJudha, vakaramba vachitongwa naRehobhoamu.
18  Mambo Rehobhoamu akazotuma Hadhoramu, aitarisira vaya vakanga vatorwa nokuda kwebasa rokumanikidzirwa, asi vanakomana vaIsraeri vakamutema nematombo, zvokuti akafa. Mambo Rehobhoamu akakwanisa kukwira mungoro yake kuti atizire kuJerusarema.
19  Uye vaIsraeri vakaramba vachimukira imba yaDhavhidhi kusvikira nhasi.
4  Zvino iye akagadzira atari yemhangura, yakanga yakareba makubhiti makumi maviri, yakafara makubhiti makumi maviri, uye yakakwirira makubhiti gumi.
2  Zvino akagadzira dziva resimbi yakanyungudutswa raiva makubhiti gumi kubvira kune rimwe divi romuromo waro kusvikira kune rimwe divi romuromo waro, riri reraundi, uye rakanga rakakwirira makubhiti mashanu, uye paida tambo yakareba makubhiti makumi matatu kuripoteredza.
3  Pasi paro paiva nezvishongo zvakaita semapudzi zvakanga zvakaripoteredza, zvakanga zvakarikomberedza, zviri gumi pakubhiti rimwe chete, zvakapoteredza dziva racho kumativi ose. Zvishongo zvakaita semapudzi zvaiva mumitsara miviri, zvakaumbwa pamwe chete naro.
4  Rakanga rakagadzikwa panzombe gumi nembiri, nhatu dzakatarira kuchamhembe, nhatu dzakatarira kumavirira, nhatu dzakatarira kumaodzanyemba, nhatu dzakatarira kumabvazuva; uye dziva racho raiva pamusoro padzo, dzose dzakanga dzakafuratirana.
5  Ukobvu hwaro hwakanga hwakaita soupamhi hwechanza; uye muromo waro wakanga wakagadzirwa somuromo wekapu, seruva rakatumbuka. Somudziyo, raigona kupinda mabhati zviuru zvitatu.
6  Akagadzirawo mabheseni gumi, akaisa mashanu kurudyi uye mashanu kuruboshwe, kuti asukirwe. Vaisukira maari zvinhu zvaiva nechokuita nechinopiwa chinopiswa. Asi dziva rakanga riri rokuti vapristi vagezere.
7  Akabva agadzira zvigadziko zvemarambi zvendarama, zvose zviri gumi zvakanga zvakagadzirwa zvakafanana, akazviisa mutemberi, zvishanu kurudyi uye zvishanu kuruboshwe.
8  Akagadzirawo matafura gumi, akaagadzika mutemberi, mashanu kurudyi uye mashanu kuruboshwe, uye akagadzira ndiro dzendarama zana.
9  Akabva agadzira chivanze chevapristi nenzvimbo huru yakakomberedzwa nemasuo enzvimbo yacho yakakomberedzwa, akafukidza masuo acho nemhangura.
10  Akaisa dziva racho kurutivi rwokurudyi, kumabvazuva, nechokumaodzanyemba.
11  Hiramu akazogadzira makeni nemafoshoro nendiro. Naizvozvo Hiramu akapedza kuita basa raakaitira Mambo Soromoni paimba yaMwari wechokwadi.
12  Mbiru mbiri nemisoro yeraundi yaiva pamusoro pembiru dzacho mbiri nemambure maviri okufukidza misoro miviri yeraundi yaiva pamusoro pembiru dzacho
13  nemapomegraneti mazana mana nokuda kwemambure maviri, mitsara miviri yemapomegraneti nokuda kwemambure mamwe nemamwe kuti ifukidze misoro miviri yeraundi yaiva pamusoro pembiru dzacho,
14  nezvingoro gumi nemabheseni gumi aiva pazvingoro zvacho;
15  dziva rimwe chete nenzombe gumi nembiri dzaiva pasi paro,
16  nemakeni nemafoshoro nemaforogo nemimwe midziyo yose ine chokuita nazvo yakagadzirirwa Mambo Soromoni naHiramu-abhivhi nokuda kweimba yaJehovha, achishandisa mhangura yakabwinyiswa.
17  Mambo akazviumbira muvhu gobvu muRuwa rwaJodhani pakati peSukoti neZeredha.
18  Nokudaro Soromoni akagadzira midziyo yose iyi iri mizhinji kwazvo, nokuti kurema kwemhangura yacho hakuna kuzivikanwa.
19  Soromoni akagadzira midziyo yose yaiva paimba yaMwari wechokwadi neatari yendarama nematafura aiva nechingwa chokuratidzira pamusoro pawo,
20  nezvigadziko zvemarambi nemarambi azvo achishandisa ndarama chaiyo, kuti abatidzwe pamberi peimba yomukatikati maererano nomurau wacho;
21  nemaruva akatumbuka nemarambi nezvokudzimisa marambi, achishandisa ndarama, (yaiva ndarama chaiyoiyo,)
22  nezvokudzimisa moto nendiro nemakapu nemidziyo yokuisira moto, achishandisa ndarama chaiyo, nesuo reimba yacho, madhoo ayo omukati eNzvimbo Tsvenetsvene nemadhoo eimba yetemberi, achishandisa ndarama.
26  Vanhu vose vaJudha vakabva vatora Uziya, paaiva nemakore gumi nematanhatu, vakamugadza kuti ave mambo panzvimbo pababa vake Amaziya.
2  Ndiye akavaka Eroti, akabva aridzorera kuna Judha, pashure pokunge mambo arara nemadzitateguru ake.
3  Uziya akanga aine makore gumi nematanhatu paakatanga kutonga, uye akatonga kwemakore makumi mashanu nemaviri ari muJerusarema. Amai vake vainzi Jekoriya wokuJerusarema.
4  Iye akaramba achiita zvakarurama pamberi paJehovha, maererano nezvose zvakanga zvaitwa nababa vake Amaziya.
5  Akaramba achida kutsvaka Mwari mumazuva aZekariya, murayiridzi aidzidzisa kutya Mwari wechokwadi; uye mumazuva okutsvaka kwake Jehovha, Mwari wechokwadi akaita kuti abudirire.
6  Zvino akabuda, akarwa nevaFiristiya, akaputsa rusvingo rweGati norusvingo rweJabne norusvingo rweAshdhodhi, achibva azovaka maguta munharaunda yeAshdhodhi nepakati pevaFiristiya.
7  Mwari wechokwadi akaramba achimubatsira kurwisa vaFiristiya nokurwisa vaArabhiya vaigara muGubhaari nomuMeunimu.
8  VaAmoni vakatanga kupa Uziya muripo. Mukurumbira wake wakazosvika kuIjipiti, nokuti akaratidza simba zvinoshamisa.
9  Uziya akavakawo shongwe muJerusarema pedyo neGedhi Repakona uye pedyo neGedhi roMupata uye pedyo neChitsigiso choRusvingo, akadzisimbisa.
10  Akavakawo shongwe murenje, akachera migodhi yemvura yakawanda (nokuti akava nezvipfuwo zvakawanda kwazvo), uyewo muShefera nomunyika yakati sandara. Kwaiva nevarimi nevatarisiri vemizambiringa vaiva mumakomo nomuKameri, nokuti aida zvokurima.
11  Uziya akavawo neuto rairwa hondo, vaya vaibuda kunorwa vakarongwa mumapoka, maererano nokuwanda kwokunyoreswa kwavo noruoko rwomunyori Jeyieri nomutungamiriri Maaseya vachitarisirwa naHananiya wemachinda amambo.
12  Vakuru vose vedzimba dzemadzibaba, varume vakanga vakashinga, vaiva nesimba, vaisvika zviuru zviviri nemazana matanhatu.
13  Uto ravaitarisira raiva revarume zviuru zvine mazana matatu nezvinomwe nemazana mashanu, vairwa hondo nesimba reuto rehondo kuti vabatsire mambo kurwisa muvengi.
14  Uziya akaramba achivagadzirira, iro uto racho rose, nhoo nemapfumo marefu nengowani nenguo dzokuzvidzivirira nadzo dzine simbi nouta nematombo ezvipfuramabwe.
15  Akagadzirawo michina yehondo muJerusarema, yakafungwa nemainjiniya, kuti iiswe pashongwe nepamakona, yokupfurisa miseve nokupotseresa matombo makuru. Naizvozvo mukurumbira wake wakasvika kure kwazvo, nokuti akabatsirwa zvinoshamisa kusvikira ava nesimba.
16  Zvisinei, paakangova nesimba, mwoyo wake wakazvikudza kusvikira pakuita zvakashata, zvokuti akava asina kutendeka pamberi paJehovha Mwari wake, akapinda mutemberi yaJehovha kuti apisire rusenzi paatari yerusenzi.
17  Mupristi Azariya pamwe chete nevapristi vaJehovha, varume makumi masere vakanga vakashinga, vaiva nesimba, vakabva vamutevera.
18  Vakabva vadzivisa mambo Uziya, vakati kwaari: “Haiwa Uziya, harisi basa renyu rokupisira Jehovha rusenzi, asi ibasa revapristi vanakomana vaAroni, vakatsaurwa, kuti vapise rusenzi. Budai munzvimbo tsvene; nokuti mava asina kutendeka, uye hamungambokudzwi naJehovha Mwari.”
19  Asi Uziya akatsamwa kwazvo mudziyo wokupisira zvinonhuhwirira wokuti apisire rusenzi uchiri muruoko rwake, uye achakatsamwira vapristi, maperembudzi akapenya pahuma yake pamberi pevapristi ari mumba maJehovha parutivi rweatari yerusenzi.
20  Mupristi mukuru Azariya nevamwe vapristi vose pavakatarira kwaari, vakaona arohwa nemaperembudzi pahuma yake! Naizvozvo vakakurumidza kumubvisa ipapo, naiyewo akachimbidza kubuda, nokuti Jehovha akanga amurova.
21  Zvino mambo Uziya akaramba aine maperembudzi kusvikira pazuva raakafa, uye akaramba achigara mumba asingachaiti mabasa, zvaaiva nemaperembudzi; nokuti akanga adziviswa kupinda mumba maJehovha, mwanakomana wake Jotamu paakanga achitarisira imba yamambo, achitonga vanhu vomunyika yacho.
22  Mamwe mabasa ose aUziya, okutanga neokupedzisira, akanyorwa nomuprofita Isaya mwanakomana waAmozi.
23  Uziya akazorara nemadzitateguru ake; naizvozvo vakamuviga pamwe chete nemadzitateguru ake, asi mumunda wemakuva emadzimambo, nokuti vakati: “Ane maperembudzi.” Zvino mwanakomana wake Jotamu akatanga kutonga panzvimbo pake.
11  Rehobhoamu paakasvika kuJerusarema, akabva aunganidza imba yose yaJudha neyaBhenjamini, varume vakasarudzwa nokuda kwehondo, zviuru zana zvine makumi masere, kuti vanorwisa Israeri, vadzorere umambo kuna Rehobhoamu.
2  Shoko raJehovha rakabva rasvika kuna Shemaya munhu waMwari wechokwadi, richiti:
3  “Iti kuna Rehobhoamu mwanakomana waSoromoni mambo waJudha nokuvaIsraeri vose vari pakati paJudha naBhenjamini,
4  ‘Zvanzi naJehovha: “Musaenda kunorwisa hama dzenyu. Mumwe nomumwe ngaadzokere kumba kwake, nokuti chinhu ichi chaitika zvichibva kwandiri.”’” Naizvozvo vakateerera shoko raJehovha, vakarega kunorwisa Jerobhoamu.
5  Rehobhoamu akaramba achigara muJerusarema, akavaka maguta akavakirirwa muJudha.
6  Nokudaro akavakazve Bhetrehema neEtamu neTekoa,
7  neBheti-zuri neSoko neAdhuramu,
8  neGati neMarisha neZifi,
9  neAdhoraimu neRakishi neAzeka,
10  neZora neAijaroni neHebroni, maguta akanga akavakirirwa, aiva pakati paJudha naBhenjamini.
11  Akasimbisawo nzvimbo dzakanga dzakavakirirwa, akaisa vatungamiriri madziri nemigove yezvokudya nemafuta newaini,
12  uye akaisa nhoo huru nemapfumo marefu mumaguta ose akasiyana-siyana; uye akaasimbisa kwazvo. Judha naBhenjamini vakaramba vari vake.
13  Vapristi nevaRevhi vakanga vari pakati paIsraeri wose vakabva kunharaunda dzavo dzose vakamutsigira.
14  Nokuti vaRevhi vakasiya mafuro avo nezvinhu zvavo vakabva vaenda kuJudha nokuJerusarema, nokuti Jerobhoamu nevanakomana vake vakanga vavadzinga kuti varege kushanda sevapristi vaJehovha.
15  Iye akagadza vapristi venzvimbo dzakakwirira nevemadhimoni akaita sembudzi nevemhuru dzaakanga agadzira pabasa racho.
16  Vaya vakanga vachiisa mwoyo yavo pakutsvaka Jehovha Mwari waIsraeri vakavatevera vakauya kuJerusarema vachibva kumadzinza ose aIsraeri kuti vazobayira kuna Jehovha Mwari wemadzitateguru avo.
17  Vakaramba vachisimbisa umambo hwaJudha uye vachitsigira Rehobhoamu mwanakomana waSoromoni kwemakore matatu, nokuti vakafamba munzira yaDhavhidhi naSoromoni kwemakore matatu.
18  Rehobhoamu akabva atora Maharati mwanasikana waJerimoti mwanakomana waDhavhidhi kuti ave mudzimai wake, nowaAbhihairi mwanasikana waEriyabhi mwanakomana waJese.
19  Kwapera nguva yakati, akamuberekera vanakomana, Jeushi naShemariya naZahamu.
20  Pashure pake akatora Maaka muzukuru waAbsaromu. Kwapera nguva yakati, akamuberekera Abhija naAtai naZiza naSheromiti.
21  Rehobhoamu aida Maaka muzukuru waAbsaromu kupfuura mamwe madzimai ake ose nevarongo vake; nokuti akanga awana madzimai gumi nemasere, nevarongo makumi matanhatu, zvokuti akabereka vanakomana makumi maviri nevasere nevanasikana makumi matanhatu.
22  Naizvozvo Rehobhoamu akagadza Abhija mwanakomana waMaaka kuti ave mukuru, ave mutungamiriri pakati pehama dzake, nokuti aifunga zvokumugadza kuti ave mambo.
23  Asi akaita nokunzwisisa, akaparadzira vamwe vanakomana vake kunyika dzose dzaJudha naBhenjamini, kumaguta ose akanga akavakirirwa, akavapa zvokudya zvakawanda, akavawanira madzimai mazhinji.
8  Zvino pakapera makore makumi maviri, ayo Soromoni akanga avaka imba yaJehovha neimba yake,
2  Soromoni akavakazve maguta akanga apiwa Soromoni naHiramu, akabva aita kuti vanakomana vaIsraeri vagare imomo.
3  Uyezve, Soromoni akaenda kuHamati-zobha akarikunda.
4  Akabva avakazve Tadmori murenje nemaguta ose okuchengetera zvinhu aakanga avaka muHamati.
5  Akavaka Bheti-horoni Rokumusoro neBheti-horoni Rezasi, maguta akanga akavakirirwa aine masvingo, masuo nemizariro,
6  neBhaarati nemaguta ose okuchengetera zvinhu akanga ava aSoromoni nemaguta ose engoro nemaguta evatasvi vemabhiza nezvinhu zvose zvakanaka zvaSoromoni zvaakanga ada kuvaka muJerusarema nomuRebhanoni nomunyika yose yaaitonga.
7  Asi vanhu vose vakanga vasara pavaHiti nevaAmori nevaPerizi nevaHivhi nevaJebhusi, vakanga vasiri vaIsraeri,
8  kubvira kuvanakomana vavo vakanga vasara munyika yacho, vakanga vasina kuparadzwa nevanakomana vaIsraeri, Soromoni akaramba achitora varume nokuda kwebasa rokumanikidzirwa kusvikira nhasi.
9  Asi pavanakomana vaIsraeri hapana vakaitwa varanda vebasa naSoromoni; nokuti vaiva varwi nevakuru vevabatsiri vake nevakuru vevatyairi vake vengoro nevevatasvi vake vemabhiza.
10  Ava ndivo vaiva vakuru vevatariri vaMambo Soromoni, mazana maviri nemakumi mashanu, vakuru vevanhu.
11  Zvino Soromoni akabudisa mwanasikana waFarao muGuta raDhavhidhi akamuendesa kuimba yaakanga amuvakira, nokuti akati: “Kunyange ari mudzimai wangu, haafaniri kugara mumba maDhavhidhi mambo waIsraeri, nokuti nzvimbo dzakasvikwa neareka yaJehovha itsvene.”
12  Panguva iyoyo Soromoni akapisira zvibayiro zvinopiswa kuna Jehovha paatari yaJehovha yaakanga avaka pamberi pevharanda,
13  sezvaifanira kuitwa zuva nezuva kupa zvinopiwa maererano nomurayiro waMosesi wemasabata newokugara kwomwedzi nowemitambo yakatarwa katatu pagore, pamutambo wemakeke asina kuviriswa nepamutambo wemavhiki nepamutambo wematumba.
14  Akagadzawo mapoka evapristi kuti atarisire mabasa avo maererano nomurau wababa vake Dhavhidhi, nevaRevhi panzvimbo dzavo dzebasa, kuti varumbidze, vashumire vari pamberi pevapristi sezvaifanira kuitwa zuva nezuva, nevachengeti vemagedhi mumapoka avo nokuda kwemagedhi akasiyana-siyana, nokuti iwoyo wakanga uri murayiro waDhavhidhi munhu waMwari wechokwadi.
15  Havana kutsauka pamurayiro wamambo wakapiwa vapristi nevaRevhi pamusoro penyaya chero ipi zvayo uye pamusoro pemigove.
16  Naizvozvo basa raSoromoni rose rakanga rakagadzirirwa kubvira pazuva rokuvakwa kwenheyo yeimba yaJehovha kusvikira rapera. Naizvozvo imba yaJehovha yakapera.
17  Panguva iyoyo Soromoni akaenda kuEziyoni-gebheri nokuEroti pamhenderekedzo yegungwa munyika yeEdhomu.
18  Nguva dzose Hiramu aimutumira ngarava nevashandi vaiziva nezvomugungwa achishandisa vashandi vake, uye vaienda nevashandi vaSoromoni kuOfiri, votora ndarama yaisvika matarenda mazana mana nemakumi mashanu ikoko, vouya nayo kuna Mambo Soromoni.
30  Zvino Hezekiya akatumira shoko kuna Israeri wose naJudha, akanyorerawo Efremu naManase tsamba, kuti vauye kuimba yaJehovha muJerusarema kuzoitira Jehovha Mwari waIsraeri paseka.
2  Zvisinei, mambo nemachinda ake neungano yose yaiva muJerusarema vakarangana kuti vaite paseka mumwedzi wechipiri;
3  nokuti vakanga vasina kukwanisa kuiita panguva iyoyo, nokuti vapristi vakanga vazvitsvenesa vakanga vari vashoma, uyewo vanhu vakanga vasati vaungana muJerusarema.
4  Chinhu chacho chakanga chakanaka kuna mambo nokuungano yose.
5  Naizvozvo vakasarudza kuti shoko racho riziviswe vaIsraeri vose, kubvira kuBheeri-shebha kusvikira kuDhani, kuti vauye kuzoitira Jehovha Mwari waIsraeri paseka kuJerusarema; nokuti vakanga vasina kuita saizvozvo vari vazhinji maererano nezvakanyorwa.
6  Naizvozvo vamhanyi vakaenda kuvaIsraeri vose nevaJudha vaine tsamba dzakanga dzabva muruoko rwamambo nemachinda ake, maererano nomurayiro wamambo, waiti: “Imi vanakomana vaIsraeri, dzokerai kuna Jehovha Mwari waAbrahamu, Isaka naIsraeri, kuti iye adzokerewo kune vamwe venyu vakapukunyuka, vakasara pachanza chemadzimambo eAsiriya.
7  Musaita semadzitateguru enyu uye sehama dzenyu dzisina kutendeka kuna Jehovha Mwari wemadzitateguru adzo, zvokuti iye akadziita chinhu chinokatyamadza, sezvamuri kuona.
8  Zvino regai kuomesa mitsipa yenyu sezvakaitwa nemadzitateguru enyu. Zviisei pasi paJehovha, muuye kunzvimbo yake tsvene yaakatsvenesa nokusingagumi, mushumire Jehovha Mwari wenyu, kuti kutsamwa kwake kukuru kubve pamuri.
9  Nokuti pamunodzokera kuna Jehovha, hama dzenyu nevanakomana venyu vachanzwirwa ngoni pamberi pavose vakavatapa, vobvumirwa kudzoka kunyika ino; nokuti Jehovha Mwari wenyu ane nyasha nengoni, uye haazofuratidzi chiso chake kwamuri kana mukadzokera kwaari.”
10  Naizvozvo vamhanyi vacho vakaramba vachienda, vachipfuura nomuguta neguta munyika yose yaEfremu naManase, kusvikira kwaZebhuruni; asi vairamba vachivanyomba uye vachivaseka.
11  Vamwe vanhu vokwaAsheri naManase nevokwaZebhuruni chete ndivo vakazvininipisa, vakauya kuJerusarema.
12  Ruoko rwaMwari wechokwadi rwakavawo pakati paJudha kuti ruvape mwoyo mumwe kuti vachengete murayiro wamambo nemachinda pazvinhu zvaJehovha.
13  Vanhu vazhinji vakaungana kuJerusarema, kuti vaite mutambo wemakeke asina kuviriswa mumwedzi wechipiri, ikava ungano huru kwazvo.
14  Vakabva vasimuka, vakabvisa atari dzaiva muJerusarema, vakabvisawo atari dzose dzerusenzi, vakabva vadzikanda mumupata une rukova weKidroni.
15  Pashure paizvozvo vakauraya chibayiro chepaseka pazuva rechigumi nemana romwedzi wechipiri; uye vapristi nevaRevhi vakanga vanyadziswa, zvokuti vakazvitsvenesa, vakaunza zvinopiwa zvinopiswa kuimba yaJehovha.
16  Vakaramba vakamira panzvimbo yavo maererano nomurau wavo, maererano nomutemo waMosesi munhu waMwari wechokwadi, vapristi vachisasa ropa rakagamuchirwa kubva pamaoko evaRevhi.
17  Nokuti muungano maiva nevazhinji vakanga vasina kuzvitsvenesa; uye vaRevhi ndivo vaitarisira kuurayiwa kwezvibayiro zvepaseka nokuda kwavose vakanga vasina kuchena, kuti vavatsvenese kuna Jehovha.
18  Nokuti kwaiva nevanhu vazhinji, vazhinji vokwaEfremu naManase, Isakari naZebhuruni, vakanga vasina kuzvichenesa, nokuti havana kudya paseka maererano nezvakanga zvakanyorwa; asi Hezekiya akavanyengeterera, achiti: “Jehovha akanaka ngaabvumire
19  munhu wose akagadzirira mwoyo wake kuti atsvake Mwari wechokwadi, Jehovha, Mwari wemadzitateguru ake, kunyange asina kunatswa nokuda kwechinhu chitsvene.”
20  Naizvozvo Jehovha akateerera Hezekiya, akaporesa vanhu vacho.
21  Naizvozvo vanakomana vaIsraeri vakanga vari muJerusarema vakaita mutambo wemakeke asina kuviriswa kwemazuva manomwe vachifara kwazvo; uye vaRevhi nevapristi vakanga vachirumbidza Jehovha zuva nezuva nezviridzwa zvinorira kwazvo, vachiridzira Jehovha.
22  Hezekiya akataurawo zvakabaya mwoyo yevaRevhi vose vakanga vachiita nokungwara kuna Jehovha. Vakadya pamutambo wakanga wakatarwa kwemazuva manomwe, vachibayira zvinopiwa zvokugoverana uye vachireurura kuna Jehovha Mwari wemadzitateguru avo.
23  Ungano yose yakabva yasarudza kuuita kwemamwe mazuva manomwe, naizvozvo vakauita kwemazuva manomwe vachifara.
24  Nokuti Hezekiya mambo waJudha akapa nzombe dzine chiuru nemakwai zviuru zvinomwe nokuda kweungano, uye machinda akapa nzombe dzine chiuru nemakwai zviuru gumi nokuda kweungano; uye vapristi vakawanda kwazvo vakaramba vachizvitsvenesa.
25  Ungano yose yevaJudha nevapristi nevaRevhi neungano yose yakabva kuvaIsraeri nevatorwa vakabva kunyika yaIsraeri navose vaigara pakati paJudha vakaramba vachifara.
26  MuJerusarema makava nokufara kukuru, nokuti kubvira pamazuva aSoromoni mwanakomana waDhavhidhi mambo waIsraeri, muJerusarema makanga musina kumboitwa zvakadai.
27  Vapristi, vaRevhi, vakazosimuka, vakakomborera vanhu; uye inzwi ravo rakanzwika, zvokuti munyengetero wavo wakasvika kunzvimbo yake tsvene yaanogara, iko kumatenga.
16  Mugore rechimakumi matatu nematanhatu rokutonga kwaAsa, Bhaasha mambo waIsraeri akaenda kunorwisa Judha, akatanga kuvaka Rama, kuti asabvumira chero munhu upi zvake kubuda kana kupinda maiva naAsa mambo waJudha.
2  Zvino Asa akatora sirivha nendarama papfuma yeimba yaJehovha neimba yamambo, akazvitumira kuna Bheni-hadhadhi mambo weSiriya, aigara kuDhamasiko, achiti:
3  “Pakati pangu newe pane sungano uye pakati pababa vangu nababa vako paiva nesungano. Tarira ndakutumira sirivha nendarama. Enda uputse sungano yako naBhaasha mambo waIsraeri, kuti abve kwandiri.”
4  Naizvozvo Bheni-hadhadhi akateerera Mambo Asa, akatuma vakuru vemauto ake ehondo kuti vanorwisa maguta aIsraeri, zvokuti vakarwisa Ijoni neDhani neAbheri-maimu nenzvimbo dzose dzokuchengetera zvinhu dzemaguta aNaftari.
5  Zvino Bhaasha paakangozvinzwa, akabva arega kuvaka Rama, akamisa basa rake.
6  Asi Mambo Asa akatora vaJudha vose, vakatakura matombo eRama nematanda aro zvakanga zvavakiswa naBhaasha, akatanga kuzvivakisa Gebha neMizpa.
7  Panguva iyoyo muoni Hananai akaenda kuna Asa mambo waJudha, akabva ati kwaari: “Zvawakavimba namambo weSiriya, ukasavimba naJehovha Mwari wako, naizvozvo uto rehondo ramambo weSiriya rapukunyuka muruoko rwako.
8  VaItiopiya nevaRibhiya vakanga vasiri here uto rehondo guru guru raiva nevanhu vazhinji, ngoro nevatasvi vemabhiza; uye zvawakavimba naJehovha, haana here kuvaisa muruoko rwako?
9  Nokuti kana ari Jehovha, maziso ake anotarira-tarira panyika pose kuti aratidze simba rake nokuda kwevaya vane mwoyo wakakwana kwaari. Waita zvoupenzi pachinhu ichi, nokuti kubvira zvino hondo dzichauya kuzokurwisa.”
10  Zvisinei, Asa akagumbukira muoni wacho, akamuisa muimba yokuti asungwe mumatanda, nokuti akanga amutsamwira kwazvo nokuda kweizvi. Asa akatanga kudzvinyirira vamwe vanhu panguva iyoyo.
11  Tarira! mabasa aAsa, okutanga neokupedzisira, akanyorwa muBhuku reMadzimambo aJudha neaIsraeri.
12  Zvino mugore rechimakumi matatu nemapfumbamwe rokutonga kwake, Asa akava nechirwere mutsoka dzake, kusvikira ava kurwara kwazvo; asi kunyange mukurwara kwake haana kutsvaka Jehovha asi akatsvaka varapi.
13  Asa akazorara nemadzitateguru ake, akafa mugore rechimakumi mana nerimwe chete rokutonga kwake.
14  Naizvozvo vakamuviga muguva rake guru raakanga azvicherera muGuta raDhavhidhi; uye vakamuradzika pamubhedha wakanga wazadzwa nemafuta ebharisamu nemafuta okuzora emarudzi akasiyana-siyana akanga akavhenganiswa uye mafuta okuzora aikosha. Uyezve, vakamupisira zvinhu zvinonhuhwirira zvemariro zvakawanda kwazvo.
35  Josiya akabva aitira Jehovha paseka muJerusarema, vakauraya chibayiro chepaseka pazuva rechigumi nemana romwedzi wokutanga.
2  Naizvozvo akagadza vapristi kuti vatarisire zvinhu zvavaifanira kutarisira, akavakurudzira kuita basa reimba yaJehovha.
3  Akati kuvaRevhi, vaiva varayiridzi vevaIsraeri vose, vaya vakanga vari vatsvene vaJehovha: “Pinzai Areka tsvene muimba yakavakwa naSoromoni mwanakomana waDhavhidhi mambo waIsraeri; uye haizovizve mutoro pamapfudzi enyu. Zvino shumirai Jehovha Mwari wenyu nevanhu vake vaIsraeri.
4  Gadzirirai maererano nedzimba dzemadzitateguru enyu nemapoka enyu, maererano nezvakanyorwa naDhavhidhi mambo waIsraeri uye maererano nezvakanyorwa nomwanakomana wake Soromoni.
5  Mirai munzvimbo tsvene maererano nemapoka edzimba dzemadzitateguru nokuda kwehama dzenyu, ivo vanakomana vevanhu, uye ngapave nechikamu chedzimba dzemadzibaba chevaRevhi.
6  Muuraye chibayiro chepaseka, muzvitsvenese, mugadzirire hama dzenyu kuti muite maererano neshoko raJehovha rakapiwa pachishandiswa Mosesi.”
7  Zvino Josiya akapa vanakomana vevanhu mapoka ezvipfuwo, makwayana makono nembudzana hono, zvaisvika zviuru makumi matatu, zvose kuti zvive zvibayiro zvepaseka nokuda kwavose vakanga varipo, uye akapawo mombe zviuru zvitatu. Zvose izvi zvakabva pazvinhu zvamambo.
8  Machinda ake akapawo mupiro kuti uve chinopiwa chokuzvidira nokuda kwevanhu, vapristi uye vaRevhi. Hirikiya naZekariya naJehieri zvavaiva vatungamiriri veimba yaMwari wechokwadi vakapa vapristi zvibayiro zvepaseka zvine zviuru zviviri nemazana matanhatu, nemombe mazana matatu.
9  Konaniya naShemaya naNetaneri hama dzake naHashabhiya naJeyieri naJozabhadhi, vakuru vevaRevhi, vakapa vaRevhi zvibayiro zvepaseka zvine zviuru zvishanu, nemombe mazana mashanu.
10  Basa racho rakagadzirirwa, vapristi vakaramba vakamira panzvimbo dzavo, uye vaRevhi vari mumapoka avo, maererano nomurayiro wamambo.
11  Vakauraya chibayiro chepaseka, vapristi vakasasa ropa ravakagamuchira kubva pamaoko evaRevhi, vaRevhi pavakanga vachivhiya.
12  Vakagadzirirawo zvinopiwa zvinopiswa kuti vazvipe mapoka acho maererano nedzimba dzemadzibaba, kuvanakomana vevanhu, kuti vape zvinopiwa kuna Jehovha maererano nezvakanyorwa mubhuku raMosesi; uye vakaitawo saizvozvo nemombe dzacho.
13  Vakabika chinopiwa chepaseka pamoto maererano netsika yacho; uye vakabikira zvinhu zvakaitwa zvitsvene muhari dzokubikira nomumakate nomuhadyana, vachibva vakurumidza kuuya nacho kuvanakomana vose vevanhu.
14  Pashure peizvi vakazvigadzirira ivo nevapristi, nokuti vapristi, ivo vanakomana vaAroni vakanga vachipa zvibayiro zvinopiswa nemafuta kusvikira usiku, uye vaRevhi vakazvigadzirira ivo nevapristi, vanakomana vaAroni.
15  Vaimbi, ivo vanakomana vaAsafi vaiva pabasa ravo maererano nomurayiro waDhavhidhi nowaAsafi nowaHemani nowaJedhutuni muoni wamambo; uye vachengeti vemagedhi vaiva pamagedhi akasiyana-siyana. Pakanga pasina chikonzero chokuti vabve pabasa ravo, nokuti hama dzavo vaRevhi dzakavagadzirira.
16  Basa rose raJehovha rakagadzirirwa pazuva iroro kuti vaite paseka nokupisira zvinopiwa zvinopiswa paatari yaJehovha, maererano nomurayiro waMambo Josiya.
17  Zvino vanakomana vaIsraeri vakanga varipo vakaita paseka panguva iyoyo pamwe chete nomutambo wemakeke asina kuviriswa kwemazuva manomwe.
18  Kwakanga kusati kwamboitwa paseka yakaita saiyoyo pakati paIsraeri kubvira pamazuva omuprofita Samueri, uye hakuna mumwe mambo chero upi zvake waIsraeri akanga amboita paseka yakafanana neyakaitwa naJosiya nevapristi nevaRevhi nevaJudha vose nevaIsraeri vakanga varipo nevagari vomuJerusarema.
19  Paseka iyi yakaitwa mugore rechigumi nemasere rokutonga kwaJosiya.
20  Pashure peizvi zvose, Josiya paakanga agadzira imba yacho, Neko mambo weIjipiti akauya kuzorwa kuKakemishi pedyo norwizi rwaYufratesi. Josiya akabva aenda kunosangana naye.
21  Iye akabva atuma nhume kwaari, achiti: “Ndineiko newe, haiwa iwe mambo waJudha? Nhasi handina kuuya kuzorwa newe, asi kuzorwa neimwe imba iya yakarayirwa naMwari kuti ndiinyonganise. Rega hako kuti zvikunakire nokuda kwaMwari, iye aneni, uye usaita kuti akuparadze.”
22  Kunyange zvakadaro Josiya haana kufuratidza chiso chake kuti abve kwaari, asi akaita kuti arege kuzivikanwa kuti arwe naye, uye haana kuteerera mashoko aNeko akabva mumuromo maMwari. Naizvozvo akaenda kunorwa mubani reMegidho.
23  Zvino vapfuri vakapfura Mambo Josiya, zvokuti mambo akati kuvashandi vake: “Ndiburutsei, nokuti ndakuvadzwa kwazvo.”
24  Naizvozvo vashandi vake vakamuburutsa mungoro, vakamukwidza mungoro yake yehondo yechipiri, vakaenda naye kuJerusarema. Nokudaro iye akafa, akavigwa munzvimbo yemakuva emadzitateguru ake; uye vaJudha vose neJerusarema vakachema Josiya.
25  Jeremiya akatanga kuimba pamusoro paJosiya; uye vaimbi vose vechirume nevaimbi vechikadzi vanoramba vachitaura nezvaJosiya munziyo dzavo dzemariro kusvikira nhasi; uye vakaita kuti zviitwe murau kuna Israeri, uye tarirai zvakanyorwa panziyo dzemariro.
26  Zvimwe zvose zvakaitwa naJosiya nemabasa ake omutsa worudo, maererano nezvakanyorwa mumutemo waJehovha,
27  nemabasa ake, okutanga neokupedzisira, tarirai zvakanyorwa muBhuku reMadzimambo aIsraeri naJudha.
18  Zvino Jehoshafati akava nepfuma yakawanda uye aikudzwa kwazvo; asi akaroora kwaAhabhi.
2  Naizvozvo kwapfuura makore akati, akaenda kuna Ahabhi kuSamariya; uye Ahabhi akabayira makwai nemombe zvakawanda nokuda kwake nevanhu vaaiva navo. Akatanga kumufurira kuti vaende kunorwisa Ramoti-giriyedhi.
3  Ahabhi mambo waIsraeri akati kuna Jehoshafati mambo waJudha: “Uchaenda neni kuRamoti-giriyedhi here?” Iye akati kwaari: “Ndakaita sewe, vanhu vangu vakaita sezvakaita vanhu vako uye tichange tinewe muhondo.”
4  Zvisinei, Jehoshafati akati kuna mambo waIsraeri: “Ndapota, tanga wabvunza kuti Jehovha anotii.”
5  Naizvozvo mambo waIsraeri akaunganidza vaprofita, varume mazana mana, akati kwavari: “Tiende kunorwisa Ramoti-giriyedhi here, kana kuti ndirege?” Ivo vakatanga kuti: “Endai, uye Mwari wechokwadi achariisa muruoko rwamambo.”
6  Asi Jehoshafati akati: “Pano hapana mumwe muprofita waJehovha asara here? Saka ngatibvunzei tichishandisa iye.”
7  Mambo waIsraeri akabva ati kuna Jehoshafati: “Kuchine murume mumwe chete wokuti tishandise kubvunza Jehovha, asi ini ndinomuvenga, nokuti mazuva ake ose haaprofiti zvinhu zvakanaka pamusoro pangu, asi zvakaipa. Iye ndiMikaya mwanakomana waImra.” Asi Jehoshafati akati: “Mambo ngaarege kutaura chinhu chakadaro.”
8  Naizvozvo mambo waIsraeri akashevedza rimwe jinda akati: “Kurumidza kuuya naMikaya mwanakomana waImra.”
9  Zvino mambo waIsraeri naJehoshafati mambo waJudha vakanga vakagara mumwe nomumwe pachigaro chake choumambo, vakapfeka nguo dzoumambo, vakagara paburiro pasuo regedhi reSamariya; uye vaprofita vose vakanga vachiita sevaprofita vari pamberi pavo.
10  Zedhekiya mwanakomana waKenaana akabva agadzira nyanga dzesimbi, akati: “Zvanzi naJehovha, ‘Muchatunga vaSiriya neidzi kusvikira mavaparadza.’”
11  Vamwe vaprofita vose vakanga vachiprofita saizvozvo, vachiti: “Endai kuRamoti-giriyedhi mukunde, uye Jehovha achariisa muruoko rwamambo.”
12  Zvino nhume yakaenda kunoshevedza Mikaya yakati kwaari: “Tarira! Mashoko evaprofita ari kubvumirana zvakanaka pamusoro pamambo; ndapota, shoko rako ngarive seshoko romumwe wavo, utaure zvakanaka.”
13  Asi Mikaya akati: “NaJehovha mupenyu, zvichataurwa naMwari wangu, ndizvo zvandichataura.”
14  Akabva apinda maiva namambo, mambo akati kwaari: “Mikaya, tiende kuRamoti-giriyedhi kunorwa here, kana kuti ndirege?” Iye akabva ati: “Endai, mukunde; uye vachaiswa mumaoko enyu.”
15  Mambo akati kwaari: “Ndinofanira kuita kuti upike kangani kuti undiudze chokwadi choga nezita raJehovha?”
16  Naizvozvo akati: “Ndinoona vaIsraeri vose vakapararira pamakomo, semakwai asina mufudzi. Uye Jehovha ati: ‘Ava havana vanatenzi. Mumwe nomumwe ngaadzokere kumba kwake norugare.’”
17  Mambo waIsraeri akabva ati kuna Jehoshafati: “Handina here kuti kwauri, ‘Achaprofita pamusoro pangu, kwete zvinhu zvakanaka, asi zvakaipa’?”
18  Zvino iye akati: “Naizvozvo inzwai shoko raJehovha: Ndaona Jehovha akagara pachigaro chake choumambo, uto rose rokumatenga rakamira pedyo naye, kurudyi rwake nokuruboshwe rwake.
19  Jehovha akati, ‘Ndiani achanyengedza Ahabhi mambo waIsraeri kuti aende, anofira kuRamoti-giriyedhi?’ Zvino pataurwa, mumwe achitaura zvokuti, uye mumwe achitaura zvokuti.
20  Mumwe mudzimu wazobuda ukamira pamberi paJehovha, ukati, ‘Ini ndichamunyengedza.’ Jehovha akati kwauri, ‘Nechii?’
21  Iwo ukati, ‘Ndichaenda, ndova mudzimu unonyengera mumiromo yevaprofita vake vose.’ Naizvozvo iye ati, ‘Uchamunyengera, uyezve, uchakunda. Enda uite saizvozvo.’
22  Zvino tarirai Jehovha aisa mudzimu unonyengera mumiromo yevaprofita venyu ava; asi Jehovha ataura nezvedambudziko pamusoro penyu.”
23  Zvino Zedhekiya mwanakomana waKenaana akaswedera pedyo, akarova Mikaya padama, akati: “Mudzimu waJehovha wandipfuura nokupi kuti utaure newe?”
24  Mikaya akati: “Tarira! Uchazviona pazuva iroro pauchapinda muimba yomukatikati kuti uvande.”
25  Mambo waIsraeri akabva ati: “Torai Mikaya mumudzorere kuna Amone mukuru weguta nokuna Joashi mwanakomana wamambo.
26  Muti, ‘Zvanzi namambo: “Isai munhu uyu muimba yevasungwa, mumupe mugove wezvokudya wakatapudzwa nomugove wemvura wakatapudzwa kusvikira ndadzoka norugare.”’”
27  Mikaya akabva ati: “Kana mukadzoka norugare, Jehovha haana kutaura neni.” Akawedzera kuti: “Inzwai, imi marudzi ose.”
28  Mambo waIsraeri naJehoshafati mambo waJudha vakaenda kuRamoti-giriyedhi.
29  Zvino mambo waIsraeri akati kuna Jehoshafati: “Ini, ndichachinja nguo dzangu kuti ndirege kuzivikanwa, ndoenda kunorwa, asi iwe, pfeka nguo dzako.” Naizvozvo, mambo waIsraeri akachinja nguo dzake kuti arege kuzivikanwa, vachibva vaenda kunorwa.
30  Zvino mambo weSiriya akanga arayira vakuru vengoro dzake, achiti: “Irwai, kwete nomuduku kana mukuru, asi namambo waIsraeri chete.”
31  Vakuru vengoro dzacho pavakangoona Jehoshafati, vakati: “Ndiye mambo waIsraeri.” Naizvozvo vakatendeukira kwaari kuti vamurwise; asi Jehoshafati akatanga kushevedzera kuti abatsirwe, Jehovha akamubatsira, Mwari akabva aita kuti vamurege.
32  Vakuru vengoro pavakangoona kuti akanga asiri mambo waIsraeri, vakabva varega kumutevera.
33  Zvino mumwe murume akangokungawo zvake uta, akabaya mambo waIsraeri panobatana nhumbi dzokuzvidzivirira nadzo, zvokuti akati kumutyairi wengoro: “Tenderudza ngoro, undibudise pakati peuto, nokuti ndakuvadzwa kwazvo.”
34  Kurwa kwakaramba kuchinyanya pazuva iroro, uye mambo waIsraeri aifanira kuramba akamiswa ari mungoro akatarirana nevaSiriya kusvikira manheru; uye akazofa panguva yokuvira kwezuva.
17  Zvino mwanakomana wake Jehoshafati akatanga kutonga panzvimbo pake, akasimbisa nzvimbo yake pana Israeri.
2  Akaisa mauto ehondo mumaguta ose akanga akavakirirwa aJudha, akaisa mapoka evarwi munyika yaJudha nomumaguta aEfremu akanga atorwa nababa vake Asa.
3  Jehovha akaramba aina Jehoshafati, nokuti akafamba nenzira dzokutanga dzatateguru vake Dhavhidhi uye haana kutsvaka vanaBhaari.
4  Nokuti akatsvaka Mwari wababa vake, uye akafamba mumurayiro wake, asingaiti maererano nezvaiitwa naIsraeri.
5  Jehovha akaita kuti umambo hwacho hurambe hwakasimba kwazvo muruoko rwake; uye vaJudha vose vakaramba vachipa Jehoshafati zvipo, akava nepfuma yakawanda uye aikudzwa kwazvo.
6  Mwoyo wake wakashinga kufamba munzira dzaJehovha, uye akatobvisa nzvimbo dzakakwirira nematanda matsvene pakati paJudha.
7  Zvino mugore rechitatu rokutonga kwake, akashevedza machinda ake, ivo Bheni-hairi naObhadhiya naZekariya naNetaneri naMikaya, kuti vazodzidzisa mumaguta aJudha,
8  ivo nevaRevhi vavaiva navo, Shemaya naNetaniya naZebhadhiya naAsaheri naShemiramoti naJehonatani naAdhonija naTobhija naTobhi-adhonija vaiva vaRevhi, uye vaiva nevapristi Erishama naJehoramu.
9  Vakatanga kudzidzisa pakati paJudha, vaine bhuku romutemo waJehovha; uye vakaramba vachipota nomumaguta ose aJudha vachidzidzisa vanhu.
10  Umambo hwose hwenyika dzakanga dzakapoteredza Judha hwakatya Jehovha, uye havana kurwisa Jehoshafati.
11  Vaiuya nezvipo nemari somuripo kuna Jehoshafati vachibva kuvaFiristiya. VaArabhu vaiuyawo kwaari nemapoka ezvipfuwo, makondohwe zviuru zvinomwe nemazana manomwe nenhongo zviuru zvinomwe nemazana manomwe.
12  Jehoshafati akaramba achikwirira uye achiva mukuru kwazvo; uye akavaka nzvimbo dzakanga dzakavakirirwa nemaguta okuchengetera zvinhu pakati paJudha.
13  Akava nemabasa mazhinji mumaguta aJudha; uye varwi, varume vakanga vakashinga, vaiva nesimba, vaiva muJerusarema.
14  Idzi ndidzo dzakanga dziri nzvimbo dzavo maererano nedzimba dzemadzitateguru avo: Vakuru vezviuru vaJudha vaiva, Adnaa aiva mukuru wacho, uye aiva nevarume vakanga vakashinga, vaiva nesimba, zviuru mazana matatu.
15  Pasi pake paiva naJehohanani akanga ari mukuru, uye aiva nezviuru mazana maviri nezvine makumi masere.
16  Pasi pake paiva naAmasiya mwanakomana waZikri akanga akazvipira kuna Jehovha, uye aiva nevarume vakanga vakashinga, vaiva nesimba, zviuru mazana maviri.
17  Kuna Bhenjamini kwaiva nomurume akanga akashinga, aiva nesimba, ainzi Eriyadha, uye aiva nevarume zviuru mazana maviri vaiva nouta nenhoo.
18  Pasi pake paiva naJehozabhadhi, uye aiva nevarume zviuru zana nezvine makumi masere vakanga vakagadzirira kurwa.
19  Ava ndivo vaishandira mambo, tisingabatanidzi vaya vakanga vaiswa namambo mumaguta akanga akavakirirwa pakati paJudha wose.
9  Zvino mambokadzi weShebha akanzwa mashoko pamusoro paSoromoni, akauya kuJerusarema kuzoedza Soromoni nemibvunzo yakaoma, aine mudungwe wevanhu waishamisa nengamera dzakanga dzakatakura mafuta ebharisamu, nendarama zhinji kwazvo, nematombo anokosha. Akazopinda maiva naSoromoni akataura naye pamusoro pezvinhu zvose zvaiva mumwoyo make.
2  Mukadzi wacho akaudzwawo nyaya dzake dzose naSoromoni, hapana chinhu chakanga chakavanzika kuna Soromoni chaasina kumuudza.
3  Mambokadzi weShebha paakaona uchenjeri hwaSoromoni neimba yaakanga avaka,
4  nezvokudya zvaiiswa patafura yake nokugara kwaiita vashandi vake nebasa revashandi vake vaiuya nezvokudya patafura nezvipfeko zvavo, nevadiri vake nezvipfeko zvavo, nezvibayiro zvake zvinopiswa zvaaigara achipa paimba yaJehovha, zvakabva zvamupedza simba.
5  Naizvozvo akati kuna mambo: “Shoko randakanzwa nezvenyu ndiri kunyika yangu uye nezvouchenjeri hwenyu raiva rechokwadi.
6  Asi handina kutenda mashoko avo kusvikira ndauya kuti maziso angu aone; uye tarirai! ndanga ndisina kuudzwa kunyange hafu youkuru hwouchenjeri hwenyu. Munopfuura mashoko andakanzwa.
7  Vanofara varume venyu, uye vanofara vashandi venyu ava vanomira pamberi penyu nguva dzose, vachiteerera uchenjeri hwenyu.
8  Jehovha Mwari wenyu ngaarumbidzwe, akakufarirai nokukugadzai pachigaro chake choumambo kuti muve mambo nokuda kwaJehovha Mwari wenyu; nokuti Mwari wenyu akada rudzi rwaIsraeri, kuti arutsigire nokusingagumi, zvokuti akakugadzai kuti muve mambo wavo kuti muite zvakatongwa uye zvakarurama.”
9  Akabva apa mambo matarenda endarama zana nemakumi maviri, nemafuta ebharisamu mazhinji kwazvo, nematombo anokosha; uye pakanga pasati pambova nemafuta ebharisamu akaita seakapiwa Mambo Soromoni namambokadzi weShebha.
10  Uyewo, vashandi vaHiramu nevashandi vaSoromoni vaiuya nendarama kubva kuOfiri, vakauyawo nematanda emiarigamu nematombo anokosha.
11  Mambo akagadzira matanho eimba yaJehovha neeimba yamambo uye udimbwa nezviridzwa zvine tambo zvevaimbi achishandisa matanda emiarigamu, uye matanda akadaro akanga asati amboonekwa munyika yaJudha.
12  Mambo Soromoni akapa mambokadzi weShebha zvose zvaaifarira zvaakanga akumbira, tisingabatanidzi kukosha kwezvaakaunza kuna mambo. Naizvozvo akatendeuka, akaenda kunyika yake, iye pamwe chete nevashandi vake.
13  Ndarama yakauya kuna Soromoni mugore rimwe chete yairema matarenda endarama mazana matanhatu nemakumi matanhatu nematanhatu,
14  tisingabatanidzi yevarume vaifamba vachitengesa nevashambadzi vaiuya nezvinhu nemadzimambo ose evaArabhu nemagavhuna enyika vaiuya nendarama nesirivha kuna Soromoni.
15  Mambo Soromoni akagadzira nhoo huru mazana maviri achishandisa ndarama yakanga yakasanganiswa nedzimwe simbi (akaisa mashekeri mazana matanhatu endarama yakasanganiswa nedzimwe simbi panhoo huru imwe neimwe),
16  nenhoo duku mazana matatu dzendarama yakasanganiswa nedzimwe simbi (akaisa mamaina matatu endarama panhoo duku imwe neimwe). Mambo akabva adziisa muImba yeSango reRebhanoni.
17  Mambo akagadzirawo chigaro chikuru choumambo nenyanga dzenzou, akachifukidza nendarama chaiyo.
18  Paiva nematanho matanhatu aikwira kuchigaro chacho choumambo, uye pachigaro chacho paiva nechitsiko chetsoka chendarama (zvakanga zvakabatanidzwa), uye chaiva nezvokutsamidza maoko kurutivi rwuno nokurutivi urwo pedyo nenzvimbo yokugara, uye shumba mbiri dzakanga dzakamira pedyo nezvokutsamidza maoko.
19  Paiva neshumba gumi nembiri dzakanga dzakamira pamatanho matanhatu acho kurutivi rwuno nokurutivi urwo. Hapana humwe umambo hwakambogadzira chakafanana nacho.
20  Midziyo yose yokunwira yaMambo Soromoni yaiva yendarama, uye midziyo yose yeImba yeSango reRebhanoni yaiva yendarama chaiyo. Pakanga pasina chinhu chesirivha; iyo yaisamboonekwa sechinhu mumazuva aSoromoni.
21  Nokuti ngarava dzamambo dzaienda kuTashishi dziine vashandi vaHiramu. Kamwe chete pamakore matatu oga oga ngarava dzeTashishi dzaiuya, dzakatakura ndarama nesirivha, nyanga dzenzou, netsoko nemapikoko.
22  Naizvozvo Mambo Soromoni akanga aine pfuma nouchenjeri kupfuura mamwe madzimambo ose epanyika.
23  Madzimambo ose epanyika akanga achitsvaka kutaura naSoromoni kuti anzwe uchenjeri hwake, hwakanga hwaiswa mumwoyo make naMwari wechokwadi.
24  Gore negore, mumwe nomumwe aiuya nechipo chake, zvinhu zvesirivha nezvinhu zvendarama nenguo, zvombo nemafuta ebharisamu, mabhiza nemanyurusi.
25  Soromoni akava nematanga emabhiza zviuru zvina nengoro uye mabhiza ehondo zviuru gumi nezviviri, akaita kuti zvirambe zviri mumaguta engoro, pedyo namambo muJerusarema.
26  Akava mutongi wemadzimambo ose kubvira kuRwizi kusvikira kunyika yevaFiristiya uye kusvikira kumuganhu weIjipiti.
27  Mambo akaitawo kuti sirivha yaiva muJerusarema ive sematombo; uye akaita kuti matanda omusidhari awande kwazvo semitsamvi iri muShefera.
28  Kwaiva nevaya vaiuya nemabhiza kuna Soromoni achibva kuIjipiti nokune dzimwe nyika dzose.
29  Mamwe mabasa ose aSoromoni, okutanga neokupedzisira, haana kunyorwa here pamashoko omuprofita Natani nomuuprofita hwaAhija muShiro uye mune zvakanyorwa zvakaratidzwa muoni Idho pamusoro paJerobhoamu mwanakomana waNebhati?
30  Soromoni akaramba achitonga vaIsraeri vose kwemakore makumi mana ari muJerusarema.
31  Soromoni akazorara nemadzitateguru ake. Naizvozvo vakamuviga muGuta rababa vake Dhavhidhi; uye mwanakomana wake Rehobhoamu akatanga kutonga panzvimbo pake.
28  Ahazi akanga aine makore makumi maviri paakatanga kutonga, uye akatonga kwemakore gumi nematanhatu ari muJerusarema, haana kuita zvakarurama pamberi paJehovha sezvakaitwa natateguru vake Dhavhidhi.
2  Asi akafamba nenzira dzemadzimambo aIsraeri, uye akatogadzirawo mifananidzo yavanaBhaari yakaumbwa nesimbi yakanyungudutswa.
3  Akakwidza utsi hwezvibayiro mumupata womwanakomana waHinomu, akapisa vanakomana vake mumoto, maererano nezvinhu zvinosemesa zvemarudzi akanga adzingwa naJehovha pamberi pevanakomana vaIsraeri.
4  Aigara achibayira zvibayiro nokukwidza utsi hwezvibayiro panzvimbo dzakakwirira nepazvikomo nepasi pemiti yakasvibirira yemarudzi ose.
5  Naizvozvo Mwari wake Jehovha akamuisa muruoko rwamambo weSiriya, ivo vakamurwisa, vakatora nhapwa zhinji kwaari, vakaenda nadzo kuDhamasiko. Akaiswawo muruoko rwamambo waIsraeri, iye akamurwisa, akauraya vanhu vazhinji.
6  Naizvozvo Peka mwanakomana waRemariya akauraya vanhu zviuru zana nezvine makumi maviri pakati paJudha muzuva rimwe chete, vose vari varume vakanga vakashinga, nokuti vakasiya Jehovha Mwari wemadzitateguru avo.
7  Zikri, murume aiva nesimba wokwaEfremu, akaurayawo Maaseya mwanakomana wamambo naAzrikamu mutungamiriri weimba yacho naErikana aitevera mambo.
8  Vanakomana vaIsraeri vakatapawo hama dzavo zviuru mazana maviri, vakadzi, vanakomana nevanasikana; uye vakapambawo zvinopambwa zvizhinji kwavari, vakabva vaenda nezvakapambwa zvacho kuSamariya.
9  Zvino ikoko kwaiva nomuprofita waJehovha ainzi Odhedhi. Naizvozvo akaenda pamberi peuto rakanga richienda kuSamariya, akati kwavari: “Tarirai! Jehovha Mwari wemadzitateguru enyu akaisa vaJudha mumaoko enyu nokuti akanga avatsamwira, zvokuti makavauraya nehasha dzakasvika kumatenga.
10  Zvino mava kufunga zvokuita kuti vanakomana vaJudha neveJerusarema vave vashandirume nevashandikadzi venyu. Asi imi hamunawo here mhosva dzamakatadzira Jehovha Mwari wenyu?
11  Zvino nditeererei, mudzorere nhapwa dzamakatapa kuhama dzenyu, nokuti Jehovha akutsamwirai kwazvo.”
12  Vamwe varume vevakuru vevanakomana vaEfremu, Azariya mwanakomana waJehohanani, Bherekiya mwanakomana waMeshiremoti naJehizkiya mwanakomana waSharumu naAmasa mwanakomana waHadrai, vakabva vadzivisa vaya vakanga vachiuya vachibva kuhondo,
13  vakati kwavari: “Musapinza nhapwa muno, nokuti zvichaguma nokuita kuti tive nemhosva kuna Jehovha. Muri kufunga zvokuwedzera zvivi zvedu nemhosva yedu, nokuti mhosva yedu ihuru, uye Israeri akatsamwirwa kwazvo.”
14  Naizvozvo varume vakanga vaine zvombo vakasiya nhapwa dzacho nezvakanga zvapambwa pamberi pemachinda neungano yose.
15  Varume vakanga vakasarudzwa nemazita vakabva vasimuka, vakatora nhapwa dzacho, vakapfekedza vose vakanga vasina kupfeka nezvavakatora pane zvakanga zvapambwa. Naizvozvo vakavapfekedza, vakavapa hwashu, vakavapa zvokudya, vakavapa zvokunwa uye vakavazora mafuta. Uyezve, vakatakura vose vakanga vasina simba nembongoro, vakaenda navo kuJeriko, guta remichindwe, pedyo nehama dzavo. Pashure paizvozvo vakadzokera kuSamariya.
16  Panguva iyoyo Mambo Ahazi akatumira shoko kumadzimambo eAsiriya kuti amubatsire.
17  VaEdhomu vakauyazve vakauraya vaJudha, vakatora nhapwa.
18  VaFiristiya vakarwisa maguta eShefera neNegebhu yeJudha, vakatora Bheti-shemeshi neAijaroni neGedheroti neSoko nemataundi aiva pasi paro neTimna nemataundi aiva pasi paro neGimzo nemataundi aiva pasi paro; uye vakagara imomo.
19  Nokuti Jehovha akaninipisa Judha nokuda kwaAhazi mambo waIsraeri, nokuti akarega kusazvidzora kuchikura muJudha, uye maiva nokusatendeka kukuru kwaiitirwa Jehovha.
20  Tirigati-pirineseri mambo weAsiriya akazouya kuzomurwisa, akamutambudza, akasamusimbisa.
21  Nokuti Ahazi akatora zvaiva muimba yaJehovha neimba yamambo nedzemachinda, akazvipa mambo weAsiriya sechipo; asi hazvina kumubatsira.
22  Zvisinei, panguva yaaimutambudza, iye akatonyanya kuva asina kutendeka kuna Jehovha, ndizvo zvakaitwa naMambo Ahazi.
23  Akatanga kubayira kuna vanamwari veDhamasiko vakanga vachimurwisa, akati: “Nokuti vanamwari vemadzimambo eSiriya vari kuvabatsira, ndichabayira kwavari, kuti vandibatsire.” Ivo vakaita kuti iye nevaIsraeri vose vaparare.
24  Ahazi akaunganidzawo midziyo yeimba yaMwari wechokwadi, akatema-tema midziyo yeimba yaMwari wechokwadi kuva zvidimbu, akavhara masuo eimba yaJehovha, akagadzira atari dzake pamakona ose muJerusarema.
25  Akagadzira nzvimbo dzakakwirira dzokuti akwidzire vamwe vanamwari utsi hwezvibayiro padziri mumaguta ose, kunyange nomumaguta aJudha, zvokuti akagumbura Jehovha Mwari wemadzitateguru ake.
26  Mamwe mabasa ake ose nenzira dzake dzose, zvokutanga nezvokupedzisira, tarirai zvakanyorwa muBhuku reMadzimambo aJudha neaIsraeri.
27  Ahazi akazorara nemadzitateguru ake, vakamuviga muguta, muJerusarema, nokuti havana kumuisa munzvimbo yemakuva emadzimambo aIsraeri. Zvino mwanakomana wake Hezekiya akatanga kutonga panzvimbo pake.
27  Jotamu akanga aine makore makumi maviri nemashanu paakatanga kutonga, uye akatonga kwemakore gumi nematanhatu ari muJerusarema. Amai vake vainzi Jerusha, mwanasikana waZadhoki.
2  Iye akaramba achiita zvakarurama pamberi paJehovha, maererano nezvose zvakanga zvaitwa nababa vake Uziya. Asi haana kupinda mutemberi yaJehovha nechisimba. Zvisinei, vanhu vakanga vachiri kuita zvakaipa.
3  Iye akavaka gedhi rokumusoro reimba yaJehovha, akavakawo zvinhu zvakawanda kwazvo parusvingo rweOferi.
4  Akavaka maguta munzvimbo ine makomo yaJudha, akavakawo nzvimbo dzakanga dzakavakirirwa pamwe chete neshongwe mumasango.
5  Akarwa namambo wevanakomana vaAmoni, akazova nesimba kuvapfuura, zvokuti mugore iroro vanakomana vaAmoni vakamupa matarenda esirivha zana nemakori egorosi zviuru gumi neebhari zviuru gumi. Izvi ndizvo zvaakaripwa nevanakomana vaAmoni, uyewo mugore rechipiri nerechitatu.
6  Naizvozvo Jotamu akaramba achiva nesimba, nokuti akaruramisa nzira dzake pamberi paJehovha Mwari wake.
7  Mamwe mabasa ose aJotamu nokurwa kwake kwose nenzira dzake, zvakanyorwa muBhuku reMadzimambo aIsraeri neaJudha.
8  Aiva nemakore makumi maviri nemashanu paakatanga kutonga, uye akatonga kwemakore gumi nematanhatu ari muJerusarema.
9  Jotamu akazorara nemadzitateguru ake, vakamuviga muGuta raDhavhidhi. Zvino mwanakomana wake Ahazi akatanga kutonga panzvimbo pake.
7  Zvino Soromoni paakangopedza kunyengetera, moto wakaburuka uchibva kumatenga, ukapisa chinopiwa chinopiswa nezvibayiro, kubwinya kwaJehovha kukazadza imba yacho.
2  Vapristi havana kukwanisa kupinda mumba maJehovha nokuti kubwinya kwaJehovha kwakanga kwazadza imba yaJehovha.
3  Vanakomana vose vaIsraeri vakanga vakatarira pakaburuka moto uye kubwinya kwaJehovha pakwaiva paimba yacho, vakabva vakotama zviso zvavo zvakatarira pasi panzvimbo yakarongwa matombo, vakagwadama, vakaonga Jehovha, vachiti “nokuti akanaka, nokuti mutsa wake worudo unogara nokusingagumi.”
4  Zvino mambo nevanhu vose vakanga vachipa chibayiro pamberi paJehovha.
5  Mambo Soromoni akapa chibayiro chemombe zviuru makumi maviri nezviviri nemakwai zviuru zana nezvine makumi maviri. Nokudaro mambo nevanhu vose vakatsaurira imba yaMwari wechokwadi.
6  Vapristi vakanga vakamira panzvimbo dzavo dzebasa, vaRevhi vaine zviridzwa zvokuimbira Jehovha zvakanga zvagadzirwa namambo Dhavhidhi kuti vazvishandise kuonga Jehovha, vachiti “nokuti mutsa wake worudo unogara nokusingagumi,” Dhavhidhi paairumbidza achishandisa maoko avo; uye vapristi vachiridza mabhosvo kwazvo vari pamberi pavo, vaIsraeri vose pavainge vakamira.
7  Soromoni akabva atsvenesa pakati pechivanze chaiva pamberi peimba yaJehovha, nokuti ipapo ndipo paakapa zvinopiwa zvinopiswa nemafuta ezvibayiro zvokugoverana, nokuti atari yemhangura yakanga yagadzirwa naSoromoni yakanga isingakwani chibayiro chinopiswa nechinopiwa chezviyo nemafuta.
8  Panguva iyoyo Soromoni akaita mutambo kwemazuva manomwe, aine vaIsraeri vose, iyo ungano huru kwazvo yaibvira kumuganhu weHamati kusvikira kumupata une rukova weIjipiti.
9  Asi pazuva rechisere vakava nokuungana kukuru, nokuti vakanga vatsaurira atari kwemazuva manomwe nokuita mutambo kwemazuva manomwe.
10  Pazuva rechimakumi maviri nematatu romwedzi wechinomwe akarega vanhu vachienda kumisha yavo, vachifara uye mwoyo yavo ichifarira zvakanaka izvo Jehovha akanga aitira Dhavhidhi naSoromoni nevanhu vake vaIsraeri.
11  Nokudaro Soromoni akapedza imba yaJehovha neimba yamambo; uye pazvose zvakanga zvauya mumwoyo maSoromoni kuti aitire imba yaJehovha neimba yake, akabudirira pazviri.
12  Zvino Jehovha akazviratidza kuna Soromoni usiku, akati kwaari: “Ndanzwa munyengetero wako, uye ndasarudza nzvimbo ino kuti ive imba yokubayira zvibayiro.
13  Pandinovhara matenga kuti mvura irege kunaya, pandinorayira hwiza kuti dziparadze nyika uye kana ndikatumira denda pakati pevanhu vangu,
14  uye vanhu vangu vave vachishevedzwa nezita rangu vakazvininipisa, vakanyengetera, vakatsvaka chiso changu, vakatendeuka panzira dzavo dzakaipa, ndichabva ndanzwa ndiri kumatenga ndokanganwira chivi chavo, ndoporesa nyika yavo.
15  Maziso angu achange akasvinura uye nzeve dzangu dzakateerera munyengetero unopiwa panzvimbo ino.
16  Zvino ndiri kusarudza nokutsaura imba ino kuti zita rangu rive pairi nokusingagumi, maziso angu nomwoyo wangu zvichava pairi nguva dzose.
17  “Zvino kana iwe uchizofamba pamberi pangu, sokufamba kwakaita baba vako Dhavhidhi, nokuita maererano nezvose zvandakakurayira, uye uchizochengeta mirau yangu nezvandakatonga,
18  ndichasimbisawo chigaro choumambo hwako, sezvandakaita sungano nababa vako Dhavhidhi, ndichiti, ‘Hapazoshayikwi murume wokwako anotonga Israeri.’
19  Asi kana imi mukadzokera shure, mukasiya mirau yangu nemirayiro yangu zvandakaisa pamberi penyu, moenda, moshumira vamwe vanamwari, movakotamira,
20  ndichavadzurawo panyika yandakavapa; uye ndicharasa imba iyi yandakatsvenesera zita rangu kuti ibve pamberi pechiso changu, ndichaiita chirevo uye chinhu chinoshorwa pakati pemarudzi ose.
21  Kana iri imba iyi ichange yava murwi wezvakaparadzwa, munhu wose anopfuura pedyo nayo acharamba akatarira achishamisika, oti, ‘Jehovha akaitirei nyika iyi neimba iyi zvakadai?’
22  Uye ivo vachati, ‘Nokuti vakasiya Jehovha Mwari wemadzitateguru avo akanga avabudisa munyika yeIjipiti, vakanamatira vamwe vanamwari, vakavakotamira nokuvashumira. Ndokusaka akavaunzira dambudziko rose iri.’”
34  Josiya akanga aine makore masere paakatanga kutonga, uye akatonga kwemakore makumi matatu nerimwe chete ari muJerusarema.
2  Akaita zvakarurama pamberi paJehovha, akafamba nenzira dzatateguru vake Dhavhidhi; uye haana kutsaukira kurudyi kana kuruboshwe.
3  Zvino mugore rechisere rokutonga kwake, paakanga achiri mukomana, akatanga kutsvaka Mwari watateguru vake Dhavhidhi; uye mugore rechigumi nemaviri akatanga kuchenesa Judha neJerusarema achibvisa nzvimbo dzakakwirira nematanda matsvene nemifananidzo yakavezwa nemifananidzo yakaumbwa nesimbi yakanyungudutswa.
4  Vakaputsawo atari dzavanaBhaari iye aripo; uye akagura zvigadziko zvokupisira rusenzi zvakanga zviri pamusoro padzo; uye akagura-gura matanda matsvene nemifananidzo yakavezwa nemifananidzo yakaumbwa nesimbi yakanyungudutswa, akazvikuya-kuya kuita upfu, akabva ahumwaya pamusoro penzvimbo dzemakuva evaya vaiwanzobayira kwazviri.
5  Akapisa mapfupa evapristi paatari dzavo. Nokudaro akachenesa Judha neJerusarema.
6  Uyewo, mumaguta aManase naEfremu naSimiyoni kusvikira kwaNaftari, munzvimbo dzavo dzakaparadzwa kumativi ose,
7  akaputsawo atari nematanda matsvene, akapwanya mifananidzo yakavezwa, akaikuya-kuya kuita upfu; uye akagura zvigadziko zvose zvokupisira rusenzi munyika yose yaIsraeri, achibva azodzokera kuJerusarema.
8  Mugore rechigumi nemasere rokutonga kwake, paakanga achenesa nyika uye imba yacho, akatuma Shafani mwanakomana waAzaria naMaaseya mukuru weguta naJoa mwanakomana waJoahazi aiva munyori wezvaiitika kuti vagadzire imba yaJehovha Mwari wake.
9  Zvino vakaenda kumupristi mukuru Hirikiya, vakamupa mari yaiunzwa kuimba yaMwari, yakanga yaunganidzwa nevaRevhi vaiva vachengeti vemasuo ichibva muruoko rwaManase naEfremu neyaibva kune vamwe vaIsraeri vose nevaJudha vose nevaBhenjamini nevagari vomuJerusarema.
10  Vakabva vaiisa mumaoko evanhu vaiita basa vakanga vagadzwa kuti vatarisire imba yaJehovha. Vanhu vaiita basa vaishanda muimba yaJehovha vakaishandisawo kugadziridza nokugadzira imba yacho.
11  Naizvozvo vakaipa mhizha nevavaki kuti vatenge matombo akavezwa nematanda okusungisa uye kuti vavake nematanda dzimba dzakanga dzaparadzwa nemadzimambo aJudha.
12  Varume vacho vakanga vachiita basa racho nokutendeka; uye vaRevhi vaiti Jahati naObhadhiya, vokuvanakomana vaMerari, naZekariya naMeshuramu, vokuvanakomana vevaKohati, ndivo vakanga vagadzwa kuti vave vatariri vavo. Uye mumwe nomumwe wevaRevhi vaiva nyanzvi dzokuridza zviridzwa,
13  vaitarisira vatakuri vemitoro, nevatariri vevanhu vaiita mabasa akasiyana-siyana; uye kuvaRevhi kwaiva nevanyori nevakuru nevachengeti vemagedhi.
14  Zvino pavakanga vachibudisa mari yaiunzwa kuimba yaJehovha, mupristi Hirikiya akawana bhuku romutemo waJehovha wakapiwa pachishandiswa Mosesi.
15  Naizvozvo Hirikiya akapindura munyori Shafani, akati: “Ndawana bhuku romutemo muimba yaJehovha.” Naizvozvo Hirikiya akapa Shafani bhuku racho.
16  Shafani akabva aenda nebhuku racho kuna mambo, akapindurazve mambo achiti: “Vashandi venyu vari kuita zvose zvakaiswa mumaoko avo.
17  Vari kudurura mari iri mumba maJehovha, vachiiisa mumaoko evarume vakagadzwa nomumaoko evanhu vari kuita basa.”
18  Munyori Shafani akaudza mambo kuti: “Pane bhuku randapiwa nomupristi Hirikiya.” Shafani akatanga kuriverenga pamberi pamambo.
19  Zvino mambo paakangonzwa mashoko omutemo, akabva abvarura nguo dzake.
20  Mambo akabva arayira Hirikiya naAhikamu mwanakomana waShafani naAbdhoni mwanakomana waMika nomunyori Shafani naAsaya mushandi wamambo, achiti:
21  “Endai munondibvunzira Jehovha, ini nevakasara muIsraeri nomuJudha pamusoro pemashoko ebhuku iri rawanikwa, nokuti kutsamwa kwaJehovha kukuru kunofanira kudururirwa patiri nokuti madzitateguru edu haana kuchengeta shoko raJehovha nokuita maererano nezvose zvakanyorwa mubhuku iri.”
22  Naizvozvo Hirikiya pamwe chete nevakanga vataurwa namambo vakaenda kumuprofitakadzi Huridha, mudzimai waSharumu mwanakomana waTikvha mwanakomana waHahasi, muchengeti wenguo, zvaakanga achigara muJerusarema muchikamu chechipiri pazvikamu zvina; uye vakataura naye saizvozvi.
23  Iye akati kwavari: “Zvanzi naJehovha Mwari waIsraeri, ‘Itii kumurume akutumai kwandiri:
24  “Zvanzi naJehovha, ‘Tarira ndichaunza dambudziko panzvimbo ino nevagari vayo, iko kutukwa kwose kwakanyorwa mubhuku ravakaverenga pamberi pamambo waJudha,
25  nokuti vakandisiya, vakakwidzira vamwe vanamwari utsi hwezvibayiro, kuti vandigumbure nezvose zvinoitwa nemaoko avo uye kuti kutsamwa kwangu kudururwe panzvimbo ino uye kurege kuzodzimwa.’”
26  Asi muti kuna mambo waJudha akutumai kuzobvunza Jehovha: “Zvanzi naJehovha Mwari waIsraeri, ‘Kana ari mashoko awanzwa,
27  mwoyo wako zvawanga uri munyoro zvokuti wazvininipisa nokuda kwaMwari pawanzwa mashoko ake pamusoro penzvimbo ino nevagari vayo, ukazvininipisa pamberi pangu, ukabvarura nguo dzako, ukasvimha misodzi pamberi pangu, ini, iyeni, ndanzwa, ndizvo zvinotaura Jehovha.
28  Tarira ndichakuisa kwakaiswa madzitateguru ako, uchaiswa muguva rako norugare, maziso ako haazooni dambudziko rose randichaunza panzvimbo ino nevagari vayo.’”’” Ivo vakabva vauya nemhinduro kuna mambo.
29  Mambo akatumira shoko, akaunganidza varume vakuru vose vaJudha nevomuJerusarema.
30  Zvino mambo akaenda kuimba yaJehovha aine varume vose vaJudha nevagari vomuJerusarema nevapristi nevaRevhi nevanhu vose, vakuru nevaduku; uye akatanga kuverenga ivo vachinzwa mashoko ose ebhuku resungano, rakanga rawanikwa muimba yaJehovha.
31  Mambo akaramba akamira panzvimbo yake, akaita sungano pamberi paJehovha yokuti atevere Jehovha uye yokuti achengete mirayiro yake nezvipupuriro zvake nemirau yake nomwoyo wake wose uye nomweya wake wose, kuti aite mashoko esungano akanga akanyorwa mubhuku iri.
32  Akaitawo kuti vose vakanga vari muJerusarema nevokwaBhenjamini vabvumiranewo nawo. Vagari vomuJerusarema vakaita maererano nesungano yaMwari, iye Mwari wemadzitateguru avo.
33  Pashure paizvozvo Josiya akabvisa zvinhu zvose zvaisemesa munyika dzose dzevanakomana vaIsraeri, uye akaita kuti vose vakanga vari muIsraeri vaite basa racho, kuti vashumire Jehovha Mwari wavo. Pamazuva ake ose havana kutsauka pakutevera Jehovha Mwari wemadzitateguru avo.
23  Zvino mugore rechinomwe Jehoyadha akaratidza kuti akanga akashinga, akaita sungano nevakuru vemazana, vaiti, Azariya mwanakomana waJerohamu, naIshmaeri mwanakomana waJehohanani naAzariya mwanakomana waObhedhi naMaaseya mwanakomana waAdhaya naErishafati mwanakomana waZikri.
2  Pashure paizvozvo vakapota nomuJudha mose, vakaunganidza vaRevhi kubva mumaguta ose aJudha nevakuru vedzimba dzemadzibaba aIsraeri. Naizvozvo vakasvika kuJerusarema.
3  Ungano yose yakabva yaita sungano namambo vari muimba yaMwari wechokwadi, iye achibva azoti kwavari: “Tarirai! Mwanakomana wamambo achatonga, sezvakapikirwa naJehovha pamusoro pevanakomana vaDhavhidhi.
4  Izvi ndizvo zvamuchaita: chikamu chenyu chimwe chete pazvikamu zvitatu chichauya pasabata, chevapristi nevaRevhi, chichava vachengeti vemasuo;
5  uye chimwe chikamu pazvikamu zvitatu chichava paimba yamambo; uye chikamu chimwe chete pazvikamu zvitatu chichava paGedhi reNheyo; uye vanhu vose vachava muzvivanze zveimba yaJehovha.
6  Musarega chero munhu upi zvake achipinda muimba yaJehovha kunze kwevapristi nevaRevhi vaya vanoshumira. Ava ndivo vachapinda, nokuti iboka dzvene, uye vanhu vose vachachengeta zvavanosungirwa kuti vaite naJehovha.
7  VaRevhi vanofanira kukomba mambo, mumwe nomumwe aine zvombo zvake mumaoko ake; uye munhu chero upi zvake anopinda mumba macho, anofanira kuurayiwa. Rambai muina mambo paanopinda nepaanobuda.”
8  Zvino vaRevhi nevaJudha vose vakaita maererano nezvose zvakanga zvarayirwa nomupristi Jehoyadha. Naizvozvo mumwe nomumwe akatora varume vake vaiuya pasabata, pamwe chete nevaya vaibuda pasabata, nokuti mupristi Jehoyadha akanga asina kuita kuti mapoka arege basa.
9  Mupristi Jehoyadha akapawo vakuru vemazana mapfumo nenhoo, nenhoo dzeraundi dzaiva dzaMambo Dhavhidhi, dzaiva muimba yaMwari wechokwadi.
10  Akaita kuti vanhu vose vamire, mumwe nomumwe aine chombo chake chinoita zvokukandwa muruoko rwake, kubvira kurutivi rworudyi rweimba kusvikira kurutivi rworuboshwe rweimba, pedyo neatari uye pedyo neimba, kumativi ose vari pedyo namambo.
11  Vakabva vabudisa mwanakomana wamambo, vakaisa korona neChipupuriro paari, vakamugadza kuti ave mambo, naizvozvo Jehoyadha nevanakomana vake vakamuzodza, vakati: “Mambo ngaararame!”
12  Atariya paakanzwa mheremhere yevanhu vaimhanya vachirumbidza mambo, akabva aenda kwaiva nevanhu kuimba yaJehovha.
13  Akatarira, akabva aona mambo amire pedyo nembiru yake ari panopindwa napo, machinda nevaridzi vemabhosvo vari pedyo namambo, uye vanhu vose vomunyika yacho vakanga vachifara, vachiridza mabhosvo, vaimbi vaine zviridzwa nevaya vaipa chiratidzo chokuti kurumbidza kuitwe. Atariya akabva abvarura nguo dzake akati: “Ndamukirwa! Ndamukirwa!”
14  Asi mupristi Jehoyadha akabudisa vakuru vemazana, vakagadzwa veuto rehondo, akati kwavari: “Mubvisei pakati pemitsara; uye ani naani anomutevera, anofanira kuurayiwa nebakatwa!” Nokuti mupristi akanga ati: “Musamuurayira paimba yaJehovha.”
15  Naizvozvo vakamubata. Paakasvika paipindwa napo pagedhi remabhiza reimba yamambo, vakabva vamuurayira ipapo.
16  Jehoyadha akabva aita sungano nevanhu vose namambo yokuti vaizoramba vari vanhu vaJehovha.
17  Pashure paizvozvo, vanhu vose vakaenda kuimba yaBhaari, vakaiputsa; uye vakaputsa atari dzake nemifananidzo yake, vakaurayira Metani mupristi waBhaari pamberi peatari dzacho.
18  Jehoyadha akagadzawo vapristi nevaRevhi pamabasa eimba yaJehovha, vaya vakanga vaiswa mumapoka naDhavhidhi kuti vatarisire imba yaJehovha kuti vape zvinopiwa zvinopiswa zvaJehovha maererano nezvakanyorwa mumutemo waMosesi, vachifara uye vachiimba rwiyo sezvakanga zvarayirwa naDhavhidhi.
19  Naizvozvo akamisa vachengeti vemagedhi pedyo nemagedhi eimba yaJehovha kuitira kuti munhu chero upi zvake asina kuchena arege kupinda.
20  Zvino akatora vakuru vemazana nevaikudzwa nevatongi vevanhu nevanhu vose vomunyika yacho, vakaenda namambo achibva muimba yaJehovha. Vakabva vapinda nepagedhi rokumusoro vachienda kuimba yamambo, vakaita kuti mambo agare pachigaro choumambo.
21  Vanhu vose vomunyika yacho vakaramba vachifara; uye guta harina kuva nechainetsa, uye ivo vakanga vauraya Atariya nebakatwa.
22  Zvino vagari vomuJerusarema vakagadza mwanakomana wake wegotwe Ahaziya kuti ave mambo panzvimbo pake, (nokuti boka revapambi rakauya kumusasa nevaArabhu rakanga rauraya vakoma vake vose,) uye Ahaziya mwanakomana waJehoramu akatanga kutonga samambo waJudha.
2  Ahaziya akanga aine makore makumi maviri nemaviri paakatanga kutonga, uye akatonga kwegore rimwe chete ari muJerusarema. Amai vake vainzi Atariya muzukuru waOmri.
3  Iyewo akafamba nenzira dzeimba yaAhabhi, nokuti amai vake ndivo vaimupa mazano okuita zvakaipa.
4  Akaramba achiita zvakaipa pamberi paJehovha, sezvaiitwa neimba yaAhabhi, nokuti ivo ndivo vaimupa mazano pashure pokufa kwababa vake, zvikazomuparadzisa.
5  Akaitawo maererano nezano ravo, zvokuti akaenda naJehoramu mwanakomana waAhabhi mambo waIsraeri kunorwa naHazaeri mambo weSiriya kuRamoti-giriyedhi, uko vapfuri vakapfura Jehoramu.
6  Nokudaro akadzoka kuJezreeri kuti arapwe maronda aakanga akuvadzwa kuRama paakarwa naHazaeri mambo weSiriya. Azariya mwanakomana waJehoramu mambo waJudha akaenda kuti anoona Jehoramu mwanakomana waAhabhi kuJezreeri, nokuti akanga achirwara.
7  Asi kuparara kwaAhaziya kwakabva kuna Mwari nokuenda kwaakaita kuna Jehoramu; uye paakasvika, akaenda naJehoramu kuna Jehu muzukuru waNimshi, akanga azodzwa naJehovha kuti aparadze imba yaAhabhi.
8  Zvino Jehu paakangotanga kukakavadzana neimba yaAhabhi, akawana machinda aJudha nevanakomana vehama dzaAhaziya, vashandi vaAhaziya, akavauraya.
9  Akabva atanga kutsvaka Ahaziya, vakazomubata, zvaakanga akavanda muSamariya, vakaenda naye kwaiva naJehu. Vakabva vamuuraya, vakamuviga, nokuti vakati: “Iye muzukuru waJehoshafati, uyo akatsvaka Jehovha nomwoyo wake wose.” Hapana weimba yaAhaziya aikwanisa kuva nesimba roumambo.
10  Zvino Atariya amai vaAhaziya, vakaona kuti mwanakomana wavo akanga afa. Naizvozvo vakasimuka, vakaparadza vana vose voumambo veimba yaJudha.
11  Zvisinei, Jehoshabheyati mwanasikana wamambo akatora Jehoashi mwanakomana waAhaziya, akamuba pakati pevanakomana vamambo vaizourayiwa, akamuisa iye nomukadzi aimurera muimba yokurara yomukati. Jehoshabheyati mwanasikana waMambo Jehoramu, mudzimai womupristi Jehoyadha, (nokuti iye akanga ari hanzvadzi yaAhaziya,) akaramba akamuvanza nemhaka yaAtariya, uye haana kumuuraya.
12  Akaramba ainavo muimba yaMwari wechokwadi akavanzwa kwemakore matanhatu, Atariya paakanga achitonga nyika ari mambokadzi.
32  Pashure pezvinhu izvi nokutendeka uku, Saniheribhi mambo weAsiriya akauya, akapinda muJudha nechisimba, akadzika musasa kuti arwise maguta akanga akavakirirwa, akaramba achifunga zvokuaita ake nokupinda maari nechisimba.
2  Hezekiya paakaona kuti Saniheribhi akanga auya, chiso chake chakagadzirira kurwisa Jerusarema,
3  iye pamwe chete nemachinda ake nevarume vake vaiva nesimba vakabva vasarudza kuti vavhare mvura yomuzvitubu zvaiva kunze kweguta; nokudaro ivo vakamubatsira.
4  Naizvozvo vanhu vazhinji vakaungana, vakavhara zvitubu zvose norukova rwaifashamira nepakati penyika, vachiti: “Nei madzimambo eAsiriya achifanira kuuya, owana mvura zhinji?”
5  Uyezve, akashinga akavaka rusvingo rwose rwakanga rwakaputsika, akamisa shongwe paruri, akavaka rumwe rusvingo kunze, akagadzira Murwi Wevhu weGuta raDhavhidhi, akagadzira zvombo zvizhinji zvinoita zvokukandwa uye nhoo.
6  Akagadza vakuru vehondo kuti vatarisire vanhu, akavaunganidza kwaaiva munzvimbo yaiungana vanhu yepagedhi reguta, akavaudza zvaibaya mwoyo, achiti:
7  “Shingai, musimbe. Musatya kana kuvhunduka mambo weAsiriya neboka rose revanhu vaainavo; nokuti vari kwatiri vazhinji kupfuura vaainavo.
8  Iye ane ruoko rwenyama, asi isu tina Jehovha Mwari wedu kuti atibatsire uye kuti arwe hondo dzedu.” Vanhu vakazvisimbisa nemashoko aHezekiya mambo waJudha.
9  Pashure peizvi Saniheribhi mambo weAsiriya akatuma vashandi vake kuJerusarema kuna Hezekiya mambo waJudha nokuvaJudha vose vaiva muJerusarema, iye paakanga ari kuRakishi aine simba rake rose roumambo, achiti:
10  “Zvanzi naSaniheribhi mambo weAsiriya, ‘Muri kuvimba nei zvamuri kuramba makagara henyu makakombwa muJerusarema?
11  Hezekiya haasi kukufurirai here kuti akuurayei nenzara nenyota, achiti: “Jehovha Mwari wedu achatinunura muchanza chamambo weAsiriya”?
12  Haasi Hezekiya here akabvisa nzvimbo dzake dzakakwirira neatari dzake, akabva ati kuna Judha neJerusarema: “Munofanira kukotama pamberi peatari imwe chete uye munofanira kukwidza utsi hwezvibayiro pairi”?
13  Hamuzivi here zvandakaita ini nemadzitateguru angu kumarudzi ose enyika? Vanamwari vemarudzi enyika dzacho vakambokwanisa kununura nyika yavo muruoko rwangu here?
14  Pakati pavanamwari vose vemarudzi akaparadzwa chose nemadzitateguru angu, ndoupi akakwanisa kununura vanhu vake muruoko rwangu, zvokuti Mwari wenyu angakwanisa kukununurai muruoko rwangu?
15  Zvino Hezekiya ngaarege kukunyengerai kana kukufurirai zvakadai uye musatenda maari, nokuti hakuna mwari worudzi chero rupi zvarwo kana woumambo chero hupi zvahwo akakwanisa kununura vanhu vake muruoko rwangu noruoko rwemadzitateguru angu. Zvino zvakadini naMwari wenyu, haangambokununurii muruoko rwangu!’”
16  Vashandi vake vakataurazve zvakashata pamusoro paJehovha Mwari wechokwadi uye pamusoro pomushumiri wake Hezekiya.
17  Akanyorawo tsamba dzokuzvidza Jehovha Mwari waIsraeri nokutaura zvakashata nezvake, achiti: “Mwari waHezekiya haazonunuri vanhu vake muruoko rwangu sezvakaita vanamwari vemarudzi enyika dzacho vasina kununura vanhu vavo muruoko rwangu.”
18  Ivo vakaramba vachishevedzera nenzwi guru nomutauro wevaJudha kuvanhu vomuJerusarema vaiva parusvingo, kuti vaite kuti vatye, vanetseke, kuti ivo vakunde guta racho.
19  Vakataura zvakashata nezvaMwari weJerusarema sezvavakaita nezvavanamwari vemarudzi epanyika, iro basa remaoko omunhu.
20  Asi mambo Hezekiya naIsaya, muprofita, mwanakomana waAmozi, vakaramba vachinyengeterera izvi, vachishevedzera kumatenga kuti vabatsirwe.
21  Zvino Jehovha akatuma ngirozi, ikaparadza varume vose vakanga vakashinga, vaiva nesimba, vatungamiriri nevakuru vaiva mumusasa wamambo weAsiriya, zvokuti iye akadzokera kunyika yake achinyara. Gare gare akapinda muimba yamwari wake uye vamwe vakanga vabuda mukati make vakamuurayira imomo nebakatwa.
22  Nokudaro Jehovha akaponesa Hezekiya nevagari vomuJerusarema paruoko rwaSaniheribhi mambo weAsiriya nepamaoko evamwe vose, akavapa zororo kumativi ose.
23  Kwaiva nevazhinji vaiuya nezvipo kuna Jehovha kuJerusarema nezvinhu zvakanaka kwazvo kuna Hezekiya mambo waJudha, uye pashure paizvozvo iye akakwidziridzwa pamberi pemarudzi ose.
24  Mumazuva iwayo Hezekiya akarwara zvokuda kufa, akanyengetera kuna Jehovha. Naizvozvo Iye akataura naye, uye Iye akamupa chiratidzo.
25  Asi Hezekiya haana kuitawo zvakanaka maererano nokubatsirwa kwaakaitwa, nokuti mwoyo wake wakazvikudza, akatsamwirwa iye naJudha neJerusarema.
26  Zvisinei, Hezekiya akazozvininipisa pakuzvikudza kwomwoyo wake, iye nevagari vomuJerusarema, uye Jehovha haana kuvatsamwira mumazuva aHezekiya.
27  Hezekiya akava nepfuma zhinji kwazvo nokukudzwa kukuru kwazvo; uye akagadzira matura okuisa sirivha nendarama nematombo anokosha nemafuta ebharisamu nenhoo uye zvinhu zvose zvakanaka;
28  nenzvimbo dzokuchengetera zvibereko zvezviyo newaini itsva nemafuta, nematanga emhuka dzose dzakasiyana-siyana nematanga emapoka ezvipfuwo.
29  Akawana maguta, uyewo mapoka emakwai neemombe mazhinji; nokuti Mwari akamupa zvinhu zvizhinji kwazvo.
30  Hezekiya ndiye akavhara paibuda nemvura yeGihoni, akaita kuti irambe ichidzika yakananga kumavirira kuGuta raDhavhidhi, Hezekiya akaramba achibudirira mumabasa ake ose.
31  Nokudaro achishandisa vatauriri vemachinda eBhabhironi vakanga vatumwa kwaari kuti vabvunze nezvechiratidzo chakanga chaitika munyika, Mwari wechokwadi akamusiya kuti amuedze, kuti azive zvose zvaiva mumwoyo make.
32  Mamwe mabasa ose aHezekiya nemabasa omutsa worudo aakaita, tarirai zvakanyorwa mune zvakaratidzwa muprofita Isaya, mwanakomana waAmozi, muBhuku reMadzimambo aJudha naIsraeri.
33  Hezekiya akazorara nemadzitateguru ake, vakamuviga pamukwidza unoenda kunzvimbo yemakuva evanakomana vaDhavhidhi; uye vaJudha vose nevagari vomuJerusarema vakamukudza pakufa kwake. Zvino mwanakomana wake Manase akatanga kutonga panzvimbo pake.
6  Panguva iyoyo Soromoni akati: “Jehovha akati aizogara muzarima;
2  zvino ini ndakuvakirai imba yokugara yakakwirira nenzvimbo isingachinji yokuti mugare nokusingagumi.”
3  Mambo akabva atendeuka, akatanga kukomborera ungano yose yaIsraeri, ungano yose yaIsraeri zvayakanga yakamira.
4  Akati: “Jehovha Mwari waIsraeri ngaarumbidzwe, akataura nomuromo wake nababa vangu Dhavhidhi uye azadzika nemaoko ake, achiti,
5  ‘Kubvira pazuva randakabudisa vanhu vangu munyika yeIjipiti, handina kusarudza guta pamadzinza ose aIsraeri rokuti zita rangu rivakirwe imba kuti rive ipapo, uye hapana munhu wandakasarudza kuti ave mutungamiriri wevanhu vangu vaIsraeri.
6  Asi ndichasarudza Jerusarema kuti zita rangu rive ipapo, uye ndichasarudza Dhavhidhi kuti atarisire vanhu vangu vaIsraeri.’
7  Baba vangu Dhavhidhi vaiva nechido mumwoyo mavo chokuti vavakire zita raJehovha Mwari waIsraeri imba.
8  Asi Jehovha akati kuna baba vangu Dhavhidhi, ‘Nokuti waiva nechido mumwoyo mako chokuti uvakire zita rangu imba, wakaita zvakanaka, nokuti waiva nechido mumwoyo mako.
9  Zvisinei iwe hauzovaki imba yacho, asi mwanakomana wako achabuda muchiuno mako ndiye achavakira zita rangu imba.’
10  Jehovha akaita shoko rake raakanga ataura, kuti ndisimuke panzvimbo yababa vangu Dhavhidhi, ndogara pachigaro choumambo chaIsraeri, sezvakanga zvataurwa naJehovha, kuti ndivakire zita raJehovha Mwari waIsraeri imba,
11  kuti ndiise Areka imomo mune sungano yaJehovha yaakaita nevanakomana vaIsraeri.”
12  Zvino iye akamira pamberi peatari yaJehovha ari pamberi peungano yose yaIsraeri, akabva atambanudza zvanza zvake.
13  (Nokuti Soromoni akanga agadzira chikuva chemhangura akabva achiisa pakati penzvimbo yakakomberedzwa. Chakanga chakareba makubhiti mashanu, chakafara makubhiti mashanu, uye chakakwirira makubhiti matatu; uye akaramba akamira pamusoro pacho.) Akapfugama nemabvi ake ari pamberi peungano yose yaIsraeri, akatambanudzira zvanza zvake kumatenga.
14  Akati: “Haiwa Jehovha Mwari waIsraeri, hakuna mumwe Mwari akaita semi kumatenga kana panyika, anochengeta sungano nokuva nomutsa worudo kuvashumiri venyu vanofamba pamberi penyu nemwoyo yavo yose;
15  imi makaitira mushumiri wenyu baba vangu Dhavhidhi zvamakavapikira, zvokuti makaita chipikirwa chacho nomuromo wenyu, uye mazadzika noruoko rwenyu, sezvazvakaita nhasi.
16  Zvino, haiwa Jehovha Mwari waIsraeri, itirai mushumiri wenyu, ivo baba vangu Dhavhidhi zvamakavapikira, muchiti, ‘Pamberi pangu hapazoshayikwi murume wokwako kuti agare pachigaro choumambo chaIsraeri, kana vanakomana vako vakangochenjerera nzira yavo nokufamba mumutemo wangu sokufamba kwawakaita pamberi pangu.’
17  Zvino, haiwa Jehovha Mwari waIsraeri, chipikirwa chenyu chamakapikira mushumiri wenyu Dhavhidhi ngachive chakavimbika.
18  “Asi chokwadi Mwari angagara nevanhu panyika here? Tarirai! Hamungakwani mudenga, iko kumatengatenga; zvino, zvakadini neimba ino yandavaka!
19  Haiwa Jehovha Mwari wangu, tendeudzirai chiso chenyu kumunyengetero womushumiri wenyu nokuchikumbiro chake chokuti anzwirwe nyasha, nokunzwa kuchema kwokuteterera nomunyengetero uri kunyengeterwa nomushumiri wenyu pamberi penyu,
20  kuti maziso enyu asvinure akatarira kuimba iyi masikati nousiku, kunzvimbo yamakati muchaisa zita renyu, nokuteerera munyengetero uri kunyengeterwa nomushumiri wenyu akatarira kunzvimbo ino.
21  Teererai kuteterera kwomushumiri wenyu nokwevanhu venyu vaIsraeri pavanonyengetera vakatarira kunzvimbo ino, kuti imi munzwe muri kunzvimbo yenyu yamunogara, iko kumatenga; uye inzwai mukanganwire.
22  “Kana munhu akatadzira wokwake, akaita kuti apike kuti ave akatukwa paanotadza kuita zvaakapika, uye akapika ari pamberi peatari yenyu iri muimba ino,
23  inzwai muri kumatenga, muite chimwe chinhu, mutonge vashumiri venyu kuti mutsive munhu akaipa nokuisa nzira yake pamusoro wake uye kuzivisa kuti munhu akarurama, akarurama nokumupa zvinoenderana nokururama kwake.
24  “Kana vanhu venyu vaIsraeri vakakundwa pamberi pomuvengi nokuti vanenge varamba vachikutadzirai, vakadzoka, vakakudza zita renyu, vakanyengetera uye vakakumbira kunzwirwa nyasha nemi vari muimba ino,
25  inzwai muri kumatenga, mukanganwire chivi chevanhu venyu vaIsraeri, muvadzose kunyika yamakavapa ivo nemadzibaba avo.
26  “Kana matenga akavharwa zvokuti hapana mvura inonaya, nokuti vanenge varamba vachikutadzirai, ivo vakanyengetera vakatarira kunzvimbo ino, vakakudza zita renyu, vakatendeuka pachivi chavo, nokuti munenge maramba muchivatambudza,
27  inzwai muri kumatenga, mukanganwire chivi chevashumiri venyu, ivo vanhu venyu vaIsraeri, nokuti munovarayiridza nzira yakanaka yavanofanira kufamba nayo; uye munayise mvura panyika yenyu yamakapa vanhu venyu kuti ive nhaka yavo.
28  “Kana nzara ikaitika panyika, kana denda rikauya, kana kutsva kwezvirimwa nokuora, mhashu nemapete zvikauya; kana vavengi vavo vakavakomba munyika yemagedhi avo—chero dambudziko ripi zvaro, chero denda ripi zvaro—
29  chero munyengetero upi zvawo, chero kukumbira kunzwirwa nyasha kupi zvako kungaitwa nomunhu chero upi zvake kana kuti nevanhu venyu vose vaIsraeri, nokuti mumwe nomumwe anoziva dambudziko rake nokurwadziwa kwake; paanotambanudzira zvanza zvake kuimba ino,
30  inzwai muri kumatenga, iyo nzvimbo yenyu yamunogara, mukanganwire uye mupe mumwe nomumwe zvinoenderana nenzira dzake dzose, nokuti munoziva mwoyo wake (nokuti imi moga ndimi munonyatsoziva mwoyo yevanakomana vevanhu);
31  kuti vakutyei nokufamba munzira dzenyu mazuva ose avanenge vari vapenyu panyika yamakapa madzitateguru edu.
32  “Uyewo kana munhu wokune imwe nyika asiri wevanhu venyu vaIsraeri anobva kunyika iri kure nokuda kwezita renyu guru uye nokuda kworuoko rwenyu rune simba noruoko rwenyu rwakatambanudzwa, vakauya vakanyengetera vakatarira kuimba ino,
33  teererai muri kumatenga, muri panzvimbo yenyu yamunogara isingachinji, muitire munhu wacho wokune imwe nyika maererano nezvose zvaanoshevedzera kwamuri; kuti marudzi ose enyika azive zita renyu, akutyei sezvinoitwa nevanhu venyu vaIsraeri, uye kuti azive kuti zita renyu rakashevedzwa paimba ino yandavaka.
34  “Kana vanhu venyu vakaenda kunorwisana nevavengi vavo nenzira yamunovatuma nayo, vakanyengetera kwamuri vakatarira kuguta rino ramakasarudza neimba yandakavakira zita renyu,
35  inzwaiwo munyengetero wavo nokukumbira kwavo kunzwirwa nyasha muri kumatenga, muvaruramisire.
36  “Kana vakakutadzirai (nokuti hapana munhu asingatadzi), imi mukavatsamwira kwazvo movaisa kumuvengi, vatapi vavo vovatapa kuti vaende navo kunyika iri kure kana iri pedyo;
37  ivo vakazopengenuka vari munyika yavanenge vaendeswa kwairi, vatapwa, vakazodzoka, vakakukumbirai kuti muvanzwire nyasha vari munyika yavanenge vari nhapwa, vachiti, ‘Takatadza, uye takakanganisa, uye takaita zvakaipa’;
38  vakadzoka kwamuri nemwoyo yavo yose uye nemweya yavo yose vari munyika yavanenge vari nhapwa, yevaya vanenge vavatapa, vakanyengetera vakatarira kunyika yavo yamakapa madzitateguru avo neguta ramakasarudza neimba yandakavakira zita renyu;
39  inzwaiwo muri kumatenga, muri munzvimbo yenyu yamunogara isingachinji, munyengetero wavo nokukumbira kwavo kunzwirwa nyasha, muvaruramisire, uye mukanganwire vanhu venyu vanenge vakutadzirai.
40  “Zvino, ndapota, haiwa Mwari wangu, maziso enyu ngaasvinure uye nzeve dzenyu ngadziteerere munyengetero une chokuita nenzvimbo ino.
41  Zvino simukai, haiwa Jehovha Mwari, mupinde muzororo renyu, imi neAreka yesimba renyu. Haiwa Jehovha Mwari, vapristi venyu ngavapfekedzwe ruponeso, uye vakavimbika venyu ngavafare nokuda kwezvakanaka.
42  Haiwa Jehovha Mwari, musafuratidza chiso chomuzodziwa wenyu. Haiwa yeukai mutsa worudo wamakapikira mushumiri wenyu Dhavhidhi.”
31  Pavakangopedza zvose izvi, vaIsraeri vose vakanga vari ipapo vakaenda kumaguta aJudha, vakaputsa shongwe tsvene nokutema matanda matsvene nokuputsa nzvimbo dzakakwirira neatari dzacho pakati paJudha wose naBhenjamini naEfremu naManase kusvikira vapedza; uye vanakomana vose vaIsraeri vachibva vazodzokera kumaguta avo, mumwe nomumwe kunzvimbo yake.
2  Hezekiya akabva amisa mapoka evapristi neevaRevhi mumapoka avo, rimwe nerimwe maererano nebasa raro revapristi nerevaRevhi nokuda kwechinopiwa chinopiswa nezvibayiro zvokugoverana kuti vashumire, vaonge uye varumbidze vari pamagedhi emisasa yaJehovha.
3  Paiva nomugove wamambo wakabva pazvinhu zvake kuti uve zvinopiwa zvinopiswa, zvinopiwa zvinopiswa zvemangwanani nemanheru, uyewo zvinopiwa zvinopiswa zvemasabata nezvokugara kwemwedzi nezvemwaka yemitambo, maererano nezvakanyorwa mumutemo waJehovha.
4  Akaudzawo vanhu, ivo vagari vomuJerusarema, kuti vape mugove wevapristi nowevaRevhi, kuitira kuti vaomerere kwazvo kumutemo waJehovha.
5  Shoko parakangotaurwa, vanakomana vaIsraeri vakawedzera zvibereko zvokutanga zvezviyo, waini itsva, nemafuta nouchi nezvibereko zvose zvomumunda, uye vakaunza chegumi chezvinhu zvose zviri zvizhinji.
6  Vanakomana vaIsraeri nevaJudha vaigara mumaguta aJudha, vakauyawo nechegumi chemombe nemakwai nechegumi chezvinhu zvitsvene, zvinhu zvakatsaurirwa Jehovha Mwari wavo. Vakauyawo nazvo, vakazvipa, zvikaita mirwi nemirwi.
7  Vakatanga kuita mirwi yacho mumwedzi wechitatu nokuisa mutsara wokutanga, uye vakapedza mumwedzi wechinomwe.
8  Hezekiya nemachinda pavakauya vakaona mirwi yacho, vakarumbidza Jehovha nevanhu vake vaIsraeri.
9  Kwapera nguva yakati, Hezekiya akabvunza vapristi nevaRevhi pamusoro pemirwi yacho.
10  Azariya mupristi mukuru weimba yaZadhoki akabva amupindura, chokwadi iye akati: “Kubvira panguva yavakatanga kuuya nomupiro muimba yaJehovha tave tichidya, tichiguta, pachisara zvakawanda; nokuti Jehovha akakomborera vanhu vake, uye zvasara ndeizvi zvakawanda kwazvo.”
11  Hezekiya akarayira kuti dzimba dzokudyira dzigadzirwe muimba yaJehovha. Naizvozvo vakadzigadzira.
12  Vakaramba vachiuya nomupiro nechegumi nezvinhu zvitsvene nokutendeka; uye Konaniya muRevhi ndiye aizvitarisira somutungamiriri, uye munun’una wake Shimei ndiye akanga ari wechipiri.
13  Jehieri naAzaziya naNahati naAsaheri naJerimoti naJozabhadhi naErieri naIsmakiya naMahati naBhenaya ndivo vakanga vari vamiririri kudivi raKonaniya nomunun’una wake Shimei, maererano nomurayiro wamambo Hezekiya, uye Azariya ndiye aitungamirira imba yaMwari wechokwadi.
14  Kore mwanakomana waImnaa muRevhi ndiye akanga ari muchengeti wegedhi rokumabvazuva, achitarisira zvinopiwa zvokuzvidira zvaMwari wechokwadi, kuti ape mupiro waJehovha nezvinhu zvitsvenetsvene.
15  Ndiye aitarisira Edheni naMiniyamini naJeshua naShemaya, Amariya naShekaniya, vaiva mumaguta evapristi, vaiva pabasa raida kuvimbika, kuti vape hama dzavo dzaiva mumapoka, zvakaenzana kumukuru nomuduku;
16  tisingabatanidzi vanhurume vaya vakanga vakanyorwa maererano nemadzinza avo, vaibvira pamakore matatu zvichikwira, vevaya vose vaiuya kuimba yaJehovha kuzoita zvaifanira kuitwa zuva nezuva, kuzoita basa ravo maererano nezvavaisungirwa kuti vaite maererano nemapoka avo.
17  Uku ndiko kunyorwa kwevapristi maererano nemadzinza avo, maererano nedzimba dzemadzibaba avo uyewo kwevaRevhi, vaibvira pamakore makumi maviri zvichikwira, maererano nezvavaisungirwa kuti vaite mumapoka avo;
18  uye kunyorwa kwevana vavo vose, madzimai avo nevanakomana vavo nevanasikana vavo, kweungano yose, maererano nemadzinza avo nokuti vakazvitsvenesa nokuda kwezvinhu zvitsvene pabasa ravo raida kuvimbika;
19  uye kwevanakomana vaAroni, ivo vapristi, vaiva muminda yemafuro emaguta avo. Mumaguta ose akasiyana-siyana maiva nevarume vakanga vakasarudzwa nemazita avo, kuti vape migove kumunhurume wose aiva pakati pevapristi navose vakanga vakanyorwa maererano nemadzinza avo vaiva pakati pevaRevhi.
20  Hezekiya akaita izvi pakati paJudha wose, akaramba achiita zvakanaka nezvakarurama nezvakatendeka pamberi paJehovha Mwari wake.
21  Pabasa rose raakatanga mubasa reimba yaMwari wechokwadi nepamutemo nepamurayiro kuti atsvake Mwari wake, akaita nomwoyo wake wose, akabudirira.
21  Jehoshafati akazorara nemadzitateguru ake, akavigwa pamwe chete nemadzitateguru ake muGuta raDhavhidhi; uye mwanakomana wake Jehoramu akatanga kutonga panzvimbo pake.
2  Aiva nevanun’una, vanakomana vaJehoshafati, Azariya naJehieri naZekariya naAzariya naMikaeri naShefatiya, vose ava vaiva vanakomana vaJehoshafati mambo waIsraeri.
3  Naizvozvo baba vavo vakavapa zvipo zvizhinji zvesirivha nendarama nezvinhu zvakanaka kwazvo pamwe chete nemaguta akanga akavakirirwa aiva muJudha; asi vakapa Jehoramu umambo, nokuti ndiye akanga ari dangwe.
4  Jehoramu paakanga ava paumambo hwababa vake, akasimbisa nzvimbo yake, naizvozvo akauraya vanun’una vake vose nebakatwa pamwe chete nemamwe machinda aIsraeri.
5  Jehoramu aiva nemakore makumi matatu nemaviri paakatanga kutonga, uye akatonga kwemakore masere ari muJerusarema.
6  Akafamba nenzira yemadzimambo aIsraeri, sezvakanga zvaitwa nevaya veimba yaAhabhi; nokuti mwanasikana waAhabhi akanga ava mudzimai wake, uye iye akaramba achiita zvakaipa pamberi paJehovha.
7  Asi Jehovha haana kuda kuparadza imba yaDhavhidhi, nokuda kwesungano yaakanga aita naDhavhidhi, uye sezvaakanga ataura kuti aizopa iye nevanakomana vake rambi nguva dzose.
8  Mumazuva ake Edhomu yakamukira Judha, vakabva vagadza mambo kuti avatonge.
9  Naizvozvo Jehoramu pamwe chete nevakuru vake vakaenda, uyewo aiva nengoro dzose. Zvino iye akamuka usiku, akarwisa vaEdhomu vakanga vakamupoteredza pamwe chete nevakuru vengoro.
10  Asi Edhomu yakaramba ichimukira Judha kusvikira nhasi. Ribna yakabva yatanga kumumukirawo panguva iyoyo, nokuti akanga asiya Jehovha Mwari wemadzitateguru ake.
11  Iye akanga agadzirawo nzvimbo dzakakwirira pamakomo aJudha, kuti aite kuti vagari vomuJerusarema vaite unzenza, uye kuti adzinge vaJudha.
12  Kwakazouya tsamba kwaari yaibva kumuprofita Eriya, yaiti: “Zvanzi naJehovha Mwari watateguru vako Dhavhidhi, ‘Nokuti hauna kufamba nenzira dzababa vako Jehoshafati kana nenzira dzaAsa mambo waJudha,
13  asi uri kufamba nenzira yemadzimambo aIsraeri, uri kukonzera Judha nevagari vomuJerusarema kuita unzenza, sokukonzera unzenza kwakaitwa neimba yaAhabhi, uye wakauraya vanun’una vako, iyo imba yababa vako, vaiva nani kukupfuura;
14  tarira! Jehovha acharova kwazvo vanhu vako nevanakomana vako nemadzimai ako nezvinhu zvako zvose.
15  Uchabatwa nezvirwere zvizhinji, nedenda muura hwako, kusvikira ura hwako hwabuda nokuda kwechirwere chacho zuva nezuva.’”
16  Naizvozvo Jehovha akamutsa mwoyo yevaFiristiya nevaArabhu vaiva kurutivi rwevaItiopiya kuti varwe naJehoramu.
17  Naizvozvo vakauya muJudha, vakapinda nechisimba, vakatapa zvinhu zvose zvaiva mumba mamambo pamwe chete nevanakomana vake nemadzimai ake, uye haana kusara kana nomwanakomana mumwe chete kunze kwaJehoahazi, mwanakomana wake wegotwe.
18  Pashure peizvi zvose, Jehovha akamurova muura hwake nechirwere chakanga chisingarapiki.
19  Zvino pamazuva akatevera, kwapera makore maviri azere, ura hwake hwakabuda paairwara, akazofa nematenda ake akaipa; uye vanhu vake havana kumupisira zvinonhuhwirira sokupisira zvinonhuhwirira kwavakaitira madzitateguru ake.
20  Aiva nemakore makumi matatu nemaviri paakatanga kutonga, uye akatonga kwemakore masere ari muJerusarema. Akazoenda hake asingachadiwi. Naizvozvo vakamuviga muGuta raDhavhidhi, asi kwete munzvimbo yemakuva emadzimambo.
25  Amaziya akava mambo aine makore makumi maviri nemashanu, uye akatonga kwemakore makumi maviri nemapfumbamwe ari muJerusarema. Amai vake vainzi Jehoadhani wokuJerusarema.
2  Iye akaramba achiita zvakarurama pamberi paJehovha, asi asingaiti nomwoyo wakakwana.
3  Zvino umambo hwacho pahwakanga hwangosimba nokuda kwake, akabva auraya vashandi vake vakanga vauraya mambo, ivo baba vake.
4  Haana kuuraya vanakomana vavo, asi akaita maererano nezvakanyorwa mumutemo, mubhuku raMosesi, zvakarayirwa naJehovha, achiti: “Madzibaba haafaniri kufa nokuda kwevanakomana, uyewo vanakomana havafaniri kufa nokuda kwemadzibaba; asi mumwe nomumwe anofanira kufa nokuda kwechivi chake.”
5  Amaziya akaunganidza vaJudha, akaita kuti vamire maererano nedzimba dzemadzitateguru, maererano nevakuru vezviuru uye maererano nevakuru vemazana vevaJudha vose nevaBenjamini; uye akavanyora kubvira pane vaiva nemakore makumi maviri zvichikwira, akazowana kuti varume vakanga vakasarudzwa kuenda kuhondo, vaishandisa mapfumo marefu nenhoo huru, vaiva zviuru mazana matatu.
6  Akabhadharawo matarenda esirivha zana kuti atore varume vaIsraeri vakanga vakashinga, vaiva nesimba, vaisvika zviuru zana.
7  Zvino mumwe munhu waMwari wechokwadi akauya kwaari, akati: “Haiwa mambo, uto revaIsraeri ngarirege kuenda nemi, nokuti Jehovha haasi pakati pevaIsraeri, ivo vanakomana vose vaEfremu.
8  Asi endai moga, muite chimwe chinhu, shingai nokuda kwehondo. Mwari wechokwadi angaita kuti muparare pamberi pomuvengi; nokuti Mwari ane simba rokubatsira nerokuita kuti muparare.”
9  Amaziya akabva ati kumunhu waMwari wechokwadi: “Zvino ndoita sei nematarenda zana andakapa varwi vevaIsraeri?” Munhu waMwari wechokwadi akati: “Jehovha anokwanisa kukupai zvakawanda kupfuura izvi.”
10  Naizvozvo Amaziya akavatsaura, ivo varwi vakanga vauya kwaari vachibva kwaEfremu, kuti vaende kunzvimbo yavo. Asi, ivo vakatsamwira Judha kwazvo, zvokuti vakadzokera kunzvimbo yavo vakatsamwa kwazvo.
11  Amaziya akashinga, akatungamirira vanhu vake, vakaenda kuMupata woMunyu; uye akauraya vanakomana vaSeiri, vane zviuru gumi.
12  Kwaiva nevane zviuru gumi vakatapwa nevanakomana vaJudha vari vapenyu. Naizvozvo vakaenda navo pamusoro peibwe, vakavakanda vachibva pamusoro peibwe; uye vose zvavo vakatsemuka nepakati.
13  Zvino nhengo dzevarwi vakanga vadzoswa naAmaziya kuti varege kuenda naye kuhondo dzakarwisa maguta aJudha, kubvira kuSamariya kusvikira kuBheti-horoni, dzikauraya vane zviuru zvitatu, dzikapamba zvinhu zvizhinji.
14  Zvino pashure pokunge Amaziya asvika achibva kunouraya vaEdhomu, akauya navanamwari vevanakomana vaSeiri, akavaita vanamwari vake, akakotama pamberi pavo, akavakwidzira utsi hwezvibayiro.
15  Naizvozvo Jehovha akatsamwira Amaziya kwazvo, nokudaro akamutumira muprofita, akati kwaari: “Matsvakireiko vanamwari vemarudzi vasina kununura vanhu vavo muruoko rwenyu?”
16  Zvino paakataura naye, mambo akabva ati kwaari: “Takakugadza kuti uve gurukota ramambo here? Nyarara kana uchida upenyu. Nei vachifanira kukuuraya?” Naizvozvo muprofita wacho akanyarara, asi akati: “Ndinoziva kuti Mwari atsunga kukuparadzai, nokuti maita izvi uye hamuna kuteerera zano rangu.”
17  Amaziya mambo waJudha akabva atsvaka zano, akatumira shoko kuna Jehoashi mwanakomana waJehoahazi mwanakomana waJehu mambo waIsraeri, achiti: “Uya! Ngatirwisane takatarirana chiso nechiso.”
18  Jehoashi mambo waIsraeri akabva atumira shoko kuna Amaziya mambo waJudha achiti: “Utumbambeva hwaiva muRebhanoni hwakatumira shoko kumusidhari waiva muRebhanoni, huchiti, ‘Ipa mwanakomana wangu mwanasikana wako kuti ave mudzimai wake.’ Asi imwe mhuka yomusango yaiva muRebhanoni yakapfuura nepo ikatsika-tsika utumbambeva hwacho.
19  Wakazviudza kuti, Tarira wakaparadza Edhomu. Mwoyo wako waita kuti uzvikwidziridze kuti ukudzwe. Zvino ramba uchigara mumba mako. Unodirei kukakavara iwe zvinhu zvisina kukumirira zvakanaka, woparara iwe nevaJudha vauinavo?”
20  Asi Amaziya haana kuteerera; nokuti zvakanga zvichibva kuna Mwari wechokwadi kuti avaise muruoko rwake, nokuti vakanga vatsvaka vanamwari veEdhomu.
21  Naizvozvo Jehoashi mambo waIsraeri akaenda, vakarwisana vakatarirana chiso nechiso, iye naAmaziya mambo waJudha, kuBheti-shemeshi raJudha.
22  Judha akakundwa naIsraeri, zvokuti mumwe nomumwe akatizira kutende rake.
23  Jehoashi mambo waIsraeri akabata Amaziya mambo waJudha mwanakomana waJehoashi mwanakomana waJehoahazi kuBheti-shemeshi, achibva azoenda naye kuJerusarema, akaputsa rusvingo rweJerusarema, kubvira paGedhi raEfremu kusvikira kuGedhi Repakona, makubhiti mazana mana.
24  Akatora ndarama yose nesirivha nezvinhu zvose zvaiva muimba yaMwari wechokwadi zviina Obhedhi-edhomu nomunzvimbo dzaichengeterwa pfuma yeimba yamambo pamwe chete nevasungwa, akabva adzokera kuSamariya.
25  Zvino Amaziya mwanakomana waJehoashi mambo waJudha akararama kwemakore gumi nemashanu pashure pokufa kwaJehoashi mwanakomana waJehoahazi mambo waIsraeri.
26  Mamwe mabasa ose aAmaziya, okutanga neokupedzisira, tarirai! haana kunyorwa here muBhuku reMadzimambo aJudha naIsraeri?
27  Kubvira panguva yakatsauka Amaziya pakutevera Jehovha, vakamumukira muJerusarema. Akazotizira kuRakishi; asi vakatuma vanhu, vakamutevera kuRakishi, vakamuurayira ikoko.
28  Naizvozvo vakamutakura nemabhiza, vakamuviga pamwe chete nemadzitateguru ake muguta raJudha.
13  Mugore rechigumi nemasere raMambo Jerobhoamu, Abhija akatanga kutonga Judha.
2  Akatonga kwemakore matatu ari muJerusarema, uye amai vake vainzi Mikaya mwanasikana waUrieri wokuGibhiya. Kurwa kwakavapo pakati paAbhija naJerobhoamu.
3  Naizvozvo Abhija akarwa aine uto rehondo revarume vehondo zviuru mazana mana, vaiva nesimba, vakanga vakasarudzwa. Jerobhoamu akagadzirirawo kurwa naye aine varume vakanga vakasarudzwa zviuru mazana masere, varume vakanga vakashinga, vaiva nesimba.
4  Zvino Abhija akamira pamusoro peGomo reZemaraimu, riri munzvimbo ine makomo yaEfremu, akati: “Ndinzwei, haiwa iwe Jerobhoamu nevaIsraeri vose.
5  Ko hamufaniri kuziva here kuti Jehovha Mwari waIsraeri akapa Dhavhidhi umambo kuti atonge vaIsraeri nokusingagumi, iye nevanakomana vake, achishandisa sungano yomunyu?
6  Asi Jerobhoamu mwanakomana waNebhati, mushandi waSoromoni mwanakomana waDhavhidhi, akasimuka, akapandukira ishe wake.
7  Varume vakanga vasina zvokuita, vanhu pasina, vakaramba vachiungana kwaari. Vakazokunda Rehobhoamu mwanakomana waSoromoni, Rehobhoamu paakanga achiri muduku, asina ushingi, uye haana kukwanisa kuvakunda.
8  “Zvino imi muri kufunga zvokukunda umambo hwaJehovha huri muruoko rwevanakomana vaDhavhidhi, zvamuri boka guru revanhu uye zvamuine mhuru dzendarama dzamakagadzirirwa naJerobhoamu kuti dzive vanamwari venyu.
9  Hamuna kudzinga vapristi vaJehovha, ivo vanakomana vaAroni, nevaRevhi, uye hamusi kuramba muchigadza vapristi venyu sezvinoita marudzi edzimwe nyika here? Chero munhu upi zvake aiuya, owana simba achishandisa nzombe duku nemakondohwe manomwe, iye akava mupristi wevaya vasiri vanamwari.
10  Asi isu, Jehovha ndiye Mwari wedu, uye hatina kumusiya; vapristi vari kushumira Jehovha, ivo vanakomana vaAroni, uyewo vaRevhi vari kuita basa racho.
11  Vari kuita kuti utsi hwezvinopiwa zvinopiswa hupfungairire kuna Jehovha mangwanani oga oga nemanheru oga oga pamwe chete nerusenzi inonhuhwirira; uye zvingwa zvakaturikidzana zviri patafura yendarama chaiyo, uye pane chigadziko chemarambi chendarama nemarambi acho okuti avhenekere manheru oga oga; nokuti isu tiri kuchengeta zvatinosungirwa kuti tiite naJehovha Mwari wedu, asi imi makamusiya.
12  Zvino tarirai! isu tiri kutungamirirwa naMwari wechokwadi nevapristi vake nemabhosvo okushandisa kupa nyevero yokurwa nemi. Haiwa imi vanakomana vaIsraeri, musarwa naJehovha Mwari wemadzibaba enyu, nokuti hamuzokundi.”
13  Asi Jerobhoamu akatuma vavandiri kuti vavakombe necheshure kwavo, zvokuti ivo vakava pamberi paJudha uye vavandiri vari shure kwavo.
14  Vaya vaJudha pavakatendeuka, vakaona hondo iri mberi neshure. Vakatanga kuchema kuna Jehovha, vapristi pavakanga vachiridza mabhosvo kwazvo.
15  Varume vaJudha vakashevedzera nokuda kwehondo. Zvino varume vaJudha pavakashevedzera nokuda kwehondo, Mwari wechokwadi akabva akunda Jerobhoamu nevaIsraeri vose vaiva pamberi paAbhija naJudha.
16  Vanakomana vaIsraeri vakatiza Judha, Mwari akabva avaisa mumaoko avo.
17  Abhija nevanhu vake vakauraya vanhu vazhinji kwazvo; uye vaIsraeri vaiurayiwa vakaramba vachiwira pasi, varume vakanga vakasarudzwa zviuru mazana mashanu.
18  Nokudaro vanakomana vaIsraeri vakaninipiswa panguva iyoyo, asi vanakomana vaJudha vakavakunda nokuti vakavimba naJehovha Mwari wemadzitateguru avo.
19  Abhija akaramba achidzingirira Jerobhoamu, akamutorera maguta, Bheteri nemataundi aiva pasi paro, Jeshana nemataundi aiva pasi paro, Efraini nemataundi aiva pasi paro.
20  Jerobhoamu haana kuzovazve nesimba mumazuva aAbhija; asi Jehovha akamurova, akafa.
21  Abhija akaramba achiva nesimba. Kwapera nguva yakati, akawana madzimai gumi nemana, akabereka vanakomana makumi maviri nevaviri nevanasikana gumi nevatanhatu.
22  Mamwe mabasa ose aAbhija, zvaakaita nemashoko ake, zvakanyorwa mune zvakadudzirwa nomuprofita Idho.
14  Abhija akazorara nemadzitateguru ake, vakamuviga muGuta raDhavhidhi; uye mwanakomana wake Asa akatanga kutonga panzvimbo pake. Mumazuva ake nyika yakanga isina chainetsa kwemakore gumi.
2  Asa akaita zvakanga zvakanaka uye zvakarurama pamberi paJehovha Mwari wake.
3  Naizvozvo akabvisa atari dzevokune dzimwe nyika nenzvimbo dzakakwirira, akaputsa shongwe tsvene, akatema matanda matsvene.
4  Akarayirawo vaJudha kuti vatsvake Jehovha Mwari wemadzitateguru avo uye kuti vachengete mutemo nomurayiro.
5  Naizvozvo akabvisa nzvimbo dzakakwirira nezvigadziko zvokupisira rusenzi mumaguta ose aJudha; uye umambo hwacho hwakaramba husina chainetsa paaitonga.
6  Akavaka maguta akavakirirwa muJudha, nokuti nyika yakanga isina chainetsa; uye haana kurwiswa pamakore aya, nokuti Jehovha akamupa zororo.
7  Naizvozvo akati kuvaJudha: “Ngativakei maguta aya tiapoteredze nemasvingo neshongwe, masuo ane madhoo maviri nemizariro. Nyika ichiri pamberi pedu, nokuti takatsvaka Jehovha Mwari wedu. Takamutsvaka, uye anotipa zororo kumativi ose.” Zvino ivo vakavaka, vakabudirira.
8  Asa akava neuto rehondo raitakura nhoo huru nemapfumo marefu, revaJudha vaisvika zviuru mazana matatu. Vaya vaitakura nhoo duku nokukunga uta vakabva kwaBhenjamini vaiva zviuru mazana maviri nezvine makumi masere. Vose ava vaiva varume vakanga vakashinga, vaiva nesimba.
9  Gare gare Zera muItiopiya akaenda kunovarwisa aine uto rehondo revarume vaisvika miriyoni imwe chete nengoro mazana matatu, vakasvika kuMarisha.
10  Asa akabva abuda kuti anorwa naye, vakagadzirira kurwa vari mumupata weZefata kuMarisha.
11  Asa akashevedzera kuna Jehovha Mwari wake, akati: “Haiwa Jehovha, imi munobatsira musinei nokuti kune vazhinji kana vaya vasina simba. Haiwa Jehovha Mwari wedu, tibatsirei, nokuti tinovimba nemi, uye tauya kuzorwa neboka revanhu ava muzita renyu. Haiwa Jehovha, ndimi Mwari wedu. Musarega munhuwo zvake achiva nesimba pakurwa nemi.”
12  Jehovha akabva akunda vaItiopiya pamberi paAsa nepamberi pevaJudha, vaItiopiya vakatiza.
13  Asa nevanhu vaaiva navo vakaramba vachivatevera kusvikira kuGerari, vaItiopiya vakaramba vachiwira pasi kusvikira pasisina kana mumwe chete wavo akanga achiri mupenyu; nokuti vakanga vaparadzwa pamberi paJehovha nepamberi peuto rake. Pashure paizvozvo vakatakura zvinhu zvizhinji kwazvo zvavakanga vapamba.
14  Vakaparadzawo maguta ose akanga akapoteredza Gerari, nokuti akanga abatwa nokutya Jehovha; uye vakapamba maguta acho ose, nokuti aiva nezvokupamba zvakawanda maari.
15  Vakaparadzawo matende evafudzi zvokuti vakatapa mapoka ezvipfuwo zvakawanda nengamera, vachibva vazodzokera kuJerusarema.
29  Hezekiya akava mambo aine makore makumi maviri nemashanu, uye akatonga kwemakore makumi maviri nemapfumbamwe ari muJerusarema. Amai vake vainzi Abhija mwanasikana waZekariya.
2  Akaramba achiita zvakarurama pamberi paJehovha, maererano nezvose zvakanga zvaitwa natateguru vake Dhavhidhi.
3  Mugore raakatanga kutonga, mumwedzi wokutanga, akavhura masuo eimba yaJehovha, akatanga kuagadzira.
4  Akabva aunza vapristi nevaRevhi, akavaunganidza panzvimbo yakanga isina chinhu nechokumabvazuva.
5  Akati kwavari: “Nditeererei, imi vaRevhi. Zvino zvitsvenesei, mutsvenese imba yaJehovha Mwari wemadzitateguru enyu, mubvise chinhu chisina kuchena munzvimbo tsvene.
6  Nokuti madzibaba edu akava asina kutendeka, vakaita zvakaipa pamberi paJehovha Mwari wedu, zvokuti vakamusiya, vakaita kuti zviso zvavo zvifuratire tebhenekeri yaJehovha, vakarinza makotsi.
7  Vakavharawo masuo evharanda, vakarega marambi akadzimwa, havana kupisa rusenzi, uye havana kupa zvibayiro zvinopiswa munzvimbo tsvene kuna Mwari waIsraeri.
8  Saka Jehovha akatsamwira Judha neJerusarema, zvokuti akavaita chinhu chinobvundisa, chinhu chinokatyamadza, uye chinoridzirwa muridzo, sezvamuri kuona nemaziso enyu.
9  Tarirai, madzitateguru edu akaurayiwa nebakatwa, uye vanakomana vedu nevanasikana vedu nemadzimai edu vakanga vakatapwa nokuda kweizvi.
10  Zvino ndine chido mumwoyo mangu chokuti ndiite sungano naJehovha Mwari waIsraeri, kuti kutsamwa kwake kukuru kubve patiri.
11  Zvino vanakomana vangu, musazorora, nokuti ndimi makasarudzwa naJehovha kuti mumire pamberi pake kuti mumushumire uye kuti murambe muri vashumiri vake nevanhu vanokwidza utsi hwezvibayiro.”
12  VaRevhi vakabva vasimuka, Mahati mwanakomana waAmasai naJoeri mwanakomana waAzariya wokuvanakomana vevaKohati; kuvanakomana vaMerari, Kishi mwanakomana waAbdhi naAzariya mwanakomana waJeharereri; kuvaGeshoni, Joa mwanakomana waZima naEdheni mwanakomana waJoa;
13  kuvanakomana vaErizafani, Shimri naJeueri; kuvanakomana vaAsafi, Zekariya naMataniya;
14  kuvanakomana vaHemani, Jehieri naShimei; kuvanakomana vaJedhutuni, Shemaya naUzieri.
15  Vakabva vaunganidza hama dzavo, vakazvitsvenesa, vakauya kuti vazochenesa imba yaJehovha, sezvakarayirwa namambo maererano nemashoko aJehovha.
16  Zvino vapristi vakapinda mumba maJehovha kuti vachenese, vakabudisa zvinhu zvose zvakanga zvisina kuchena zvavakawana mutemberi yaJehovha, vakazviisa muchivanze cheimba yaJehovha. VaRevhiwo vakazvigamuchira kuti vazvibudise vaende nazvo kumupata une rukova weKidroni waiva kunze.
17  Nokudaro vakatanga kutsvenesa pazuva rokutanga romwedzi wokutanga, uye pazuva rechisere romwedzi wacho vakasvika pavharanda raJehovha; zvokuti vakatsvenesa imba yaJehovha mumazuva masere, vakapedza pazuva rechigumi nematanhatu romwedzi wokutanga.
18  Pashure paizvozvo vakapinda mukati maiva namambo Hezekiya, vakati: “Tachenesa imba yose yaJehovha, atari yezvinopiwa zvinopiswa nemidziyo yayo yose, netafura yezvingwa zvinoturikidzaniswa nemidziyo yayo yose.
19  Midziyo yose yakabviswa naMambo Ahazi kuti irege kushandiswa paaitonga nokusatendeka kwake taigadzira, tikaitsvenesa; uye iri pamberi peatari yaJehovha.”
20  Zvino mambo Hezekiya akafumomuka, akaunganidza machinda eguta, vakaenda kuimba yaJehovha.
21  Vakaenda nenzombe nomwe nemakondohwe manomwe nemakwayana makono manomwe nenhongo nomwe kuti zvive chinopiwa chechivi nokuda kwoumambo uye nokuda kwenzvimbo tsvene uye nokuda kwaJudha. Naizvozvo akaudza vapristi, ivo vanakomana vaAroni kuti vazvipisire paatari yaJehovha.
22  Naizvozvo vakauraya mombe, vapristi vakagamuchira ropa racho, vakarisasa pamusoro peatari; vachibva vazouraya makondohwe, vakasasa ropa racho pamusoro peatari, vakauraya makwayana makono, vakasasa ropa racho pamusoro peatari.
23  Vakazoswededza pedyo nhongo dzechinopiwa chechivi pamberi pamambo neungano, vakaisa maoko avo pamusoro padzo.
24  Zvino vapristi vakadziuraya, vakapisira chinopiwa chechivi neropa radzo paatari, kuti vayananisire vaIsraeri vose; nokuti mambo akanga ati chinopiwa chinopiswa nechinopiwa chechivi zvaifanira kuva zvevaIsraeri vose.
25  Munguva iyi, akaita kuti vaRevhi vamire paimba yaJehovha, vaine makwakwakwa esimbi, nezviridzwa zvine tambo noudimbwa, maererano nomurayiro waDhavhidhi nowaGadhi muoni wamambo newomuprofita Natani, nokuti Jehovha aipa murayiro achishandisa vaprofita vake.
26  Naizvozvo vaRevhi vakaramba vakamira vaine zviridzwa zvaDhavhidhi, uyewo vapristi vaine mabhosvo.
27  Hezekiya akabva arayira kuti vapisire chibayiro chinopiswa paatari; uye panguva yakatanga kupiwa chibayiro chinopiswa, rwiyo rwaJehovha rwakatanga pamwe chete nemabhosvo, zvichitungamirirwa nezviridzwa zvaDhavhidhi mambo waIsraeri.
28  Ungano yose yakakotama paiimbwa rwiyo uye pairidzwa mabhosvo—zvose izvi zvakaitika kusvikira chibayiro chinopiswa chapera.
29  Pavakangopedza kuchipa, mambo nevanhu vose vakanga varipo vakakotama, vakagwadama.
30  Zvino mambo Hezekiya nemachinda vakaudza vaRevhi kuti varumbidze Jehovha nemashoko aDhavhidhi neomuoni Asafi. Naizvozvo vakatanga kurumbidza vachifara, uye vakaramba vachikotama, vachigwadama.
31  Hezekiya akazopindura, akati: “Zvino mawana simba kuti muite basa raJehovha. Swederai, muunze zvibayiro nezvibayiro zvokuonga kuimba yaJehovha.” Nokudaro ungano yakatanga kuunza zvibayiro nezvibayiro zvokuonga, uye mumwe nomumwe aiva nomwoyo unoda akauyawo nezvibayiro zvinopiswa.
32  Kuwanda kwezvibayiro zvinopiswa zvakaunzwa neungano yacho kwakasvika mombe makumi manomwe, makondohwe zana, makwayana makono mazana maviri—zvose izvi kuti zvive chinopiwa chinopisirwa Jehovha;
33  nezvinopiwa zvitsvene, mombe mazana matanhatu nemakwai zviuru zvitatu.
34  Vapristi ndivo vakangoita vashoma kwazvo, havana kukwanisa kuvhiya zvinopiwa zvinopiswa zvose. Naizvozvo hama dzavo vaRevhi dzakavabatsira kusvikira basa rapera, kusvikira vapristi vazvitsvenesa, nokuti vaRevhi vaiva nemwoyo yakarurama pakuzvitsvenesa kupfuura vapristi.
35  Uyewo, zvinopiwa zvinopiswa zvakanga zvakawanda kwazvo pamwe chete nemafuta ezvibayiro zvokugoverana uye pamwe chete nezvinopiwa zvinonwiwa zvezvinopiwa zvinopiswa. Nokudaro basa reimba yaJehovha rakagadzirirwa.
36  Naizvozvo Hezekiya nevanhu vose vakafarira kuti Mwari wechokwadi akanga agadzirira vanhu, nokuti chinhu chacho chakanga changoerekana chaitika.
19  Jehoshafati mambo waJudha akabva adzokera kumba kwake kuJerusarema norugare.
2  Zvino Jehu mwanakomana womuoni Hananai akasvika pamberi pake, akati kuna Mambo Jehoshafati: “Munofanira kubatsira vakaipa, uye kuda vanovenga Jehovha here? Jehovha akutsamwirai nokuda kweizvi.
3  Kunyange zvakadaro, pane zvinhu zvakanaka zvakawanikwa kwamuri, nokuti makabvisa matanda matsvene munyika, mukagadzirira mwoyo wenyu kuti mutsvake Mwari wechokwadi.”
4  Zvino Jehoshafati akaramba achigara muJerusarema; uye akatangazve kubuda achienda pakati pevanhu kubvira kuBheeri-shebha kusvikira kunzvimbo ine makomo yaEfremu, kuti avadzose kuna Jehovha Mwari wemadzitateguru avo.
5  Akagadza vatongi munyika yose mumaguta ose aJudha akanga akavakirirwa, muguta neguta.
6  Akati kuvatongi vacho: “Onai zvamuri kuita, nokuti hamutongeri munhu asi Jehovha; uye iye anemi mukutonga kwacho.
7  Zvino ityai Jehovha. Chenjerai, muite chimwe chinhu, nokuti kuna Jehovha Mwari wedu hakuna zvisina kururama kana rusaruro kana kugamuchira pfumbamuromo.”
8  Jehoshafati akagadzawo vamwe vaRevhi nevapristi nevamwe vakuru vedzimba dzemadzibaba aIsraeri muJerusarema kuti vatongere Jehovha uye vatonge mhosva dzevagari vomuJerusarema.
9  Akavarayirawo achiti: “Izvi ndizvo zvamunofanira kuita muchitya Jehovha nokutendeka, nemwoyo yakakwana.
10  Mhosva dzose dzichauya kwamuri dzehama dzenyu dziri kugara mumaguta adzo, dzine chokuita nokuteurwa kweropa, dzine chokuita nomutemo nomurayiro nomurau nezvakatongwa, munyevere hama dzenyu kuti dzirege kuitira Jehovha zvakaipa kuti imi nehama dzenyu murege kutsamwirwa. Izvi ndizvo zvamunofanira kuita kuti murege kuva nemhosva.
11  Zvino hoyu mupristi mukuru Amariya achakutarisirai pazvinhu zvose zvaJehovha; naZebhadhiya mwanakomana waIshmaeri mutungamiriri weimba yaJudha achakutarisirai pazvinhu zvose zvamambo; uye mune vaRevhi kuti vakutungamirirei. Shingai muite chimwe chinhu, uye Jehovha ngaave nezvakanaka.”
24  Jehoashi akanga aine makore manomwe paakatanga kutonga, uye akatonga kwemakore makumi mana ari muJerusarema. Amai vake vainzi Zibhiya wokuBheeri-shebha.
2  Jehoashi akaramba achiita zvakarurama pamberi paJehovha mazuva ose omupristi Jehoyadha.
3  Jehoyadha akamuwanira madzimai maviri, akabereka vanakomana nevanasikana.
4  Zvino pashure peizvi Jehoashi akava nechido mumwoyo make chokuti agadziridze imba yaJehovha.
5  Naizvozvo akaunganidza vapristi nevaRevhi, akati kwavari: “Endai kumaguta aJudha muunganidze mari kubva kuvaIsraeri vose yokugadzirisa imba yaMwari wenyu gore negore; uye imi mukurumidzire nyaya iyi.” Asi vaRevhi havana kukurumidza.
6  Naizvozvo mambo akashevedza Jehoyadha mukuru wacho, akati kwaari: “Nei usina kuita kuti vaRevhi vazvidavirire pamusoro pokuunza mutero mutsvene wakarayirwa naMosesi mushumiri waJehovha kuna Judha nokuJerusarema, kunyange uya weungano yaIsraeri, nokuda kwetende reChipupuriro?
7  Nokuti vanakomana vaAtariya, mukadzi uya akaipa, vakanga vapaza, vakapinda muimba yaMwari wechokwadi, uye vakanga vapa vanaBhaari zvinhu zvose zvitsvene zveimba yaJehovha.”
8  Mambo akabva ataura shoko, naizvozvo vakagadzira bhokisi, vakariisa kunze pagedhi reimba yaJehovha.
9  Pashure paizvozvo vakaparadzira shoko muJudha mose nomuJerusarema kuti vaunzire Jehovha mutero mutsvene wakarayirwa vaIsraeri vari murenje naMosesi mushumiri waMwari wechokwadi.
10  Machinda ose nevanhu vose vakatanga kufara, vakaramba vachiuya nawo uye vachiuisa mubhokisi kusvikira vose vapa.
11  Zvino panguva yakafanira aiendesa bhokisi rakatakurwa nevaRevhi kuti rinotarisirwa namambo, uye pavaingoona kuti makanga mava nemari yakawanda, munyori wamambo nomumiririri womupristi mukuru vaiuya, vobva vakutura zvaiva mubhokisi, voritakura, voridzorera panzvimbo yaro. Ndizvo zvavaiita zuva nezuva, zvokuti vakaunganidza mari zhinji.
12  Mambo naJehoyadha vaibva vaipa vanhu vaiita basa reimba yaJehovha, uye vaibhadhara vacheki vematombo nemhizha kuti vavandudze imba yaJehovha, nevapfuri vesimbi nemhangura kuti vagadziridze imba yaJehovha.
13  Vanhu vaiita basa vakatanga kushanda, vakaita kuti basa rokugadzira rirambe richienderera mberi, vakazoita kuti imba yaMwari wechokwadi imire sokuvakwa kwayaifanira kuitwa, vakaisimbisa.
14  Pavakanga vangopedza vakaunza mari yakanga yasara pamberi pamambo naJehoyadha, vakagadzira midziyo yeimba yaJehovha, midziyo yokushumira nayo neyokupa nayo zvinopiwa nemakapu nemidziyo yendarama neyesirivha; uye nguva dzose vaibayira zvibayiro zvinopiswa muimba yaJehovha mazuva ose aJehoyadha.
15  Zvino Jehoyadha akakwegura, akagutswa nemakore, akazofa, uye akanga ava nemakore zana nemakumi matatu paakafa.
16  Naizvozvo vakamuviga muGuta raDhavhidhi pamwe chete nemadzimambo, nokuti akanga aita zvakanaka pakati paIsraeri uye kuna Mwari wechokwadi neimba Yake.
17  Zvino pashure pokunge Jehoyadha afa machinda aJudha akapinda, akakotamira mambo. Panguva iyoyo mambo akaateerera.
18  Zvishoma nezvishoma vakasiya imba yaJehovha Mwari wemadzitateguru avo, vakatanga kushumira matanda matsvene nezvidhori, zvokuti Judha neJerusarema zvakatsamwirwa nokuda kwemhosva yavo iyi.
19  Iye akaramba achituma vaprofita pakati pavo kuti vavadzose kuna Jehovha; uye vakaramba vachivapupurira, asi havana kuteerera.
20  Zvino mudzimu waMwari wakafukidza Zekariya mwanakomana womupristi Jehoyadha, zvokuti akamira pakanga pakakwirira pamberi pevanhu, akati kwavari: “Zvanzi naMwari wechokwadi, ‘Muri kudarikirei mirayiro yaJehovha, zvokuti hamungabudiriri? Zvamakasiya Jehovha, iye achakusiyaiwo.’”
21  Vakazomumukira, vakamutema nematombo varayirwa namambo muchivanze cheimba yaJehovha.
22  Mambo Jehoashi haana kuyeuka mutsa worudo waakanga aitirwa nababa vake Jehoyadha, zvokuti akauraya mwanakomana wake, uyo akataura paakanga ava kufa, kuti: “Jehovha ngaazvione, atsive.”
23  Zvino pakupera kwegore, uto rehondo reSiriya rakauya kuzomurwisa, vakapinda nechisimba muJudha nomuJerusarema. Vakabva vaparadza machinda ose evanhu pakati pevanhu, uye zvavakapamba zvose vakazvitumira kuna mambo weDhamasiko.
24  Nokuti uto rehondo reSiriya rakapinda nechisimba riine varume vashoma, Jehovha akaisa uto rehondo guru kwazvo muruoko rwavo, nokuti vakanga vasiya Jehovha Mwari wemadzitateguru avo; uye vakaitira Jehoashi zvakanga zvatongwa.
25  Pavakamusiya (nokuti vakamusiya aine hosha dzakawanda), vashandi vake vakamumukira nokuda kweropa revanakomana vomupristi Jehoyadha; uye vakamuurayira pamubhedha wake, zvokuti akafa. Vakabva vamuviga muGuta raDhavhidhi, asi havana kumuviga munzvimbo yemakuva emadzimambo.
26  Ava ndivo vakamumukira: Zabhadhi mwanakomana waShimeyati mukadzi muAmoni naJehozabhadhi mwanakomana waShimriti mukadzi muMoabhi.
27  Kana vari vanakomana vake, nokuwanda kwezvirevo zvaakataurirwa uye kuvakwa kwenheyo yeimba yaMwari wechokwadi, tarirai zvakanyorwa mune zvakadudzirwa muBhuku reMadzimambo. Mwanakomana wake Amaziya akatanga kutonga panzvimbo pake.
5  Basa rose raifanira kuitwa naSoromoni paimba yaJehovha rakazopera, Soromoni akatanga kupinza zvinhu zvakaitwa zvitsvene nababa vake Dhavhidhi; uye akaisa sirivha nendarama nemidziyo yose papfuma yeimba yaMwari wechokwadi.
2  Panguva iyoyo Soromoni akabva aunganidza varume vakuru vaIsraeri nevakuru vose vemadzinza, machinda edzimba dzemadzibaba evanakomana vaIsraeri, kuJerusarema, kuti vakwire neareka yesungano yaJehovha ichibva muGuta raDhavhidhi, kureva Ziyoni.
3  Naizvozvo varume vose vaIsraeri vakaungana kwaiva namambo pamutambo womwedzi wechinomwe.
4  Naizvozvo varume vakuru vose vaIsraeri vakauya, vaRevhi vakatakura Areka.
5  Vakakwira neAreka yacho netende rokusanganira nemidziyo yose mitsvene yaiva mutende racho. Vapristi, ivo vaRevhi, vakakwira nazvo.
6  Mambo Soromoni neungano yose yevaIsraeri vaichengeta zvavakanga varangana naye vari pamberi peAreka, vakanga vachibayira makwai nemombe zvakanga zvakawanda zvokusagona kuzivikanwa kuti zvingani uye zvokusagona kuverengwa.
7  Vapristi vakabva vapinda neareka yesungano yaJehovha munzvimbo yayo, muimba yomukatikati yeimba yacho, muNzvimbo Tsvenetsvene, pasi pemapapiro emakerubhi.
8  Nokudaro makerubhi acho akanga akangotambanudzira mapapiro awo pamusoro penzvimbo yeAreka, zvokuti makerubhi acho akafukidza Areka nematanda ayo nechepamusoro.
9  Asi matanda acho akanga akareba, zvokuti kumuromo kwematanda acho kwaioneka uri muNzvimbo Tsvene pamberi peimba yomukatikati, asi akanga asingaoneki uri kunze, uye iwo achiri imomo kusvikira nhasi.
10  MuAreka macho makanga musina chinhu kunze kwemahwendefa maviri akanga aiswa imomo naMosesi kuHorebhi, Jehovha paakaita sungano nevanakomana vaIsraeri pavaibuda munyika yeIjipiti.
11  Vapristi pavakabuda munzvimbo tsvene (vapristi vose vakanga varipo, zvavakanga vazvinatsa—pakanga pasina chikonzero chokuti vaite zvemapoka);
12  nevaRevhi vaiva vaimbi vavo vose, kureva vaimbi vaAsafi, vaHemani, vaJedhutuni nevevanakomana vavo nevehama dzavo, vakapfeka machira akanaka kwazvo, vaine makwakwakwa esimbi nezviridzwa zvine tambo noudimbwa, vakanga vakamira kumabvazuva kweatari, vaine vapristi vaisvika zana nemakumi maviri vairidza mabhosvo;
13  uye varidzi vemabhosvo nevaimbi pavakangoita kuti inzwi ravo rinzwike somunhu mumwe chete vachirumbidza nokuonga Jehovha, pavakangoridzisa mabhosvo nemakwakwakwa esimbi nezviridzwa vachirumbidza Jehovha, “nokuti akanaka, nokuti mutsa wake worudo unogara nokusingagumi,” imba yacho yakazadzwa negore, iyo imba yaJehovha,
14  uye vapristi havana kukwanisa kumira kuti vashumire nokuda kwegore racho; nokuti kubwinya kwaJehovha kwakanga kwazadza imba yaMwari wechokwadi.
36  Zvino vanhu vomunyika yacho vakatora Jehoahazi mwanakomana waJosiya, vakamugadza kuti ave mambo panzvimbo pababa vake muJerusarema.
2  Jehoahazi akanga aine makore makumi maviri nematatu paakatanga kutonga, uye akatonga kwemwedzi mitatu ari muJerusarema.
3  Zvisinei, mambo weIjipiti akamubvisa muJerusarema, akaripisa nyika yacho matarenda esirivha zana netarenda rendarama rimwe chete.
4  Mambo weIjipiti akagadzawo munun’una wake Eriyakimu kuti ave mambo waJudha neJerusarema, akachinja zita rake kuti rinzi Jehoyakimu; asi Neko akatora mukoma wake Jehoahazi, akaenda naye kuIjipiti.
5  Jehoyakimu akanga aine makore makumi maviri nemashanu paakatanga kutonga, uye akatonga kwemakore gumi nerimwe chete ari muJerusarema; uye akaramba achiita zvakaipa pamberi paJehovha Mwari wake.
6  Nebhukadhinezari mambo weBhabhironi akauya kuti amusunge nezvisungo zvomumakumbo zviviri zvemhangura, kuti aende naye kuBhabhironi.
7  Nebhukadhinezari akaenda kuBhabhironi nemimwe midziyo yeimba yaJehovha, akabva aiisa mumuzinda wake waiva muBhabhironi.
8  Mamwe mabasa ose aJehoyakimu nezvinhu zvake zvinosemesa zvaakaita nezvakaipa zvakawanikwa paari, tarirai zvakanyorwa muBhuku reMadzimambo aIsraeri naJudha; uye mwanakomana wake Jehoyakini akatanga kutonga panzvimbo pake.
9  Jehoyakini akanga aine makore gumi nemasere paakatanga kutonga, uye akatonga kwemwedzi mitatu nemazuva gumi ari muJerusarema; uye iye akaramba achiita zvakaipa pamberi paJehovha.
10  Zvino pakutanga kwegore, Mambo Nebhukadhinezari akatuma vanhu, vakamuunza kuBhabhironi pamwe chete nezvinhu zvinokosha zveimba yaJehovha. Akagadzawo Zedhekiya hama yababa vake kuti ave mambo waJudha neJerusarema.
11  Zedhekiya akanga aine makore makumi maviri nerimwe chete paakatanga kutonga, uye akatonga kwemakore gumi nerimwe chete ari muJerusarema.
12  Akaramba achiita zvakaipa pamberi paJehovha Mwari wake. Haana kuzvininipisa pamberi pomuprofita Jeremiya akanga arayirwa naJehovha.
13  Akapandukirawo Mambo Nebhukadhinezari, akanga aita kuti apike naMwari; uye akaramba achiomesa mutsipa wake nokuomesa mwoyo wake kuti arege kudzokera kuna Jehovha Mwari waIsraeri.
14  Vakuru vose vevapristi nevanhu vakaitawo nokusatendeka kukuru, maererano nezvinhu zvose zvinosemesa zvemamwe marudzi, zvokuti vakasvibisa imba yaJehovha yaakanga atsvenesa muJerusarema.
15  Jehovha Mwari wemadzitateguru avo akaramba achivatumira shoko achishandisa nhume dzake, achivatumira avatumirazve, nokuti ainzwira tsitsi vanhu vake nenzvimbo yake yokugara.
16  Asi vakaramba vachiseka nhume dzaMwari wechokwadi, vachizvidza mashoko ake uye vachinyomba vaprofita vake, kusvikira Jehovha atsamwira vanhu vake, kusvikira zvisingachagadziriki.
17  Naizvozvo akavaunzira mambo wevaKadheya kuzovarwisa, uyo akauraya majaya avo nebakatwa muimba yenzvimbo yavo tsvene, haana kunzwira tsitsi jaya kana mhandara, akwegura kana ndonda yakwegura. Akaisa zvose muruoko rwake.
18  Midziyo yose yeimba yaMwari wechokwadi, mikuru nemiduku, nepfuma yeimba yaJehovha nepfuma yamambo neyemachinda ake, iye akaenda nazvo zvose kuBhabhironi.
19  Akapisa imba yaMwari wechokwadi, akaputsa rusvingo rweJerusarema; uye vakapisa shongwe dzaro dzose dzokugara nomoto nezvinhu zvaro zvose zvinokosha, zvokuti zvose zvakaparadzwa.
20  Akatapawo vaya vakanga vasiyiwa nebakatwa, akaenda navo kuBhabhironi, vakava vashandi vake nevevanakomana vake kusvikira umambo hwePezhiya hwatanga kutonga;
21  kuti shoko raJehovha rizadzike rakanga rataurwa nomuromo waJeremiya, kusvikira nyika yaripa masabata ayo. Yakachengeta sabata mazuva ose ayakanga iri dongo, kuti isvitse makore makumi manomwe.
22  Zvino mugore rokutanga raKoreshi mambo wePezhiya, kuti shoko raJehovha rakataurwa nomuromo waJeremiya riitike, Jehovha akamutsa mwoyo waKoreshi mambo wePezhiya, zvokuti akaita kuti kushevedzera kuitwe muumambo hwake hwose, uyewo akanyora, achiti:
23  “Zvanzi naKoreshi mambo wePezhiya, ‘Jehovha Mwari wokumatenga akandipa umambo hwose hwenyika, uye iye akandirayira kuti ndimuvakire imba muJerusarema, riri muJudha. Munhu wose ari pakati penyu wevanhu vake vose, Jehovha Mwari wake ngaave naye. Naizvozvo iye ngaaende.’”
15  Zvino mudzimu waMwari wakauya pana Azariya mwanakomana waOdhedhi.
2  Naizvozvo akaenda pamberi paAsa akati kwaari: “Ndinzwei, haiwa imi Asa nemi mose vaJudha nevaBhenjamini! Jehovha anemi chero bedzi imi muinaye; uye kana mukamutsvaka, iye achaita kuti mumuwane, asi kana mukamusiya, achakusiyaiwo.
3  Kwemazuva mazhinji vaIsraeri vakanga vasina Mwari wechokwadi, vasina mupristi aidzidzisa uye vasina Mutemo.
4  Asi pavakadzokera kuna Jehovha Mwari waIsraeri mukutambudzika kwavo, vakamutsvaka, akabva aita kuti vamuwane.
5  Munguva iyoyo munhu aibuda kana aipinda akanga asina rugare, nokuti kwaiva nokusagadzikana kukuru pakati pevagari vose vomunyika dzacho.
6  Vakaparadzwa, rudzi ruchiparadza rumwe rudzi, guta richiparadza rimwe guta, nokuti Mwari akaita kuti varambe vasina kugadzikana vaine matambudziko emarudzi ose.
7  Asi imi shingai uye musashayisa maoko enyu simba, nokuti basa renyu richapiwa mubayiro.”
8  Asa paakangonzwa mashoko aya nouprofita hwomuprofita Odhedhi, akashinga, akaita kuti zvinhu zvainyangadza zvinyangarike munyika yose yevaJudha nevaBhenjamini nomumaguta aakanga atora munzvimbo ine makomo yaEfremu, uye akamutsidzira atari yaJehovha yakanga iri pamberi pevharanda raJehovha.
9  Akatanga kuunganidza vaJudha nevaBhenjamini vose nevatorwa vavaiva navo kubva kwaEfremu nokwaManase nokwaSimiyoni, nokuti vakanga vatizira kwaari vachibva kuvaIsraeri vari vazhinji pavakaona kuti Jehovha Mwari wake aiva naye.
10  Naizvozvo vakaungana kuJerusarema mumwedzi wechitatu wegore rechigumi nemashanu rokutonga kwaAsa.
11  Pazuva iroro vakabva vabayira kuna Jehovha mombe mazana manomwe nemakwai zviuru zvinomwe vachitora pane zvakapambwa zvavakanga vauya nazvo.
12  Vakaitawo sungano yokuti vatsvake Jehovha Mwari wemadzitateguru avo nemwoyo yavo yose nemweya yavo yose;
13  kuti chero munhu upi zvake aizorega kutsvaka Jehovha Mwari waIsraeri aizourayiwa, kunyange ari muduku kana mukuru, kunyange ari murume kana mukadzi.
14  Naizvozvo vakapika kuna Jehovha nenzwi guru nokushevedzera kwokufara nemabhosvo nehwamanda.
15  VaJudha vose vakafarira zvakanga zvapikwa; nokuti vakanga vapika nemwoyo yavo yose vachifara kwazvo kuti vakanga vamutsvaka, zvokuti iye akaita kuti vamuwane; uye Jehovha akaramba achivapa zororo kumativi ose.
16  Mambo Asa akabvisawo ambuya vake Maaka pakuva vahosi, nokuti vakanga vagadzirira danda dzvene chidhori chaityisa; uye Asa akabva atema chidhori chavo chaityisa, akachikuya, akachipisira mumupata une rukova weKidroni.
17  Asi nzvimbo dzakakwirira hadzina kubviswa pakati paIsraeri. Zvisinei, mwoyo waAsa ndiwo wakanga wakakwana pamazuva ake ose.
18  Akauya nezvinhu zvakaitwa zvitsvene nababa vake nezvinhu zvaakanga aita zvitsvene muimba yaMwari wechokwadi, sirivha nendarama nemidziyo.
19  Hakuna hondo yakaitika kusvikira mugore rechimakumi matatu nemashanu rokutonga kwaAsa.
20  Zvino pashure paizvozvo vanakomana vaMoabhi nevanakomana vaAmoni vakauya kuzorwisa Jehoshafati vaine vamwe vaAmonimu.
2  Naizvozvo vanhu vakasvika, vakaudza Jehoshafati, vachiti: “Kune boka guru revanhu rauya kuzokurwisai rinobva kunzvimbo yegungwa, kuEdhomu; uye tarirai vari muHazazoni-tamari, iro Eni-gedhi.”
3  Jehoshafati akatya, akatsunga kutsvaka Jehovha. Naizvozvo akazivisa kuti vaJudha vose vatsanye.
4  VaJudha vakazoungana kuti vabvunze Jehovha. Vakauya kuzobvunza Jehovha vachibva kumaguta ose aJudha.
5  Jehoshafati akabva asimuka paungano yaJudha neyevomuJerusarema yaiva muimba yaJehovha pamberi pechivanze chitsva,
6  akati: “Haiwa Jehovha Mwari wemadzitateguru edu, hamusi Mwari ari kumatenga here? Hamusi kudzora umambo hwose hwemarudzi here? Simba noukuru hazvisi muruoko rwenyu here, zvokuti hapana angakudzivisai?
7  Haiwa Mwari wedu, hamuna here kudzinga vagari vomunyika ino pamberi pevanhu venyu vaIsraeri, mukabva maipa vana vaAbrahamu, iye wamaida, nokusingagumi?
8  Vakagara mairi, vakakuvakirai nzvimbo tsvene mairi nokuda kwezita renyu, vachiti,
9  ‘Kana dambudziko, bakatwa, kutongwa kwakaipa, kana denda kana nzara zvikauya patiri, ngatimirei pamberi peimba iyi nepamberi penyu (nokuti zita renyu riri muimba ino), kuti tishevedzere kwamuri kuti mutibatsire pakutambudzika kwedu, uye inzwai, mutiponese.’
10  Zvino onai vanakomana vaAmoni, naMoabhi nevomunzvimbo ine makomo yeSeiri, vamusina kubvumira vaIsraeri kuti vapinde pakati pavo nesimba pavaibuda munyika yeIjipiti, asi vakavarega, vakasavatsakatisa,
11  tarirai vava kutitsiva nokuuya kuzotidzinga panhaka yenyu yamakaita kuti ive yedu.
12  Haiwa Mwari wedu, hamungavatongi here? Nokuti isu hatina simba rokurwa neboka guru revanhu iri riri kuuya kuzotirwisa; uye isu hatizivi chatingaita, asi maziso edu akatarira kwamuri.”
13  Panguva yose iyi vaJudha vose vakanga vakamira pamberi paJehovha, kunyange vana vavo, madzimai avo nevanakomana vavo.
14  Zvino mudzimu waJehovha wakauya pana Jahazieri mwanakomana waZekariya mwanakomana waBhenaya mwanakomana waJeyieri mwanakomana waMataniya muRevhi wokuvanakomana vaAsafi, ari pakati peungano yacho.
15  Naizvozvo akati: “Teererai, imi vaJudha vose nemi vagari vomuJerusarema naMambo Jehoshafati! Zvanzi naJehovha kwamuri, ‘Musatya kana kuvhundutswa neboka iri guru revanhu; nokuti kurwa hakusi kwenyu, asi ndokwaMwari.
16  Endai munovarwisa mangwana. Vachauya nokumupata weZizi; uye muchavawana panogumira mupata une rukova pakatarisana nerenje reJerueri.
17  Panguva iyi hamuzofaniri henyu kurwa. Mirai munzvimbo dzenyu, murambe makamira, muone kuponeswa kwamuchaitwa naJehovha. Haiwa imi vaJudha nevomuJerusarema, musatya kana kuvhunduka. Endai mangwana munovarwisa, uye Jehovha achava nemi.’”
18  Jehoshafati akabva akotama chiso chake chakatarira pasi, vaJudha vose nevagari vomuJerusarema vakawira pasi pamberi paJehovha kuti vapfugamire Jehovha.
19  VaRevhi vevanakomana vevaKohati nevevanakomana vevaKora vakabva vasimuka kuti varumbidze Jehovha Mwari waIsraeri nenzwi guru kwazvo.
20  Zvino vakafumomuka, vakaenda kurenje reTekoa. Sezvavaienda, Jehoshafati akamira akabva ati: “Ndinzwei, haiwa imi vaJudha nemi vagari vomuJerusarema! Ivai nokutenda muna Jehovha Mwari wenyu kuti mugare kwenguva refu. Ivai nokutenda muvaprofita vake, mukunde.”
21  Akaranganawo nevanhu vacho, akagadza vaimbi vokuti vaimbire Jehovha nevaya vairumbidza vakanga vakapfeka zvishongo zvitsvene sezvavaienda vari pamberi pevarume vaiva nezvombo, vachiti: “Rumbidzai Jehovha, nokuti mutsa wake worudo unogara nokusingagumi.”
22  Zvino panguva yavakatanga kushevedzera vachifara uye vachirumbidza, Jehovha akaisa varume kuti vavandire vanakomana vaAmoni, vaMoabhi nevomunzvimbo ine makomo yeSeiri vakanga vachiuya pakati paJudha, uye vakaurayana.
23  Vanakomana vaAmoni naMoabhi vakarwisa vagari vomunzvimbo ine makomo yeSeiri kuti vavaparadze chose nokuvatsakatisa; uye pavakangopedza nevagari vokuSeiri, mumwe nomumwe akabatsira kuparadza wokwake.
24  Asi vaJudha, vakaenda kunharire yokurenje. Pavakacheuka kwaiva neboka revanhu, vakaona zvitunha zvavo zvakawira pasi pasina kana apukunyuka.
25  Naizvozvo Jehoshafati nevanhu vake vakaenda kunopamba zvinopambwa, vakawana zvinhu nezvipfeko nezvinhu zvakanaka zvizhinji; uye vakazvitora kuti zvive zvavo kusvikira vasingachakwanisi kutakura zvimwe. Vakapamba zvinopambwa kwemazuva matatu, nokuti zvakanga zviri zvizhinji.
26  Pazuva rechina vakaungana kubani reBheraka, nokuti vakarumbidza Jehovha ikoko. Ndokusaka vakatumidza nzvimbo iyoyo kuti Bani reBheraka—kusvikira nhasi.
27  Varume vose vaJudha nevomuJerusarema vakabva vadzokera, vachitungamirirwa naJehoshafati, vakadzokera kuJerusarema vachifara, nokuti Jehovha akanga aita kuti vafare pamusoro pevavengi vavo.
28  Naizvozvo vakasvika kuJerusarema, kuimba yaJehovha, vaine zviridzwa zvine tambo noudimbwa nemabhosvo.
29  Umambo hwose hwenyika hwakatya Mwari pahwakanzwa kuti Jehovha akanga arwa nevavengi vaIsraeri.
30  Nokudaro umambo hwaJehoshafati hahuna kuva nezvainetsa, uye Mwari wake akaramba achimupa zororo kumativi ose.
31  Jehoshafati akaramba achitonga Judha. Akatanga kutonga ava nemakore makumi matatu nemashanu, uye akatonga kwemakore makumi maviri nemashanu ari muJerusarema. Amai vake vainzi Azubha mwanasikana waShirihi.
32  Akaramba achifamba nenzira yababa vake Asa, haana kutsauka pairi, nokuita zvakanga zvakarurama pamberi paJehovha.
33  Kungoti nzvimbo dzakakwirira hadzina kubviswa; uye vanhu vakanga vasati vagadzirira mwoyo yavo nokuda kwaMwari wemadzitateguru avo.
34  Mamwe mabasa ose aJehoshafati, okutanga neokupedzisira, tarirai akanyorwa pamashoko aJehu mwanakomana waHananai, akaiswa muBhuku reMadzimambo aIsraeri.
35  Zvino pashure peizvi, Jehoshafati mambo waJudha akashamwaridzana naAhaziya mambo waIsraeri, aiita zvakaipa.
36  Naizvozvo akabatana naye mukugadzira ngarava dzaienda kuTashishi, uye vakagadzira ngarava muEziyoni-gebheri.
37  Zvisinei, Eriyezeri mwanakomana waDhodhavhahu wokuMaresha akaprofitira Jehoshafati, achiti: “Zvawashamwaridzana naAhaziya, Jehovha achaparadza mabasa ako.” Naizvozvo ngarava dzacho dzakaparadzwa, dzikatadza kuenda kuTashishi.
1  Zvino Soromoni mwanakomana waDhavhidhi akaramba achiva nesimba muumambo hwake, Jehovha Mwari wake aiva naye uye akaramba achimuita mukuru kwazvo.
2  Zvino Soromoni akataura shoko kuvaIsraeri vose, kuvakuru vezviuru nevemazana nokuvatongi nokumachinda ose evaIsraeri vose, vakuru vedzimba dzemadzibaba.
3  Soromoni neungano yose yaaiva nayo vakabva vaenda kunzvimbo yakakwirira yaiva kuGibhiyoni; nokuti ndiko kwaiva netende rokusanganira raMwari wechokwadi, rakanga ragadzirwa naMosesi mushumiri waJehovha murenje.
4  Asi Dhavhidhi akanga abvisa areka yaMwari wechokwadi kuKiriyati-jearimu, akaiendesa kunzvimbo yayakanga yagadzirirwa naDhavhidhi, nokuti akanga aidzikira tende muJerusarema.
5  Atari yemhangura yakanga yagadzirwa naBhezareri mwanakomana waUrai mwanakomana waHeri yakanga yaiswa pamberi petebhenekeri yaJehovha; uye Soromoni neungano yacho vakabvunza vari pamberi payo sezvaigara zvichiitwa.
6  Zvino Soromoni akapa Jehovha zvinopiwa pamusoro peatari yemhangura yetende rokusanganira ari ipapo, akapa zvinopiwa zvinopiswa chiuru pamusoro payo.
7  Usiku ihwohwo Mwari akazviratidza kuna Soromoni akabva ati kwaari: “Kumbira! Ndokupei?”
8  Soromoni akati kuna Mwari: “Ndimi makaitira baba vangu Dhavhidhi mutsa worudo mukuru uye ndimi makandigadza kuti ndive mambo panzvimbo pavo.
9  Zvino, haiwa Jehovha Mwari, chipikirwa chamakaita kuna baba vangu Dhavhidhi ngachive chakatendeka, nokuti imi ndimi makandigadza kuti ndive mambo wevanhu vazhinji seguruva renyika.
10  Saka ndipei uchenjeri nezivo kuti ndibude uye ndipinde ndiri pamberi pevanhu ava, nokuti ndiani angatonga vanhu venyu vazhinji ava?”
11  Mwari akabva ati kuna Soromoni: “Nokuti une chido mumwoyo mako uye hauna kukumbira zvinhu zvizhinji, pfuma nokukudzwa kana mweya yevaya vanokuvenga, uye hauna kukumbira mazuva mazhinji, asi wakumbira uchenjeri nezivo kuti utonge vanhu vangu vandakakugadza kuti uve mambo wavo,
12  uchapiwa uchenjeri nezivo; uye ndichakupawo zvinhu zvizhinji nepfuma nokukudzwa zvisina kumbova nemadzimambo akavapo iwe usati wavapo, uye zvisingazovi naani naani zvake anokutevera.”
13  Naizvozvo Soromoni akabva panzvimbo yakakwirira yaiva kuGibhiyoni, pamberi petende rokusanganira, akaenda kuJerusarema, akaramba achitonga Israeri.
14  Soromoni akaramba achiunganidza ngoro nemabhiza ehondo zvokuti akava nengoro chiuru nemazana mana nemabhiza ehondo zviuru gumi nezviviri, uye akaita kuti zvirambe zviri mumaguta engoro, pedyo namambo kuJerusarema.
15  Mambo akaita kuti sirivha nendarama zvaiva muJerusarema zvive sematombo; uye akaita kuti matanda omusidhari awande kwazvo semitsamvi iri muShefera.
16  Mabhiza akanga aina Soromoni aibva kuIjipiti, uye boka revatengesi vamambo rainotora boka remabhiza nokuda kwomutengo.
17  Vaiwanzounza ngoro ichibva kuIjipiti nokuda kwemasirivha mazana matanhatu, uye bhiza nokuda kwezana nemakumi mashanu; uye izvozvo ndizvo zvaiita madzimambo ose evaHiti nemadzimambo eSiriya. Aizvivigirwa naivava.
2  Zvino Soromoni akarayira kuti zita raJehovha rivakirwe imba uye kuti umambo hwake huvakirwe imba.
2  Naizvozvo Soromoni akaverenga varume zviuru makumi manomwe kuti vave vatakuri vemitoro uye varume zviuru makumi masere kuti vave vavezi vematombo mugomo, uye zviuru zvitatu nemazana matanhatu kuti vave vatariri vavo.
3  Soromoni akatumirawo shoko kuna Hiramu mambo weTire, achiti: “Sezvamakaitira baba vangu Dhavhidhi, mukaramba muchivatumira matanda omusidhari kuti vavake imba yokuti vagare,—
4  tarirai ini ndiri kuvakira zita raJehovha Mwari wangu imba kuti ndiitsaurire kwaari, kuti ndipisire rusenzi inonhuhwirira pamberi pake, nokuisa imomo zvingwa zvakaturikidzaniswa zvenguva dzose nokupa zvinopiwa zvinopiswa mangwanani nemanheru, pamasabata nepakugara kwemwedzi nepamwaka yemitambo yaJehovha Mwari wedu. Izvi zvichava pavaIsraeri nokusingagumi.
5  Imba yandichavaka ichava huru, nokuti Mwari wedu mukuru kupfuura vamwe vanamwari vose.
6  Ndiani angava nesimba rokumuvakira imba? Nokuti haangakwani mumatenga nokumatengatenga, uye ndini ani kuti ndimuvakire imba kunze kweyokukwidzira utsi hwezvibayiro pamberi pake?
7  Zvino nditumirei murume ane unyanzvi kuti agadzire zvinhu zvendarama nezvesirivha nezvemhangura nezvesimbi nezvemvere dzemakwai dzakaiswa ruvara rwepepuru yakatsvukuruka, neshinda tsvuku neyebhuruu, uye anogona kutemera runyoro, pamwe chete nenyanzvi dzandiinadzo dziri muJudha nomuJerusarema, dzakatsvakwa nababa vangu Dhavhidhi.
8  Nditumirei matanda omusidhari, omujunipa neomuarigamu kubva kuRebhanoni, nokuti ndinonyatsoziva kuti vashandi venyu vane ruzivo rwokutema miti yokuRebhanoni, (uye tarirai vashandi vangu vari pamwe chete nevashandi venyu,)
9  kuti vandigadzirire matanda mazhinji, nokuti imba yandichavaka ichava huru zvinoshamisa.
10  Tarirai! ndichapa vaunganidzi vematanda, ivo vatemi vemiti, gorosi kuti zvive zvokudya zvevashandi venyu, makori zviuru makumi maviri, nemakori ebhari zviuru makumi maviri, nemabhati ewaini zviuru makumi maviri, nemabhati emafuta zviuru makumi maviri.”
11  Hiramu mambo weTire akabva anyora shoko, akaritumira kuna Soromoni achiti: “Jehovha zvaaida vanhu vake, iye akakugadza kuti uve mambo wavo.”
12  Hiramu akati: “Jehovha Mwari waIsraeri akasika matenga nenyika ngaarumbidzwe, nokuti akapa mambo Dhavhidhi mwanakomana akachenjera, akangwara uye anonzwisisa, achavakira Jehovha imba uye achavakira umambo hwake imba.
13  Zvino ndinotuma murume ane unyanzvi, anonzwisisa, iye Hiramu-abhi,
14  mwanakomana womukadzi wevanakomana vaDhani, asi baba vake vaiva murume wokuTire, aiva noruzivo rwokugadzira zvinhu zvendarama nezvesirivha, zvemhangura, zvesimbi, zvematombo nezvematanda, zvemvere dzemakwai dzakaiswa ruvara rwepepuru yakatsvukuruka, zveshinda yebhuruu nezvemachira akanaka kwazvo, nezveshinda tsvuku, nerwokunyora kwemarudzi ose achiita zvokutemera nerwokufunga mazano emarudzi ose aangapiwa pamwe chete nevarume vako vane unyanzvi nevarume vane unyanzvi vashe wangu baba vako Dhavhidhi.
15  Zvino gorosi nebhari, mafuta newaini zvavimbiswa nashe wangu, ngaazvitumire vashandi vake.
16  Isu tichatema miti yokuRebhanoni maererano nezvaunoda zvose, tichaiunza kwauri nomugungwa, iri matanda akasungwa, ichienda kuJopa, iwe wozoenda nayo kuJerusarema.”
17  Soromoni akabva averenga varume vose vakanga vari vatorwa, vaiva munyika yaIsraeri, pashure pokuverengwa kwavakanga vaitwa nababa vake Dhavhidhi; kukawanika zviuru zana nemakumi mashanu nezvitatu nemazana matanhatu.
18  Naizvozvo akaita kuti vane zviuru makumi manomwe vavo vave vatakuri vemitoro, nevane zviuru makumi masere vave vavezi vematombo mugomo uye vane zviuru zvitatu nemazana matanhatu vave vatariri vokuita kuti vanhu varambe vari pabasa.
3  Soromoni akazotanga kuvaka imba yaJehovha muJerusarema paGomo reMoriya, Jehovha paakanga azviratidza kuna baba vake Dhavhidhi ari panzvimbo yakanga yagadzirwa naDhavhidhi, paburiro raOrinani muJebhusi.
2  Naizvozvo akatanga kuvaka mumwedzi wechipiri pazuva rechipiri, mugore rechina rokutonga kwake.
3  Iyi ndiyo nheyo yakatarwa naSoromoni yokuvaka imba yaMwari wechokwadi, yaiva yakareba makubhiti makumi matanhatu maererano nokuyera kwekare, uye yakafara makubhiti makumi maviri.
4  Vharanda raiva nechepamberi peimba raiva rakareba makubhiti makumi maviri riri pamberi porutivi rwakafara rweimba yacho, uye rakanga rakakwirira makubhiti zana nemakumi maviri; uye akaifukidza mukati nendarama chaiyo.
5  Akafukidza imba huru nemapuranga omujunipa, achibva azoifukidza nendarama yakanaka, akazoisa mifananidzo yemichindwe necheni pamusoro payo.
6  Akafukidzawo imba yacho nematombo anokosha kuti inake; uye ndarama yacho yakanga iri ndarama yaibva kunyika yendarama.
7  Akafukidza imba yacho, matanda acho, zvikumbaridzo nemadziro ayo nemasuo ayo achishandisa ndarama; uye akanyora mifananidzo yemakerubhi pamadziro achiita zvokutemera.
8  Akavaka imba Tsvenetsvene, yakanga yakareba makubhiti makumi maviri maererano nokufara kweimba yacho, yakafara makubhiti makumi maviri; uye akabva aifukidza nendarama yakanaka yaisvika matarenda mazana matanhatu.
9  Kurema kwezvipikiri kwaiva mashekeri endarama makumi mashanu; uye akafukidza dzimba dzepamusoro nendarama.
10  Akabva agadzira mifananidzo yemakerubhi maviri muimba Tsvenetsvene, akaifukidza nendarama.
11  Mapapiro emakerubhi acho aiva akareba makubhiti makumi maviri, bapiro rimwe chete rakareba makubhiti mashanu richisvika kumadziro eimba yacho, uye rimwe bapiro racho rakareba makubhiti mashanu richisvika kune bapiro rerimwe kerubhi.
12  Bapiro rerimwe kerubhi rakareba makubhiti mashanu raisvika kumadziro eimba yacho, uye rimwe bapiro rakareba makubhiti mashanu rakanga rakabatana nebapiro rerimwe kerubhi.
13  Mapapiro emakerubhi aya akanga akatambanudzwa zvokuti aisvika makubhiti makumi maviri; uye iwo akanga akamira netsoka dzawo zviso zvawo zvakatarira mukati.
14  Akagadzirawo keteni neshinda yebhuruu nemvere dzemakwai dzakaiswa ruvara rwepepuru yakatsvukuruka, neshinda tsvuku, nejira rakanaka kwazvo, akamenda makerubhi pariri.
15  Akabva agadzira mbiru mbiri pamberi peimba yacho, dzakanga dzakareba makubhiti makumi matatu nemashanu, uye musoro waiva pamusoro peimwe neimwe waiva makubhiti mashanu.
16  Akagadzirawo cheni dzakaita sechishongo chomuhuro, akadziisa pamusoro pembiru dzacho, akagadzira mapomegraneti zana, akaaisa pacheni dzacho.
17  Akamisa mbiru dzacho pamberi petemberi, imwe kurudyi, imwe kuruboshwe, achibva atumidza yokurudyi kuti Jakini uye yokuruboshwe kuti Bhoazi.
33  Manase akanga aine makore gumi nemaviri paakatanga kutonga, uye akatonga kwemakore makumi mashanu nemashanu ari muJerusarema.
2  Akaita zvakaipa pamberi paJehovha, maererano nezvinhu zvinosemesa zvemarudzi akanga adzingwa naJehovha pamberi pevanakomana vaIsraeri.
3  Naizvozvo akavakazve nzvimbo dzakakwirira dzakanga dzaputswa nababa vake Hezekiya, akavakira vanaBhaari atari, akagadzira matanda matsvene, akatanga kukotamira uto rose rokumatenga nokurishumira.
4  Akavaka atari mumba maJehovha, makanga manzi naJehovha: “Zita rangu richava muJerusarema nokusingagumi.”
5  Akavakira uto rose rokumatenga atari muzvivanze zviviri zveimba yaJehovha.
6  Akapinza vanakomana vake mumoto mumupata womwanakomana waHinomu, akaita zvemashiripiti, akashopera, akaita zvouroyi, akagadza masvikiro nevafemberi. Akaita zvakaipa zvizhinji pamberi paJehovha, kuti amugumbure.
7  Akaisawo chifananidzo chakavezwa chaakanga agadzira muimba yaMwari wechokwadi, yakanga yanzi naMwari kuna Dhavhidhi uye kumwanakomana wake Soromoni: “Ndichaisa zita rangu nokusingagumi muimba iyi nomuJerusarema, iro guta randakasarudza pamadzinza ose aIsraeri.
8  Handizobvisizve tsoka dzevaIsraeri panyika yandakapa madzitateguru avo, kana vakangochenjerera kuita zvose zvandakavarayira maererano nomutemo wose nemirau nezvakatongwa noruoko rwaMosesi.”
9  Manase akaramba achitsausa vaJudha nevagari vomuJerusarema kuti vaite zvakaipa kwazvo kupfuura marudzi akanga atsakatiswa naJehovha pamberi pevanakomana vaIsraeri.
10  Jehovha akaramba achitaura naManase nevanhu vake, asi ivo havana kuteerera.
11  Jehovha akazounza vakuru veuto ramambo weAsiriya kuti vazovarwisa, naizvozvo vakabata Manase ari mumakomba, vakamusunga nezvisungo zvomumakumbo zviviri zvemhangura, vakaenda naye kuBhabhironi.
12  Pazvakangomutambudza, akaita kuti anzwirwe nyasha naJehovha Mwari wake, akaramba achizvininipisa kwazvo nokuda kwaMwari wemadzitateguru ake.
13  Akaramba achinyengetera kwaari, zvokuti Iye akabvuma kutetererwa naye, uye Iye akanzwa chikumbiro chake chokuti anzwirwe nyasha, akamudzorera kuJerusarema paumambo hwake; uye Manase akaziva kuti Jehovha ndiye Mwari wechokwadi.
14  Pashure peizvi, akavakira Guta raDhavhidhi rusvingo rwokunze kumavirira kweGihoni, mumupata une rukova, kusvikira kuGedhi reHove, akaita kuti rupoterere nokuOferi, akaita kuti rukwirire kwazvo. Akazoisa vakuru veuto rehondo mumaguta ose akanga akavakirirwa muJudha.
15  Akabvisa vanamwari vokune dzimwe nyika nechidhori muimba yaJehovha neatari dzose dzaakanga avaka mugomo reimba yaJehovha nomuJerusarema, akabva aita kuti zvikandwe kunze kweguta.
16  Akagadzirawo atari yaJehovha, akatanga kubayira zvibayiro zvokugoverana nezvibayiro zvokuonga pamusoro payo, akaudza vaJudha kuti vashumire Jehovha Mwari waIsraeri.
17  Kunyange zvakadaro, vanhu vakanga vachiri kubayira zvibayiro panzvimbo dzakakwirira; kungoti vaizviitira Jehovha Mwari wavo.
18  Mamwe mabasa ose aManase nomunyengetero wake kuna Mwari wake nemashoko evaoni vakaramba vachitaura naye vachishandisa zita raJehovha Mwari waIsraeri, tarirai zviri pamabasa emadzimambo aIsraeri.
19  Munyengetero wake, nokuitirwa kwake zvaakateterera nechivi chake chose nokusatendeka kwake nepaakavakira nzvimbo dzakakwirira, akamisa matanda matsvene nemifananidzo yakavezwa asati azvininipisa, tarirai zvakanyorwa pamashoko evaoni vake.
20  Manase akazorara nemadzitateguru ake, vakamuviga paimba yake; uye mwanakomana wake Amone akatanga kutonga panzvimbo pake.
21  Amone akanga aine makore makumi maviri nemaviri paakatanga kutonga, uye akatonga kwemakore maviri ari muJerusarema.
22  Akaita zvakaipa pamberi paJehovha, sezvakanga zvaitwa nababa vake Manase; uye Amone akabayira kumifananidzo yakavezwa yose yakanga yagadzirwa nababa vake Manase, uye akaramba achiishumira.
23  Haana kuzvininipisa pamberi paJehovha, sokuzvininipisa kwakaita baba vake Manase, nokuti Amone ndiye akaita kuti kuva nemhosva kuwedzere.
24  Vashandi vake vakazomumukira, vakamuurayira mumba make.
25  Asi vanhu vomunyika yacho vakauraya vose vakanga vamukira Mambo Amone, vanhu vomunyika yacho vakabva vagadza mwanakomana wake Josiya kuti ave mambo panzvimbo pake.
12  Zvino umambo hwaRehobhoamu pahwakangosimbiswa kwazvo uye paakangova nesimba, akasiya mutemo waJehovha, iye pamwe chete nevaIsraeri vose vaaiva navo.
2  Zvino mugore rechishanu raMambo Rehobhoamu, Shishaki mambo weIjipiti akauya kuzorwisa Jerusarema, (nokuti vakanga vasina kutendeka kuna Jehovha,)
3  aine ngoro mazana gumi nemaviri nevatasvi vemabhiza zviuru makumi matanhatu; uye vanhu vaakauya navo kubva kuIjipiti vakanga vasingaverengeki—vaRibhiya, vaSukiimu nevaItiopiya.
4  Akakunda maguta aJudha akanga akavakirirwa, akazosvika kuJerusarema.
5  Zvino muprofita Shemaya akasvika kuna Rehobhoamu nemachinda aJudha akanga aungana kuJerusarema nokuda kwaShishaki, akati kwavari: “Zvanzi naJehovha, ‘Imi makandisiya, uye ini ndakusiyaiwo kuti muve muruoko rwaShishaki.’”
6  Machinda evaIsraeri namambo wacho vakabva vazvininipisa, vakati: “Jehovha akarurama.”
7  Jehovha paakaona kuti vakanga vazvininipisa, shoko raJehovha rakasvika kuna Shemaya, richiti: “Vazvininipisa. Handichavaparadzi, ndichavapukunyutsa munguva duku iri kutevera, uye hasha dzangu hadzizodururwi paJerusarema noruoko rwaShishaki.
8  Asi vachava vashandi vake, kuti vazive musiyano wokundishumira nokushumira umambo hwedzimwe nyika.”
9  Naizvozvo Shishaki mambo weIjipiti akauya kuzorwisa Jerusarema, akatora pfuma yeimba yaJehovha nepfuma yeimba yamambo. Akatora zvinhu zvose; uye akatorawo nhoo dzendarama dzakanga dzagadzirwa naSoromoni.
10  Naizvozvo Mambo Rehobhoamu akadzitsiva nenhoo dzemhangura dzaakagadzira, akaita kuti dzitarisirwe nevakuru vevamhanyi, varindi vesuo reimba yamambo.
11  Kazhinji mambo paaiuya kuimba yaJehovha, vamhanyi vaipinda, vodzitakura, vodzidzorera kuimba yevarindi yevamhanyi.
12  Zvino nokuti akazvininipisa, kutsamwa kwaJehovha kwakapera, uye haana kufunga zvokuvaparadza chose. Uyewo kwaiva nezvimwe zvakanaka pakati paJudha.
13  Mambo Rehobhoamu akaramba achisimbisa nzvimbo yake muJerusarema, akaramba achitonga; nokuti Rehobhoamu akatanga kutonga aine makore makumi mana nerimwe chete, uye akatonga kwemakore gumi nemanomwe ari muJerusarema, guta rakanga rasarudzwa naJehovha pamadzinza ose aIsraeri kuti aise zita rake ipapo. Amai vake vainzi Naama mukadzi muAmoni.
14  Asi akaita zvakaipa, nokuti akanga asina kugadzirira mwoyo wake kuti atsvake Jehovha.
15  Mamwe mabasa ose aRehobhoamu, okutanga neokupedzisira, haana kunyorwa here mumashoko omuprofita Shemaya neomuoni Idho, akanyorwa maererano nokunyorwa kwemadzinza? Nguva yose paiva nehondo pakati paRehobhoamu naJerobhoamu.
16  Rehobhoamu akazorara nemadzitateguru ake, akavigwa muGuta raDhavhidhi; uye mwanakomana wake Abhija akatanga kutonga panzvimbo pake.
