1  Simoni Petro, muranda uye muapostora waJesu Kristu, kune vaya vakawana kutenda, kune ropafadzo yakaenzana neyedu, nokururama kwaMwari wedu noMuponesi wedu Jesu Kristu:
2  Mutsa usina kukodzera kuwanwa norugare ngazviwedzerwe kwamuri nezivo yakarurama pamusoro paMwari naJesu Ishe wedu,
3  nokuti simba raMwari rakatipa zvinhu zvose zvine chokuita noupenyu nokuzvipira kuna Mwari pachena, pachishandiswa zivo yakarurama pamusoro paiye akatidana, pachishandiswa kubwinya nokunaka.
4  Nezvinhu izvi iye akatipa pachena zvipikirwa zvinokosha uye zvikuru kwazvo, kuti neizvi imi muve vanhu vakaita saMwari, zvamakabva pakuora kuri munyika nomukuchiva kwazvo.
5  Chokwadi, nokuda kwaizvozvi, nokushingaira kwenyu nomwoyo wose, wedzerai kunaka pakutenda kwenyu, pakunaka kwenyu zivo,
6  pazivo yenyu kuzvidzora, pakuzvidzora kwenyu kutsungirira, pakutsungirira kwenyu kuzvipira kuna Mwari,
7  pakuzvipira kwenyu kuna Mwari kudanana kwazvo sehama, pakudanana kwazvo kwenyu sehama rudo.
8  Nokuti kana zvinhu izvi zviri mamuri uye zvichifashukira, zvichakudzivisai kuva vanhu vasingaiti basa kana kuti vasina zvibereko pamusoro pezivo yakarurama yaShe wedu Jesu Kristu.
9  Nokuti kana zvinhu izvi zvisipo mumunhu, iye ibofu, anotsinzina maziso ake kuti arege kuona chiedza, uye akanganwa kunatswa kwake pazvivi zvake zvekare kare.
10  Saka hama, itai zvose zvamunogona kuti kudanwa kwenyu nokusarudzwa kwenyu kuve kwechokwadi kwamuri; nokuti kana mukaramba muchiita zvinhu izvi hamungazombowi.
11  Chokwadi, muchazarurirwa kwazvo saizvozvo kuti mupinde muumambo husingaperi hwaShe wedu uye Muponesi Jesu Kristu.
12  Nokuda kwaizvozvi ini ndichagara ndichida kukuyeuchidzai nezvezvinhu izvi, kunyange muchizviziva uye makamira zvakasimba muchokwadi chiri mamuri.
13  Asi ndinofunga kuti chero bedzi ndiri mutebhenekeri ino, zvakanaka kuti ndikumutsei nokukuyeuchidzai,
14  zvandinoziva kuti kubviswa kwetebhenekeri yangu kuchakurumidza kuitika, sokuratidzwa kwandakaitwa naShe wedu Jesu Kristu.
15  Naizvozvo ndichaitawo zvose zvandinogona nguva dzose kuti, pashure pokunge ndaenda, mukwanise kuyeuka zvinhu izvi.
16  Aiwa, hatina kukuzivisai simba nokuvapo kwaShe wedu Jesu Kristu tichitevera ngano dzakanyatsorukwa, asi takazviita nokuva zvapupu zvakaona ukuru hwake.
17  Nokuti iye akagamuchira kukudzwa nokubwinya kubva kuna Mwari Baba, mashoko akadai seaya paakaunzwa kwaari nokubwinya kukuru, zvichinzi: “Uyu ndiye mwanakomana wangu, anodiwa wangu, wandafarira.”
18  Chokwadi, mashoko aya takaanzwa achitaurwa achibva kudenga patakanga tiinaye mugomo dzvene.
19  Naizvozvo tine shoko rouprofita rakaitwa kuti rive rechokwadi kwazvo; uye muri kuita zvakanaka kuriteerera serambi rinopenya munzvimbo ine rima, imo mumwoyo menyu, kusvikira ava mambakwedza uye nyamasase ichibuda.
20  Nokuti kutanga munoziva izvi, kuti hakuna uprofita hwoRugwaro hunobva chero mukududzirwa kwezvinhu chero kupi zvako kwakazvimirira.
21  Nokuti uprofita hahuna kumbounzwa chero panguva ipi zvayo nevanhu, asi vanhu vakataura zvichibva kuna Mwari sezvavaitungamirirwa nomudzimu mutsvene.
2  Zvisinei, kwakavawo nevaprofita venhema pakati pevanhu, sezvakuchavawo nevadzidzisi venhema pakati penyu. Ivava vachapinza chinyararire tumapoka tunoparadza uye vacharamba kunyange tenzi akavatenga, vachizviunzira kuparadzwa kunokurumidza.
2  Uyezve, vazhinji vachatevera mabasa avo okusazvibata, uye nzira yechokwadi ichatukwa nokuda kwaivava.
3  Uyewo, vachichochora, vachakunyengerai nemashoko enhema. Asi kwavari ivo, kutongwa kwakabvira kare hakusi kunonoka, uye kuparadzwa kwavo hakusi kukotsira.
4  Chokwadi Mwari haana kurega kuranga ngirozi dzakatadza, asi, nokudzikanda muTatarosi, akadziisa mumakomba erima guru kuti dzichengeterwe kutongwa.
5  Haanawo kurega kuranga nyika yekare, asi akachengeta Noa, muparidzi wokururama, akachengeteka nevamwe vanomwe paakaunza mafashamo panyika yevanhu vakanga vasingadi Mwari.
6  Akaroromesawo maguta eSodhoma neGomora akaapa mhosva, achiisira vanhu vasingadi Mwari muenzaniso wezvinhu zvichauya.
7  Asi akanunura Roti akarurama, uyo akanga achitambudzika kwazvo nokusazvibata kwakanyanyisa kwevanhu vaizvidza mutemo.
8  Murume akarurama iyeye paakanga achigara pakati pavo, zuva nezuva akanga achirwadzisa mweya wake wakarurama nokuda kwemabasa avo okusateerera mutemo aakaona nokunzwa.
9  Naizvozvo Jehovha anoziva nzira yokununura nayo mumuedzo, vanhu vakazvipira kuna Mwari, uye kuchengetera vanhu vasina kururama zuva rokutongwa kuti vaparadzwe,
10  zvisinei, kunyanya vaya vanoramba vachitevera vamwe kuti vasvibise nyama yavo uye vanozvidza ushe. Vakatsunga, vane nharo, uye havadederi vanokudzwa asi vanovatuka,
11  asi ngirozi, kunyange zvazvo dzakagwinya uye dziine simba kuvapfuura, hadzivapomeri dzichitaura mashoko okutuka, hadziiti izvozvo nokuti dzinoremekedza Jehovha.
12  Asi vanhu ava, semhuka dzisingafungi dzakangoberekerwa kubatwa uye kuparadzwa, vachaparadzirwa zvinhu zvavasingazivi uye zvavanoshora, pavanenge vachiita zvinhu zvinoita kuti vaparadzwe,
13  vachizviitira zvakaipa somubayiro wokuita zvakaipa. Vanoona kurarama kwoumbozha munguva dzemasikati semafaro. Ivo mavara nemakwapa, vachifara zvisingadzorwi nedzidziso dzavo dzinonyengera pavanenge vachidya nemi.
14  Vane maziso akazara noupombwe uye havakwanisi kurega chivi, uye vanonyengera mweya isina kusimba. Vane mwoyo yakarovedzwa kuchochora. Ivo vana vakatukwa.
15  Ivo vakatsauswa, zvavakasiya nzira yakarurama. Vakatevera nzira yaBharami, mwanakomana waBheori, uyo akada mubayiro wokuita zvakaipa,
16  asi akatsiurirwa kudarika kwake zvinhu zvakanga zvakarurama. Mhuka isingatauri inotakuriswa zvinhu, ichitaura nenzwi romunhu, yakadzivisa nzira yokupenga yomuprofita wacho.
17  Ivava matsime asina mvura, uye imhute inotakurwa nedutu rine simba, uye vakachengeterwa zarima.
18  Nokuti vanotaura mashoko okuzvikudza asingabatsiri, uye nokuchiva kwenyama nemiitiro yokusazvibata, vanonyengera vaya vanenge vachangopukunyuka pavanhu vanogara vachikanganisa.
19  Ivo vanovavimbisa rusununguko, asi ivo pachavo vari kurarama sevaranda vokuora. Nokuti munhu wose anokundwa nomumwe anoitwa muranda naiyeye.
20  Chokwadi, kana vakaitazve zvinhu izvi uye vakakundwa, pashure pokunge zivo yakarurama pamusoro paShe uye Muponesi Jesu Kristu, yambovabatsira kubva pakusvibisa kwenyika, kuguma kwavo kunova kwaipa kupfuura kutanga kwavo.
21  Nokuti zvaizova zviri nani kwavari kudai vakanga vasina kuziva zvakarurama nzira yokururama pane kuti pashure pokuiziva zvakarurama votsauka pamurayiro mutsvene wavakapiwa.
22  Shoko rechirevo chechokwadi rakaitika kwavari, rinoti: “Imbwa yakadzokera kumarutsi ayo, uye nguruve hadzi yakanga yashambidzwa kunoumburuka mumatope.”
3  Vadiwa, zvino iyi itsamba yechipiri yandiri kukunyorerai, ndichiita kuti mukwanise kufunga zvakanaka nokukuyeuchidzai sezvandakaita mune yangu yokutanga,
2  kuti muyeuke mashoko akambotaurwa nevaprofita vatsvene nomurayiro waShe uye Muponesi achishandisa vaapostora venyu.
3  Nokuti kutanga munoziva izvi, kuti mumazuva okupedzisira vaseki vachauya nokuseka kwavo, vachiita maererano nokuchiva kwavo,
4  vachiti: “Uku kuvapo kwake kwakapikirwa kuri kupiko? Chokwadi, kubvira pazuva rakarara madzitateguru edu murufu, zvinhu zvose zviri kuramba zvakaita sezvazvakanga zvakangoita kubvira pazvakatanga kusikwa.”
5  Nokuti, maererano nezvavanoda, vanokundikana kuziva chinhu ichi, kuti kubvira kare kwaiva nematenga uye nyika yakanga yakabatana isiri mumvura uye iri pakati pemvura, zvaitwa neshoko raMwari;
6  uye nezvinhu izvozvo nyika yepanguva iyoyo yakaparadzwa payakafukidzwa nemvura.
7  Asi neshoko iroro matenga nenyika zviripo iye zvino zvakachengeterwa moto uye zviri kuchengeterwa zuva rokutongwa nerokuparadzwa kwevanhu vasingadi Mwari.
8  Zvisinei, vadiwa, musakundikana kuziva chinhu ichi chimwe chete, kuti zuva rimwe chete kuna Jehovha rakaita semakore ane chiuru uye makore ane chiuru sezuva rimwe chete.
9  Jehovha haanonoki pane zvaakapikira, sezvinofunga vamwe vanhu kuti kunonoka, asi anokushivirirai nokuti hapana waanoda kuti aparadzwe asi anoda kuti vose vasvike pakupfidza.
10  Asi zuva raJehovha richauya sembavha, mariri matenga achapfuura nokutinhira, asi zvinhu zvacho zvichipisa kwazvo zvichanyungudutswa, uye nyika nemabasa ari mairi zvichava pachena.
11  Zvinhu zvose izvi zvazvichanyungudutswa kudaro, imi munofanira kuva vanhu vorudzii pamabasa matsvene omufambiro nemabasa okuzvipira kuna Mwari,
12  muchimirira uye muchiramba muchinyatsofunga nezvokuvapo kwezuva raJehovha, iro naro matenga paanenge achitsva achanyungudutswa uye zvinhu pazvinenge zvichipisa kwazvo zvichanyunguduka!
13  Asi kune matenga matsva nenyika itsva zvatakamirira maererano nezvaakapikira, uye kururama kuchagara mazviri.
14  Nokudaro, vadiwa, zvamakamirira zvinhu izvi, itai zvose zvamunogona kuti muwanikwe naye pakupedzisira musina ruvara uye musina gwapa, muine rugare.
15  Onaiwo kushivirira kwaShe wedu soruponeso, sokunyorerwawo kwamakaitwa nehama yedu inodiwa Pauro maererano nouchenjeri hwaakapiwa,
16  achitaura pamusoro pezvinhu izvi sezvaanoitawo mutsamba dzake dzose. Zvisinei, madziri, mune zvimwe zvinhu zvakaoma kunzwisisa, izvo zvinomonyaniswa nevasina kudzidziswa uye vasina kudzikama, sezvavanoitawo mamwe Magwaro ose, kuti vaparadzwe.
17  Naizvozvo, imi vadiwa, zvamunofanoziva izvi, chenjererai kuti murege kutsauswa navo nokukanganisa kwevanhu vanozvidza mutemo, mowa pakusimba kwenyu.
18  Aiwa, asi rambai muchikura mumutsa usina kukodzera kuwanwa uye zivo pamusoro paIshe uye Muponesi wedu Jesu Kristu. Iye ngaakudzwe zvino uye kusvikira kunguva isingagumi.
