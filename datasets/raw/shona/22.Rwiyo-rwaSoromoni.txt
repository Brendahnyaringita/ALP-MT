4  “Tarira! Wakanaka, haiwa iwe musikana wangu. Tarira! Wakanaka. Maziso ako akaita seaya enjiva, seri kwechifukidziro chako. Bvudzi rako rakaita seboka rembudzi dzakwakuka dzichidzika kubva munzvimbo ine makomo yeGiriyedhi.
2  Mazino ako akaita seboka renhunzvi dzemakwai dzichangobva kuveurwa dzabva kunogezwa, dzose dzinobereka vana vaviri vaviri, pasina imwe yadzo yakarasikirwa nevana vayo.
3  Miromo yako yakaita seshinda tsvuku, uye kutaura kwako kunofadza. Zvavovo zvako zviri seri kwechifukidziro chako zvakaita sedivi repomegraneti rakatsemurwa.
4  Mutsipa wako wakaita seshongwe yaDhavhidhi, yakavakwa nematombo akaturikidzana, panoturikwa nhoo dzine chiuru, nhoo dzose dzakaita raundi dzevarume vane simba.
5  Mazamu ako maviri akaita sevana vaviri, vana vemhara hadzi vakaberekwa vari vaviri, vari kufura pakati pemaruva.”
6  “Ndichaenda kugomo remura nokuchikomo chezvinonhuhwirira zvichena, kusati kwava kufefetera uye mimvuri isati yatiza.”
7  “Wakanaka, haiwa iwe musikana wangu, uye hapana pawakaremara.
8  Ngatibvei tose kuRebhanoni, haiwa iwe mwenga, ngatibvei tose kuRebhanoni. Buruka pamusoro peAmana, pamusoro peSeniri nepeHemoni, panzvimbo dzinogara shumba, pamakomo eingwe.
9  Waita kuti mwoyo wangu urove, haiwa iwe hanzvadzi yangu, mwenga wangu, waita kuti mwoyo wangu urove nerimwe remaziso ako, nechishongo chimwe chete chomuhuro mako, chinorembera.
10  Kuratidza kwako rudo kwakanaka sei, haiwa iwe hanzvadzi yangu, mwenga wangu! Kuratidza kwako rudo kuri nani sei kupfuura waini, uye kunhuhwirira kwemafuta ako kupfuura zvinonhuhwirira zvemarudzi ose!
11  Miromo yako inoramba ichidonha uchi hwomumazinga, haiwa iwe mwenga wangu. Uchi nomukaka zviri pasi porurimi rwako, uye kunhuhwirira kwenguo dzako kwakafanana nokunhuhwirira kweRebhanoni.
12  Hanzvadzi yangu, mwenga wangu, munda wakakomberedzwa, wakafanana nomunda wakakomberedzwa, chitubu chakavharirwa.
13  Ganda rako iparadhiso yemiti yemipomegraneti, ine michero yakanaka kwazvo, mihena pamwe chete neminadhi;
14  nadhi nesafuroni, ipwa dzinonhuhwirira uye sinamoni, pamwe chete nemiti yezvinonhuhwirira zvichena yemarudzi ose, mura nearosi, pamwe chete nezvinonhuhwirira zvose zvakanaka kwazvo;
15  chitubu cheminda, tsime remvura yakachena, uye hova dzinoyerera zvinyoronyoro dzinobva kuRebhanoni.
16  Muka, haiwa iwe mhepo yokuchamhembe, uye uya, haiwa iwe mhepo yokumaodzanyemba. Fefetera pamunda wangu. Zvinonhuhwirira zvawo ngazvipararire.” “Mudiwa wangu ngaapinde mumunda wake, adye michero yawo yakanaka kwazvo.”
8  “Haiwa, kudai wanga wakaita sehanzvadzi yangu, yakayamwa mazamu aamai vangu! Kudai ndaizokuwana panze, ndaizokutsvoda. Vanhu vaisazombondizvidza.
2  Ndaizoenda newe, ndokupinza mumba maamai vangu, ivo vaiwanzondidzidzisa. Ndaizokupa waini yakaiswa zvinonhuhwirira kuti unwe, iwo muto uchangobva kusvinwa wemapomegraneti.
3  Ruoko rwake rworuboshwe rwaizova pasi pomusoro wangu; uye ruoko rwake rworudyi—rwaizondimbundira.
4  “Haiwa imi vanasikana veJerusarema, ndinoita kuti mupike kuti musaedza kupfutidza kana kuti kumutsa rudo mukati mangu kusvikira rwava kuda.”
5  “Mukadzi uyu ari kubva kurenje ndiani, akazendamira mudiwa wake?” “Ndakakumutsa pasi pomuapuro. Amai vako vairwadziwa nokukusununguka vari ipapo. Uya akakubereka airwadziwa nemarwadzo okusununguka ari ipapo.
6  “Ndiise pamwoyo wako sechisimbiso, sechisimbiso paruoko rwako; nokuti rudo rwakasimba sezvakaita rufu, kuomerera pakuzvipira kwakazara hakuchinji sezvinoita Sheori. Kupisa kwarwo kupisa kwomoto, iwo murazvo waJah.
7  Mvura zhinji haikwanisi kudzima rudo, uyewo nzizi hadzigoni kurukukura. Kana munhu akapa zvinhu zvose zvinokosha zveimba yake kuti awane rudo, chokwadi vanhu vangamuzvidza.”
8  “Tine hanzvadzi duku isina kana mazamu. Tichaitireiko hanzvadzi yedu zuva raichabvunzirwa?”
9  “Kana ikava rusvingo, tichavaka shongwe yesirivha pamusoro payo; asi kana ikava suo, tichaidzivira nepuranga romusidhari.”
10  “Ndiri rusvingo, uye mazamu angu akaita seshongwe. Nokudaro kwaari ndava souya ari kuwana rugare.
11  “Paiva nomunda wemizambiringa uyo Soromoni aiva nawo muBhaari-hamoni. Akapa vachengeti munda wacho wemizambiringa. Mumwe nomumwe aizounza masirivha chiuru nokuda kwezvibereko zvawo.
12  “Munda wangu wemizambiringa, iwo wangu, uri mumaoko angu. Chiuru ndechako, haiwa iwe Soromoni, uye mazana maviri ndeeavo vanochengeta michero yawo.”
13  “Haiwa imi munogara muminda, shamwari dziri kuteerera inzwi renyu. Regai ndirinzwe.”
14  “Mudiwa wangu, tiza uite semhara kana kuti senondo duku hono pamakomo ezvinonhuhwirira.”
7  “Tsoka dzako dzakanaka sei muhwashu dzako, haiwa iwe mwanasikana ane chido chokubatsira! Maumbirwo ezvidya zvako akaita sezvishongo, basa remaoko emhizha.
2  Guvhu rako rakaita sendiro yeraundi. Waini yakavhenganiswa ngairege kushayikwa pariri. Dumbu rako rakaita somurwi wegorosi, wakakomberedzwa nemaruva.
3  Mazamu ako maviri akaita sevana vaviri, vana vemhara hadzi vakaberekwa vari vaviri.
4  Mutsipa wako wakaita seshongwe yenyanga dzenzou. Maziso ako akaita semadziva ari muHeshbhoni, ari pedyo negedhi reBhati-rabhimu. Mhino yako yakaita seshongwe yokuRebhanoni, yakatarira kuDhamasiko.
5  Musoro wako uri pauri wakaita seKameri, uye bvudzi romusoro wako rakaita semvere dzemakwai dzakaiswa ruvara rwepepuru yakatsvukuruka. Mambo anosungwa nebvudzi rinoyerera.
6  Wakanaka sei, uye unofadza sei, haiwa iwe musikana anodiwa, pakati pezvinhu zvinofadza kwazvo!
7  Chimiro chako ichi chakafanana nomuchindwe, uye mazamu ako, nemasumbu ezvibereko zvemichindwe.
8  Ndakati, ‘Ndichakwira mumuchindwe, kuti ndibate bazi remichero yemichindwe.’ Ndapota, mazamu ako ngaaite semasumbu omuzambiringa, uye kunhuhwirira kwemhino yako semaapuro,
9  uye mukanwa mako sewaini yakanaka kwazvo inonyatsoyerera nokuda kwomudiwa wangu, inoyerera zvinyoronyoro pamiromo yevakarara.”
10  “Ndiri womudiwa wangu, uye iye anondisuwa.
11  Uya, haiwa iwe mudiwa wangu, handei kusango; ngatigare pakati pemiti yemihena.
12  Ngatifumomuka tiende kuminda yemizambiringa, kuti tinoona kana muzambiringa wakatungira, kana ruva rakatumbuka, kana miti yemipomegraneti yakatumbuka. Ikoko ndichakuratidza rudo rwangu.
13  Mamandireki akabudisa kunhuhwirira kwawo, uye patinopinda napo pane michero yakanaka kwazvo yemarudzi ose. Haiwa mudiwa wangu, ndakakuchengetera mitsva pamwe chete neyekare.
6  “Mudiwa wako aenda kupi, haiwa iwe akanaka kwazvo pakati pevamwe vakadzi vose? Mudiwa wako aenda kupi, kuti timutsvake pamwe chete newe?”
2  “Mudiwa wangu aenda kumunda wake, kumihomba yomunda wemiti inonhuhwirira, kuti anofudzira pakati peminda, uye kuti anotanha maruva.
3  Ini ndiri womudiwa wangu, uye mudiwa wangu ndewangu. Ari kufudzira pakati pemaruva.”
4  “Wakanaka, haiwa iwe musikana wangu, seGuta Rinofadza, wakanaka seJerusarema, unotyisa semauto akaunganira mireza.
5  Rega kunditarira nemaziso ako, nokuti andityisa. Bvudzi rako rakaita seboka rembudzi dzakwakuka dzichidzika kubva kuGiriyedhi.
6  Mazino ako akaita seboka renhunzvi dzemakwai dzabva kunogezwa, dzose zvadzo dzinobereka vana vaviri vaviri, hapana imwe yadzo yakarasikirwa nevana vayo.
7  Zvavovo zvako zviri seri kwechifukidziro chako zvakaita sedivi repomegraneti rakatsemurwa.
8  Pangava navanamambokadzi makumi matanhatu nevarongo makumi masere uye vasikana vasingaverengeki.
9  Njiva yangu, iye wangu asina chaanopomerwa, ndiye mumwe oga. Ndiye mumwe oga waamai vake. Ndiye akachena wouyo akamubereka. Vanasikana vakamuona, vakamuti anofara; vanamambokadzi nevarongo vakamuona, vakamurumbidza,
10  ‘Ndiani mukadzi uyu anotarira pasi sezvinoita mambakwedza, akanaka sejenaguru, akachena sezuva rinopenya, anotyisa semauto akaunganira mireza?’”
11  “Ndakanga ndaenda kumunda weminzungu, kuti ndinoona nhungirwa mumupata une rukova, kuti ndinoona kana muzambiringa wakanga watunga, kana miti yemipomegraneti yakanga yatumbuka.
12  Ndisati ndazviziva, mweya wangu wakanga wandiisa mungoro dzevanhu vangu vane chido chokubatsira.”
13  “Dzoka, dzoka, haiwa iwe muShuramiti! Dzoka, dzoka, kuti tikuone!” “Imi vanhu munooneiko pamuShuramiti?” “Chinhu chakaita sokutamba kwemapoka maviri!”
5  “Ndapinda mumunda wangu, haiwa hanzvadzi yangu, mwenga wangu. Ndatanha mura yangu pamwe chete nezvinonhuhwirira zvangu. Ndadya zinga rangu rouchi pamwe chete nouchi hwangu; ndanwa waini yangu pamwe chete nomukaka wangu.” “Haiwa imi shamwari, idyai! Inwai mudhakwe nokuratidzirana rudo!”
2  “Ndakarara, asi mwoyo wangu wakamuka. Pane inzwi romudiwa wangu ari kugogodza!” “Ndivhurire, haiwa iwe hanzvadzi yangu, musikana wangu, njiva yangu, iwe wangu asina chaanopomerwa! Nokuti musoro wangu wakazara dova, bvudzi rangu refu rakazara nemadonhwe ousiku.”
3  “‘Ndabvisa nguo yangu refu. Ndingaipfekazve seiko? Ndageza tsoka dzangu. Ndingadzisvibisa sei?’
4  Mudiwa wangu akabvisa ruoko rwake paburi resuo, ura hwangu hukasagadzikana mukati mangu.
5  Ini ndakamuka, kuti ndivhurire mudiwa wangu, maoko angu aidonha mura uye minwe yangu yaidonha mura yakaita mvura mvura, pamaburi echokukiyisa.
6  Ini ndakavhurira mudiwa wangu, asi mudiwa wangu akanga atoenda, akanga apfuura. Paakataura, mweya wangu wakanga wabuda mandiri. Ndakamutsvaka, asi handina kumuwana. Ndakamushevedza, asi haana kundipindura.
7  Varindi vaifamba-famba muguta vakandiwana. Vakandirova, vakandikuvadza. Varindi vemasvingo vakandibvisa jasi rangu.
8  “Haiwa imi vanasikana veJerusarema, ndaita kuti mupike, kuti kana mukawana mudiwa wangu, mumuudze kuti ndiri kurwara norudo.”
9  “Mudiwa wako anopfuura vamwe vadiwa neiko, haiwa iwe akanaka kwazvo pakati pevakadzi vose? Mudiwa wako anopfuura vamwe vadiwa neiko, zvawaita kuti tipike mhiko yakadai?”
10  “Mudiwa wangu anobwinya uye mutsvuku, anokurumidza kuoneka pane vane zviuru gumi.
11  Musoro wake indarama, ndarama yakanatswa. Bvudzi rake refu isumbu rezvibereko zvemichindwe. Bvudzi rake dema rakaita segunguo.
12  Maziso ake akaita senjiva dziri pahova dzemvura, dziri kugeza mumukaka, dzakagara pamucheto.
13  Matama ake akaita somuhomba womunda wezvinonhuhwirira, seshongwe dzemiriwo inonhuhwirira. Miromo yake maruva, inodonha mura yakaita mvura mvura.
14  Maoko ake ipombi dzendarama, dzakazara krisoriti. Dumbu rake indiro yenyanga dzenzou yakafukidzwa nematombo anonzi safaya.
15  Makumbo ake imbiru dzemabhura dzakaiswa pazvigadziko zvendarama yakanatswa. Chitarisiko chake chakaita seRebhanoni, akanaka semisidhari.
16  Mukanwa make munotapira kwazvo, uye zvose zvaari zvakanaka. Uyu ndiye mudiwa wangu, uye uyu ndiye mukomana wangu, haiwa imi vanasikana veJerusarema.”
1  Rwiyo rwaSoromoni rwakanaka kukunda dzimwe dzose:
2  “Ngaanditsvode nokutsvoda kwomuromo wake, nokuti kuratidza kwako rudo kuri nani kupfuura waini.
3  Mafuta ako anonhuhwirira zvakanaka. Zita rako rakaita semafuta anodururwa. Ndokusaka vasikana vakakuda.
4  Ndikweve; ngatimhanye. Mambo akandipinza mudzimba dzake dzomukati! Ngatifare, ndifadzwe newe. Ngatitaure nezvokuratidza kwako rudo kupfuura kutaura nezvewaini. Zvakakodzera kuti vakakuda.
5  “Haiwa imi vanasikana veJerusarema, ndiri musikana mutema zvangu, asi ndakanaka sematende eKedhari uye semachira ematende aSoromoni.
6  Musanditarira nokuti ndakasviba, nokuti zuva rakandipisa. Vanakomana vaamai vangu vakanditsamwira; vakandiita muchengeti weminda yemizambiringa, kunyange zvazvo ndisina kuchengeta munda wangu wemizambiringa, uya waiva wangu.
7  “Haiwa iwe unodiwa nomweya wangu, ndiudze kwaunofudzira, kwaunorarisa boka rako rezvipfuwo pasi masikati. Nei ndichifanira kuita somukadzi anochema akazviputira nejira pakati pemapoka ezvipfuwo evamwe vako?”
8  “Kana iwe usingazivi, haiwa iwe akanaka kwazvo kukunda vamwe vakadzi vose, buda utevere tsoka dzeboka rezvipfuwo ufudzire mbudzana dzako pedyo netebhenekeri dzevafudzi.”
9  “Ndakakufananidza nebhiza rangu gadzi riri pangoro dzaFarao, haiwa iwe musikana wangu.
10  Matama ako akanaka pakati pebvudzi rakarukwa, uye mutsipa wako wakanaka wakashongedzwa chuma.
11  Tichakugadzirira zvishongo zvendarama zvakaita raundi, pamwe chete nezvuma zvesirivha.”
12  “Nadhi yangu inoramba ichibudisa kunhuwirira kwayo chero bedzi mambo ari patafura yake yeraundi.
13  Kwandiri mudiwa wangu akaita sehomwe yemura; achapedza usiku hwose ari pakati pemazamu angu.
14  Kwandiri mudiwa wangu akaita sesumbu rehena, riri pakati peminda yemizambiringa yokuEni-gedhi.”
15  “Tarira! Wakanaka, haiwa iwe musikana wangu. Tarira! Wakanaka. Maziso ako akafanana neenjiva.”
16  “Tarira! Wakanaka, mudiwa wangu, uyewo unofadza. Mubhedha wedu ndewemashizha.
17  Matanda eimba yedu yakanaka kwazvo ndeemisidhari, matanda edu edenga remba ndeemijunipa.
2  “Ndiri ruvawo zvaro resafuroni romubani romumhenderekedzo yegungwa, ruva romumapani.”
2  “Sezvakaita ruva riri pakati poutumbambeva, ndizvo zvakaita musikana wangu pakati pevamwe vanasikana.”
3  “Sezvakaita muti womuapuro uri pakati pemiti yomusango, ndizvo zvakaita mudiwa wangu pakati pevamwe vanakomana. Ndakada mumvuri wake kwazvo, ndikagara pasi ipapo, uye muchero wake wave uchitapira mukanwa mangu.
4  Akandiunza muimba yewaini, uye rudo ndirwo rwaiva mureza wake pamusoro pangu.
5  Imi ndisimbisei nemazambiringa akaomeswa, nditsigirei nemaapuro; nokuti ndiri kurwara norudo.
6  Ruoko rwake rworuboshwe ruri pasi pomusoro wangu; uye ruoko rwake rworudyi—runondimbundira.
7  Haiwa imi vanasikana veJerusarema, ndinoita kuti mupike nemhara hadzi kana kuti nenondo hadzi dzomusango, kuti musaedza kupfutidza kana kumutsa rudo mukati mangu kusvikira rwava kuda.
8  “Inzwi romudiwa wangu! Tarira! Uyo ari kuuya, achikwira makomo, achikwakuka pazvikomo.
9  Mudiwa wangu akafanana nemhara kana kuti nondo duku hono. Tarira! Uyo akamira shure kworusvingo rwedu, achiramba akatarira nepamahwindo, achidongorera nepasefa.
10  Mudiwa wangu akapindura, akati kwandiri, ‘Simuka, iwe musikana wangu, akanaka wangu, uuye.
11  Nokuti, tarira! mwaka wemvura wapfuura, mvura zhinji yapera, yaenda.
12  Maruva ava kuoneka panyika, nguva yokuchekerera mizambiringa yasvika, uye inzwi regukutiwa ranzwika panyika yedu.
13  Muonde wava kuibvisa maonde awo okutangatanga; uye mizambiringa yatunga maruva, yabudisa kunhuhwirira kwayo. Simuka, uya, haiwa iwe musikana wangu, akanaka wangu, uuye.
14  Haiwa iwe njiva yangu iri mumikaha yemabwe, munzvimbo yakavanda yepamawere, ndiratidze chimiro chako, rega ndinzwe inzwi rako, nokuti inzwi rako rinofadza uye chimiro chako chakanaka.’”
15  “Imi tibatirei makava, makava maduku ari kuparadza minda yemizambiringa, minda yedu yemizambiringa zvayatunga maruva.”
16  “Mudiwa wangu ndewangu uye ini ndiri wake. Ari kufudza ari pakati pemaruva.
17  Kusvikira mhepo yofefetera uye mimvuri yatiza, tendeuka, haiwa iwe mudiwa wangu; uite semhara kana kuti senondo duku hono dziri pamakomo okuparadzana.
3  “Ndakatsvaka anodiwa nomweya wangu ndiri pamubhedha wangu usiku. Ndakamutsvaka, asi handina kumuwana.
2  Ndapota regai ndimuke, nditenderere muguta; regai nditsvake anodiwa nomweya wangu mumigwagwa nomunzvimbo dzinoungana vanhu. Ndakamutsvaka, asi handina kumuwana.
3  Varindi vaitenderera muguta vakandiwana, ndikati ‘Mamboonawo anodiwa nomweya wangu here?’
4  Ndisati ndambopfuura pavaiva ndakabva ndawana anodiwa nomweya wangu. Ndakamubata, uye handina kumuregedza, kusvikira ndamupinza mumba maamai vangu uye muimba yomukati yaiye akandibereka.
5  Haiwa imi vanasikana veJerusarema, ndinoita kuti mupike nemhara hadzi kana kuti nenondo hadzi dzomusango, kuti musaedza kupfutidza kana kumutsa rudo mukati mangu kusvikira rwava kuda.”
6  “Chii icho chakaita seshongwe dzoutsi chiri kubva kurenje, chakaitwa kuti chinhuhwirire nemura nezvinonhuhwirira zvichena, nezvinonhuhwirira zvakakuyiwa zvemarudzi ose zvomutengesi?”
7  “Tarira! Icho chigaro chake, chaiye Soromoni. Varume vane simba makumi matanhatu vanobva pavarume vaIsraeri vane simba, vakachipoteredza,
8  vose zvavo vane mapakatwa, zvavakadzidziswa hondo, mumwe nomumwe aine bakatwa rake pachidya chake nokuda kwezvinotyisa usiku.”
9  “Mambo Soromoni akashandisa miti yokuRebhanoni kuti agadzire chigaro chinotakurwa.
10  Akagadzira mbiru dzacho nesirivha, zvitsigiso zvacho nendarama. Pokugara pacho ndepemvere dzemakwai dzakaiswa ruvara rwepepuru yakatsvukuruka, mukati macho makashongedzwa zvakanaka nevanasikana veJerusarema.”
11  “Budai mutarire, haiwa imi vanasikana veZiyoni, Mambo Soromoni aine chishongo chakaita sehata chaakarukirwa naamai vake pazuva raakaroora uye pazuva raifara mwoyo wake.”
