4  Naizvozvo, hama dzangu dzinodiwa nedzandinosuwa, mufaro wangu nekorona yangu, mirai makasimba munaShe saizvozvo, vadiwa.
2  Ndinorayira Yudhiya uye ndinorayira Sindike kuti vave nokufunga kwakafanana munaShe.
3  Chokwadi, ndinokukumbirawo, iwe shamwari yangu yechokwadi yandiinayo pajoko, ramba uchibatsira vakadzi ava vakabishaira pamwe chete neni nokuda kwemashoko akanaka pamwe chete naKremendi nevamwe vose vanoshanda neni, vane mazita ari mubhuku roupenyu.
4  Garai muchifara munaShe. Ndinotizve, Farai!
5  Kunzwisisa kwenyu ngakuzivikanwe nevanhu vose. Ishe ari pedyo.
6  Musazvidya mwoyo pamusoro pechinhu chero chipi zvacho, asi muzvinhu zvose kukumbira kwenyu ngakuziviswe Mwari nokunyengetera nokuteterera pamwe chete nokuonga;
7  uye rugare rwaMwari runopfuura kufunga kwose rucharinda mwoyo yenyu nesimba renyu rokufunga pachishandiswa Kristu Jesu.
8  Pakupedzisira, hama, zvinhu zvose zvechokwadi, zvinhu zvose zvokuva nehanya nazvo, zvinhu zvose zvakarurama, zvinhu zvose zvakachena, zvinhu zvose zvinodiwa, zvinhu zvose zvinotaurwa zvakanaka nezvazvo, kunaka kwose kungavapo, zvinhu zvose zvinorumbidzwa zvingavapo, rambai muchifunga zvinhu izvi.
9  Zvinhu zvamakadzidza nokugamuchira nokunzwa nokuona pamusoro pangu, itai izvi; uye Mwari worugare achava nemi.
10  Ndinofara kwazvo munaShe kuti zvino pakupedzisira mamutsidzira kundifunga kwenyu, kwamainyatsofunga nezvakwo, asi maishayiwa mukana.
11  Handisi kutaura nezvokushayiwa, nokuti ndakadzidza kugutsikana, mumamiriro ezvinhu ose andinenge ndiri.
12  Chokwadi ndinoziva zvazvinoreva kuva nezvinhu zvishoma, chokwadi ndinoziva zvazvinoreva kuva nezvizhinji. Muzvinhu zvose uye mumamiriro ose ezvinhu ndakadzidza zvazvinoreva kuva akaguta nokuva ane nzara, zvose zviri zviviri kuva nezvizhinji uye kushayiwa.
13  Ndine simba rokuita zvinhu zvose nokuda kwaiye anondipa simba.
14  Kunyange zvakadaro, imi makaita zvakanaka nokuti makatambudzika pamwe chete neni.
15  Chokwadi, imi vaFiripi, munozivawo kuti pakatanga kuziviswa mashoko akanaka, pandakabva kuMakedhoniya, hapana kana ungano imwe chete yakandigovera munyaya yokupa nokugamuchira, kunze kwenyu imi moga;
16  nokuti, kunyange ndiri muTesaronika, imi makanditumira chimwe chinhu kekutanga nekechipiri pane zvandaida.
17  Hakusi kuti ndiri kutsvaka nomwoyo wose chipo chacho, asi kuti ndiri kutsvaka nomwoyo wose zvibereko zvinokupfumisai.
18  Zvisinei, ndine zvinhu zvose zvakakwana uye ndine zvizhinji. Ndaguta, zvino zvandagamuchira kuna Epafrodhito zvinhu zvabva kwamuri, iko kunhuhwirira kwakanaka, icho chibayiro chinogamuchirika, chinofadza Mwari kwazvo.
19  Mwari wangu ane pfuma zhinji kwazvo, achakupaiwo zvose zvamunoda achishandisa Kristu Jesu.
20  Zvino kubwinya ngakuve kuna Mwari wedu uye Baba vedu nokusingaperi-peri. Ameni.
21  Ndikwazisireiwo vatsvene vose vari pamwe naKristu Jesu. Hama dzandiinadzo dzinokukwazisai.
22  Vatsvene vose, asi kunyanya vaya veimba yaKesari, vanokukwazisai.
23  Mutsa usina kukodzera kuwanwa waShe Jesu Kristu ngauve nemafungiro amunoratidza.
1  Pauro naTimoti, varanda vaKristu Jesu, kuvatsvene vose vari pamwe naKristu Jesu vari muFiripi, pamwe chete nevatariri nevashumiri vanoshumira:
2  Mutsa usina kukodzera kuwanwa norugare zvinobva kuna Mwari Baba vedu naShe Jesu Kristu ngazvive nemi.
3  Ndinogara ndichionga Mwari wangu pose pandinokuyeukai
4  pakuteterera kwangu kwose nokuda kwenyu mose, sezvandinoteterera nomufaro,
5  nokuda kwezvamakaita pamusoro pemashoko akanaka kubvira pazuva rokutanga kusvikira panguva ino.
6  Nokuti ndine chivimbo pachinhu ichochi, kuti iye akatanga basa rakanaka mamuri achariita kusvikira rapera, kusvikira pazuva raJesu Kristu.
7  Zvakarurama chaizvo kuti ndifunge izvi pamusoro penyu mose, nokuti muri pamwoyo wangu, mose zvenyu zvamunogoverana neni pamutsa usina kukodzera kuwanwa waMwari, pazvisungo zvangu zvomujeri nepakudzivirira nokusimbisa zviri pamutemo mashoko akanaka.
8  Nokuti Mwari ndiye chapupu changu chokuti ndinokusuwai sei mose zvenyu norudo rukuru soruya runa Kristu Jesu.
9  Izvi ndizvo zvandinoramba ndichinyengeterera, kuti rudo rwenyu rurambe ruchiwanda nezivo yakarurama uye noungwaru hwakazara;
10  kuti muve nechokwadi chokuti zvinhu zvinokosha kupfuura zvimwe ndezvipi, kuti muve vasina chavanopomerwa uye musingagumburi vamwe kusvikira pazuva raKristu,
11  uye kuti muzadzwe nechibereko chakarurama, chinouya pachishandiswa Jesu Kristu, kuti Mwari akudzwe uye arumbidzwe.
12  Zvino hama, ndinoda kuti muzive kuti zvakaitika kwandiri zvakaita kuti mashoko akanaka afambire mberi panzvimbo pokuti adzokere shure,
13  zvokuti kusungwa kwangu pamusoro paKristu kwakazivikanwa pakati peVarindi vose vomuMuzinda waMambo nevamwe vose;
14  uye hama zhinji munaShe, dzichinzwa dziine chivimbo nokuda kwezvisungo zvangu zvomujeri, dziri kutonyanya kuratidza ushingi kuti dzitaure shoko raMwari dzisingatyi.
15  Chokwadi, vamwe vari kuparidza Kristu neshanje nemakwikwi, asi vamwewo nechido.
16  Vapedzisira kutaurwa nezvavo vari kuzivisa Kristu nokuda kworudo, nokuti vanoziva kuti ndakaiswa pano kuti ndidzivirire mashoko akanaka;
17  asi vatanga kutaurwa nezvavo vanozviita nokuda kwokukakavara, havazviiti nevavariro yakachena, nokuti vane pfungwa yokundimutsira kutambura pazvisungo zvangu zvomujeri.
18  Saka zvinoguma nei? Hapana, kunze kwokuti munzira dzose, mungava mukunyepedzera kana muchokwadi, Kristu ari kuziviswa, uye ndinofara nazvo. Chokwadi, ndicharambawo ndichifara,
19  nokuti ndinoziva kuti izvi zvichaita kuti ndiponeswe nokuteterera kwenyu uye kugoverwa kwomudzimu waJesu Kristu,
20  maererano nokutarisira kwangu nomwoyo wose netariro yokuti hapana chandinozonyara nacho, asi kuti parusununguko rwokutaura rwose, Kristu achakudzwa zvino pachishandiswa muviri wangu, sezvaagara achiitwa, mukurarama kana mukufa.
21  Nokuti kwandiri, kurarama, ndiKristu, uye kufa, kupfuma.
22  Zvino kana kuri kuramba ndichirarama panyama, ichi ndicho chibereko chebasa rangu—asi kuti ndichasarudza chinhu chipi, handitauri.
23  Ndinomanikidzwa nezvinhu zviviri izvi; asi zvandinoda ndiko kusunungurwa uye kuva pamwe chete naKristu, nokuti izvi, chokwadi, zviri nani zvikuru.
24  Zvisinei, zvakakodzera kwazvo kuti ndirambe ndiri munyama nokuda kwenyu.
25  Naizvozvo, ndiine chivimbo neizvi, ndinoziva kuti ndicharamba ndiripo uye ndichagara nemi mose kuti mufambire mberi uye nokuda kwomufaro wokutenda kwenyu,
26  kuti kupembera kwenyu nomufaro kufashukire muna Kristu Jesu nokuda kwangu nokuvapo kwangu nemi zvakare.
27  Asi ingozvibatai nenzira yakakodzera mashoko akanaka pamusoro paKristu, kuti, kunyange ndikauya ndikakuonai kana kuti kana ndikasavapo, ndinzwe pamusoro pezvinhu zvine chokuita nemi, kuti makamira makasimba mumafungiro mamwe chete, nomweya mumwe chete muchibishairira kutenda kwemashoko akanaka muri pamwe chete,
28  musingambotyiswi nevanopikisana nemi. Chinhu ichochi uchapupu hwokuparadzwa kwavari, asi hwokuponeswa kwamuri; uye chiratidzo ichi chinobva kuna Mwari,
29  nokuti imi makapiwa ropafadzo nokuda kwaKristu, kwete kuti mutende maari chete, asiwo kuti mutambure nokuda kwake.
30  Nokuti muri kurwa zvakafanana nezvamakaona kwandiri uye zvakafanana nezvamunonzwa iye zvino pamusoro pangu.
2  Zvino, kana pakati penyu paine kukurudzira chero kupi zvako muna Kristu, kana paine kunyaradza kworudo, kana paine kugoverana kwomudzimu, kana paine rudo rukuru netsitsi,
2  zadzisai mufaro wangu pakuti mune kufunga kwakafanana uye mune rudo rwakafanana, muchibatanidzwa mumweya, muchiva nokufunga kwakafanana,
3  musingaiti chinhu nokukakavara kana kuzvikudza, asi nepfungwa dzinozvininipisa muchifunga kuti vamwe vakuru kwamuri,
4  musingarambi muchiva nehanya nezvinhu zvamunoda imi pachenyu, asi muchiva nehanya nezvinhu zvinodiwawo nevamwe.
5  Ivai nemafungiro aya aivawo naKristu Jesu,
6  uyo, kunyange zvazvo aivapo saMwari, haana kufunga nezvokubvuta, kureva kuti ave akaenzana naMwari.
7  Aiwa, asi akazvidurura, akava somuranda, akava akafanana nevanhu.
8  Kupfuura izvozvo, paakazviwana ava somunhu, akazvininipisa, akateerera kusvikira parufu, chokwadi, rufu padanda rokutambudzikira.
9  Nokuda kwechikonzero ichochiwo Mwari akamukwidziridza kunzvimbo yepamusoro, akamupa nomutsa zita rinopfuura mamwe mazita ose,
10  kuti muzita raJesu mabvi ose apfugame, evaya vari kudenga nevaya vari panyika nevaya vari pasi pevhu,
11  uye kuti rurimi rwose rubvume pachena kuti Jesu Kristu ndiIshe kuti Mwari Baba vakudzwe.
12  Naizvozvo, vadiwa vangu, rambai muchishandira kuponeswa kwenyu nokutya nokudedera, nenzira yamagara muchiteerera nayo, kwete pandinenge ndiripo chete, asi kunyanya pandinenge ndisipo;
13  nokuti Mwari ndiye, ari kushanda mamuri kuti mude uye muite zvinomufadza.
14  Rambai muchiita zvinhu zvose musingagunun’uni uye musingaitirani nharo,
15  kuti muve vasina chavanopomerwa nevasina mhosva, vana vaMwari vasina gwapa pakati pechizvarwa chisina kururama, chakamonyana, chamuri kupenya pakati pacho sezvinhu zvinovheneka munyika,
16  muchiramba makabatisisa shoko roupenyu, kuti ndive nechikonzero chokupembera nomufaro pazuva raKristu, kuti handina kumhanyira pasina kana kushanda zvakaoma pasina.
17  Zvisinei, kunyange ndiri kudururwa sechinopiwa chinonwiwa pamusoro pechibayiro nepabasa rinoitirwa vanhu vose ramakatungamirirwa kwariri nokutenda, ndiri kufara uye ndinofara kwazvo nemi mose.
18  Zvino saizvozvowo nemiwo farai, mufare kwazvo neni.
19  Ndiri kutarisira kuti, kana Ishe Jesu achida, ndichakurumidza kukutumirai Timoti, kuti ndive mweya unofara pandichaziva nezvezvinhu zvine chokuita nemi.
20  Nokuti handina mumwezve ane kufunga kwakafanana nokwake achatarisira zvinhu zvine chokuita nemi nomwoyo wose.
21  Nokuti vamwe vose vari kuzvitsvakira zvavanoda, kwete zviya zvaKristu Jesu.
22  Asi munoziva uchapupu hwaakapa pamusoro pake, kuti iye akashanda neni mukuita kuti mashoko akanaka aenderere mberi, sezvinoita mwana anoshanda nababa vake.
23  Naizvozvo, uyu ndiye munhu wandiri kutarisira kukurumidza kutuma kana ndangoona kuti zvinhu zvichange zvakandimirira sei.
24  Chokwadi, ndine chivimbo kuti kana Ishe achida, ini ndichakurumidzawo kuuya.
25  Zvisinei, ndinofunga kuti zvakakodzera kuti ndikutumirei Epafrodhito, hama yangu uye mushandi pamwe chete neni nomurwi pamwe chete neni, asi nhume yenyu nomushandi wangu pane zvandinoda,
26  zvaari kusuwa kukuonai mose uye zvaakasuruvara nokuti imi makanzwa kuti akanga arwara.
27  Chokwadi, iye akarwara zvokuda kufa; asi Mwari akamunzwira ngoni, chokwadi, kwete iye chete, asi neniwo, kuti ndirege kuva neshungu pamusoro pedzimwe shungu.
28  Naizvozvo ndiri kukurumidza kwazvo kumutuma, kuti pamunomuona mufarezve uye ini ndirege kuva neshungu.
29  Naizvozvo mugamuchirei sezvamunoita vateveri vaShe nomufaro wose; uye rambai muchida vanhu vakadaro,
30  nokuti iye akapotsa afa nokuda kwebasa raShe, achiisa mweya wake pangozi, kuti atsive kwazvo kusavapo kwenyu pano kuti mundishandire.
3  Pakupedzisira, hama dzangu, rambai muchifara munaShe. Kukunyorerai zvinhu zvakafanana hakundinetsi, asi zvinokuchengetedzai.
2  Chenjererai imbwa, chenjererai vanoita zvinhu zvinokuvadza, chenjererai vaya vanocheka nyama.
3  Nokuti tiri vaya vokudzingiswa chaiko, vari kuita basa dzvene nomudzimu waMwari, uye tinozvirumbidza muna Kristu Jesu uye hativimbi nenyama,
4  kana paine munhu ane zvikonzero zvokuvimba nenyama, chokwadi ndini. Kana mumwe munhu achifunga kuti ane zvikonzero zvokuvimba nenyama, ini ndinotova nezvizhinji:
5  ndakadzingiswa pazuva rechisere, ndiri worudzi rwemhuri yaIsraeri, wedzinza raBhenjamini, muHebheru akaberekwa nevaHebheru; kana toreva nezvomutemo, ndiri muFarisi;
6  kana toreva nezvokushingaira, ndaitambudza ungano; kana toreva nezvokururama kunouya nomutemo, ndaiva munhu asina chaanopomerwa.
7  Asi zvinhu zvakanga zviri pfuma kwandiri, izvi ndakazviona sokurasikirwa nokuda kwaKristu.
8  Chokwadi, nokuda kwaizvozvo, zvechokwadi ndinoonawo zvinhu zvose sokurasikirwa kana ndichienzanisa nokukosha kukuru kwokuziva Kristu Jesu Ishe wangu. Ndakabvuma kurasikirwa nezvinhu zvose nokuda kwake uye ndinozviona semarara mazhinji, kuti ndiwane Kristu
9  uye kuti ndiwanikwe ndiri pamwe naye, ndisina kururama kwangu ndoga, kunobva mumutemo, asi kuya kunouya nokutenda muna Kristu, kururama kunobva kuna Mwari nokuda kwokutenda,
10  kuti ndimuzive nesimba rokumuka kwake nokugoverana naye mukutambura kwake kuzhinji, ndichibvuma rufu rwakafanana norwake,
11  kuti ndione kana ndingawana kumuka kwokutanga kubva kuvakafa.
12  Hazvirevi kuti ndatowana mubayiro kana kuti ndatoitwa akakwana, asi ndiri kuvavarira kuti ndione kana ndingabatawo chandakabatirwa naKristu Jesu.
13  Hama, handizvioni sendatoubata; asi kune chinhu chimwe chete pamusoro pawo: Ndichikanganwa zvinhu zviri shure, uye ndichisveerera zvinhu zviri mberi,
14  ndiri kuvavarira kuti ndiwane mubayiro wokudanwa kumusoro naMwari achishandisa Kristu Jesu.
15  Naizvozvo, isu tose takura zvakakwana, ngativei nemafungiro akadai; uye kana muine mamwe mafungiro akasiyana neaya pane chimwe chinhu, Mwari achakuratidzai mafungiro ari pamusoro apa.
16  Zvisinei, kusvikira patasvika tichienda mberi, ngatirambei tichifamba zvakanaka nomuitiro iwoyu.
17  Hama, ivai vatevedzeri vangu makabatana, uye rambai makatarira vaya vari kufamba maererano nomuenzaniso wamunoona matiri.
18  Nokuti kune vazhinji vari kufamba sevavengi vedanda rokutambudzikira raKristu, vandaitaura nezvavo kazhinji, asi zvino ndiri kutaurawo nezvavo ndichisvimha misodzi,
19  kupera kwavo kuparadzwa, mwari wavo idumbu ravo, kukudzwa kwavo kuri mukunyara kwavo, uye pfungwa dzavo dziri pazvinhu zviri panyika.
20  Asi isu, tiri vagari vokumatenga, uko kwatakamirirawo nomwoyo wose kuti kubve muponesi, Ishe Jesu Kristu,
21  uyo achachinja muviri wedu wakaninipiswa kuti ufanane nomuviri wake unokudzwa maererano nokushanda kwesimba raainaro, iro rokuisa zvinhu zvose pasi pake.
