10  Zvino hama, handidi kuti muve vasingazivi kuti madzitateguru edu ose akanga ari pasi pegore uye ose akapfuura nomugungwa
2  uye ose akabhabhatidzwa muna Mosesi negore uye negungwa;
3  uye ose akadya zvokudya zvomudzimu zvakafanana
4  uye ose akanwa zvokunwa zvomudzimu zvakafanana. Nokuti ainwa padombo guru romudzimu raiatevera, uye dombo guru iroro raimirira Kristu.
5  Kunyange zvakadaro, Mwari haana kuratidza kufarira kwake vazhinji vavo, saka vakaparadzwa murenje.
6  Zvino zvinhu izvi zvakava mienzaniso yedu, kuti isu tirege kuva vanhu vanoda zvinhu zvinokuvadza, semadiro avakazviita.
7  Musavawo vanhu vanonamata zvidhori, sezvakaita vamwe vavo; sokunyorwa kwazvakaitwa kuti: “Vanhu vakagara pasi kuti vadye nokunwa, uye vakasimuka kuti vafare.”
8  Ngatiregeiwo kuva netsika yokuita ufeve, sevamwe vavo vakaita ufeve, vakazongofa, zviuru makumi maviri nezvitatu pazuva rimwe chete.
9  Ngatiregeiwo kuedza Jehovha, sevamwe vavo vakamuedza, vakazongoparadzwa nenyoka.
10  Regaiwo kuva vagunun’uni, sevamwe vavo vakagunun’una, vakazongoparadzwa nomuparadzi.
11  Zvino zvinhu izvi zvakavawira semienzaniso, uye zvakanyorwa kuti tinyeverwe isu tasvikirwa nokuguma kwemamiriro ezvinhu epanguva ino.
12  Naizvozvo anofunga kuti akamira ngaachenjere kuti arege kuwa.
13  Hapana muedzo wakakubatai kunze kweinozivikanwa nevanhu. Asi Mwari akatendeka, uye haangakuregei muchiedzwa kupfuura zvamunogona kutsungirira, asi pamwe chete nomuedzo achaitawo nzira yokubuda nayo kuti mukwanise kuutsungirira.
14  Naizvozvo, vadiwa vangu, tizai kunamata zvidhori.
15  Ndinotaura sendiri kutaura nevanhu vane ungwaru; zvisarudzirei pane zvandinotaura.
16  Kapu yokukomborera yatinokomborera, hairevi kugoverana muropa raKristu here? Chingwa chatinomedura, hachirevi kugoverana mumuviri waKristu here?
17  Zvapaine chingwa chimwe chete, kunyange zvazvo isu tiri vazhinji, tiri muviri mumwe chete, nokuti tose tiri kudya chingwa chimwe chete ichocho.
18  Tarirai vaya vanonzi vaIsraeri panyama: Vanodya zvibayiro havagoverani neatari here?
19  Saka, ndichatii? Kuti chinobayirwa kuchidhori chinhu here, kana chidhori chinhu here?
20  Aiwa; asi ndinoti zvinhu zvinobayirwa nemarudzi, anozvibayira kumadhimoni, kwete kuna Mwari; uye handidi kuti mugoverane nemadhimoni.
21  Hamugoni kunwira mukapu yaJehovha uye mukapu yemadhimoni; hamugoni kudyira pa“tafura yaJehovha” uye patafura yemadhimoni.
22  Kana kuti “tiri kuita kuti Jehovha ave negodo here”? Ko isu tine simba kupfuura zvaari here?
23  Zvinhu zvose zvinobvumirwa nomutemo; asi hazvisi zvinhu zvose zvinobatsira. Zvinhu zvose zvinobvumirwa nomutemo; asi hazvisi zvinhu zvose zvinovaka.
24  Mumwe nomumwe ngaarege kuramba achitsvaka zvake oga, asi zvomumwe munhu.
25  Rambai muchidya zvinhu zvose zvinotengeswa pamusika wenyama, musingabvunzi nokuda kwehana yenyu;
26  nokuti “nyika nezvizere mairi ndezvaJehovha.”
27  Kana mumwe wevasingatendi akakukokai uye muchida kuenda, idyai zvinhu zvose zvinoiswa pamberi penyu, musingabvunzi nokuda kwehana yenyu.
28  Asi kana mumwe munhu akati kwamuri: “Ichi chinhu chakapiwa sechibayiro,” musadya nokuda kwomunhu azvibudisa pachena uye nokuda kwehana.
29  Ndinotaura nezve“hana,” kwete yako, asi iya yomumwe munhu wacho. Nokuti nei rusununguko rwangu ruchifanira kutongwa nehana yomumwe munhu?
30  Kana ndichidya nokuonga, nei ndichifanira kutukwa nokuda kwezvinhu zvandinoonga pamusoro pazvo?
31  Naizvozvo, mungave muri kudya kana kunwa kana kuita chero chimwe chinhu chipi zvacho, itai zvinhu zvose kuti Mwari akudzwe.
32  Musava zvinhu zvinogumbura kuvaJudha pamwe chete nevaGiriki neungano yaMwari,
33  sezvandiri kufadza vanhu vose muzvinhu zvose, ndisingatsvaki zvinondibatsira asi zvinobatsira vazhinji, kuti vaponeswe.
4  Munhu ngaatione setiri pasi paKristu uye vatariri vezvakavanzika zvitsvene zvaMwari.
2  Uyewo pane izvi, chinotsvakwa muvatariri ndechokuti munhu awanikwe akatendeka.
3  Zvino kwandiri inyaya dukuduku kuti ndiongororwe nemi kana nedare revanhu. Kunyange ini handizviongorori.
4  Nokuti hapana chandiri kuziva chandinopomerwa. Asi handinzi ndakarurama neizvi, asi Jehovha ndiye anondiongorora.
5  Nokudaro musatonga chero chinhu chipi zvacho nguva yakakodzera isati yasvika, kusvikira Ishe auya, uyo achaisa pachena zvinhu zvakavanzika zverima nokuita kuti zvinorongwa nomwoyo zvioneke, uye panguva iyoyo mumwe nomumwe acharumbidzwa naMwari.
6  Zvino, hama, ndachinja zvinhu izvi kuti zvishande kwandiri naAporo kuti zvikunakirei imi, kuti mudzidze kwatiri murau wokuti: “Musapfuura zvinhu zvakanyorwa,” kuti murege kuzvitutumadza somunhu oga muchifarira mumwe panzvimbo pomumwe.
7  Nokuti ndiani anoita kuti usiyane nomumwe? Chokwadi, chii chauinacho chausina kugamuchira? Zvino, kana wakachigamuchira zvechokwadi, nei uchizvirumbidza sokunge kuti hauna kuchigamuchira?
8  Matoguta here? Matopfuma here? Matotanga kutonga semadzimambo isu tisipo here? Chokwadi ndaizoda kuti dai manga matanga kutonga semadzimambo, kuti isuwo titonge nemi semadzimambo.
9  Nokuti ndinoona sokuti Mwari akatiisa isu vaapostora pakupedzisira pakuratidzirwa sevanhu vakatemerwa kufa, nokuti tava chinhu chinoshamisa chepanzvimbo yemitambo kunyika, nokungirozi, nokuvanhu.
10  Tiri mapenzi nokuda kwaKristu, asi imi makangwara muna Kristu; isu hatina simba, asi imi makasimba; imi mune mukurumbira wakanaka, asi isu tinozvidzwa.
11  Kusvikira kuawa ino chaiyo tinoramba tiine nzara uyewo tiine nyota, tisina kupfeka, tichiitirwa zvakaipa, tisina misha
12  uye tichishanda zvakaoma, tichishanda nemaoko edu. Patinenge tichitukwa, tinokomborera; patinenge tichitambudzwa, tinotsungirira;
13  patinenge tichireverwa zvakaipa, tinoteterera; tava semarara enyika, tsvina inobviswa pazvinhu zvose, kusvikira zvino.
14  Ndiri kunyora zvinhu izvi, kuti ndikurayirei sevana vangu vanodiwa, kwete kuti ndikunyadzisei.
15  Nokuti kunyange mungava nevadzidzisi zviuru gumi muna Kristu, chokwadi hamuna vanababa vazhinji; nokuti ndakava baba venyu muna Kristu Jesu nokuda kwemashoko akanaka.
16  Naizvozvo, ndinokutetererai, kuti muve vatevedzeri vangu.
17  Ndokusaka ndiri kukutumirai Timoti, zvaari mwana wangu anodiwa uye akatendeka munaShe; uye iye achakuyeuchidzai nezvenzira dzangu pamusoro paKristu Jesu, sokudzidzisa kwandiri kuita kwose kwose muungano dzose.
18  Vamwe vanozvitutumadza sokunge kuti chokwadi handizouyi kwamuri.
19  Asi ndichakurumidza kuuya kwamuri, kana Jehovha achida, uye ndichasvika pakuziva, kwete kutaura kwevanozvitutumadza, asi simba ravo.
20  Nokuti umambo hwaMwari hahusi mukutaura, asi musimba.
21  Munodei? Ndiuye kwamuri neshamhu here, kana norudo nounyoro?
11  Ivai vatevedzeri vangu, seni ndiri waKristu.
2  Zvino ndinokurumbidzai nokuti muzvinhu zvose munofunga nezvangu uye muri kubatisisa tsika sokukugamuchidzai kwandakadziita.
3  Asi ndinoda kuti muzive kuti musoro womurume wose ndiKristu; uyewo musoro womukadzi murume; uyewo musoro waKristu ndiMwari.
4  Murume wose anonyengetera kana anoprofita aine chimwe chinhu mumusoro make anonyadzisa musoro wake;
5  asi mukadzi wose anonyengetera kana anoprofita musoro wake usina kufukidzwa anonyadzisa musoro wake, nokuti zvakafanana nokuti mukadzi ane musoro wakaveurwa.
6  Nokuti kana mukadzi asingazvifukidzi, ngaagerwe; asi kana zvichinyadzisa kuti mukadzi agerwe kana kuti aveurwe, ngaazvifukidze.
7  Nokuti murume haafaniri kufukidza musoro wake, zvaari mufananidzo nokukudzwa kwaMwari; asi mukadzi kukudzwa kwomurume.
8  Nokuti murume haabvi kumukadzi, asi mukadzi anobva kumurume;
9  uyezve, murume haana kusikirwa mukadzi, asi mukadzi akasikirwa murume.
10  Ndokusaka mukadzi achifanira kuva nechiratidzo chesimba mumusoro make nokuda kwengirozi.
11  Kunze kwaizvozvo, munaShe hapana mukadzi kana pasina murume uyewo hapana murume kana pasina mukadzi.
12  Nokuti mukadzi zvaanobva kumurume, naizvozvowo murume aripo nomukadzi; asi zvinhu zvose zvinobva kuna Mwari.
13  Zvisarudzirei moga: Zvakakodzera here kuti mukadzi anyengetere kuna Mwari asina kufukidza musoro?
14  Masikirwo akaitwa vanhu haakudzidzisii here kuti kana murume aine bvudzi refu, zvinoita kuti azvidzwe;
15  asi kana mukadzi aine bvudzi refu, zvinoita kuti akudzwe? Nokuti anopiwa bvudzi rake panzvimbo pechishongo chomumusoro.
16  Zvisinei, kana chero munhu upi zvake achiita sokunge anoita nharo pamusoro peimwe tsika, isu hatina imwe, uye ungano dzaMwari hadzinawo.
17  Asi, kunyange zvazvo ndichipa mirayiridzo iyi, handikurumbidzii nokuti hamusangani pamwe chete nokuda kwezviri nani, asi nokuda kwezvakaipa kwazvo.
18  Nokuti kutanga, pamunoungana muungano, ndinonzwa kuti pane kupesana pakati penyu; uye ndingangozvitenda kuti ndizvo.
19  Nokuti pakati penyu panofanirawo kunge paine mapoka, kuti vanhu vanotenderwa vaonekewo pakati penyu.
20  Naizvozvo, pamunoungana panzvimbo imwe, hazvibviri kuti mudye kudya kwaShe kwemanheru.
21  Nokuti, pamunokudya, mumwe nomumwe anofanodya kudya kwake kwemanheru, zvokuti mumwe ane nzara asi mumwe akadhakwa.
22  Chokwadi hamuna dzimba dzokudyira nokunwira here? Kana kuti munozvidza ungano yaMwari here muchiita kuti vaya vasina chinhu vanyare? Ndichatii kwamuri? Ndikurumbidzei here? Pane izvi handikurumbidzii.
23  Nokuti ndakagamuchira kubva kunaShe zviya zvandakakugamuchidzaiwo, kuti Ishe Jesu muusiku hwaakanga achizogamuchidzwa, akatora chingwa,
24  uye, pashure pokunge aonga, akachimedura, akati: “Ichi chinomirira muviri wangu uri kupiwa nokuda kwenyu. Rambai muchiita izvi muchindiyeuka.”
25  Akaitawo saizvozvo nekapu, paakanga apedza kudya kwemanheru, achiti: “Kapu iyi inomirira sungano itsva muropa rangu. Rambai muchiita izvi, nguva dzose pamunonwira mairi, muchindiyeuka.”
26  Nokuti pose pamunodya chingwa ichi nokunwira mukapu iyi, munoramba muchizivisa rufu rwaShe, kusvikira asvika.
27  Naizvozvo munhu wose anodya chingwa kana kunwira mukapu yaShe zvisina kukodzera achava nemhosva pamusoro pomuviri neropa raShe.
28  Munhu ngaatange azviongorora aone kana akakodzera, ozodya chingwa nokunwira mukapu yacho.
29  Nokuti anodya nokunwa anozvidyira nokuzvinwira kutongwa kana asinganzwisisi muviri.
30  Ndokusaka vazhinji pakati penyu vasina simba uye vari ndonda, uye vakati wandei varere murufu.
31  Asi kudai tainzwisisa zvatiri, taisazotongwa.
32  Zvisinei, kana tatongwa, tinorangwa naJehovha, kuti tirege kupiwa mhosva pamwe chete nenyika.
33  Naizvozvo, hama dzangu, pamunoungana kuti mudye kudya uku, miriranai.
34  Kana munhu aine nzara, ngaadye kumba, kuti murege kuunganira kutongwa. Asi dzimwe nyaya dzasara ndichadzigadzirisa pandinosvika ikoko.
8  Zvino pamusoro pezvokudya zvakapirwa kuzvidhori: tinoziva kuti tose tine zivo. Zivo inoita kuti munhu azvitutumadze, asi rudo runovaka.
2  Kana paine munhu anofunga kuti awana zivo pamusoro pechimwe chinhu, iye haasati achiziva sokuchiziva kwaanofanira kuita.
3  Asi kana munhu achida Mwari, iyeyu anozivikanwa naye.
4  Zvino pamusoro pokudya zvokudya zvakapirwa kuzvidhori, tinoziva kuti chidhori hachisi chinhu munyika, uye kuti hapana mumwe Mwari kunze kwomumwe chete.
5  Nokuti kunyange variko vanonzi “vanamwari,” kungava kudenga kana panyika, zvakuine “vanamwari” vazhinji ne“madzishe” mazhinji,
6  chokwadi kwatiri kuna Mwari mumwe chete ivo Baba, zvinhu zvose zvinobva kwaari, uye isu tiri vake; uye kuna Ishe mumwe chete, iye Jesu Kristu, zvinhu zvose zviripo naye, nesu tiripo naye.
7  Kunyange zvakadaro, zivo iyi haisi muvanhu vose; asi vamwe, zvavakajaira chidhori kusvikira zvino, vanodya zvokudya sechimwe chinhu chakabayirwa chidhori, uye hana yavo inosvibiswa, zvaisina simba.
8  Asi zvokudya hazvizotirumbidzi kuna Mwari; kana tikasadya, hatishayiwi chinhu, uye, kana tikadya, hatizviwaniri kukudzwa.
9  Asi rambai muchichenjerera kuti zvimwe kodzero yenyu iyi irege kuva chinhu chinogumbura vaya vasina simba.
10  Nokuti kana paine anokuona, iwe une zivo, wakatsenhama uchidya mutemberi yezvidhori, hana yaiyeyo asina simba haizoshingiswi here zvokusvika pakudya zvokudya zvakapirwa kuzvidhori?
11  Chokwadi, nezivo yako, munhu asina simba ari kuparadzwa, iyo hama yako yakafirwa naKristu.
12  Asi pamunotadzira hama dzenyu saizvozvo muchikuvadza hana dzavo dzisina simba, muri kutadzira Kristu.
13  Naizvozvo, kana zvokudya zvichiita kuti hama yangu igumbuke, handichazombodyizve nyama, kuti ndirege kuita kuti hama yangu igumbuke.
16  Zvino pamusoro pokuunganidzira vatsvene zvinhu, sezvandakarayira ungano dzeGaratiya, imi itaiwo saizvozvo.
2  Zuva rokutanga kwevhiki roga roga mumwe nomumwe wenyu ngaatsaure chimwe chinhu ari kumba kwake achichengete, maererano nokubudirira kwaangave achiita, kuti pandinosvika kuunganidza kurege kuitwa panguva iyoyo.
3  Asi pandinosvika ikoko, chero vanhu vamunenge mabvumira netsamba, ndichavatuma kuti vaende nechipo chenyu chomutsa kuJerusarema.
4  Zvisinei, kana zvichikodzera kuti ini ndiendewo ikoko, vachaenda neni ikoko.
5  Asi ndichauya kwamuri pandinenge ndapfuura nokuMakedhoniya, nokuti ndiri kupfuura nokuMakedhoniya;
6  uye zvichida ndichagara kana kutopedza mwaka wechando ndinemi, kuti mundiperekedze zvishoma kwandingave ndichienda.
7  Nokuti handidi kukuonai iye zvino pandinenge ndichipfuura, nokuti ndinotarisira kuramba ndinemi kwenguva yakati, kana Jehovha akabvumira.
8  Asi ndicharamba ndiri muEfeso kusvikira pamutambo wePendekosti;
9  nokuti ndakazarurirwa suo guru rebasa, asi pane vashori vazhinji.
10  Zvisinei, kana Timoti akasvika, itai kuti arege kutya pakati penyu, nokuti ari kuita basa raJehovha, sezvandiri kuitawo.
11  Naizvozvo, ngaparege kuva nomunhu anomuzvidza. Muperekedzei zvishoma norugare, kuti asvike kuno kwandiri, nokuti ini nedzimwe hama takamumirira.
12  Zvino pamusoro paAporo hama yedu, ndakamuteterera kwazvo kuti auye kwamuri pamwe chete nedzimwe hama, asi akanga asingambodi kuuya iye zvino; asi achauya kana awana mukana.
13  Rambai makamuka, mirai makasimba mukutenda, rambai muchiita sevarume, ivai nesimba.
14  Zvinhu zvenyu zvose ngazviitike norudo.
15  Hama, zvino ndinokurayirai kuti: Munoziva kuti imba yaStefanasi ndiyo zvibereko zvokutanga zveAkaya uye kuti yakazvipa kuti ishumire vatsvene.
16  Rambaiwo muchizviisa pasi pevanhu vakadaro uye pomunhu wose anoshandira pamwe nevamwe uye anoshanda nesimba.
17  Asi ndinofara nokuvapo kwaStefanasi naFochunato naAkaiko, nokuti vakatsiva kusavapo kwenyu pano.
18  Nokuti vakazorodza mwoyo wangu nowenyu. Naizvozvo bvumai varume vakadaro.
19  Ungano dzeEzhiya dzinokukwazisai. Akwira naPriska pamwe chete neungano iri mumba mavo vanokukwazisai nomwoyo wose munaShe.
20  Hama dzose dzinokukwazisai. Kwazisanai nokutsvoda kutsvene.
21  Heino kwaziso yangu, yangu ini Pauro, yanyorwa noruoko rwangu.
22  Kana munhu asina rudo rukuru naShe, ngaave akatukwa. Haiwa imi Ishe wedu, uyai!
23  Mutsa usina kukodzera kuwanwa waShe Jesu ngauve nemi.
24  Rudo rwangu ngaruve nemi mose muri pamwe naKristu Jesu.
9  Handina kusununguka here? Handisi muapostora here? Handina kuona Jesu Ishe wedu here? Imi hamusi basa rangu munaShe here?
2  Kana ndisiri muapostora kune vamwe, chokwadi ndiri muapostora kwamuri, nokuti muri chisimbiso chinosimbisa kuva kwangu muapostora pamusoro paShe.
3  Kuzvidzivirira kwangu kune vaya vanondiongorora kwakaita sezvinotevera:
4  Hatina kodzero yokudya nokunwa here?
5  Hatina kodzero yokufamba nehanzvadzi somudzimai here, sezvinoita vamwe vaapostora vose nevanun’una vaShe naKefasi?
6  Kana kuti ndiBhanabhasi neni chete tisina kodzero yokurega basa rokunyika here?
7  Ndiani anomboshanda somurwi achizvibhadharira zvaanoda? Ndiani anodyara munda wemizambiringa akasadya zvibereko zvawo? Kana kuti ndiani anofudza boka rezvipfuwo akasadyawo mumwe mukaka weboka racho rezvipfuwo?
8  Ndiri kutaura zvinhu izvi nemaonero evanhu here? Kana kuti Mutemo hautauriwo zvinhu izvi here?
9  Nokuti mumutemo waMosesi makanyorwa kuti: “Usasunga muromo wenzombe painenge ichipura zviyo.” Ko Mwari ari kuva nehanya nenzombe here?
10  Kana kuti anozvitaurira isu chete? Chokwadi zvakanyorerwa isu, nokuti munhu anorima anofanira kurima aine tariro uye munhu anopura anofanira kudaro aine tariro yokuzodyawo.
11  Kana takadyara zvinhu zvomudzimu kwamuri, chinhu chikuru here kana tikazokohwa zvinhu zvenyama kwamuri?
12  Kana vamwe vanhu vachiva nekodzero iyi pamuri, hatidarowo zvikuru here? Kunyange zvakadaro, hatina kushandisa kodzero iyi, asi tiri kutsungirira zvinhu zvose, kuti tirege kumbovhiringidza mashoko akanaka pamusoro paKristu.
13  Hamuzivi here kuti vanhu vanoita mabasa matsvene vanodya zvinhu zvepatemberi, uye vaya vanoshumira nguva dzose paatari vanogovana neatari?
14  Saizvozvowo, Ishe akarayira vaya vanozivisa mashoko akanaka kuti vararame nemashoko akanaka.
15  Asi handina kushandisa kana imwe chete yegadziriro idzi. Chokwadi, handina kunyora zvinhu izvi kuti zvive zvakadaro kwandiri, nokuti zvaizova zvakanaka kwazvo kuti ndife—hapana munhu achaita kuti chikonzero changu chokuzvirumbidza chive chisina zvachinobatsira!
16  Zvino, kana ndiri kuzivisa mashoko akanaka, hachisi chikonzero chokuti ndizvirumbidze, nokuti ndinofanira kuzviita. Chokwadi, ndine nhamo kana ndikasazivisa mashoko akanaka!
17  Kana ndichiita izvi nokuzvidira, ndine mubayiro; asi kana ndikazviita zvichipesana nezvandinoda, kunyange zvakadaro ndine utariri hwandakaronzeswa.
18  Saka, mubayiro wangu chii? Kuti pandinenge ndichizivisa mashoko akanaka ndigovere mashoko akanaka pasina mutengo, kuti ndirege kushandisa kodzero yangu ine chokuita nemashoko akanaka zvisina kukodzera.
19  Kunyange zvazvo ndakasununguka kuvanhu vose, ndakazviita muranda kuna vose, kuti ndiwane vanhu vazhinji kwazvo.
20  Naizvozvo kuvaJudha ndakava somuJudha, kuti ndiwane vaJudha; kune vaya vari pasi pomutemo ndakava somunhu ari pasi pomutemo, kunyange ini ndisiri pasi pomutemo, kuti ndiwane vaya vari pasi pomutemo.
21  Kune vaya vasina mutemo ndakava somunhu asina mutemo, kunyange zvazvo ndisiri munhu asina mutemo kuna Mwari asi ari pasi pomutemo kuna Kristu, kuti ndiwane vaya vasina mutemo.
22  Kune vasina simba ndakava munhu asina simba, kuti ndiwane vasina simba. Ndakava zvinhu zvose kuvanhu vemarudzi ose, kuti ndiponese vamwe nenzira dzose.
23  Asi ndinoita zvinhu zvose nokuda kwemashoko akanaka, kuti ndiagoverane navo.
24  Hamuzivi here kuti vanomhanya munhangemutange vanomhanya vose, asi mumwe chete ndiye anogamuchira mubayiro? Mhanyai saizvozvo kuti muuwane.
25  Zvakare, munhu wose anopinda mumakundano anozvidzora muzvinhu zvose. Zvino ivo, chokwadi, vanozviita kuti vawane korona inoora, asi isu isingaori.
26  Naizvozvo, mamhanyiro andiri kuita haasi asina chokwadi; makandiro andiri kuita zvibhakera ndeokuti ndisarova mhepo;
27  asi ndinorwadzisa muviri wangu ndichiuita somuranda, kuti zvimwe, pashure pokunge ndaparidzira vamwe, ini ndirege kuva asingatenderwi.
7  Zvino pamusoro pezvinhu zvamakanyora, zvakanaka kuti murume arege kubata mukadzi;
2  asi, nokuda kwokupararira kwoufeve, murume mumwe nomumwe ngaave nomudzimai wake uye mukadzi mumwe nomumwe ave nomurume wake.
3  Murume ngaape mudzimai wake zvaanofanira kuwana; uye mudzimai ngaaitire murume wake saizvozvowo.
4  Mudzimai haana simba pamuviri wake, asi murume wake anaro; saizvozvowo, murume haana simba pamuviri wake, asi mudzimai wake anaro.
5  Musanyimana, asi mubvumirane kwenguva yakatarwa, kuti mutsaure nguva yokunyengetera movazve pamwe chete, kuti Satani arege kuramba achikuedzai nokuda kwokushaya kwenyu kuzvidzora.
6  Zvisinei, ndinotaura izvi ndichiita zvokubvumira, kwete zvokurayira.
7  Asi ndingada kuti dai vanhu vose vakanga vakaita seni. Kunyange zvakadaro, munhu mumwe nomumwe ane chipo chake chinobva kuna Mwari, mumwe ane ichi, mumwe ane icho.
8  Zvino kuvanhu vasina kuroora kana kuroorwa nechirikadzi, ndinoti zvakanaka kuti varambe vakaita seni.
9  Asi kana vasingakwanisi kuzvidzora, ngavaroore kana kuroorwa, nokuti zviri nani kuroora kana kuroorwa pane kutsva.
10  Vanhu vakaroora kana kuroorwa ndinovapa mirayiridzo, kwete ini asi Ishe, kuti mudzimai haafaniri kubva kumurume wake;
11  asi chokwadi kana akabva, ngaarambe asina kuroorwa kana kuti zvimwe ngaadzokerane nomurume wake; uye murume haafaniri kusiya mudzimai wake.
12  Asi kune vamwe ini ndinoti, chokwadi, ini, kwete Ishe: Kana hama chero ipi zvayo iine mudzimai asingatendi, asi iye achida hake kugara nayo, ngairege kumusiya;
13  uye mukadzi ane murume asingatendi, asi murume wacho achida hake kugara naye, ngaarege kusiya murume wake.
14  Nokuti murume asingatendi anotsveneswa nomudzimai wake, uye mudzimai asingatendi anotsveneswa nehama yacho; dai zvisina kudaro, chokwadi vana venyu vaizova vasina kuchena, asi zvino ivo vatsvene.
15  Asi kana asingatendi akabva, ngaabve hake; hama kana hanzvadzi haisi muuranda mumamiriro ezvinhu akadaro, asi Mwari akakudanirai rugare.
16  Nokuti, iwe mudzimai, unoziva sei kuti hauzoponesi murume wako? Kana kuti, iwe murume, unoziva sei kuti hauzoponesi mudzimai wako?
17  Mumwe nomumwe ngaafambe sokupiwa mugove kwaakaitwa naJehovha, uye sokudanwa kwaakaitwa naMwari. Ndinorayira kudaro muungano dzose.
18  Pane munhu chero upi zvake akadanwa akadzingiswa here? Ngaarege kuva asina kudzingiswa. Pane munhu chero upi zvake akadanwa asina kudzingiswa here? Ngaarege kudzingiswa.
19  Kudzingiswa hakurevi chinhu, uye kusadzingiswa hakurevi chinhu, asi kuchengetwa kwemirayiro yaMwari kunodaro.
20  Mumwe nomumwe ngaarambe ari sezvaakanga ari paakadanwa.
21  Wakadanwa uri muranda here? Ngazvirege kukunetsa; asi kana uchigonawo kuva akasununguka, zviri nani kushandisa mukana wacho.
22  Nokuti munhu wose ari munaShe akadanwa ari muranda munhu waShe akasunungurwa; saizvozvowo akadanwa ari munhu akasununguka muranda waKristu.
23  Makatengwa nomutengo; regai kuva varanda vevanhu.
24  Hama, mumwe nomumwe ngaarambe ari sezvaakanga ari paakadanwa, achiramba ari pedyo naMwari.
25  Zvino pamusoro pevanhu vasati vamboroora kana kuroorwa handina murayiro unobva kunaShe, asi ndinotaura zvandinofunga somunhu akanzwirwa ngoni naShe kuti ave akatendeka.
26  Naizvozvo ndinofunga kuti izvi zvakanaka nokuda kwenhamo yatiinayo, kuti munhu arambe ari sezvaari.
27  Wakasunganidzwa nomudzimai here? Rega kutsvaka kusunungurwa. Wakasunungurwa kumudzimai here? Rega kutsvaka mudzimai.
28  Asi kunyange kana ukaroora kana kuroorwa, unenge usina kutadza. Uye kana munhu asati amboroora kana kuroorwa, akaroora kana kuroorwa, munhu iyeye anenge asina kutadza. Zvisinei, vanoita izvozvo vachava nedambudziko munyama yavo. Asi ndiri kukudzivirirai.
29  Zvakare, ndinotaura izvi, hama, kuti nguva yasara ipfupi. Kubvira zvino vaya vane madzimai ngavave sevasina,
30  uyewo vaya vanochema vave sevasingachemi, nevaya vanofara sevasingafari, nevaya vanotenga sevasina,
31  nevaya vari kushandisa nyika sevasiri kuishandisa zvizere; nokuti mamiriro ezvinhu enyika ino ari kuchinja.
32  Chokwadi, ndinoda kuti musazvidya mwoyo. Murume asina kuroora anozvidya mwoyo nezvinhu zvaShe, kuti angafarirwa sei naShe.
33  Asi murume akaroora anozvidya mwoyo nezvinhu zvenyika, kuti angafarirwa sei nomudzimai wake,
34  uye ane mwoyo miviri. Uyezve, mukadzi asina kuroorwa, uye mhandara, anozvidya mwoyo nezvinhu zvaShe, kuti ave mutsvene mumuviri wake nomumafungiro ake. Zvisinei, mukadzi akaroorwa anozvidya mwoyo nezvinhu zvenyika, kuti angafarirwa sei nomurume wake.
35  Asi ndiri kutaura izvi kuti mubatsirwe, kwete kuti ndikusungei nechishwe, asi kuti ndikukurudzirei kuita zvakakodzera uye zvinoreva kushandira Ishe nguva dzose pasina kudzongonyedzwa.
36  Asi kana paine munhu anofunga kuti ari kutadza kuramba asina kuroora kana kuroorwa, kana iye ayaruka, izvi zviri izvo zvinofanira kuitika, ngaaite zvaanoda; anenge asingatadzi. Ngavaroore kana kuroorwa.
37  Asi kana chero munhu upi zvake achinzwa akagadzikana mumwoyo make, asingamanikidzwi, asi aine simba pane zvaanoda uye asarudza izvi mumwoyo make, kuti arambe asina kuroora kana kuroorwa, achaita zvakanaka.
38  Naizvozvo iyewo anoroora kana kuroorwa anoita zvakanaka, asi asingaroori kana kuroorwa achaita zviri nani.
39  Mudzimai akasungwa munguva yose iyo murume wake anenge ari mupenyu. Asi kana murume wake akafa, iye akasununguka kuti aroorwe newaanoda, munaShe chete.
40  Asi anofara kwazvo kana akaramba ari sezvaari, maererano nokufunga kwangu. Chokwadi ndinofunga kuti neniwo ndine mudzimu waMwari.
6  Kana mumwe wenyu aine mhosva nomumwe angatsunga kuenda kudare pamberi pevanhu vasina kururama, asingaendi pamberi pevatsvene here?
2  Kana kuti hamuzivi here kuti vatsvene vachatonga nyika? Zvino kana nyika ichizotongwa nemi, hamuna kukodzera kutonga nyaya dukuduku here?
3  Hamuzivi here kuti tichatonga ngirozi? Saka munoregererei kutonga nyaya dzoupenyu huno?
4  Zvino, kana muine nyaya dzoupenyu huno dzinofanira kutongwa, nei muchiita kuti vanhu vanozvidzwa neungano vave vatongi?
5  Ndiri kuzvitaurira kuti munyare. Ichokwadi here kuti hapana kana munhu mumwe chete akachenjera pakati penyu achakwanisa kutonga achienzanisa hama dzake,
6  asi hama inoenda kudare nehama, uye inoita izvozvo pamberi pevasingatendi?
7  Saka zvinoreva kuti makundikana zvachose zvamuri kumhan’arirana. Nei musingasvi henyu mabvuma kuitirwa zvakaipa? Nei musingasvi henyu mabvuma kubiridzirwa?
8  Asi, munoita zvakaipa uye munobiridzira, muchiitira izvozvo hama dzenyu.
9  Chii! Hamuzivi here kuti vanhu vasina kururama havazogari nhaka youmambo hwaMwari? Musatsauswa. Zvifeve, kana vanonamata zvidhori, kana mhombwe, kana varume vanochengeterwa kuita zvinhu zvisiri zvomusikirwo, kana varume vanorara nevarume,
10  kana mbavha, kana vanhu vanokara, kana zvidhakwa, kana vanotuka, kana makororo havazogari nhaka youmambo hwaMwari.
11  Vamwe venyu ndizvo zvamakanga makaita. Asi makagezwa mukachena, asi makatsveneswa, asi makanzi makarurama muzita raShe wedu Jesu Kristu uye nomudzimu waMwari wedu.
12  Zvinhu zvose zvinobvumirwa nomutemo kwandiri; asi hazvisi zvinhu zvose zvinobatsira. Zvinhu zvose zvinobvumirwa nomutemo kwandiri; asi handizozviregi ndichidzorwa nechimwe chinhu.
13  Zvokudya ndezvedumbu, uye dumbu nderezvokudya; asi Mwari achaparadza iro pamwe chete nazvo. Zvino muviri hausi woufeve, asi waShe; uye Ishe ndewomuviri.
14  Asi Mwari akamutsa Ishe uye achatimutsa murufu nesimba rake.
15  Hamuzivi here kuti miviri yenyu inhengo dzaKristu? Saka, ndichatora nhengo dzaKristu ndoita kuti dzive nhengo dzehure here? Izvozvo ngazvirege kumboitika!
16  Chii! Hamuzivi here kuti uyo anobatanidzwa nehure muviri mumwe chete? Nokuti, “Vaviri,” iye anodaro, “vachava nyama imwe.”
17  Asi uyo akabatanidzwa naShe mudzimu mumwe chete.
18  Tizai ufeve. Chimwe chivi chose chingaitwa nomunhu chiri kunze kwomuviri wake, asi ane tsika yokuita ufeve ari kutadzira muviri wake pachake.
19  Chii! Hamuzivi here kuti muviri wenyu itemberi yomudzimu mutsvene uri mukati menyu, wamakawana kubva kuna Mwari? Uyewo, hamusi venyu pachenyu,
20  nokuti makatengwa nomutengo. Nepazvinobvira napo, kudzai Mwari mumiviri yenyu.
13  Kana ndikataura nendimi dzevanhu nedzengirozi asi ndisina rudo, ndava sendarira inorira kana kuti makwakwakwa esimbi anorira.
2  Kana ndiine chipo chokuprofita uye ndichiziva zvakavanzika zvitsvene zvose nezivo yose, uye kana ndiine kutenda kwose zvokuti ndinobvisa makomo, asi ndisina rudo, handisi chinhu.
3  Kana ndikapa zvinhu zvangu zvose kuti ndidyise vamwe, uye kana ndikapa muviri wangu sechibayiro, kuti ndizvirumbidze, asi ndisina rudo, handimbobatsirwi.
4  Rudo rune mwoyo murefu uye rune mutsa. Rudo haruna godo, haruzvikudzi, haruzvitutumadzi,
5  haruzvibati zvisina kufanira, haruzvitsvakiri zvarwo, harutsamwi. Haruchengeti mafi.
6  Harufariri zvisina kururama, asi runofara nechokwadi.
7  Runoshivirira zvinhu zvose, runotenda zvinhu zvose, rune tariro pazvinhu zvose, runotsungirira zvinhu zvose.
8  Rudo harumboperi. Asi kana zviri zvipo zvokuprofita, zvichagumiswa; kana dziri ndimi, dzichaguma; kana iri zivo, ichagumiswa.
9  Nokuti tine zivo isina kukwana uye tinoprofita zvisina kukwana;
10  asi kana zvakakwana zvasvika, zvisina kukwana zvichagumiswa.
11  Pandaiva mucheche, ndaitaura somucheche, ndaifunga somucheche, ndairangarira somucheche; asi zvino zvandava murume, ndakarega miitiro youcheche.
12  Nokuti panguva ino tinoonera mumadzerere negirazi resimbi, asi panguva iyoyo tichaonana chiso nechiso. Panguva ino ndinoziva zvisina kukwana, asi panguva iyoyo ndichaziva zvakarurama sokuzivikanwa zvakarurama kwandinoitwa.
13  Zvino, zvisinei, kutenda, tariro, rudo, zvitatu izvi, zvinoramba zviripo; asi chikuru pane zvose rudo.
14  Teverai rudo, asi rambai muchishingaira kutsvaka zvipo zvomudzimu, asi chinonyanya kudiwa ndechokuti muprofite.
2  Nokuti anotaura nendimi haatauri nevanhu, asi naMwari, nokuti hapana anoteerera, asi iye anotaura zvakavanzika zvitsvene achishandisa mudzimu.
3  Zvisinei, uya anoprofita anovaka nokukurudzira nokunyaradza vanhu nokutaura kwake.
4  Uya anotaura nendimi anozvivaka, asi uya anoprofita anovaka ungano.
5  Zvino ndinoda kuti mose mutaure nendimi, asi ndinganyanya kuda kuti muprofite. Chokwadi, kana uya anotaura nendimi akasaturikira kuti ungano ivakwe, saka uya anoprofita mukuru kwaari.
6  Asi panguva ino, hama, kana ndikauya ndichitaura nemi nendimi, ndezvipi zvakanaka zvandingakuitirai kana ndikasataura nemi ndichishandisa zvakazarurwa kana zvimwe zivo kana kuprofita kana chinhu chinodzidziswa?
7  Sezvazviri, zvinhu zvisina upenyu zvinorira, ingava nyere kana rudimbwa; kana chinhu chacho chikasasiyanisa maririro, zvingazivikanwa sei kuti chii chiri kuridzwa panyere kana parudimbwa?
8  Nokuti chokwadi, kana bhosvo rikarira zvisina kujeka, ndiani achagadzirira kunorwa?
9  Saizvozvowo, kana mukasataura norurimi zvinonzwisiswa zviri nyore, zvichazivikanwa sei kuti chii chiri kutaurwa? Chokwadi, munenge muchitaurira mumhepo.
10  Zvingava kuti kune marudzi mazhinji kwazvo ematauriro munyika, asi hapana rudzi rusina zvarunoreva.
11  Zvino, kana ndisinganzwisisi zvinoreva kutaura kwacho, ndichava wokune imwe nyika kune ari kutaura, uye ari kutaura achava wokune imwe nyika kwandiri.
12  Saizvozvowo imi, zvamunoda kwazvo zvipo zvomudzimu, tsvakai kuwedzera mazviri kuti ungano ivakwe.
13  Naizvozvo munhu anotaura nendimi ngaanyengetere kuti iye aturikire.
14  Nokuti kana ndichinyengetera nendimi, chipo changu chomudzimu ndicho chinenge chichinyengetera, asi pfungwa dzangu hadzina zvibereko.
15  Saka, chii chinofanira kuitwa? Ndichanyengetera nechipo chomudzimu, asi ndichanyengeterawo nepfungwa dzangu. Ndichaimba rwiyo rwokurumbidza nechipo chomudzimu, asi ndichaimbawo rwiyo rwokurumbidza nepfungwa dzangu.
16  Kana zvisina kudaro, kana ukarumbidza nechipo chomudzimu, ko munhu akagara pachigaro chomunhuwo zvake achati “Ameni” sei paunoonga, iye zvaasingazivi zvauri kutaura?
17  Chokwadi, iwe unoonga nenzira yakanaka kwazvo, asi mumwe munhu haasi kuvakwa.
18  Ndinoonga Mwari kuti, ndinotaura nendimi zhinji kupfuura zvamunoita imi mose.
19  Kunyange zvakadaro, ndingasva hangu ndataura mashoko mashanu nepfungwa dzangu muungano, kuti ndirayiridzewo vamwe ndichiita zvokuvataurira nomuromo, panzvimbo pemashoko ane zviuru gumi nendimi.
20  Hama, musava vana vaduku pasimba rokunzwisisa, asi ivai vacheche pane zvakaipa; kurai zvakakwana pasimba rokunzwisisa.
21  MuMutemo makanyorwa kuti: “‘Ndichataura nevanhu ava nendimi dzevanhu vokune dzimwe nyika nemiromo yevanhu vavasingazivi, asi kunyange panguva iyoyo havazonditeereri,’ anodaro Jehovha.”
22  Naizvozvo ndimi hadzisi dzechiratidzo kuvatendi, asi kune vasingatendi, asi kuprofita, hakusi kwevasingatendi, asi kwevanotenda.
23  Naizvozvo, kana ungano yose ikaungana panzvimbo imwe chete uye vose vakataura nendimi, asi vanhuwo zvavo kana kuti vasingatendi vakapinda, havangati munopenga here?
24  Asi kana mose muchiprofita uye munhu asingatendi chero upi zvake kana kuti munhuwo zvake akapinda, anotsiurwa navo vose, anonyatsoongororwa navose;
25  zvakavanzika zvomwoyo wake zvinoiswa pachena, zvokuti achawira pasi nechiso chake onamata Mwari, achizivisa kuti: “Chokwadi Mwari ari pakati penyu.”
26  Saka hama, chii chinofanira kuitwa? Pamunoungana, mumwe ane pisarema, mumwe ane chinhu chokudzidzisa, mumwe ane zvakazarurwa, mumwe ane chipo chendimi, mumwe ane chokududzira. Zvinhu zvose ngazviitike nokuda kwokuvaka.
27  Kana mumwe akataura nendimi, ngazvive zvevaviri kana vatatu chete, vachichinjana; uye mumwe ngaaturikire.
28  Asi kana pasina muturikiri, ngaarambe akanyarara muungano, ataure oga uye ataure naMwari.
29  Uyezve, vaprofita vaviri kana vatatu ngavataure, uye vamwe ngavanzwisise zvazvinoreva.
30  Asi kana zvikazarurirwa mumwe akagara ipapo, wokutanga ngaarambe akanyarara.
31  Nokuti mose munogona kuprofita muchitevedzana, kuti vose vadzidze uye vose vakurudzirwe.
32  Zvipo zvomudzimu zvevaprofita zvinofanira kudzorwa nevaprofita.
33  Nokuti Mwari haasi Mwari wenyonganyonga, asi worugare. Sezvazvakaita muungano dzose dzevatsvene,
34  vakadzi ngavarambe vakanyarara muungano, nokuti hazvibvumirwi kuti vataure, asi ngavazviise pasi, sezvinotaura Mutemo.
35  Zvino, kana vachida kudzidza chimwe chinhu, ngavabvunze varume vavo kumba, nokuti zvinonyadzisa kuti mukadzi ataure muungano.
36  Chii? Shoko raMwari rakabva kwamuri here, kana kuti rakasvika kwamuri chete here?
37  Kana paine munhu anofunga kuti muprofita kana kuti ane chipo chomudzimu, ngaabvume zvinhu zvandiri kukunyorerai, nokuti izvo murayiro waShe.
38  Asi kana munhu asingazivi, anoramba asingazivi.
39  Naizvozvo, hama dzangu, rambai muchishingaira kutsvaka kuprofita, asi musarambidza kutaura nendimi.
40  Asi zvinhu zvose ngazviitike nenzira yakakodzera uye zvakarongeka.
5  Chokwadi zviri kunzi pakati penyu pari kuitwa ufeve, ufeve husingambowaniki kunyange pakati pemamwe marudzi, hwokuti mumwe munhu ane mudzimai wababa vake.
2  Munotozvitutumadza henyu, maisafanira here kuchema, kuti munhu akaita chinhu ichi abviswe pakati penyu?
3  Somuenzaniso, ini kunyange ndisipo mumuviri ndiripo mumudzimu, chokwadi ndatotonga munhu akaita saizvozvi, sezvinonzi ndiripo,
4  kuti muzita raShe wedu Jesu, pamunenge maungana, pamwe chete nemafungiro angu nesimba raShe wedu Jesu,
5  muise munhu akadaro kuna Satani kuti nyama iparadzwe, kuti mudzimu weungano uchengetedzwe pazuva raShe.
6  Chikonzero chenyu chokuzvirumbidza hachina kumbonaka. Hamuzivi here kuti mbiriso shomanana inovirisa mukanyiwa wose?
7  Bvisai mbiriso yekare, kuti muve mukanyiwa mutsva, zvamusina kuvira. Nokuti, chokwadi, Kristu paseka yedu, akabayirwa.
8  Naizvozvo ngatichengete mutambo, kwete nembiriso yekare, kana nembiriso youshati nouipi, asi nemakeke asina kuviriswa okutendeseka nechokwadi.
9  Mutsamba yangu ndakakunyorerai kuti murege kufambidzana nezvifeve,
10  ndisingarevi kuti murege zvachose kufambidzana nezvifeve zvenyika ino kana vanhu vanokara nemakororo kana vanonamata zvidhori. Dai zvakadaro, chokwadi maizofanira kubva panyika.
11  Asi zvino ndiri kukunyorerai kuti murege kufambidzana nomunhu wose anonzi hama iye ari chifeve kana munhu anokara kana anonamata zvidhori kana anotuka kana chidhakwa kana gororo, musambodya nomunhu akadaro.
12  Nokuti ndinei nokutonga vari kunze? Imi hamutongi vari mukati here,
13  Mwari achitonga vari kunze? “Bvisai munhu akaipa pakati penyu.”
15  Zvino, hama, ndinokuzivisai, mashoko akanaka andakakuzivisai, amakagamuchirawo, iwo amakamirawo maari.
2  Muri kuponeswawo nemashoko andakataura pandakakuzivisai mashoko akanaka, kana muri kuabatisisa, kutoti, chokwadi, kana imi makava vatendi pasina.
3  Nokuti pazvinhu zvokutanga ndakakugamuchidzai zviya zvandakagamuchirawo, kuti Kristu akafira zvivi zvedu maererano neMagwaro;
4  uye kuti akavigwa, chokwadi, kuti akamutswa pazuva rechitatu maererano neMagwaro;
5  uye kuti akazviratidza kuna Kefasi, akazozviratidza kune vane gumi nevaviri.
6  Pashure paizvozvo akazviratidza kuhama dzinopfuura mazana mashanu panguva imwe chete, vazhinji vadzo vapenyu kusvikira panguva ino, asi vamwe vakarara murufu.
7  Pashure paizvozvo akazviratidza kuna Jakobho, akazozviratidza kuvaapostora vose;
8  asi pakupedzisira akazviratidzawo kwandiri sokunge kumunhu akaberekwa nguva isati yakwana.
9  Nokuti ini ndiri muduku pavaapostora vose, uye handina kukodzera kunzi muapostora, nokuti ndakatambudza ungano yaMwari.
10  Asi ndiri zvandiri nomutsa usina kukodzera kuwanwa waMwari. Mutsa wake usina kukodzera kuwanwa waakandiitira hauna kuva mutsa usina zvaunobatsira, asi ndakashanda kuvapfuura vose, kwete ini asi mutsa usina kukodzera kuwanwa waMwari wandiinawo.
11  Zvisinei, ndingava ini kana ivo, tiri kuparidza saizvozvo uye imi makatenda saizvozvo.
12  Zvino kana Kristu ari kuparidzwa kuti akamutswa kubva kuvakafa, sei vamwe pakati penyu vachiti hapana kumuka kwevakafa?
13  Chokwadi, kana kusina kumuka kwevakafa, naKristu haana kumutswawo.
14  Asi kana Kristu asina kumutswa, kuparidza kwedu chokwadi hakuna zvakunobatsira, uye kutenda kwedu hakuna zvakunobatsira.
15  Zvakare, isu tinganziwo tiri zvapupu zvenhema zvaMwari, nokuti takapupura zvinopesana naMwari kuti iye akamutsa Kristu, asi iye asina kumumutsa kana chiri chokwadi kuti vakafa havazomutswi.
16  Nokuti kana vakafa vasingazomutswi, Kristu haana kumutswawo.
17  Uyezve, kana Kristu asina kumutswa, kutenda kwenyu hakubatsiri; muchiri muzvivi zvenyu.
18  Chokwadi, vaya vakararawo murufu pamwe naKristu vakaparara.
19  Kana takava netariro muna Kristu muupenyu huno chete, tiri vanhu vanosiririsa kupfuura vanhu vose.
20  Zvisinei, zvino Kristu akamutswa kuvakafa, icho chibereko chokutanga pane vaya vakarara murufu.
21  Nokuti rufu zvaruripo nokuda kwomunhu, kumuka kwevakafa kuripowo nokuda kwomunhu.
22  Nokuti vose zvavari kufa muna Adhamu, saizvozvowo vose vachaitwa vapenyu muna Kristu.
23  Asi mumwe nomumwe padzoro rake: Kristu chibereko chokutanga, kwozotevera vaya vari vaKristu, munguva yokuvapo kwake.
24  Kwozotevera mugumo, paanogamuchidza umambo kuna Mwari wake uye Baba, paanenge aparadza hurumende dzose nechiremera chose nesimba.
25  Nokuti anofanira kutonga samambo kusvikira Mwari aisa vavengi vose pasi petsoka dzake.
26  Muvengi wokupedzisira achaparadzwa ndirwo rufu.
27  Nokuti Mwari “akaisa zvinhu zvose pasi petsoka dzake.” Asi paanoti ‘zvinhu zvose zvakaiswa pasi,’ zviri pachena kuti hazvibatanidzi uyo akaisa zvinhu zvose pasi pake.
28  Asi zvinhu zvose pazvinenge zvaiswa pasi pake, Mwanakomana achabva azviisawo pasi poUyo akaisa zvinhu zvose pasi pake, kuti Mwari ave zvinhu zvose kuvanhu vose.
29  Kana zvisina kudaro, vari kubhabhatidzwa kuti vave vakafa vachaitei? Kana vakafa vasingazombomutswi, vari kubhabhatidzirweiwo kuti vave vakafa?
30  Nei tiriwo mungozi awa imwe neimwe?
31  Zuva nezuva ndinotarisana norufu. Izvi ndinozvisimbisa nokupembera nomufaro kwandinoita pamusoro penyu, hama, kwandinoita muna Kristu Jesu Ishe wedu.
32  Kana ndakarwa nezvikara muEfeso sezvakaitwa nevamwe vanhu, izvozvo zvinondibatsirei? Kana vakafa vasingazomutswi, “ngatidye, ngatinwe, nokuti mangwana tichafa.”
33  Musatsauswa. Ushamwari hwakaipa hunoshatisa tsika dzinobatsira.
34  Pengenukai nenzira yakarurama uye musava netsika yokuita chivi, nokuti vamwe havazivi Mwari. Ndiri kutaura kuti ndikunyadzisei.
35  Kunyange zvakadaro, mumwe munhu achati: “Vakafa vachamutswa sei? Chokwadi, vachauya nomuviri worudzii?”
36  Iwe benzi! Chaunodyara hachiitwi chipenyu kunze kwokunge chatanga chafa;
37  uye kana chiri chaunodyara, haudyari muviri uchavapo, asi tsanga chete, ingava yegorosi kana chero ipi zvayo yedzimwe dzose;
38  asi Mwari anoipa muviri sezvaanenge ada, uye anopa mbeu imwe neimwe muviri wayo.
39  Nyama yose haina kufanana, asi kune yevanhu, uye kune imwe nyama yezvipfuwo, imwe nyama yeshiri, neimwe yehove.
40  Uye kune miviri yokudenga, nemiviri yepanyika; asi kubwinya kwemiviri yokudenga ndokumwe, uye kwemiviri yepanyika ndokumwewo.
41  Kubwinya kwezuva ndokumwe, uye kubwinya kwomwedzi ndokumwe, kubwinya kwenyeredzi ndokumwe; chokwadi, nyeredzi imwe neimwe inosiyana neimwe pakubwinya.
42  Ndizvo zvakaitawo kumutswa kwevakafa. Unodyarwa mukuora, unomutswa mukusaora.
43  Unodyarwa mukuzvidzwa, unomutsirwa mukubwinya. Unodyarwa usina simba, unomutswa wava nesimba.
44  Unodyarwa uri muviri wenyama, unomutswa uri muviri womudzimu. Kana kuine muviri wenyama, kunewo womudzimu.
45  Zvakatonyorwa kuti: “Munhu wokutanga Adhamu akava mweya mupenyu.” Adhamu wokupedzisira akava mudzimu unopa upenyu.
46  Kunyange zvakadaro, chokutanga hachisi chiya chomudzimu, asi chenyama, kwozotevera chomudzimu.
47  Munhu wokutanga akabva panyika uye akaitwa neguruva; munhu wechipiri akabva kudenga.
48  Zvakaita munhu akaitwa neguruva, ndizvo zvakaitawo vaya vakaitwa neguruva; uye zvakaita munhu wokudenga, ndizvo zvakaitawo vaya vokudenga.
49  Zvatakava nomufananidzo womunhu akaitwa neguruva, tichavawo nomufananidzo womunhu wokudenga.
50  Zvisinei, hama, ndinotaura izvi, kuti nyama neropa hazvingagari nhaka youmambo hwaMwari, uyewo kuora hakugari nhaka yokusaora.
51  Tarirai! Ndinokuudzai chakavanzika chitsvene chokuti: Hatizorari tose murufu, asi tose tichachinjwa,
52  munguva dukuduku, mukubwaira kweziso, mukurira kwebhosvo rokupedzisira. Nokuti bhosvo richarira, vakafa vachamutswa vasingachaori, uye isu tichachinjwa.
53  Nokuti ichi chinoora chinofanira kupfeka kusaora, uye ichi chinofa chinofanira kupfeka kusafa.
54  Asi ichi chinoora pachinopfeka kusaora uye ichi chinofa pachinopfeka kusafa, shoko rakanyorwa richabva raitika rinoti: “Rufu rwaparadzwa nokusingaperi.”
55  “Rufu, kukunda kwako kuri kupi? Rufu, kuruma kwako kuri kupi?”
56  Kuruma kunobereka rufu chivi, asi simba rechivi Mutemo.
57  Asi Mwari ngaaongwe, nokuti anoita kuti tikunde naShe wedu Jesu Kristu!
58  Naizvozvo, hama dzangu dzinodiwa, ivai vakasimba, musingazununguki, muchigara muine zvizhinji zvokuita mubasa raShe, muchiziva kuti basa renyu harisi pasina munaShe.
1  Pauro, akadanwa kuti ave muapostora waJesu Kristu nokuda kwaMwari, uye Sositenesi hama yedu
2  kuungano yaMwari iri muKorinde, kunemi makatsveneswa muri pamwe naKristu Jesu, makadanwa kuti muve vatsvene, pamwe navose vari kwose kwose vari kudana zita raShe wedu, Jesu Kristu, Ishe wavo nowedu:
3  Mutsa usina kukodzera kuwanwa norugare zvinobva kuna Mwari Baba vedu naShe Jesu Kristu ngazvive nemi.
4  Ndinogara ndichionga Mwari nokuda kwenyu, nokuda kwomutsa usina kukodzera kuwanwa waMwari wamakaitirwa nomuna Kristu Jesu;
5  kuti muzvinhu zvose makapfumiswa maari, pakukwanisa kutaura zvizere nepazivo izere,
6  sokusimbiswa kwakaitwa uchapupu pamusoro paKristu pakati penyu,
7  zvokuti hapana kana chipo chamunoshayiwa, pamunenge muchimirira kuratidzwa kwaShe wedu Jesu Kristu nomwoyo wose.
8  Iye achakusimbisaiwo kusvikira pamugumo, kuti musava nemhosva yamunopomerwa pazuva raShe wedu Jesu Kristu.
9  Mwari akatendeka, uye ndiye akakudanai kuti mugoverane noMwanakomana wake Jesu Kristu Ishe wedu.
10  Zvino ndinokurayirai, hama, nezita raShe wedu Jesu Kristu kuti imi mose mutaure muchibvumirana, uye kuti hapafaniri kuva nokupesana pakati penyu, asi kuti munyatsobatanidzwa mupfungwa imwe chete nomukufunga kumwe chete.
11  Nokuti ndakaziviswa pamusoro penyu, hama dzangu, nevaya veimba yaKroe, kuti pakati penyu pane kukakavadzana.
12  Zvandiri kureva ndezvokuti, mumwe nomumwe wenyu anoti: “Ini ndiri waPauro,” “Ini ndiri waAporo,” “Ini ndiri waKefasi,” “Ini ndiri waKristu.”
13  Saka Kristu aripo akakamuka. Ko Pauro akarovererwa nokuda kwenyu here? Kana kuti makabhabhatidzwa muzita raPauro here?
14  Ndinoonga Mwari kuti hapana mumwe wenyu wandakabhabhatidza kunze kwaKrispo naGayo,
15  kuti parege kuva neangati makabhabhatidzwa muzita rangu.
16  Chokwadi, ndakabhabhatidzawo imba yaStefanasi. Kana vari vamwe vose, handizivi kana paine mumwezve wandakabhabhatidza.
17  Nokuti Kristu haana kundituma kuti ndifambe ndichibhabhatidza, asi kuti ndifambe ndichizivisa mashoko akanaka, kwete nouchenjeri hwokutaura, kuti danda rokutambudzikira raKristu rirege kuitwa kuti rive risina zvarinobatsira.
18  Nokuti kutaura pamusoro pedanda rokutambudzikira upenzi kune vaya vari kuparara, asi kwatiri vari kuponeswa, isimba raMwari.
19  Nokuti zvakanyorwa kuti: “Ndichaita kuti uchenjeri hwevanhu vakachenjera huparare, uye ndichasundira parutivi ungwaru hwevanhu vakangwara.”
20  Munhu akachenjera ari kupi? Munyori ari kupi? Munhu ane nharo womumamiriro ezvinhu epanguva ino ari kupi? Mwari haana kuita kuti uchenjeri hwenyika ino huve upenzi here?
21  Nokuti maererano nouchenjeri hwaMwari, nyika zvaisina kusvika pakuziva Mwari nouchenjeri hwayo, Mwari akaona zvakanaka kuti aponese vaya vanotenda noupenzi hwezvinoparidzwa.
22  Nokuti vaJudha vanokumbira zviratidzo uye vaGiriki vanotsvaka uchenjeri;
23  asi isu tinoparidza Kristu akarovererwa, izvo zviri chikonzero chokugumbuka kuvaJudha asi upenzi kune mamwe marudzi;
24  zvisinei, kune vaya vakadanwa, vaJudha nevaGiriki, Kristu isimba raMwari nouchenjeri hwaMwari.
25  Nokuti chinhu chaMwari chinonzi ndechoupenzi chakachenjera kupfuura vanhu, uye chinhu chaMwari chinonzi hachina simba chakasimba kupfuura vanhu.
26  Nokuti munoona kukudanai kwaakaita, hama, kuti havasi vazhinji vevakachenjera panyama vakadanwa, havasi vane simba vazhinji, havasi vazhinji veimba huru;
27  asi Mwari akasarudza zvinhu zvoupenzi zvenyika, kuti anyadzise vanhu vakachenjera; uye Mwari akasarudza zvinhu zvisina simba zvenyika, kuti anyadzise zvinhu zvakasimba;
28  uye Mwari akasarudza zvinhu zvakaderera zvenyika nezvinhu zvinozvidzwa, zvinhu zvisipo, kuti aparadze zvinhu zviripo,
29  kuti parege kuva nomunhu angazvirumbidza pamberi paMwari.
30  Asi ndiye akaita kuti muve pamwe naKristu Jesu, uyo akava kwatiri uchenjeri hunobva kuna Mwari, uyewo kururama noutsvene nokusunungurwa norudzikinuro;
31  kuti zvive sokunyorwa kwazvakaitwa kuti: “Anozvirumbidza, ngaazvirumbidze muna Jehovha.”
2  Naizvozvo ini, pandakauya kwamuri, hama, handina kuuya nematauriro kana kuti uchenjeri zvokushamisira, ndichikuzivisai chakavanzika chitsvene chaMwari.
2  Nokuti ndakasarudza kusaziva chero chinhu chipi zvacho pakati penyu kunze kwaJesu Kristu, akarovererwa.
3  Ndakauya kwamuri ndisina simba, ndichitya uye ndichidedera kwazvo;
4  uye kutaura kwangu nezvandakaparidza zvakanga zvisina mashoko okunyengetedza ouchenjeri asi zvairatidza kuva nomudzimu nesimba,
5  kuti kutenda kwenyu kuve musimba raMwari, kwete muuchenjeri hwevanhu.
6  Zvino tinotaura uchenjeri pakati pevaya vakura, asi kwete uchenjeri hwomumamiriro ezvinhu epanguva ino kana huya hwevatongi vomumamiriro ezvinhu epanguva ino, vaya vachaparara.
7  Asi tinotaura uchenjeri hwaMwari muchakavanzika chitsvene, uchenjeri hwakavanzika, hwakafanogadzwa naMwari mamiriro ezvinhu epanguva yacho asati avapo kuti isu tikudzwe.
8  Hapana mumwe wevatongi vomumamiriro ezvinhu epanguva ino akasvika pakuziva uchenjeri uhwu, nokuti kudai vakanga vahuziva vangadai vasina kuroverera Ishe anokudzwa.
9  Asi sokunyorwa kwazvakaitwa kuti: “Ziso harina kuona nenzeve haina kunzwa, uyewo mumwoyo momunhu hamuna kufungwa zvinhu izvo Mwari akagadzirira vaya vanomuda.”
10  Nokuti Mwari akazvizarurira isu achishandisa mudzimu wake, nokuti mudzimu unoongorora zvinhu zvose, kunyange zvinhu zvakadzama zvaMwari.
11  Nokuti pakati pevanhu ndiani anoziva zvinhu zvomunhu, kunze kwomudzimu wake uri maari? Saizvozvowo, hapana akasvika pakuziva zvinhu zvaMwari, kunze kwomudzimu waMwari.
12  Zvino takagamuchira, kwete mudzimu wenyika, asi mudzimu unobva kuna Mwari, kuti tizive zvinhu zvatakapiwa nomutsa naMwari.
13  Tinotaurawo zvinhu izvi, kwete nemashoko anodzidziswa nouchenjeri hwevanhu, asi neaya anodzidziswa nomudzimu, patinotsanangura zvinhu zvomudzimu tichishandisa mashoko omudzimu.
14  Asi munhu wenyama haagamuchiri zvinhu zvomudzimu waMwari, nokuti upenzi kwaari; uye haagoni kusvika pakuzviziva, nokuti zvinoongororwa mumudzimu.
15  Zvisinei, chokwadi munhu womudzimu anoongorora zvinhu zvose, asi iye haaongororwi nomunhu chero upi zvake.
16  Nokuti “ndiani akasvika pakuziva pfungwa dzaJehovha, kuti amurayiridze?” Asi isu tine pfungwa dzaKristu.
3  Naizvozvo, hama, ndakanga ndisingakwanisi kutaura nemi sendiri kutaura nevanhu vomudzimu, asi nevanhu venyama, nevacheche muna Kristu.
2  Ndakakupai mukaka, kwete chimwe chinhu chokudya, nokuti makanga musati masimba zvakakwana. Chokwadi, nazvino hamuna kusimba zvakakwana,
3  nokuti muchiri venyama. Pakati penyu zvapaine godo nokukakavadzana, hamusi venyama here uye hamusi kufamba sezvinoita vanhu here?
4  Nokuti mumwe paanoti: “Ini ndiri waPauro,” asi mumwe achiti: “Ini waAporo,” hamusi vanhuwo zvavo here?
5  Saka, Aporo chii? Chokwadi, Pauro chii? Vashumiriwo zvavo vakaita kuti muve vatendi, mumwe nomumwe sezvaakapiwa naShe.
6  Ini ndakadyara, Aporo akadiridza, asi Mwari akaramba achiita kuti zvikure;
7  zvokuti anodyara kana anodiridza haasi chinhu, asi Mwari anoita kuti zvikure.
8  Zvino anodyara neanodiridza vamwe chete, asi munhu mumwe nomumwe achawana mubayiro wake maererano nebasa rake.
9  Nokuti tiri vashandi pamwe chete naMwari. Imi muri munda waMwari uri kurimwa, muri chivako chaMwari.
10  Maererano nomutsa usina kukodzera kuwanwa waMwari wandakaitirwa, somutungamiriri akachenjera wemabasa ezvokuvaka ndakavaka nheyo, asi mumwe munhu ari kuvaka pairi. Asi mumwe nomumwe ngaarambe achichenjerera mavakiro aari kuita pairi.
11  Nokuti hapana munhu anogona kuvaka imwe nheyo chero ipi zvayo kunze kweyakatovakwa, iyo iri Jesu Kristu.
12  Zvino kana munhu achivaka panheyo yacho nendarama, nesirivha, nematombo anokosha, nematanda, nouswa, nemashanga,
13  basa romumwe nomumwe richaiswa pachena, nokuti zuva racho richariratidza, nokuti richaratidzwa nomoto; uye moto ucharatidza kuti basa romumwe nomumwe nderorudzii.
14  Kana basa romunhu raakavaka panheyo yacho rikaramba riripo, iye achawana mubayiro;
15  kana basa romunhu rikatsva, acharasikirwa, asi iye achaponeswa; asi, kana zvakadaro, zvichaita sokunge apfuura nomumoto.
16  Hamuzivi here kuti imi muri temberi yaMwari, uye kuti mudzimu waMwari unogara mamuri?
17  Kana munhu akaparadza temberi yaMwari, Mwari achamuparadza; nokuti temberi yaMwari itsvene, imi ndimi temberi yacho.
18  Ngaparege kuva nomunhu anozvinyengera: Kana pakati penyu paine munhu anofunga kuti akachenjera mumamiriro ezvinhu epanguva ino, ngaave benzi, kuti ave akachenjera.
19  Nokuti uchenjeri hwenyika ino upenzi kuna Mwari; nokuti zvakanyorwa kuti: “Iye anobata vakachenjera mukunyengera kwavo.”
20  Uyezve: “Jehovha anoziva kuti kufunga kwevanhu vakachenjera hakuna zvakunobatsira.”
21  Nokudaro ngaparege kuva naani naani anozvirumbidza nevanhu; nokuti zvinhu zvose ndezvenyu,
22  angava Pauro kana Aporo kana Kefasi kana nyika kana upenyu kana rufu kana zvinhu zviripo iye zvino kana zvinhu zvichauya, zvinhu zvose ndezvenyu;
23  nemiwo muri vanhu vaKristu; uye Kristuwo, ndewaMwari.
12  Zvino pamusoro pezvipo zvomudzimu, hama, handidi kuti muve vasingazivi.
2  Munoziva kuti pamaiva vanhu vemamwe marudzi, maitungamirirwa kunonamata zvidhori izvozvo zvisingatauri sokutungamirirwa kwamaiitwa.
3  Naizvozvo ndingada kuti muzive kuti hapana munhu anoti kana achitaura achishandisa mudzimu waMwari oti: “Jesu akatukwa!” uye hapana munhu angati: “Jesu ndiShe!” kana asingashandisi mudzimu mutsvene.
4  Zvino kune zvipo zvakasiyana-siyana, asi kune mudzimu mumwe chete;
5  kune ushumiri hwakasiyana-siyana, asi kuna Ishe mumwe chete;
6  kune mabasa akasiyana-siyana, asi Mwari mumwe chete ndiye anoita mabasa ose muvanhu vose.
7  Asi mudzimu unooneka kuti uri kushanda pane mumwe nomumwe nokuda kwechinangwa chinobatsira.
8  Somuenzaniso, mumwe anopiwa kutaura kwouchenjeri nomudzimu, mumwe kutaura kwezivo maererano nomudzimu wakafanana,
9  mumwe kutenda nomudzimu wakafanana, mumwe zvipo zvokurapa nomudzimu iwoyo wakafanana,
10  mumwezve kuita mabasa esimba, mumwe kuprofita, mumwe ungwaru hwokutaura kwakafuridzirwa, mumwe ndimi dzakasiyana-siyana, uye mumwe kududzirwa kwendimi.
11  Asi mudzimu mumwe iwoyo unoita mabasa ose aya, uchigovera mumwe nomumwe sezvaunoda.
12  Nokuti muviri zvauri mumwe chete asi uine nhengo zhinji, uye nhengo dzose dzomuviri iwoyo, kunyange dziri zhinji, idzo muviri mumwe chete, ndizvo zvakaitawo Kristu.
13  Nokuti chokwadi tose takabhabhatidzwa nomudzimu mumwe chete kuti tive muviri mumwe chete, tingava vaJudha kana vaGiriki, tingava varanda kana vakasununguka, uye tose takaitwa kuti tinwe mudzimu mumwe chete.
14  Nokuti chokwadi, muviri hausi nhengo imwe chete, asi zhinji.
15  Kana tsoka ikati: “Zvandisiri ruoko, handisi rutivi rwomuviri,” hazvirevi kuti haisi rutivi rwomuviri nokuda kwaizvozvo.
16  Uye kana nzeve ikati: “Zvandisiri ziso, handisi rutivi rwomuviri,” hazvirevi kuti haisi rutivi rwomuviri nokuda kwaizvozvo.
17  Kudai muviri wose waiva ziso, kunzwa kungadai kuri kupi? Kudai wose waiva kunzwa, kunhuhwidza kungadai kuri kupi?
18  Asi zvino Mwari akaisa nhengo mumuviri, imwe neimwe yadzo, sezvaaida.
19  Kudai dzose dzaiva nhengo imwe chete, muviri ungadai uri kupi?
20  Zvino idzo inhengo zhinji, asi muviri mumwe chete.
21  Ziso haringati kuruoko: “Handina basa newe”; kana kuti, zvakare, musoro haungati kutsoka: “Handina basa newe.”
22  Asi panzvimbo paizvozvo, nhengo dzomuviri dzinoita sedzisina simba kwazvo dzinodiwa,
23  uye nhengo dzomuviri dzatinofunga kuti dzinokudzwa zvishoma, tinokomberedza idzodzi nokukudzwa kukuru kwazvo, naizvozvo nhengo dzedu dzisina kunyatsonaka dzinova norunako rukuru kwazvo,
24  asi nhengo dzedu dzakanaka hadzina chadzinoda. Kunyange zvakadaro, Mwari akabatanidza muviri, achipa kukudzwa kukuru kwazvo kunhengo yakanga isingakudzwi,
25  kuti parege kuva nokupesana mumuviri, asi kuti nhengo dzawo dzitarisirane zvakafanana.
26  Kana nhengo imwe chete ikatambura, dzimwe nhengo dzose dzinotambura pamwe chete nayo; kana kuti kana nhengo imwe chete ikakudzwa, dzimwe nhengo dzose dzinofara pamwe chete nayo.
27  Zvino imi muri muviri waKristu, uye nhengo imwe neimwe.
28  Mwari akaisa nhengo dzakasiyana-siyana muungano, kutanga, vaapostora; kechipiri, vaprofita; kechitatu, vadzidzisi; kwozotevera mabasa esimba; achiteverwa nezvipo zvokuporesa; mabasa anobatsira, kukwanisa kutungamirira, ndimi dzakasiyana-siyana.
29  Vose vaapostora here? Vose vaprofita here? Vose vadzidzisi here? Vose vanoita mabasa esimba here?
30  Vose vane zvipo zvokuporesa here? Vose vanotaura nendimi here? Vose vaturikiri here?
31  Asi rambai muchishingaira kutsvaka zvipo zvikuru. Ini ndinokuratidzai nzira inopfuura dzose.
