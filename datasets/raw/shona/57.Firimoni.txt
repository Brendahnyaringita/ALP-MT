1  Ini Pauro, musungwa nokuda kwokushumira Kristu Jesu, ndichibatsirwa naTimoti, ndiri kunyorera hama yedu, Firimoni, anodiwa wedu uye mushandi pamwe chete nesu,
2  naAfia, hanzvadzi yedu, naAkipasi, murwi pamwe chete nesu, uye ungano inounganira mumba mako:
3  Mutsa usina kukodzera kuwanwa norugare zvinobva kuna Mwari Baba vedu naShe Jesu Kristu ngazvive nemi.
4  Ndinogara ndichionga Mwari wangu pandinotaura nezvako muminyengetero yangu,
5  zvandinoramba ndichinzwa nezvorudo rwako nokutenda zvauinazvo kunaShe Jesu nokuvatsvene vose;
6  kuti ushingaire kugoverana nevamwe kutenda kwako nokubvuma kwaunoita zvinhu zvose zvakanaka zvatiinazvo zvine chokuita naKristu.
7  Nokuti ndakawana mufaro mukuru nenyaradzo pamusoro porudo rwako, nokuti rudo rukuru rwevatsvene rwamutsidzirwa pachishandiswa iwewe, hama.
8  Nokuda kwechikonzero ichi, kunyange zvazvo ndiine rusununguko rukuru rwokutaura muzita raKristu kuti ndikurayire kuita zvakakodzera,
9  ndiri kukukurudzira hangu nokuda kworudo rwaunoratidza, zvandakadai hangu, ini Pauro murume akwegura, chokwadi, iye zvinowo ari musungwa nokuda kwaKristu Jesu;
10  ndiri kukukurudzira pamusoro pomwana wangu, wandakabereka pandakanga ndakasungwa ndiri mujeri, Onesimo,
11  aimbova asingabatsiri kwauri asi iye zvino ava kubatsira kwauri nokwandiri.
12  Iyeyu ndiri kumudzosa kwauri, chokwadi, iye, ndiye rudo rwangu rukuru.
13  Ndingada kuti iye agare hake neni kuti arambe achindishumira panzvimbo pako iwe, zvandiri mujeri ndakasungwa nokuda kwemashoko akanaka.
14  Asi hapana chandinoda kuita pasina mvumo yako, kuti basa rako rakanaka rive rokuzvidira kwete rokugombedzerwa.
15  Zvichida izvi ndizvo zvakaita kuti atize kweawa imwe chete, kuti uve naye zvakare nokusingaperi,
16  asisiri muranda asi ava kupfuura muranda, ava hama inodiwa, zvikuru kwandiri, asi zvakatonyanya kwauri paukama hwokunyama nomunaShe.
17  Naizvozvo, kana uchindiona somumwe wako, mugamuchire nomutsa sezvawaizondiita.
18  Zvakare, kana akakuitira chinhu chakaipa kana kuti kana aine chikwereti chechimwe chinhu newe, chiverengere kwandiri.
19  Ini Pauro ndiri kunyora noruoko rwangu ndoga: ndichachiripa—ndisingakuudzi hangu izvozvo, kunze kwaizvozvo, iwe pachako unotova chikwereti kwandiri.
20  Chokwadi, hama, dai ndikawana rubatsiro kwauri munaShe: mutsidzira rudo rwangu rukuru muna Kristu.
21  Ndiri kukunyorera, ndichivimba nokuteerera kwako, ndichiziva kuti uchatoita zvinopfuura zvinhu zvandinotaura.
22  Asi pamwe chete naizvozvo, ndigadzirirewo nzvimbo yokugara, nokuti ndiri kutarisira kuti neminyengetero yenyu ndichasunungurwa nokuda kwenyu.
23  Epafrasi musungwa pamwe chete neni tiri pamwe naKristu Jesu anokukwazisa,
24  uye Mako, Aristako, Dhemasi, naRuka, vashandi pamwe chete neni vanokukwazisawo.
25  Mutsa usina kukodzera kuwanwa waShe Jesu Kristu ngauve nemafungiro amunoratidza.
