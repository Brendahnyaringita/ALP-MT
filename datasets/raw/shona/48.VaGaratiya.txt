4  Zvino ndinoti chero bedzi mugari wenhaka ari mucheche, iye haana kumbosiyana nomuranda, kunyange zvazvo ari ishe wezvinhu zvose,
2  asi ari pasi pevachengeti uye pasi pevatariri kusvikira pazuva rakafanotarwa nababa vake.
3  Saizvozvo isuwo, pataiva vacheche, tairamba tichiitwa varanda nezvinhu zvokutanga zvenyika.
4  Asi nguva yacho payakanyatsokwana, Mwari akatuma Mwanakomana wake, akazoberekwa nomukadzi uye akava pasi pomutemo,
5  kuti asunungure nokutenga vaya vaiva pasi pomutemo, kuti isuwo, tigamuchirwe sevanakomana.
6  Zvino zvamuri vanakomana, Mwari akatumira mudzimu woMwanakomana wake mumwoyo medu uye unoshevedzera kuti: “Abha, Baba!”
7  Saka, iwe hausisiri muranda asi wava mwanakomana; uye kana wava mwanakomana, wavawo mugari wenhaka nokuna Mwari.
8  Kunyange zvakadaro, pamakanga musingazivi Mwari, panguva iyoyo maiva varanda vevaya vakasikwa vasiri vanamwari.
9  Asi zvino zvamakasvika pakuziva Mwari, kana kuti zvino zvamakasvika pakuzivikanwa naMwari, sei mava kudzokerazve kuzvinhu zvokutanga zvisina simba nezvisina basa, muchidazve kuva varanda vazvo?
10  Muri kunyatsochengeta mazuva nemwedzi nemwaka nemakore.
11  Ndinokutyirai, kuti zvimwe ndakakushandirai zvakaoma pasina.
12  Hama, ndinokukumbirai, Ivai sezvandiri, nokuti ndaimbovawo sezvamuri. Hapana chakaipa chamakandiitira.
13  Asi munoziva kuti ndakakuzivisai mashoko akanaka nguva yokutanga nokuda kwokurwara kwangu panyama.
14  Hamuna kuzvidza kana kupfira mate muchisema chaiva muedzo kwamuri munyama yangu; asi makandigamuchira sengirozi yaMwari, saKristu Jesu.
15  Saka, mufaro uya wamaiva nawo uri kupi? Nokuti ndinokupupurirai kuti, kudai zvaibvira, mungadai makasvokonora maziso enyu mukandipa.
16  Saka, ndava muvengi wenyu nokuti ndinokuudzai chokwadi here?
17  Vanoshingairira kukutsvakai, kwete nenzira yakanaka, asi vanoda kukuvharirai kunze kuti murege kuva neni, kuti mushingairire kutsvaka ivo.
18  Zvisinei, zvakanaka kuti mumwe munhu ashingairire kukutsvakai nokuda kwechikonzero chakanaka nguva dzose, kwete chete pandinenge ndiripo pamwe chete nemi,
19  vana vangu vaduku, vandiri kurwadziwa zvakare nokusununguka kusvikira Kristu achiumbwa mamuri.
20  Asi ndingada kuti ndivepo pamwe chete nemi iye zvino chete uye kuti nditaure neimwe nzira, nokuti ndavhiringidzika pamusoro penyu.
21  Ndiudzei, imi munoda kuva pasi pomutemo, Imi munoteerera Mutemo here?
22  Somuenzaniso, zvakanyorwa kuti Abrahamu akava nevanakomana vaviri, mumwe nomushandikadzi uye mumwe nomukadzi akasununguka;
23  asi chokwadi uya akaberekwa nomushandikadzi akaberekwa nenzira yenyama, uye mumwe akaberekwa nomukadzi akasununguka akaberekwa pachishandiswa chipikirwa.
24  Zvinhu izvi zvinhu zvokufananidzira; nokuti vakadzi ava vanomirira sungano mbiri, imwe yakabva paGomo reSinai, iya inobereka vana vouranda, uye iyo ndiHagari.
25  Zvino Hagari uyu anomirira Sinai, gomo riri muArabhiya, uye akafanana neJerusarema ranhasi, nokuti ari muuranda nevana vake.
26  Asi Jerusarema riri kumusoro rakasununguka, uye iro ndiro amai vedu.
27  Nokuti zvakanyorwa kuti: “Fara, iwe mukadzi ngomwa isingabereki; pururudza uye shevedzera nenzwi guru, iwe mukadzi asingarwadziwi nokusununguka; nokuti vana vomukadzi akasiyiwa vazhinji kupfuura vouya ane murume.”
28  Zvino isu, hama, tiri vana vechipikirwa sezvakanga zvakaita Isaka.
29  Asi zvazvakanga zvakaita panguva iyoyo uya akaberekwa nenzira yenyama paakatanga kutambudza uya akaberekwa nenzira yomudzimu, ndizvo zvazvakaitawo zvino.
30  Kunyange zvakadaro, Rugwaro runotii? “Dzinga mushandikadzi nomwanakomana wake, nokuti mwanakomana womushandikadzi haangambovi mugari wenhaka pamwe chete nomwanakomana womukadzi akasununguka.”
31  Saka, hama, isu hatisi vana vomushandikadzi, asi vomukadzi akasununguka.
6  Hama, kunyange mumwe munhu akadarika asati azviziva, imi mune zvinodiwa zvomudzimu edzai kururamisa munhu akadaro nounyoro, muchizvichenjerera, muchityira kuti nemiwo mungaedzwa.
2  Rambai muchitakurirana zvinorema, muzadzike mutemo waKristu.
3  Nokuti kana munhu achifunga kuti iye chimwe chinhu asi iye asiri chinhu, ari kunyengera pfungwa dzake.
4  Asi munhu mumwe nomumwe ngaaratidze zvakaita basa rake oga, uye achabva ava nechikonzero chokupembera nomufaro pamusoro pebasa rake, asingazvienzanisi nomumwe munhu.
5  Nokuti mumwe nomumwe achatakura mutoro wake.
6  Zvakare, munhu wose ari kudzidziswa shoko achiita zvokutaurirwa nomuromo ngaagoverane zvinhu zvose zvakanaka nouya anodzidzisa kudaro nomuromo.
7  Musatsauswa: Mwari haasi wokuseka. Nokuti zvinodyarwa nomunhu, ndizvo zvaachakohwa;
8  nokuti anodyara nokuda kwenyama yake achakohwa kuora kunobva panyama yake, asi anodyara nokuda kwomudzimu achakohwa upenyu husingaperi hunobva pamudzimu.
9  Naizvozvo tisarega kuita zvakanaka, nokuti mumwaka wakakodzera tichakohwa kana tisinganeti.
10  Saka, chero bedzi tiine nguva yakakodzera nokuda kwazvo, ngatiitirei vose zvakanaka, asi kunyanya vaya vane ukama nesu mukutenda.
11  Onai kuti ndakunyorerai nemabhii makuru sei noruoko rwangu ndoga.
12  Vaya vose vanoda kunzi vakanaka panyama ndivo vanoedza kukugombedzerai kuti mudzingiswe, kuti ivo varege kutambudzwa nokuda kwedanda rokutambudzikira raKristu, Jesu.
13  Nokuti kunyange ivo vacho vari kudzingiswa havambochengeti Mutemo, asi vanoda kuti imi mudzingiswe kuti ivo vave nechikonzero chokuzvirumbidza panyama yenyu.
14  Ngazvirege kumboitika kuti ini ndizvirumbidze, kunze kwokunge ndichitodaro nedanda rokutambudzikira raShe wedu Jesu Kristu, uyo pachishandiswa iye ini ndinoona nyika seyakarovererwa uye nyika ichindionawo saizvozvo.
15  Nokuti kudzingiswa kana kusadzingiswa hazvikoshi, asi chisikwa chitsva ndicho chinokosha.
16  Vaya vose vachafamba zvakanaka maererano nomurau uyu wokufamba nawo, rugare nengoni ngazvive pavari, kunyange pana Israeri waMwari.
17  Kubvira zvino ngaparege kuva nomunhu anondinetsa, nokuti ndine mavanga okuva muranda waJesu pamuviri wangu.
18  Hama, mutsa usina kukodzera kuwanwa waShe Jesu Kristu ngauve nemafungiro amunoratidza. Ameni.
5  Kristu akatisunungura nokuda kworusununguko rwakadaro. Naizvozvo mirai makasimba, uye musazvirega muchisungwazve pajoko rouranda.
2  Onai! ini, Pauro, ndiri kukuudzai kuti kana mukadzingiswa, Kristu haazovi nezvaanobatsira kwamuri.
3  Zvakare, ndinopupurirazve munhu wose anodzingiswa kuti anosungirwa kuti achengete Mutemo wose.
4  Imi makaparadzaniswa naKristu, pasinei hapo nokuti muri vanaani, imi munoedza kunzi makarurama pachishandiswa mutemo; mabva pamutsa wake usina kukodzera kuwanwa.
5  Kana tiri isu nomudzimu tiri kumirira nomwoyo wose kururama kunotarisirwa nokuda kwokutenda.
6  Nokuti kuna Kristu Jesu kudzingiswa kana kusadzingiswa hazvimbokoshi, asi kutenda kunoshanda norudo ndiko kunokosha.
7  Makanga muchimhanya zvakanaka. Ndiani akakudzivisai kuti murambe muchiteerera chokwadi?
8  Kunyengetedza kworudzi urwu hakubvi kuna Iye anokudanai.
9  Mbiriso shomanana inovirisa mukanyiwa wose.
10  Ndinovimba nemi imi muri pamwe naShe kuti hamuzosviki pakufunga neimwe nzira; asi uya ari kukunetsai achatakura mutongo wake, pasinei nokuti angava ani.
11  Kana ndiri ini, hama, kana ndichiri kuparidza kudzingiswa, ndichiri kutambudzirwei? Saka, chokwadi, chinhu chinogumbura chedanda rokutambudzikira chabviswa.
12  Ndaizoda hangu kuti kudai vanhu vari kuedza kukukanganisai vaizoita kuti vachekwe havo.
13  Chokwadi, hama, makadanirwa rusununguko; asi musashandisa rusununguko urwu sechinhu chokuzvipembedza nacho chenyama inotadza, asi shandiranai norudo.
14  Nokuti Mutemo wose unozadzika neshoko rimwe chete, rinoti: “Ida muvakidzani wako sezvaunozviita.”
15  Asi kana muchiramba muchirumana nokudyana, chenjerai kuti hamupedzani.
16  Asi ndinoti, Rambai muchifamba maererano nomudzimu uye hamuzomboiti zvinodiwa nenyama.
17  Nokuti nyama inorwisana nomudzimu pakuchiva kwayo, uye mudzimu unorwisana nenyama; nokuti izvi zvinorwisana, zvokuti zvinhu chaizvo zvamaizoda kuita hamuzviiti.
18  Uyezve, kana muchitungamirirwa nomudzimu, hamusi pasi pomutemo.
19  Zvino mabasa enyama anooneka, uye ndeaya, ufeve, kusachena, kusazvibata,
20  kunamata zvidhori, tsika yokuita zvemidzimu, kuvengana, kupopotedzana, godo, kufufutirwa nehasha, kukakavadzana, kupesana, kuita tumapoka,
21  shanje, kunwira kudhakwa, mitambo yemafaro akanyanyisa, nezvinhu zvakaita seizvi. Ndiri kufanokunyeverai pamusoro pezvinhu izvi, sokufanokunyeverai kwandakamboita, kuti vane tsika yokuita zvinhu zvakadai havazogari nhaka youmambo hwaMwari.
22  Asi chibereko chomudzimu rudo, mufaro, rugare, mwoyo murefu, mutsa, runako, kutenda,
23  unyoro, kuzvidzora. Hapana mutemo unorambidza zvinhu zvakadai.
24  Zvakare, vaya vari vanhu vaKristu Jesu vakaroverera nyama pamwe chete nezvido zvayo nokuchiva kwayo.
25  Kana tichirarama maererano nomudzimu, ngatirambei tichifambawo zvakanaka maererano nomudzimu.
26  Ngatiregei kuzvikudza, tichimutsa makwikwi pakati pedu, tichiitirana shanje.
1  Ini Pauro, ndiri muapostora, asina kubva kuvanhu kana kugadzwa nomunhu, asi akagadzwa naJesu Kristu naMwari Baba, vaya vakamumutsa kubva kuvakafa.
2  Ini nehama dzose dziri pamwe chete neni, tinonyorera ungano dzeGaratiya:
3  Mutsa usina kukodzera kuwanwa norugare zvinobva kuna Mwari Baba vedu naShe Jesu Kristu ngazvive nemi.
4  Iye akazvipa nokuda kwezvivi zvedu kuti atinunure mumamiriro ezvinhu akaipa epanguva ino maererano nokuda kwaMwari wedu naBaba vedu,
5  ivo ngavakudzwe nokusingaperi-peri. Ameni.
6  Ndinoshamiswa kuti muri kukurumidza zvakadaro kubva pana Iye akakudanai nomutsa usina kukodzera kuwanwa waKristu muchienda kune mamwe mashoko akanaka akasiyana.
7  Asi iwo haasi mamwe; kungoti chete kune vamwe vari kukunetsai vachida kutsaudzira mashoko akanaka pamusoro paKristu.
8  Zvisinei, kunyange kudai isu kana ngirozi inobva kudenga yaizokuzivisai chimwe chinhu chichinzi mashoko akanaka, chinopfuura zvatakakuzivisai tichiti mashoko akanaka, iyo ngaive yakatukwa.
9  Sezvatataura pamusoro apa, iniwo zvino ndinoti, Hazvinei kuti ndiani anokuzivisai chimwe chinhu achiti mashoko akanaka chinopfuura zvamakagamuchira, iye ngaave akatukwa.
10  Chokwadi, iko zvino ndava kuedza kunyengetedza vanhu here kana kuti Mwari? Kana kuti ndiri kutsvaka kufadza vanhu here? Kudai ndanga ndichiri kufadza vanhu, ndingadai ndisiri muranda waKristu.
11  Nokuti hama, ndinokuzivisai kuti mashoko akanaka andakazivisa ndichiti mashoko akanaka haasi chinhu chomunhu;
12  nokuti handina kuagamuchira achibva kumunhu, kana kuadzidziswa, asi ndakaita zvokuzarurirwa naJesu Kristu.
13  Chokwadi, imi makanzwa nezvomufambiro wangu wekare muchiJudha, kuti ndakaramba ndichitambudza ungano yaMwari zvakanyanya uye ndichiiparadza,
14  uye ndakanga ndichibudirira kwazvo muchiJudha kupfuura vazhinji vezera rangu mudzinza rangu, zvandakanga ndichishingairira kwazvo tsika dzemadzibaba angu.
15  Asi Mwari, iye akandiparadzanisa nedumbu raamai vangu paakandidana nomutsa wake usina kukodzera kuwanwa, akafunga kuti zvakanaka
16  kuti aratidze Mwanakomana wake achishandisa ini, kuti ndizivise mashoko akanaka pamusoro pake kune mamwe marudzi, ini handina kubva ndakurukura nenyama neropa.
17  Uyewo handina kukwira kuJerusarema kune vaya vakanditangira kuva vaapostora, asi ndakaenda kuArabhiya, ndikadzokerazve kuDhamasiko.
18  Zvino kwapera makore matatu ini ndakakwira kuJerusarema kunoshanyira Kefasi, uye ndakagara naye kwemazuva gumi nemashanu.
19  Asi hapana nomumwewo zvake wevaapostora wandakaona, kunze kwaJakobho munun’una waShe.
20  Zvino kana zviri zvinhu zvandiri kukunyorerai, tarirai! handisi kureva nhema pamberi paMwari.
21  Pashure paizvozvo ndakaenda kunzvimbo dzeSiriya neKirikiya.
22  Asi ungano dzokuJudhiya dzakanga dziri pamwe naKristu dzakanga dzisati dzamboona chiso changu;
23  dzaingonzwa chete kuti: “Murume uya aimbotitambudza zvino ava kuzivisa mashoko akanaka pamusoro pokutenda kwaaimboparadza.”
24  Naizvozvo vakatanga kukudza Mwari nokuda kwangu.
2  Zvino pashure pemakore gumi nemana ndakakwirazve kuJerusarema ndiina Bhanabhasi, ndikaendawo pamwe chete naTito.
2  Asi ndakakwira ikoko nokuti pane zvandakanga ndazarurirwa. Mashoko akanaka andiri kuparidza pakati pemamwe marudzi ndakaaisa pamberi pevanhu vakakurumbira, asi ndakaaisa pamberi pavo, ivo vari pavo voga, ndichityira kuti ndingangodaro ndaimhanyira pasina kana kuti ndakanga ndamhanyira pasina.
3  Zvisinei, kunyange Tito, wandakanga ndiinaye, haana kugombedzerwa kuti adzingiswe, kunyange zvazvo aiva muGiriki.
4  Asi nemhosva yehama dzenhema dzakapinda chinyararire, dzakaverevedza kuti dzisore rusununguko rwedu rwatiinarwo tiri pamwe naKristu Jesu, kuti dzinyatsotiita varanda—
5  kune ivava isu hatina kumbobvuma senzira yokuzviisa pasi, aiwa, kunyange kweawa imwe chete zvayo, kuti chokwadi chemashoko akanaka chirambe chiinemi.
6  Asi kana vari vaya vaiita sokuti vanhu vanokosha, chokwadi, kwandiri vanhu ivavo vakakurumbira havana chinhu chitsva chavakapa. Chokwadi, kuti ivo vaimbova vanhu vorudzii hazvina zvazvinochinja kwandiri, nokuti Mwari haatariri kuti munhu akaita sei nechokunze.
7  Asi, ivo pavakaona kuti ndakanga ndaronzeswa mashoko akanaka nokuda kwevaya vasina kudzingiswa, sezvakanga zvaitwa Petro nokuda kwevakadzingiswa—
8  nokuti Iye akapa Petro simba rakakodzera rokuti ave muapostora kune vaya vakadzingiswa, akandipawo simba nokuda kwevaya vemamwe marudzi;
9  chokwadi, pavakasvika pakuziva mutsa usina kukodzera kuwanwa wandakaitirwa, Jakobho naKefasi naJohani, vaya vainzi ndivo mbiru, vakabatana neni naBhanabhasi nemaoko okurudyi zvichiratidza kugoverana pamwe chete, kuti isu tiende kune mamwe marudzi, asi ivo kune vakadzingiswa.
10  Asi tinofanirawo kufunga nezvevarombo. Ndakavavarirawo nomwoyo wose kuti ndiite chinhu ichochi.
11  Zvisinei, pakauya Kefasi kuAndiyoki, ndakamushora takatarirana chiso nechiso, nokuti akanga aine mhosva.
12  Nokuti vamwe varume vaibva kuna Jakobho vasati vasvika, iye aidya nevanhu vemamwe marudzi; asi pavakasvika, akarega, akazviparadzanisa, achitya vaya veboka revakadzingiswa.
13  Vamwe vaJudha vose vakamutevedzerawo pakunyepedzera uku, zvokuti kunyange Bhanabhasi akabatanawo navo pakunyepedzera kwavo.
14  Asi pandakaona kuti vakanga vasiri kufamba zvakarurama maererano nechokwadi chemashoko akanaka, ndakati kuna Kefasi pamberi pavo vose: “Kana iwe, kunyange zvazvo uri muJudha, uchirarama sezvinoita mamwe marudzi, kwete sezvinoita vaJudha, sei uri kugombedzera vanhu vemamwe marudzi kuti vararame maererano netsika yechiJudha?”
15  Isu takazvarwa tiri vaJudha kwete vatadzi vanobva kune mamwe marudzi,
16  zvatinoziva kuti munhu haanzi akarurama nokuda kwemabasa omutemo, asi nokungotenda muna Kristu Jesu, kunyange isu takatenda muna Kristu Jesu, kuti tinzi takarurama nokuda kwokutenda muna Kristu, kwete nokuda kwemabasa omutemo, nokuti hapana munhu achanzi akarurama nokuda kwemabasa omutemo.
17  Zvino kana isu, takaonekwawo tiri vatadzi, pakutsvaka kuti tinzi takarurama pachishandiswa Kristu, chokwadi Kristu mushumiri wechivi here? Izvozvo ngazvirege kumboitika!
18  Nokuti kana ndikavakazve zvinhu chaizvo zvandaimboputsa, ndinoratidza kuti ndiri mudariki.
19  Kana ndiri ini, pachishandiswa mutemo ndakafa kumutemo, kuti ndive mupenyu kuna Mwari.
20  Ndakarovererwa pamwe chete naKristu. Handisisiri ini ndiri kurarama, asi Kristu ndiye ari kurarama ari pamwe neni. Chokwadi, upenyu hwandinorarama zvino munyama ndinohurarama nokutenda muMwanakomana waMwari, iye akandida akazvipa nokuda kwangu.
21  Handisundiri parutivi mutsa usina kukodzera kuwanwa waMwari; nokuti kana kururama kuchiitwa kuti kuvepo nomutemo, chokwadi Kristu hapana chaakafira.
3  Haiwa imi vaGaratiya mapenzi, ndiani akakufurirai zvakaipa, imi makaratidzwa pachena pamberi penyu Jesu Kristu akarovererwa?
2  Ndinoda kuziva izvi zvoga kwamuri: Makagamuchira mudzimu nokuda kwemabasa omutemo here kana kuti nokuda kwokunzwa kunoratidza kutenda?
3  Muri mapenzi zvakadaro here? Pashure pokutanga mumudzimu zvino mava kuchipedzisa munyama here?
4  Makatambura zvinhu zvizhinji kwazvo muchitamburira pasina here? Chokwadi, ndokunge zvaiva pasina.
5  Naizvozvo, iye anokupai mudzimu uye anoita mabasa esimba pakati penyu, anozviita nokuda kwemabasa omutemo here kana kuti nokuda kwokunzwa kunoratidza kutenda?
6  Abrahamu zva“akatenda muna Jehovha, iye akanzi akarurama.”
7  Chokwadi munoziva kuti vaya vanoomerera pakutenda ndivo vanakomana vaAbrahamu.
8  Zvino Rugwaro, ruchifanoona kuti Mwari aizoti vanhu vemamwe marudzi vakarurama nokuda kwokutenda, rwakafanozivisa mashoko akanaka kuna Abrahamu, okuti: “Marudzi ose achakomborerwa nokwauri.”
9  Naizvozvo vaya vanoomerera pakutenda vari kukomborerwa sezvakaitwa Abrahamu akatendeka.
10  Nokuti vaya vose vanovimba nemabasa omutemo vakatukwa; nokuti zvakanyorwa kuti: “Munhu wose asingarambiri muzvinhu zvose zvakanyorwa mumupumburu woMutemo kuti azviite, akatukwa.”
11  Uyewo, zviri pachena kuti hapana anonzi naMwari akarurama pachishandiswa mutemo, nokuti “munhu akarurama achararama nokuda kwokutenda.”
12  Zvino Mutemo hauomereri pakutenda, asi unoti, “iye anozviita achararama maererano nazvo.”
13  Kristu nokutitenga akatisunungura pakutuka kwoMutemo nokuva akatukwa panzvimbo pedu, nokuti zvakanyorwa kuti: “Munhu wose anoturikwa padanda akatukwa.”
14  Chinangwa chacho chaiva chokuti chikomborero chaAbrahamu chivepo pachishandiswa Jesu Kristu nokuda kwemarudzi, kuti tigamuchire mudzimu wakapikirwa nokutenda kwedu.
15  Hama, ndinotaura ndichishandisa mufananidzo une chokuita nevanhu: Sungano yakasimbiswa, kunyange zvazvo iri yevanhu, hapana anoitadzisa kushanda kana kuwedzera zvimwe pairi.
16  Zvino zvipikirwa zvakataurwa kuna Abrahamu uye kumwana wake. Icho hachitauri chichiti: “Kuvana,” sokune vazhinji vakadaro, asi sokune mumwe chete, icho chinoti: “Kumwana wako,” uyo ari Kristu.
17  Uyezve, ndinotaura izvi: Kana iri sungano yakasimbiswa kare naMwari, Mutemo wakavapo makore mazana mana nemakumi matatu gare gare hauishayisi simba, kuti ubvise chipikirwa chacho.
18  Nokuti kana nhaka ichiwanika nokuda kwomutemo, haichawaniki nokuda kwechipikirwa; asi Mwari akaipa Abrahamu nomutsa achishandisa chipikirwa.
19  Saka, nei Mutemo wakavapo? Wakawedzerwa kuti kudarika kuiswe pachena, kusvikira mwana achisvika, uyo akanga aitirwa chipikirwa chacho; uye mutemo wacho wakapiwa nokungirozi pachishandiswa ruoko rwomurevereri.
20  Zvino kana pachingova nomunhu mumwe chete hapana murevereri, asi Mwari anongova mumwe chete.
21  Naizvozvo, Mutemo unopesana nezvipikirwa zvaMwari here? Izvozvo ngazvirege kumboitika! Nokuti kudai kwakanga kwapiwa mutemo waikwanisa kupa upenyu, chokwadi kururama kungadai kwakavapo pachishandiswa mutemo.
22  Asi Rugwaro rwakaisa zvinhu zvose muusungwa hwechivi, kuti chipikirwa chinobva pakutenda muna Jesu Kristu chipiwe vaya vanotenda.
23  Zvisinei, kutenda kusati kwasvika, takanga tichichengetedzwa tiri pasi pomutemo, tichiiswa muusungwa pamwe chete, tichitarisira kutenda kwaifanira kuzoratidzwa.
24  Naizvozvo Mutemo wakava muperekedzi wedu uchitungamirira kuna Kristu, kuti tinzi takarurama nokuda kwokutenda.
25  Asi zvino kutenda zvakwakasvika, hatisisiri pasi pomuperekedzi.
26  Chokwadi, imi mose muri vanakomana vaMwari nokutenda kwenyu muna Kristu Jesu.
27  Nokuti imi mose makabhabhatidzwa muna Kristu, makapfeka Kristu.
28  Hapana muJudha kana muGiriki, hapana muranda kana munhu akasununguka, hapana munhurume kana munhukadzi; nokuti imi mose muri munhu mumwe chete pamwe naKristu Jesu.
29  Uyewo, kana muri vanhu vaKristu, chokwadi muri vana vaAbrahamu, vagari venhaka kana tichitaura nezvechipikirwa.
