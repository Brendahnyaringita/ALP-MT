10  Nhunzi dzakafa ndidzo dzinoita kuti mafuta omugadziri wemafuta okuzora anhuhwe uye apupume. Ndizvo zvinoita upenzi hushoma kumunhu anozivikanwa nokuda kwouchenjeri nokukudzwa.
2  Mwoyo womunhu akachenjera uri kurudyi rwake, asi mwoyo webenzi uri kuruboshwe rwake.
3  Uyewo munzira chero ipi zvayo inofamba benzi, mwoyo waro unoshayiwa njere, uye rinoudza munhu wose kuti ibenzi.
4  Kana mutongi akakutsamwira, usabva panzvimbo yako, nokuti kudzikama kunodzikamisa zvivi zvikuru.
5  Pane chimwe chinhu chinotambudza chandakaona pasi pezuva, sezvinoitika panokanganisa munhu ane simba:
6  Upenzi hwakaiswa munzvimbo zhinji dzakakwirira, asi vapfumi vanoramba vachigara munzvimbo yakaderera.
7  Ndakaona vashandi vari pamabhiza asi machinda achifamba pasi sezvinoita vashandi.
8  Munhu anochera gomba achawira mariri; uye munhu anoputsa rusvingo rwematombo acharumwa nenyoka.
9  Munhu anochera matombo achazvikuvadza nawo. Munhu anotsemura matanda achafanira kuachenjerera.
10  Kana chishandiso chesimbi chagomara, munhu akasachirodza, iye achashandisa simba rake zvakanyanya. Naizvozvo kushandisa uchenjeri zvakanaka kunobatsira.
11  Kana nyoka ikaruma mashiripiti asati aitwa, hazvina zvazvinobatsira munhu anorega rurimi ruchitaura zvarunoda.
12  Mashoko omuromo womunhu akachenjera anoita kuti afarirwe, asi benzi rinomedzwa nemiromo yaro.
13  Kutanga kwemashoko omuromo wake upenzi, uye kuguma kunozoita muromo wake upengo hunotambudza.
14  Benzi rinotaura mashoko mazhinji. Munhu haazivi zvichavapo; uye ndiani angamuudza zviya zvichavapo pashure pake?
15  Basa rakaoma remapenzi rinoanetesa, nokuti hapana kana rimwe chete rinoziva kuti ringaenda sei kuguta.
16  Haiwa iwe nyika, chii chichaitika kwauri mambo wako paanenge ari mukomana uye machinda ako paanenge achiramba achidya mangwanani?
17  Unofara, haiwa iwe nyika, mambo wako paanenge ari mwanakomana wevanokudzwa uye machinda ako paanenge achidya panguva yakakodzera kuti ave nesimba, kwete kuti angonwawo zvawo.
18  Usimbe hwakanyanyisa hunoita kuti denga remapango riwire mukati, uye kurembedza maoko kunoita kuti imba idonhe.
19  Zvokudya ndezvokuti vashandi vaseke, uye waini inoita kuti upenyu hufadze; asi mari ndiyo inodiwa pazvinhu zvose.
20  Kunyange uri muimba yako yokurara usatuka mambo, uye usatuka chero munhu upi zvake akapfuma uri mudzimba dzako dzomukati dzaunorara; nokuti chisikwa chinobhururuka chokumatenga chichatakura inzwi racho uye chinhu chine mapapiro chichataura nyaya yacho.
4  Zvino ini ndakafungazve kuti ndione mabasa ose okudzvinyirira anoitwa pasi pezuva, uye kwaiva nemisodzi yevaya vaidzvinyirirwa, asi vakanga vasina munyaradzi; uye vadzvinyiriri vavo vaiva nesimba, zvokuti ivo vakanga vasina munyaradzi.
2  Ndakati vaya vakafa, vakanga vatofa vane mufaro pane vapenyu, vakanga vachiri vapenyu.
3  Naizvozvo asati avapo ari nani kupfuura vose vari vaviri, uyo asati aona basa rinotambudza riri kuitwa pasi pezuva.
4  Ini ndakaona basa rose rakaoma noumhizha hwose hwebasa, kuti zvinoreva kukwikwidzana nevamwe; izviwo hazvina zvazvinobatsira uye kudzingana nemhepo.
5  Benzi rinopeta maoko aro uye rinodya nyama yaro.
6  Zviri nani kuzorora zvishoma pane kushanda zvakaoma zvakapetwa kaviri asi uchidzingana nemhepo.
7  Ini ndakafungazve kuti ndione zvinhu zvisina zvazvinobatsira pasi pezuva:
8  Kune munhu anogara ari oga, asina wechipiri; iye haanawo mwanakomana kana hama, asi basa rake rose rakaoma hariperi. Maziso akewo haagutswi nepfuma: “Ndiri kushandira ani nesimba ndichiita kuti mweya wangu ushayiwe zvinhu zvakanaka?” Izviwo hazvina zvazvinobatsira, uye ibasa rinotambudza.
9  Vaviri vari nani kupfuura mumwe chete, nokuti vane mubayiro wakanaka pabasa ravo rakaoma.
10  Nokuti kana mumwe wavo akawa, mumwe wacho anogona kusimudza mumwe wake. Asi chii chingaitika kana mumwe chete akawa pasina mumwe angamusimudza?
11  Uyezve, kana vaviri vakarara pamwe chete, vachadziyirwawo; asi mumwe chete angadziyirwa sei?
12  Kana mumwe munhu achikwanisa kukunda mumwe munhu ari oga, vaviri vari pamwe chete vanogona kumurwisa. Tambo yakakoswa netambo nhatu haingakurumidzi kudambuka.
13  Mwana murombo asi iye akachenjera ari nani kupfuura mambo akwegura asi ari benzi, asingachazivi kuti anofanira kunyeverwa.
14  Nokuti akabuda mujeri kuti ave mambo, kunyange zvake akaberekerwa muumambo hwouyu iye ari murombo.
15  Ndakaona vose vaya vapenyu vanofamba-famba pasi pezuva, kuti zvinofambira sei mwana, uya wechipiri, anomuka munzvimbo yomumwe.
16  Vanhu vose havaperi, vose vaya vaaitungamirira; asi pashure vanhu havazomufariri, nokuti izviwo hazvina zvazvinobatsira uye kudzingana nemhepo.
11  Kanda zvokudya zvako pamusoro pemvura, nokuti kwapera mazuva mazhinji uchazviwanazve.
2  Ipa mugove vanhu vanomwe, kana kuti kunyange vasere, nokuti hauzivi dambudziko richaitika panyika.
3  Kana makore azara mvura, anodurura mvura zhinji panyika; uye kana muti ukawira kumaodzanyemba kana kuti kuchamhembe, muti wacho uchava panzvimbo yaunenge wawira.
4  Munhu anotarira mhepo haazodyari mbeu; uye uya anotarira makore haazokohwi.
5  Sezvausingazivi kufamba kunoita mudzimu mumapfupa ari mudumbu raiye ane pamuviri, saizvozvowo hauzivi basa raMwari wechokwadi, anoita zvinhu zvose.
6  Dyara mbeu yako mangwanani uye usarega ruoko rwako ruchizorora kusvikira manheru; nokuti hauzivi kuti zvichabudirira kupi, kuno here kana kuti uko, uye kana zvose zvazvo zvichava zvakanaka.
7  Chiedza chinotapirawo, uye zvakanaka kuti maziso aone zuva;
8  nokuti kana munhu akararama kwemakore mazhinji, ngaafare maari ose. Ngaayeuke mazuva erima, kunyange angave mazhinji; zuva rimwe nerimwe rinouya harina zvarinobatsira.
9  Fara hako, iwe jaya, uchiri muduku, uye mwoyo wako ngaukuitire zvakanaka mumazuva oujaya hwako, uye famba munzira dzomwoyo wako nomuzvinhu zvinoonekwa nemaziso ako. Asi ziva kuti Mwari wechokwadi achakutongera zvinhu zvose izvi.
10  Naizvozvo bvisa zvinonetsa pamwoyo wako, udzivise dambudziko panyama yako; nokuti uduku noupwere hazvina zvazvinobatsira.
8  Ndiani aripo akafanana nomunhu akachenjera? Ndiani aripo anoziva kududzirwa kwechinhu? Uchenjeri hwomunhu hunoita kuti chiso chake chipenye, kunyange kusuruvara kwechiso chake kunochinjwa kwova nani.
2  Ndinoti: “Chengeta murayiro wamambo, uite izvozvo kuti uremekedze mhiko yaMwari.
3  Usakurumidza, kuti ubude pamberi pake. Usamira muchinhu chakaipa. Nokuti zvose zvaanofarira kuita achazviita,
4  nokuti shoko ramambo isimba rinodzora; uye ndiani angati kwaari: ‘Muri kuitei?’”
5  Munhu anochengeta murayiro haazowani chinhu chero chipi zvacho chinotambudza, uye mwoyo wakachenjera uchaziva nguva nokutongwa.
6  Nokuti pane nguva yakakodzera uye pane mutongo nokuda kwenyaya imwe neimwe, nokuti dambudziko revanhu riri pavari.
7  Nokuti hapana anoziva zvichavapo, nokuti ndiani angamuudza kuti zvichavapo sei?
8  Hapana munhu ane simba pamusoro pesimba roupenyu kuti adzivise simba roupenyu; uyewo hapana simba rokudzora pazuva rokufa; uyewo muhondo hapana anomboregwa kuti aende. Uipi hauzopukunyutsi vaya vanohuita.
9  Zvose izvi ndakazviona, uye mwoyo wangu wakafungisisa mabasa ose akaitwa pasi pezuva, panguva iyo munhu akatonga mumwe munhu achimukuvadza.
10  Asi kunyange zvazvo zvakadaro, ndakaona vakaipa vachivigwa, mapindiro avaiita nemabviro avaiita panzvimbo tsvene, vokanganwika muguta mavaiita izvozvo. Izviwo hazvina zvazvinobatsira.
11  Mutongo zvausina kukurumidza kupiwa pabasa rakaipa, mwoyo yevanakomana vevanhu yakatsunga kwazvo mukati mavo kuti vaite zvakaipa.
12  Kunyange zvazvo mutadzi angave achiita zvakaipa kane zana uye achiramba aripo kwenguva refu sezvaanoda, ini ndinozivawo kuti zvichafambira zvakanaka vaya vanotya Mwari wechokwadi, nokuti vaimutya.
13  Asi hazvizombofambiri zvakanaka munhu akaipa, uyewo haazowanzi mazuva ake akaita somumvuri, nokuti haatyi Mwari.
14  Pane chinhu chinoitwa panyika chisina zvachinobatsira, chokuti pane vakarurama vanoitirwa sezvinoitirwa basa revakaipa, uye pane vakaipa vanoitirwa sezvinoitirwa basa revakarurama. Ndakati izviwo hazvina zvazvinobatsira.
15  Ini ndakarumbidza kufara, nokuti hapana chinhu chiri nani pasi pezuva kupfuura kuti vanhu vadye, vanwe uye vafare, uye kuti zvinofanira kuitwa pamwe chete nebasa ravo rakaoma kwemazuva oupenyu hwavo, avakapiwa naMwari wechokwadi pasi pezuva.
16  Maererano neizvi ndakafungisisa nomwoyo wangu kuti ndizive uchenjeri uye kuti ndione basa rinoitwa panyika, nokuti pane mumwe asingaoni hope nemaziso ake nokuda kwaro, angava masikati kana kuti usiku.
17  Zvino ndakaona basa rose raMwari wechokwadi, kuti vanhu havagoni kuziva basa rakaitwa pasi pezuva; zvisinei nokuti vanhu vanoramba vachishanda zvakaoma sei kuti vatsvake, asi havazivi. Kana vakati vakachenjera kwazvo zvokuti vanoziva, havangakwanisi kuziva.
9  Nokuti ndakafungisisa zvose izvi nomwoyo wangu, ndikaongorora zvose izvi, kuti vakarurama nevakachenjera nemabasa avo vari muruoko rwaMwari wechokwadi. Vanhu havazivi rudo rwose kana ruvengo rwose zvaivapo ivo vasati vavapo.
2  Vose vakafanana pazvinhu zvavainazvo vose. Munhu akarurama nomunhu akaipa, akanaka uye akachena neasina kuchena, uya anobayira zvibayiro neasingabayiri zvibayiro, vose vanoguma zvakafanana. Munhu akanaka akangofanana nomutadzi; anopika akangofanana nomunhu ave achitya kupika.
3  Izvi ndizvo zvinotambudza pane zvose zvakaitwa pasi pezuva, kuti, nokuti vose vanoguma zvakafanana, mwoyo yevanakomana vevanhu yakazarawo nezvakaipa; uye mumwoyo mavo mune upengo muupenyu hwavo hwose, uye pashure pacho—vachaenda kune vakafa!
4  Munhu wose ari pakati pevapenyu ane chivimbo, nokuti imbwa mhenyu iri nani pane shumba yakafa.
5  Nokuti vapenyu vanoziva kuti vachazofa; asi vakafa havana kana chavanoziva, havasisina kana mubayiro, nokuti zvose zvingayeukwa nezvavo zvakanganwika.
6  Uyewo, rudo rwavo nokuvenga kwavo negodo ravo zvakatoparara, havasisinazve mugove nokusingagumi pazvose zvinofanira kuitwa pasi pezuva.
7  Enda, udye zvokudya zvako uchifara, unwe waini yako nomwoyo unofara, nokuti Mwari wechokwadi akatofarira mabasa ako.
8  Nguo dzako ngadzive dzakachena nguva dzose, uye mafuta ngaarege kushayikwa pamusoro wako.
9  Fadzwa noupenyu nomudzimai waunoda mazuva ose oupenyu hwako husingabatsiri uhwo Iye akakupa pasi pezuva, mazuva ose okusabatsira kwako, nokuti ndiwo mugove wako muupenyu uye mubasa rako rakaoma raunoshanda zvakaoma pasi pezuva.
10  Zvose zvinowana ruoko rwako kuti ruite, zviite nesimba rako rose, nokuti muSheori, iyo nzvimbo yauri kuenda, hamuna basa kana kuronga mazano kana zivo kana uchenjeri.
11  Ndakafungazve kuti ndione pasi pezuva kuti vanomhanya kwazvo havasi ivo vanokunda panhangemutange, vane simba havasi ivo vanokunda muhondo, vakachenjera havasi ivo vane zvokudya, uyewo vanonzwisisa havasi ivo vane pfuma, kunyange vaya vane zivo havasi ivo vanofarirwa; nokuti vose vanowirwa nenguva nezviitiko zvisingafanoonekwi.
12  Nokuti munhu haaziviwo nguva yake. Sehove dzinobatwa mumambure akaipa, uye seshiri dzinobatwa nechiteyeso, saizvozvo vanakomana vevanhu vanoteyiwa panguva yokutambudzika, painongoerekana yavawira.
13  Ndakaonawo izvi pamusoro pouchenjeri pasi pezuva—uye kwandiri hwakanga hwakakura:
14  Paiva neguta duku, uye vanhu vaiva mukati maro vakanga vari vashoma; mumwe mambo mukuru akauya kwariri, akarikomberedza uye akarivakira masvingo okurirwisa.
15  Zvino mariri maiva nomurume aiva murombo asi akachenjera, uye iyeye akapukunyutsa guta racho nouchenjeri hwake. Asi hapana munhu akayeuka murombo iyeye.
16  Ini ndakati: “Uchenjeri huri nani kupfuura kuva nesimba; asi uchenjeri hwomurombo hunozvidzwa, uye mashoko ake haateererwi.”
17  Mashoko evakachenjera anotaurwa murunyararo anonzwiwa kupfuura kushevedzera kwomunhu anotonga mapenzi.
18  Uchenjeri huri nani kupfuura zvombo zvokurwa, uye mutadzi mumwe chete anogona kuparadza zvinhu zvizhinji zvakanaka.
7  Zita rakanaka riri nani pane mafuta akanaka, uye zuva rokufa riri nani pane zuva rokuberekwa kwomunhu.
2  Zviri nani kuenda kuimba yokuchema pane kuenda kuimba yemabiko, nokuti ndiwo mugumo wevanhu vose; uye munhu mupenyu anofanira kuzvifungisisa nomwoyo wake.
3  Kunetseka kuri nani pane kuseka, nokuti mwoyo unova nani nokusuruvara kwechiso.
4  Mwoyo yevakachenjera iri muimba yokuchema, asi mwoyo yemapenzi iri muimba yokufara.
5  Zviri nani kunzwa kutsiura kwomunhu akachenjera pane kuva munhu anonzwa rwiyo rwemapenzi.
6  Nokuti kuseka kwebenzi kwakaita sokuputika kunoita minzwa iri pasi pehari; uye izviwo hazvina zvazvinobatsira.
7  Nokuti kudzvinyirira kungaita kuti munhu akachenjera aite sebenzi, uye chipo chinogona kuparadza mwoyo.
8  Kuguma kwenyaya kuri nani kupfuura kutanga kwayo. Anoshivirira ari nani kupfuura anozvikudza.
9  Usakurumidza kugumbuka, nokuti kugumbuka kunogara pachipfuva chemapenzi.
10  Usati: “Nei mazuva ekare aiva nani pane aya?” nokuti kubvunza kwako pamusoro peizvi kushaya uchenjeri.
11  Uchenjeri pamwe chete nenhaka zvakanaka uye zvinobatsira vaya vanoona zuva.
12  Nokuti uchenjeri hunodzivirira kufanana nemari inodzivirira; asi zvakanakira zivo ndezvokuti uchenjeri hunochengetedza varidzi vahwo vari vapenyu.
13  Ona basa raMwari wechokwadi, nokuti ndiani angaruramisa zvaakakombamisa?
14  Ita zvakanaka pazuva rakanaka, uye pazuva redambudziko ona kuti Mwari wechokwadi akaita iri rakafanana neiro, kuti vanhu varege kuziva chinhu chero chipi zvacho chichazovatevera.
15  Ndakaona zvinhu zvose mumazuva angu asingabatsiri. Pane munhu akarurama anoparara mukururama kwake, uye pane munhu akaipa anogara muuipi hwake kwenguva refu.
16  Usanyanya kuva akarurama, kana kuratidza kuti wakanyanya kuchenjera. Nei uchifanira kuzviparadza?
17  Usanyanya kuva akaipa, kana kuva benzi. Ungafirei iyo isiri nguva yako?
18  Zviri nani kuti ubate chimwe chete, asi usaregedza chimwe chacho; nokuti iye anotya Mwari achaenda nazvo zvose.
19  Uchenjeri hwakasimba kumunhu akachenjera kupfuura varume gumi vane simba vaiva muguta.
20  Nokuti hapana munhu akarurama panyika anoramba achiita zvakanaka asingatadzi.
21  Mwoyo wako ngaurege kuva nehanya nemashoko ose angataurwa nevanhu, kuti urege kunzwa mushandi wako achikutuka.
22  Nokuti mwoyo wako unonyatsoziva kuti kazhinji, iwe wakatukawo vamwe.
23  Zvose izvi ndakazviedza nouchenjeri. Ndakati: “Ndichava akachenjera.” Asi ihwo hwakanga huri kure neni.
24  Zvakavapo zviri kure uye zvakanyanya kudzama. Ndiani angazviziva?
25  Ini ndakatendeuka, mwoyo wangu ukadarowo, kuti ndizive, kuti ndiongorore uye nditsvake uchenjeri nechikonzero chezvinhu, uye kuti ndizive nezvokuipa kwoupenzi uye ufuza hwoupengo;
26  uye ndakanga ndichitsvaka: Ndakawana kuti mukadzi anenge mambure okuvhimisa uye aiva nomwoyo wakaita semambure okukukudzisa uye aiva nemaoko akaita sezvisungo zvomumakumbo anoshungurudza kupfuura rufu. Munhu anova akanaka pamberi paMwari wechokwadi kana akamutiza, asi munhu anotadza kana akabatwa naye.
27  “Onai! Ndawana izvi,” akadaro muunganidzi, “chinhu chimwe nechimwe chichitariswa, kuti ndiwane kuguma kwazvo,
28  kwakaramba kuchitsvakwa nomweya wangu, asi handina kukuwana. Ndakawana murume mumwe chete pane vane chiuru, asi handina kuwana mukadzi pane vose ava.
29  Onai! Ndakangowana izvi chete, kuti Mwari wechokwadi akaita vanhu vakarurama, asi ivo vakatsvaka mazano mazhinji.”
6  Pane dambudziko randakaona pasi pezuva, uye rinogara riri pavanhu:
2  munhu uya anopiwa pfuma nezvinhu zvenyama nokukudzwa naMwari wechokwadi, uye asina chaanoda chaanoshayiwa nokuda kwomweya wake, asi Mwari wechokwadi haamubvumiri kuti azvidye, kunyange zvazvo wokune imwe nyika angazvidya. Izvi hazvina zvazvinobatsira uye chirwere chakaipa.
3  Kana murume akabereka kane zana, akararama kwemakore mazhinji, zvokuti mazuva emakore ake anova mazhinji kwazvo, asi mweya wake usingagutswi nezvinhu zvakanaka uyewo asina kuva neguva, ndinoti uya akaberekwa nguva isati yakwana ari nani pana iye.
4  Nokuti munhu uyu akauyira pasina uye achaenda murima, uye zita rake richafukidzwa nerima.
5  Haana kuona kunyange zuva, uyewo haana kuriziva. Uyu ane zororo pane wokutanga.
6  Kunyange zvikanzi ararama kwemakore ane chiuru akapetwa kaviri asati afadzwa nezvinhu zvakanaka, vanhu vose havasi kuenda kunzvimbo imwe chete here?
7  Vanhu vanoshanda zvakaoma vachiitira miromo yavo, asi kunyange mweya yavo haigutswi.
8  Nokuti munhu akachenjera anobatsirwa nechii kupfuura benzi? Anotambudzika anei pakuziva kufamba zvakanaka pamberi pevapenyu?
9  Kuona nemaziso kuri nani pane kufamba-famba kwomweya. Izviwo hazvina zvazvinobatsira uye kudzingana nemhepo.
10  Chero chinhu chipi zvacho chakavapo, zita racho rakaziviswa kare, uye zvakazivikanwa kuti munhu chii; haagoni kurwira mhosva yake kumunhu ane simba kumupfuura.
11  Nokuti pane zvinhu zvizhinji zviri kuita kuti zvinhu zvive zvisingambobatsiri, munhu anobatsirwa nei?
12  Nokuti ndiani anoziva zvakanaka zvine munhu muupenyu kwemazuva ose oupenyu hwake husina zvahunobatsira, kana iye achiapedza sokupfuura kunoita mumvuri? Nokuti ndiani angaudza munhu zvichazoitika pasi pezuva?
5  Chenjerera tsoka dzako pose paunoenda kuimba yaMwari wechokwadi; swedera pedyo kuti unzwe, panzvimbo pokupa chibayiro sezvinoita mapenzi, nokuti haazivi kuti ari kuita zvakaipa.
2  Usakurumidza kutaura nomuromo wako; uye mwoyo wako ngaurege kuchimbidza kubudisa shoko pamberi paMwari wechokwadi. Nokuti Mwari wechokwadi ari kumatenga asi iwe uri panyika. Ndokusaka mashoko ako achifanira kuva mashoma.
3  Nokuti kurota kunovapo nokuda kwemabasa mazhinji, uye kutaura kwebenzi kunovapo nokuda kwemashoko mazhinji.
4  Pose paunopika mhiko kuna Mwari, usanonoka kuiripa, nokuti haafariri mapenzi. Ripa zvaunopika.
5  Zviri nani kuti urege kupika pane kuti upike asi usingaripi.
6  Usabvumira muromo wako kuti utadzise nyama yako, uyewo usati pamberi pengirozi kwaiva kukanganisa. Nei Mwari wechokwadi achifanira kutsamwira inzwi rako oparadza basa remaoko ako?
7  Nokuti mabasa mazhinji anoita kuti pave nokurota, uye zvinhu zvisina zvazvinobatsira nemashoko mazhinji. Asi itya Mwari wechokwadi.
8  Kana ukaona murombo achidzvinyirirwa uye kururamisira nokururama zvichibviswa mudunhu nechisimba, usashamiswa nazvo, nokuti uya ari pamusorosoro pouya ari pamusoro pevamwe akatarira, uye pane vaya vari pamusoro pavo.
9  Uyewo, vose vanobatsirwa nezvinowanikwa panyika; namambo anotoshandirwawo mumunda.
10  Munhu anoda sirivha haazogutswi nesirivha, uyewo munhu anoda pfuma haazogutswi nemari inowanikwa. Izviwo hazvina zvazvinobatsira.
11  Zvinhu zvakanaka pazvinova zvizhinji, vanozvidya vanovawo vazhinji. Muridzi wazvo achabatsirwa nei, kunze kwokungozvitarira nemaziso ake?
12  Hope dzomunhu anoshanda dzakanaka, pasinei nokuti anodya zvishoma here kana kuti zvizhinji; asi zvinhu zvizhinji zvomupfumi hazvimubvumiri kurara.
13  Pane dambudziko guru randakaona pasi pezuva: pfuma inochengeterwa muridzi wayo, ichimuunzira dambudziko.
14  Pfuma iyoyo yakaparara nokuda kwebasa rinotambudza, uye akabereka mwanakomana muruoko rwake musina kana chinhu.
15  Sokubuda kwakaita munhu mudumbu raamai vake, munhu achaendazve asina kupfeka, sokubuda kwaakaita; uye hapana kana chaanogona kutakura nokuda kwebasa rake rakaoma, chaangaenda nacho chiri muruoko rwake.
16  Izviwo idambudziko guru: sokungouya kwakaita munhu, ndiwo maendero aachaita; uye zvinobatsirei munhu anoramba achishandira mhepo zvakaoma?
17  Uyewo, mazuva ake ose anodyira murima, achitambudzika kwazvo, achirwara uye achitsamwa.
18  Tarirai! Chinhu chakanakisisa chandakaona, chakanaka, ndechokuti munhu adye uye anwe, afadzwe nezvinhu zvakanaka pabasa rake rose rakaoma raanoshanda nesimba pasi pezuva, kwemazuva ose oupenyu hwake aakapiwa naMwari wechokwadi, nokuti iwoyo ndiwo mugove wake.
19  Uyewo munhu wose akapiwa pfuma nezvinhu zvenyama naMwari, akamupawo simba rokuzvidya nokutora mugove wake nokufarira basa rake rakaoma. Ichi chipo chaMwari.
20  Nokuti haazoyeuki mazuva oupenyu hwake kazhinji, nokuti Mwari wechokwadi ari kumubatikanisa nokufara kwomwoyo wake.
1  Mashoko omuunganidzi, mwanakomana waDhavhidhi, aiva mambo muJerusarema.
2  “Hazvina zvazvinobatsira zvachose!” muunganidzi adaro, “hazvina zvazvinobatsira zvachose! Zvinhu zvose hazvina zvazvinobatsira!”
3  Munhu anobatsirwei nebasa rake rose rakaoma raanoshanda zvakaoma pasi pezuva?
4  Chimwe chizvarwa chinoenda, uye chimwe chizvarwa chinouya; asi nyika inogara iripo nokusingagumi.
5  Zuva rabudawo, uye zuva ravira, uye riri kumhanyira kunzvimbo yaro yarichabudira.
6  Mhepo inoenda kumaodzanyemba, uye inotenderera ichienda kuchamhembe. Inoramba ichingotenderera, uye mhepo inodzokera kwainotenderera chaiko.
7  Hova dzose dzomuchando dzinoenda kugungwa, asi gungwa harizari. Kunobva hova dzomuchando, ndiko kwadzinodzokerazve.
8  Zvinhu zvose zvinonetesa; hapana anokwanisa kutaura nezvazvo. Ziso harigutswi nokuona, uyewo nzeve haizari nokunzwa.
9  Zvakanga zviripo ndizvo zvichavapozve; zvakamboitwa ndizvo zvichaitwazve; naizvozvo hapana chinhu chitsva pasi pezuva.
10  Pane chinhu here chinganzi nomunhu: “Ona ichi; chinhu chitsva”? Chakagara chiripo kwenguva isingagumi; zviripo ndezvomunguva yakatitangira.
11  Vanhu vomunguva yekare havayeukwi, uyewo vaya vachatevera havazoyeukwi. Kunyange vamwe pane vaya vachazouya pava paya havazoyeukwi.
12  Ini, muunganidzi, ndaiva mambo waIsraeri muJerusarema.
13  Ndakatsungisa mwoyo wangu kuti nditsvake nokuongorora uchenjeri pazvinhu zvose zvakaitwa pasi pematenga—iro basa rinotambudza rakapiwa vanakomana vevanhu naMwari ravanofanira kuita.
14  Ndakaona mabasa ose aiitwa pasi pezuva, uye tarira! zvose zvakanga zvisina zvazvinobatsira uye kuri kudzingana nemhepo.
15  Chakakombama hachigoni kururamiswa, uye chisipo hachigoni kuverengwa.
16  Ini, iyeni, ndakataura nomwoyo wangu, ndichiti: “Tarira! Ini ndakawedzera uchenjeri kupfuura munhu wose akavapo ini ndisati ndavapo muJerusarema, uye mwoyo wangu wakaona uchenjeri hukuru kwazvo nezivo.”
17  Ndakaita kuti mwoyo wangu uzive uchenjeri uye kuti uzive upengo, uye ndakaziva upenzi, kuti izviwo kudzingana nemhepo.
18  Nokuti kuva nouchenjeri huzhinji kunokonzera nhamo zhinji, zvokuti munhu anowedzera zivo anowedzera marwadzo.
2  Ini, iyeni, ndakati mumwoyo mangu: “Chiuya zvino, ndikuedze nokufara. Uyewo, fadzwa nezvinhu zvakanaka.” Asi, tarirai! izvozvowo zvakanga zvisina zvazvaibatsira.
2  Ndakaudza kuseka kuti: “Kupenga!” uye ndakaudza kufara kuti: “Kuri kuiteiko?”
3  Ndakaongorora nomwoyo wangu ndichifadza nyama yangu newaini, pandaitungamirira mwoyo wangu nouchenjeri, kuti ndibate upenzi kusvikira ndaona kuti zvakanaka ndezvipi pane zvaiitwa nevanakomana vevanhu pasi pematenga kwemazuva ose oupenyu hwavo.
4  Ndakaita mabasa makuru. Ndakazvivakira dzimba; ndikazvidyarira minda yemizambiringa.
5  Ndakazvigadzirira minda nemapaki, ndikadyara imomo miti yemichero yemarudzi ose.
6  Ndakazvigadzirira madziva emvura, kuti ndiadiridzise sango raimera miti.
7  Ndakawana vashandirume nevashandikadzi, ndakava nevanakomana vakaberekerwa muimba yangu. Ndakavawo nezvipfuwo zvizhinji, mombe nemakwai, zvizhinji kupfuura vose vakavapo ini ndisati ndavapo muJerusarema.
8  Ndakazviunganidzira sirivha nendarama, nepfuma yaingowanikwa nemadzimambo uye nematunhu chete. Ndakazvitsvakira vaimbi vechirume nevaimbi vechikadzi nezvinhu zvinofadza vanakomana vevanhu kwazvo, iye mukadzi, nevakadzi vazhinji.
9  Ndakava mukuru, ndikawedzera kupfuura vose vakavapo ini ndisati ndavapo muJerusarema. Uyezve, uchenjeri hwangu hwakaramba huri hwangu.
10  Handina kunyima maziso angu chero chinhu chipi zvacho chaakakumbira. Handina kudzivisa mwoyo wangu chero kufara kworudzi rupi zvako, nokuti mwoyo wangu waifara nokuda kwebasa rangu rose rakaoma, uye uyu ndiwo wakava mugove wangu webasa rangu rose rakaoma.
11  Ini, iyeni, ndakatendeukira kumabasa angu ose akanga aitwa nemaoko angu uye kubasa rakaoma randakanga ndashanda zvakaoma kuti ndiite, asi tarira! zvinhu zvose zvakanga zvisina zvazvinobatsira uye kuri kudzingana nemhepo, uye hapana chaibatsira pasi pezuva.
12  Ini, iyeni, ndakatendeuka kuti ndione uchenjeri noupengo noupenzi; nokuti munhu wepanyika anotevera mambo angaitei? Icho chinhu chakatoitwa nevanhu.
13  Ini, iyeni, ndakaona kuti uchenjeri hunobatsira kwazvo kupfuura upenzi, sokubatsira kunoita chiedza kupfuura rima.
14  Ani naani akachenjera, maziso ake ari mumusoro make; asi benzi rinofamba murima gobvu. Iniwo ndakaziva kuti vose vanowirwa nomugumo wakangofanana.
15  Ini ndakati mumwoyo mangu: “Mugumo wakaita souya unowira benzi uchandiwirawo.” Saka, nei ndakava akachenjera, ndakanyanyisa kuchenjera panguva iyoyo? Ndakataura mumwoyo mangu ndikati: “Izviwo hazvina zvazvinobatsira.”
16  Nokuti akachenjera haazoyeukwi kupfuura benzi nokusingagumi. Mumazuva ari kutouya, munhu wose achakanganwika; zvino akachenjera achafa sei? Pamwe chete nebenzi.
17  Ndakavenga upenyu, nokuti semaonero angu, basa rakaitwa pasi pezuva rakanga richitambudza kwazvo, nokuti zvose zvakanga zvisina zvazvinobatsira uye kuri kudzingana nemhepo.
18  Ini, iyeni, ndakavenga basa rangu rose rakaoma randaishanda zvakaoma pasi pezuva, randaizosiyira munhu aizonditevera.
19  Ndiani anoziva kana iye achizova akachenjera kana kuti benzi? Asi achava nesimba pamusoro pebasa rangu rose rakaoma randakashanda zvakaoma uye randakaratidza pariri kuti ndakachenjera pasi pezuva. Izviwo hazvina zvazvinobatsira.
20  Ini ndakatendeuka kuti ndirase tariro yangu pamusoro pebasa rakaoma rose randakanga ndashanda zvakaoma pasi pezuva.
21  Nokuti pane munhu ave achiita basa rakaoma nouchenjeri, nezivo, uye noumhizha, asi munhu asina kushandira chinhu ichocho zvakaoma achapiwa mugove wake. Izviwo hazvina zvazvinobatsira uye idambudziko guru.
22  Nokuti munhu anowanei pabasa rake rose rakaoma uye pakushingaira kwomwoyo wake kwaanoshanda nakwo zvakaoma pasi pezuva?
23  Nokuti mazuva ake ose basa rake rinoreva marwadzo nenhamo, uyewo mwoyo wake haurari pasi usiku. Izviwo hazvina zvazvinobatsira.
24  Kumunhu hapana chinhu chiri nani kupfuura kuti adye, anwe, aite kuti mweya wake ufadzwe nezvakanaka pabasa rake rakaoma. Izviwo ndakazviona, iyeni, kuti zvinobva paruoko rwaMwari wechokwadi.
25  Nokuti ndiani anodya nokunwa kupfuura zvandinoita?
26  Nokuti iye akapa munhu akanaka ari pamberi pake uchenjeri nezivo nokufara, asi mutadzi akamupa basa rokuunganidza nokututa kuti anopa munhu akanaka pamberi paMwari wechokwadi. Izviwo hazvina zvazvinobatsira uye kudzingana nemhepo.
3  Chinhu chimwe nechimwe chine nguva yakatarwa, uyewo zvose zvinoitwa pasi pematenga zvine nguva yazvo:
2  nguva yokuberekwa nenguva yokufa; nguva yokudyara nenguva yokudzura zvakadyarwa;
3  nguva yokuuraya nenguva yokuporesa; nguva yokuputsa nenguva yokuvaka;
4  nguva yokusvimha misodzi nenguva yokuseka; nguva yokuungudza nenguva yokusvetuka-svetuka;
5  nguva yokurasa matombo nenguva yokuunganidza matombo; nguva yokumbundira nenguva yokurega kumbundira;
6  nguva yokutsvaka nenguva yokurega sezvarasika; nguva yokuchengeta nenguva yokurasa;
7  nguva yokubvarura nenguva yokusonanidza; nguva yokunyarara nenguva yokutaura;
8  nguva yokuda nenguva yokuvenga; nguva yehondo nenguva yorugare.
9  Mushandi anobatsirwei nezvaanoshandira zvakaoma?
10  Ndakaona basa iro Mwari akapa vanakomana vevanhu ravanofanira kuita.
11  Iye akaita zvinhu zvose zvakanaka panguva yazvo. Akaisawo nguva isingagumi mumwoyo mavo, kuti vanhu varege kumboziva basa rakaitwa naMwari wechokwadi kubvira pakutanga kusvikira pakupedzisira.
12  Ndava kuziva kuti hapana chinhu chiri nani kwavari kupfuura kuti munhu afare uye aite zvakanaka muupenyu;
13  uyewo kuti munhu wose adye, anwe, uye afadzwe nezvinhu zvakanaka pabasa rake rose rakaoma. Icho chipo chaMwari.
14  Ndava kuziva kuti zvinhu zvose zvinoitwa naMwari wechokwadi, zvichagara nokusingagumi. Hapana chingawedzerwa kwazviri kana kutapudzwa pazviri; asi Mwari wechokwadi akazviita, kuti vanhu vamutye.
15  Chinhu chiripo chakagara chiripo, uye chichavapo chakambovapo; Mwari wechokwadi anoramba achitsvaka chinodzingirirwa.
16  Uyezve ndakaona pasi pezuva nzvimbo yokururamisira yakanga iine uipi uye nzvimbo yokururama yakanga iine uipi.
17  Ini ndakati mumwoyo mangu: “Mwari wechokwadi achatonga vose, munhu akarurama nomunhu akaipa, nokuti pane nguva yezvinhu zvose neyemabasa ose.”
18  Ini, iyeni, ndakati mumwoyo mangu nezvevanakomana vevanhu, Mwari wechokwadi achavatsaura, kuti vaone kuti ivo imhuka.
19  Nokuti vanakomana vevanhu vanowirwa nomugumo uye mhuka dzinowirwa nomugumo, uye zvose zvinowirwa nomugumo wakafanana. Mafiro anoita chimwe, ndiwo mafiro anoitawo chimwe chacho; zvose zvine simba roupenyu rimwe chete, zvokuti munhu haana paanopfuura mhuka, nokuti zvose hazvina zvazvinobatsira.
20  Zvose zvinoenda kunzvimbo imwe chete. Zvose zvakabva kuguruva, uye zvose zvinodzokera kuguruva.
21  Ndiani anoziva kana simba roupenyu revanakomana vevanhu richikwira kudenga; uye kana simba roupenyu remhuka richiburukira pasi panyika?
22  Ndakaona kuti hapana chinhu chiri nani pane kuti munhu afarire mabasa ake, nokuti iwoyo ndiwo mugove wake; nokuti ndiani achamudzosa kuti aone zvichamutevera?
12  Yeukawo Musiki wako Mukuru mumazuva oujaya hwako, mazuva okutambudzika asati auya, kana kuti makore asati asvika pauchazoti: “Handizvifariri”;
2  zuva nechiedza nomwedzi nenyeredzi zvisati zvasviba, uye makore asati adzokera, mvura ichizonaya;
3  pazuva rinodedera vachengeti veimba, varume vane simba vakotama, vakadzi vanokuya varega kushanda nokuti vava vashoma, vakadzi vanoona nepamahwindo vasvibirwa;
4  masuo akatarira kumugwagwa avharwa, kurira kweguyo pakunenge kwava kunzwikira pasi pasi, munhu omutswa nokurira kweshiri, uye vanasikana vose vorwiyo vava kunzwikira pasi pasi.
5  Uyewo, vava kutya zvinhu zvakakwirira, munzira muine zvinovhundutsa. Muti womuarumondi watumbuka, hwiza yozvizvuzvurudza, uye muchero unonzi mukapabheri watsemuka, nokuti munhu ari kufamba achienda kuimba yake inogara kwenguva refu uye vanoungudza vafora vachitenderera vari mumugwagwa;
6  tambo yesirivha isati yabviswa, ndiro yendarama isati yaputswa, chirongo chiri patsime chisati chapwanyika, uye chichereso chinomonererwa chomugodhi chisati chaparadzwa.
7  Pashure paizvozvo guruva rinodzokera kuivhu sezvarakanga rakaita uye simba roupenyu rinodzokera kuna Mwari wechokwadi akaripa.
8  “Hazvina zvazvinombobatsira!” akadaro muunganidzi, “Zvinhu zvose hazvina zvazvinobatsira.”
9  Kunze kwokuti muunganidzi akanga akachenjera, iye akaramba achidzidzisawo vanhu zivo, uye akafungisisa, akatsvakisisa, kuti aronge zvirevo zvizhinji.
10  Muunganidzi akatsvaka kuti awane mashoko anofadza uye akatsvaka kunyora mashoko akarurama echokwadi.
11  Mashoko evakachenjera akaita sezvokubayisa mombe, uye vaya vanounganidza mitsetse yemashoko vakaita sezvipikiri zvakaroverwa; akapiwa achibva kumufudzi mumwe chete.
12  Kana chiri chinhu chero chipi zvacho kunze kweizvi, mwanakomana wangu, teerera kunyeverwa: Kuita mabhuku mazhinji hakuperi, uye kunyanya kuzvipira kwaari kunonetesa nyama.
13  Pashure pokunge zvinhu zvose zvanzwiwa, mhedziso yenyaya yacho ndeiyi: Itya Mwari wechokwadi uchengete mirayiro yake. Nokuti izvi ndizvo zvose zvinosungirwa kuti munhu aite.
14  Nokuti Mwari wechokwadi achatonga mabasa emarudzi ose ane chokuita nezvinhu zvose zvakavanzika, zvingave zvakanaka kana kuti zvakaipa.
