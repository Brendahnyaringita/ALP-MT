1  Chirevo chakaonekwa nomuprofita Habhakuki:
2  Haiwa Jehovha, ndichachemera kuti ndibatsirwe kusvikira rini, imi musinganzwi? Ndichashevedzera kwamuri kuti mundibatsire pakuitirwa chisimba kusvikira rini, imi musingaponesi?
3  Nei muchiita kuti ndione zvinhu zvinokuvadza, uye muchiramba makatarira zvinhu zvinongotambudza? Nei kupamba nokuita zvechisimba zviri pamberi pangu, nei kupopotedzana kuchiitika, uye nei kukakavara kuchiitwa?
4  Naizvozvo mutemo unoshaya simba, uye kururamisira hakumboitwi. Nokuti vakaipa vanokomba vakarurama, saka kururamisira kunokombamiswa.
5  “Imi vanhu, onai pakati pemamwe marudzi, mutarire, murambe makatarirana muchishamisika. Shamiswai; nokuti pane basa riri kuitwa nomumwe munhu mumazuva enyu, ramusingazotendi kunyange kana rikarondedzerwa.
6  Nokuti tarirai ndichamutsa vaKadheya, rudzi runotyisa uye runopenga, runoenda kunzvimbo dzose dzakafara dzenyika dzisina kudzivirirwa, kuti runotora nzvimbo dzokugara dzisiri dzarwo.
7  Runovhundutsa uye runotyisa. Kururamisira kwarwo nokukudzwa kwarwo zvinobva kwaruri pacharwo.
8  Mabhiza arwo anomhanya kupfuura ingwe, uye anotyisa kupfuura mhumhi dzomunguva yemanheru. Mabhiza arwo ehondo anobinha pasi, uye mabhiza arwo ehondo anobva kure. Anobhururuka segondo riri kukurumidzira kunodya chimwe chinhu.
9  Rwose zvarwo runouya kuzoita zvechisimba. Zviso zvavo pazvinoungana, zvinoita semhepo yokumabvazuva, uye runounganidza nhapwa sejecha.
10  Irwo runonyomba madzimambo, uye runoseka machinda. Runoseka kunyange nzvimbo dzakavakirirwa, uye runounganidza ivhu ndokudzikunda.
11  Panguva iyoyo ruchapfuurira sezvinoita mhepo, rwopfuura, uye ruchava nemhosva. Simba rarwo iri, riripo nokuda kwamwari warwo.”
12  Haiwa Jehovha, hamusi wekare kare here? Haiwa Mwari wangu, Mutsvene wangu, hamufi. Haiwa Jehovha, makaruitira kuti rutonge; haiwa imi Dombo, makarusimbisa kuti rutsiure.
13  Mune maziso akanyanya kuchena zvokuti hamudi kuona zvakaipa; uye hamukwanisi kutarira zvinotambudza. Munotaririrei vanonyengera, muchiramba makanyarara munhu akaipa paanomedza munhu akarurama kupfuura iye?
14  Munoitirei kuti vanhu vepanyika vave sehove dzomugungwa, sezvinhu zvinokambaira zvisina anotonga?
15  Akabudisa vose ivava nechirauro; anovazvuzvurudza vari mumambure ake okukukudzisa, anovaunganidza mumambure ake okubatisa hove. Ndokusaka achifara uye achipembera.
16  Ndokusaka achipa chibayiro kumambure ake okukukudzisa uye achikwidza utsi hwezvibayiro kumambure ake okubatisa hove; nokuti ndizvo zvakaita kuti mugove wake uve nemafuta kwazvo, uye zvokudya zvake zvinopa utano.
17  Ndizvo zvichaita kuti akuture mambure aanokukudzisa here, uye anofanira kuuraya marudzi nguva dzose, asinganzwiri tsitsi here?
2  Ndicharamba ndakamira panzvimbo yangu yokurindira, ndicharamba ndakamira parusvingo rwokudzivirira; uye ndicharamba ndakarinda, kuti ndione kuti achataurei neni uye kuti ndichapindurei paanonditsiura.
2  Zvino Jehovha akandipindura, akati: “Nyora zvauri kuratidzwa, uzvinyore zvinonyatsooneka pamahwendefa, kuti munhu anozviverenga zvinonzwika aite saizvozvo achitsetsenura.
3  Nokuti zvauri kuratidzwa ndezvenguva yakatarwa, zvinoramba zvichikurumidza zvakananga kumugumo, uye hazvizorevi nhema. Kunyange kana zvikanonoka, ramba wakazvimirira; nokuti zvichatoitika chete. Hazvizononoki.
4  “Tarirai! Mweya wake wakazvikudza; uye wave usina kururama mukati make. Asi munhu akarurama, acharamba achirarama nokutendeka kwake.
5  Chokwadi, nokuti waini inonyengera, murume akagwinya anozvitutumadza; uye haazowani zvaanoda, iye akaita kuti mweya wake uve nenzvimbo yakakura seSheori, iye akaita sorufu uye haaguti. Anoramba achiunganidza marudzi ose kwaari uye achiunganidza vanhu vose kwaari.
6  Ko ava, vose zvavo, havazotauri pamusoro pake chirevo, nedimikira uye zvinhu zvokumudadira here? Mumwe munhu achati, “‘Ane nhamo iye ari kuita kuti zvinhu zvisiri zvake zviwande—haiwa, kusvikira riniko!—uye iye ari kuzviremedza nechikwereti!
7  Vaya vari kureva mubereko kwauri havazongoerekani vasimuka here, nevaya vari kukuzunza nechisimba havangamuki, iwe wova kwavari chinhu chokupamba here?
8  Nokuti iwe pachako wakapamba marudzi mazhinji, marudzi ose akasara achakupamba, nokuda kwokuteurwa kweropa revanhu uye chisimba chakaitirwa nyika, guta navose vaigara mariri.
9  “‘Ane nhamo munhu anowanira imba yake pfuma yakaipa, kuti aise dendere rake pakakwirira, kuti anunurwe pakubata kwezvinotambudza!
10  Wakarongera imba yako chinhu chinonyadzisa, iko kuparadzwa kwemarudzi mazhinji; uye mweya wako uri kutadza.
11  Nokuti dombo richachema zvinosuruvarisa riri parusvingo, uye danda riri padenga richaripindura.
12  “‘Ane nhamo munhu anovaka guta nokuteura ropa, uye akasimbisa taundi kwazvo nokusarurama!
13  Tarirai! Hazvina kubva kuna Jehovha wemauto here kuti vanhu vachashanda nesimba kuti zvinhu zvacho zvingotsva nomoto, uye kuti mapoka emarudzi angozvinetesa pasina chaanowana?
14  Nokuti nyika ichazara nokuziva kubwinya kwaJehovha, sokufukidzwa kunoitwa gungwa nemvura.
15  “‘Ane nhamo munhu anopa shamwari dzake chokunwa, achichisanganisa nehasha dzake nokutsamwa, kuti adzidhakise, kuti aone nhengo dzadzo dzomuviri dzinonyadzisa.
16  Uchaguta nokuzvidzwa panzvimbo pokukudzwa. Iwe inwawo, unzi hauna kudzingiswa. Kapu yoruoko rworudyi rwaJehovha ichauya kwauri, uye kukudzwa kwako kuchanyadziswa;
17  nokuti chisimba chakaitirwa Rebhanoni ndicho chichakufukidza, pamwe nokurura kwokuparadza mhuka kunodzivhundutsa, nokuda kwokuteurwa kweropa revanhu uye chisimba chakaitirwa nyika, taundi nevanhu vose vaigara mariri.
18  Mufananidzo wakavezwa wave uchibatsirei, iwo zvawakavezwa nomugadziri wawo, mufananidzo wakagadzirwa nesimbi yakanyungudutswa, uye murayiridzi wenhema? mugadziri wawo zvaakavimba nawo, zvokuti akagadzira vanamwari vasina zvavanobatsira vasingatauri?
19  “‘Ane nhamo munhu anoti kudanda: “Haiwa muka!” kudombo risingatauri: “Haiwa muka! Mufananidzo wacho ucharayiridza”! Tarirai! Wakafukidzwa nendarama nesirivha, uye hauna kana mhepo inofemwa mukati mawo.
20  Asi Jehovha ari mutemberi yake tsvene. Nyika yose ngairambe yakanyarara pamberi pake!’”
3  Uyu ndiwo munyengetero womuprofita Habhakuki wakaita sorwiyo rwemariro:
2  Haiwa Jehovha, ndakanzwa nezvenyu. Haiwa Jehovha, ndakatya basa renyu. Haiwa rimutsei pakati pemakore iwayo! Rizivisei pakati pemakore iwayo. Yeukai kunzwira ngoni, munguva yokushatirwa.
3  Iye Mwari akauya achibva kuTemani, iye Mutsvene achibva kuGomo reParani. Sera. Kukudzwa kwake kwakafukidza matenga; uye nyika yakazara nokurumbidzwa kwake.
4  Kupenya kwake kwakaita sechiedza. Aiva nemwaranzi miviri yaibva muruoko rwake, uye simba rake raivanda imomo.
5  Denda rakaramba richienda riri mberi kwake, uye fivha huru yaibuda patsoka dzake.
6  Akamira, kuti azununguse nyika. Akaona, akabva aita kuti marudzi akwakuke. Makomo asingagumi akaputswa; zvikomo zvinogara nokusingagumi zvakakotama. Nzira dzake ndedzekare kare.
7  Ndakaona matende eKushani ari muzvinhu zvinokuvadza. Machira ematende enyika yaMidhiyani akatanga kuzununguka.
8  Makatsamwira nzizi kwazvo here, haiwa Jehovha, makatsamwira nzizi kwazvo here, kana kuti makashatirirwa gungwa kwazvo? Nokuti makatasva mabhiza enyu; ngoro dzenyu dzaiva ruponeso.
9  Uta hwenyu hunofukurwa hwova pachena. Mhiko dzemarudzi ndicho chinhu chakataurwa. Sera. Makakamura nyika nenzizi.
10  Makomo akakuonai; akarwadziwa kwazvo. Dutu rinotinhira rakapfuura. Mvura yakadzika yakatinhira. Yakasimudza maoko ayo mudenga.
11  Zuva—mwedzi—zvakamira, munzvimbo yazvo yokugara iri kumusoro. Miseve yenyu yakaramba ichienda sezvinoita chiedza. Kupenya kwepfumo renyu kwakava chiedza.
12  Makafamba munyika makatsamwa. Makapura marudzi muine hasha.
13  Makabuda nokuda kwokuponeswa kwevanhu venyu, kuti muponese muzodziwa wenyu. Makaputsa-putsa mukuru muimba yomunhu akaipa. Nheyo yakaitwa kuti ive pachena, kusvikira mumutsipa. Sera
14  Makabvoora misoro yevarwi vake nezvombo zvake pavakauya sezvinoita mhepo ine mvura kuzondiparadzira. Kufara kwavo kukuru kwaiva sokuya kwevanongoda kuparadza munhu anotambudzika munzvimbo yakavandika.
15  Makapfuura nomugungwa muchitsika-tsika nemabhiza enyu, nomumvura zhinji yakaungana.
16  Ndakanzwa, uye mudumbu mangu makatanga kusagadzikana; pandakazvinzwa miromo yangu yakadedera; kuora kwakatanga kupinda mumapfupa angu; uye ndiri mumamiriro aya ezvinhu ndakanga ndisisina kugadzikana, kuti ndimirire zuva rokutambudzika chinyararire, kuti ndimirire kuuya kwake kuvanhu vacho, kuti avapambe.
17  Kunyange kana muonde ukarega kutumbuka, uye pamizambiringa pakasava nezvibereko; kunyange basa romuorivhi rikakundikana, minda yakatenuka-tenuka ikasabereka zvokudya; kunyange makwai akapera mudanga, uye mumatanga mukasava nemombe;
18  Ini ndichapemberera Jehovha nomufaro; ndichafarira Mwari wokuponeswa kwangu.
19  Jehovha, Changamire Ishe ndiye simba rangu; uye achaita kuti tsoka dzangu dzive sedziya dzenondo, uye achandifambisa panzvimbo dzangu dzakakwirira. Kumutungamiriri wezviridzwa zvangu zvine tambo.
