1  Mugore rechipiri ramambo Dhariyasi, mumwedzi wechitanhatu, pazuva rokutanga romwedzi wacho, shoko raJehovha rakauya nokumuprofita Hagai richienda kuna Zerubhabheri mwanakomana waSheatiyeri, gavhuna waJudha, uye kuna Joshua mwanakomana womupristi mukuru Jehozadhaki, richiti:
2  “Zvanzi naJehovha wemauto, ‘Vanhu ava, vakati: “Nguva haisati yasvika, iyo nguva yeimba yaJehovha, kuti ivakwe.”’”
3  Shoko raJehovha rakaramba richiuya nokumuprofita Hagai, richiti:
4  “Inguva yokuti mugare mudzimba dzenyu dzakarovererwa mapuranga, imba iyi iri dongo here?
5  Zvino zvanzi naJehovha wemauto, ‘Mwoyo yenyu ngaifunge nezvenzira dzenyu.
6  Makadyara mbeu zhinji, asi muri kukohwa zvishoma. Munodya, asi hamuguti. Munonwa, asi hamudhakwi. Munopfeka zvipfeko, asi hapana anodziyirwa; uye ani naani anoshandira kubhadharwa ari kushandira kuti azviise muhomwe ine maburi.’”
7  “Zvanzi naJehovha wemauto, ‘Mwoyo yenyu ngaifunge nezvenzira dzenyu.’
8  “‘Kwirai mugomo, muuye nematanda. Vakai imba, kuti ndiifarire uye ndikudzwe,’ Jehovha adaro.”
9  “‘Makatsvaka kuwana zvizhinji, asi onai paingova nezvishoma; uye makauya nazvo mumba, asi ndakazvifuridza—nemhosva yei?’ ndizvo zvinotaura Jehovha wemauto. ‘Nemhosva yeimba yangu yakaita dongo, imi muchimhanya-mhanya, mumwe nomumwe nokuda kweimba yake.
10  Naizvozvo matenga akakunyimai dova rawo, uye nyika yakakunyimai zvibereko zvayo.
11  Ndakaramba ndichishevedza kuoma kuti kuve panyika, nepamakomo, nepazviyo, nepawaini itsva, nepamafuta, nepane zviya zvaiberekwa nevhu, nepamunhu wepanyika, nepachipfuwo, nepane zvose zvakashandirwa zvakaoma nemaoko.’”
12  Zvino Zerubhabheri mwanakomana waSheatiyeri, naJoshua mwanakomana womupristi mukuru Jehozadhaki, nevamwe vanhu vose vakanga vasara vakatanga kuteerera inzwi raJehovha Mwari wavo, uye mashoko omuprofita Hagai, zvaakanga atumwa naJehovha Mwari wavo; uye vanhu vakatanga kutya Jehovha.
13  Zvino Hagai nhume yaJehovha akati kuvanhu maererano nebasa renhume rakabva kuna Jehovha: “‘Ndinemi,’ ndizvo zvinotaura Jehovha.”
14  Zvino Jehovha akamutsa mwoyo waZerubhabheri mwanakomana waSheatiyeri, gavhuna waJudha, nomwoyo waJoshua mwanakomana womupristi mukuru Jehozadhaki, nemwoyo yevanhu vose vakanga vasara; uye vakatanga kupinda, vakashanda muimba yaJehovha wemauto Mwari wavo.
15  Paiva pazuva rechimakumi maviri nemana romwedzi wechitanhatu mugore rechipiri ramambo Dhariyasi.
2  Mumwedzi wechinomwe, pazuva rechimakumi maviri nerimwe chete romwedzi wacho, shoko raJehovha rakauya nokumuprofita Hagai, richiti:
2  “Ndapota, iti kuna Zerubhabheri mwanakomana waSheatiyeri, gavhuna waJudha, uye kuna Joshua mwanakomana womupristi mukuru Jehozadhaki, uye kune vanhu vakasara,
3  ‘Ndiani pakati penyu imi vakasara, akaona imba iyi ichine kubwinya kwayo kwokutanga? Muri kuiona sei zvino? Mukuona kwenyu, kana ichienzaniswa neiya, haina kuita sepasina here?’
4  “‘Asi zvino simba, haiwa iwe Zerubhabheri,’ ndizvo zvinotaura Jehovha, ‘uye simba, haiwa iwe Joshua mwanakomana womupristi mukuru Jehozadhaki.’ “‘Simbai, imi vanhu vose venyika,’ ndizvo zvinotaura Jehovha, ‘mushande.’ “‘Nokuti ndinemi,’ ndizvo zvinotaura Jehovha wemauto.
5  ‘Yeukai chinhu chandakaita sungano nezvacho nemi pamakabuda muIjipiti, mudzimu wangu pawakanga wakamira pakati penyu. Musatya.’”
6  “Nokuti zvanzi naJehovha wemauto, ‘Zvakare—kwasara nguva duku—ndichazunungusa matenga nenyika negungwa nenyika yakaoma.’
7  “‘Ndichazunungusa marudzi ose, uye zvinhu zvinokosha zvemarudzi ose zvichauya; uye ndichazadza imba ino nokubwinya,’ Jehovha wemauto adaro.
8  “‘Sirivha ndeyangu, nendarama ndeyangu,’ ndizvo zvinotaura Jehovha wemauto.
9  “‘Kubwinya kweimba yazvino kuchava kukuru kupfuura kweyokutanga,’ Jehovha wemauto adaro. “‘Ndichaita kuti rugare ruvepo munzvimbo ino,’ ndizvo zvinotaura Jehovha wemauto.”
10  Pazuva rechimakumi maviri nemana romwedzi wechipfumbamwe, mugore rechipiri raDhariyasi, shoko raJehovha rakauya kumuprofita Hagai, richiti:
11  “Zvanzi naJehovha wemauto, ‘Ndapota, bvunza vapristi pamusoro pomutemo, uchiti:
12  “Kana munhu akatakura nyama tsvene nokunoperera nguo yake, akagunzva chingwa kana zvokudya zvakabikwa kana waini kana mafuta kana rudzi chero rupi zvarwo rwezvokudya nokunoperera nguo yake, zvichava zvitsvene here?”’” Vapristi vakapindura vakati: “Kwete!”
13  Hagai akati: “Kana mumwe munhu asina kuchena nokuda kwokubata mweya wakafa akagunzva zvinhu izvi, zvichava zvisina kuchena here?” Vapristi vakapindurawo vakati: “Zvichava zvisina kuchena.”
14  Naizvozvo Hagai akapindura akati: “‘Ndizvo zvakaita vanhu ava, uye ndizvo zvakaita rudzi urwu pamberi pangu,’ ndizvo zvinotaura Jehovha, ‘uye ndizvo zvakaita basa rose remaoko avo, nezvose zvavanopa ikoko. Hazvina kuchena.’
15  “‘Asi zvino, ndapota, mwoyo yenyu ngaifunge izvi kubvira nhasi zvichienda mberi, dombo risati raiswa pamusoro perimwe dombo mutemberi yaJehovha,
16  kubvira panguva yakaitika zvinhu izvozvo—mumwe munhu akasvika pamurwi wezviyero makumi maviri, izvo zvikava gumi; mumwe munhu akasvika kuchisviniro kuti achere zviyero zvewaini makumi mashanu, asi izvo zvakava makumi maviri;
17  ndakakurovai nemhepo inopisa nokuora uye nechimvuramabwe, kunyange basa rose remaoko enyu, asi hapana kana mumwe chete wenyu akadzoka kwandiri,’ ndizvo zvinotaura Jehovha—
18  “‘Ndapota, mwoyo yenyu ngaifunge nezveizvi, kubvira nhasi zvichienda mberi, kubvira pazuva rechimakumi maviri nemana romwedzi wechipfumbamwe, kubvira pazuva rakavakwa nheyo dzetemberi yaJehovha; mwoyo yenyu ngaifunge nezveizvi:
19  Mugomba rezviyo muchine mbeu here? Muzambiringa nomuonde nomuti unonzi mupomegraneti nomuorivhi—yati yabereka here? Kubvira nhasi ndichakukomborerai.’”
20  Zvino shoko raJehovha rakauya kuna Hagai kechipiri, pazuva rechimakumi maviri nemana romwedzi wacho, richiti:
21  “Iti kuna Zerubhabheri gavhuna waJudha, ‘Ndichazunungusa matenga nenyika.
22  Ndichaparadza chigaro choumambo, ndotsakatisa simba roumambo hwemarudzi; uye ndichaparadza ngoro nevatasvi vayo, mabhiza nevatasvi vawo vachawira pasi, mumwe nomumwe achiwiswa nebakatwa rehama yake.’”
23  “‘Pazuva iroro,’ ndizvo zvinotaura Jehovha wemauto, ‘ndichakutora, haiwa iwe Zerubhabheri mwanakomana waSheatiyeri, mushumiri wangu,’ ndizvo zvinotaura Jehovha; ‘uye ndichakuita rin’i yokusimbisa nayo, nokuti ndiwe wandakasarudza,’ ndizvo zvinotaura Jehovha wemauto.”
