10  Zvino pashure paizvozvo mambo wevanakomana vaAmoni akafa, mwanakomana wake Hanuni akatanga kutonga panzvimbo pake.
2  Dhavhidhi akabva ati: “Ndichaitira Hanuni mwanakomana waNahashi mutsa worudo, baba vake zvavakandiitira mutsa worudo.” Naizvozvo Dhavhidhi akatumira shoko nevashandi vake kuti vanomunyaradza pamusoro pababa vake, vashandi vaDhavhidhi vakasvika munyika yevanakomana vaAmoni.
3  Asi machinda evanakomana vaAmoni akati kuna Hanuni ishe wavo: “Munofunga kuti Dhavhidhi ari kukudza baba venyu zvaakutumirai vanyaradzi here? Dhavhidhi haana kukutumirai vashandi vake kuti vazoongorora nokusora guta kuti variparadze here?”
4  Naizvozvo Hanuni akatora vashandi vaDhavhidhi, akaveura hafu yendebvu dzavo, akacheka nguo dzavo nepakati kusvikira pamagaro avo, akavadzinga.
5  Gare gare vanhu vakazviudza Dhavhidhi, akabva angotumira vanhu kunovachingura, nokuti varume vacho vakanga vava kunyara kwazvo; mambo akati: “Garai muJeriko kusvikira ndebvu dzenyu dzakura kwazvo, mozodzoka henyu.”
6  Kwapera nguva yakati, vanakomana vaAmoni vakaona kuti vakanga vava kuvengwa kwazvo naDhavhidhi, vanakomana vaAmoni vakatumira nhume, vakabhadhara vaSiriya vokuBheti-rehobhu nevaSiriya vokuZobha, varume zviuru makumi maviri vaifamba netsoka, namambo weMaaka, varume chiuru, naIshtobhu, varume zviuru gumi nezviviri.
7  Dhavhidhi paakanzwa nezvazvo, akabva atuma Joabhi neuto rose nevarume vaiva nesimba.
8  Vanakomana vaAmoni vakabuda, vakagadzirira kurwa panopindwa napo pagedhi, uyewo vaSiriya vokuZobha nevokuRehobhu, naIshtobhu naMaaka vakagadzirira kurwa vari voga musango.
9  Joabhi paakaona kuti mauto akanga ava kurwisana naye mberi neshure, akabva angosarudza vamwe pavarume vose vakanga vakasarudzwa pakati paIsraeri, akaita kuti vagadzirire kusangana nevaSiriya.
10  Akaita kuti Abhishai mwana wababa vake atarisire vamwe vanhu vose, kuti aite kuti vagadzirire kusangana nevanakomana vaAmoni.
11  Iye akati: “Kana vaSiriya vakandikunda, iwe undiponese; asi kana vanakomana vaAmoni vakakukunda, ndichauyawo kuzokuponesa.
12  Simba, kuti tiratidze kuti takashinga nokuda kwevanhu vedu uye nokuda kwemaguta aMwari wedu; uye Jehovha achaita zvakamunakira.”
13  Joabhi nevanhu vaaiva navo vakabva vaswedera kuzorwa nevaSiriya, ivo vakamutiza.
14  Vanakomana vaAmoni vakaona kuti vaSiriya vakanga vatiza, ivo vakatizawo Abhishai vakapinda muguta. Pashure paizvozvo Joabhi akadzoka kubva kuvanakomana vaAmoni, akasvika kuJerusarema.
15  VaSiriya pavakaona kuti vakanga vakundwa nevaIsraeri, vakaungana.
16  Naizvozvo Hadhadhezeri akatuma nhume, dzikatora vaSiriya vaiva munzvimbo yoRwizi; vakabva vasvika kuHeramu, vachitungamirirwa naShobhaki mukuru weuto raHadhadhezeri.
17  Dhavhidhi paakazviudzwa, akabva aunganidza vaIsraeri vose, akayambuka Jodhani, akasvika kuHeramu. Zvino vaSiriya vakagadzirira kuti vasangane naDhavhidhi, vakatanga kurwisana naye.
18  VaSiriya vakatiza vaIsraeri; Dhavhidhi akauraya vatyairi vengoro mazana manomwe nevatasvi vemabhiza zviuru makumi mana pavaSiriya, akabaya Shobhaki mukuru weuto ravo zvokuti akafira ipapo.
19  Madzimambo ose, ivo vashandi vaHadhadhezeri, pavakaona kuti vakanga vakundwa nevaIsraeri, vakakurumidza kutsvaka rugare nevaIsraeri, vakatanga kuvashandira; uye vaSiriya vakanga vava kutya kuedzazve kuponesa vanakomana vaAmoni.
4  Mwanakomana waSauro paakanzwa kuti Abhineri akanga afira muHebroni, maoko ake akabva ashaya simba uye vaIsraeri vose vakanetseka.
2  Zvino kwaiva nevarume vaviri, vakuru vemapoka aipamba omwanakomana waSauro, mumwe ainzi Bhaana uye mumwe wacho ainzi Rekabhi, vanakomana vaRimoni muBheeroti, wevanakomana vaBhenjamini; nokuti Bheeroti raiverengwawo seraBhenjamini.
3  VaBheeroti vakatizira kuGitaimu, vakava vatorwa ikoko kusvikira nhasi.
4  Zvino Jonatani, mwanakomana waSauro, aiva nomwanakomana akanga akaremara tsoka. Aiva nemakore mashanu pakasvika shoko pamusoro paSauro naJonatani kubva kuJezreeri; uye mureri wake akamutakura, akatiza, asi paaimhanya avhunduka achitiza, akabva awa, mwana akaremara. Iye ainzi Mefibhosheti.
5  Zvino vanakomana vaRimoni muBheeroti, Rekabhi naBhaana, vakaenda, vakasvika kumba kwaIshi-bhosheti panguva apo zuva rakanga ropisa, zvaaizorora zvishoma masikati.
6  Vakapinda mukati memba vachiita sevanhu vaitora gorosi, vakabva vamubaya mudumbu; Rekabhi naBhaana mukoma wake vakatiza vasina kuonekwa.
7  Pavakapinda mumba macho, iye akanga akarara pamubhedha wake muimba yake yokurara yomukati, vakabva vamubaya zvokuti vakamuuraya, vachibva vabvisa musoro wake, vakatora musoro wake, vakafamba nomugwagwa unoenda kuArabha usiku hwose.
8  Vakazosvika nomusoro waIshi-bhosheti kuna Dhavhidhi kuHebroni, vakati kuna mambo: “Heuno musoro waIshi-bhosheti mwanakomana waSauro muvengi wenyu aitsvaka mweya wenyu; asi nhasi Jehovha atsiva Sauro nevana vake nokuda kwamambo wangu.”
9  Asi Dhavhidhi akapindura Rekabhi naBhaana mukoma wake, vanakomana vaRimoni muBheeroti, akati kwavari: “NaJehovha mupenyu akadzikinura mweya wangu pakutambudzika kwose uku,
10  mumwe munhu paakandiudza, achiti, ‘Tarirai Sauro afa,’ achifunga kuti iye munhu auya nemashoko akanaka, ini ndakamubata, ndikamuurayira muZikragi nguva yokuti ndimupe mubayiro wenhume payakanga yakwana;
11  zvakadini kana varume vakaipa vaurayira murume akarurama mumba make ari pamubhedha wake? Zvino handifaniri kubvunza ropa rake mumaoko enyu here, uye handifaniri kukubvisai panyika here?”
12  Naizvozvo Dhavhidhi akarayira majaya, iwo akavauraya, akagura maoko avo nemakumbo avo, akavaturika pedyo nedziva riri muHebroni; akatora musoro waIshi-bhosheti akauviga munzvimbo yemakuva yaAbhineri muHebroni.
11  Zvino pakutanga kwegore, panguva yaienda madzimambo kunorwa, Dhavhidhi akatuma Joabhi nevashandi vake vaaiva navo nevaIsraeri vose, kuti vaparadze vanakomana vaAmoni uye vakombe Rabha, Dhavhidhi paaigara muJerusarema.
2  Panguva yemanheru Dhavhidhi akamuka pamubhedha wake, akafamba-famba pamusoro pedenga reimba yamambo; uye ari pamusoro pedenga reimba akaona mumwe mukadzi achigeza, uye mukadzi wacho aiva nechitarisiko chakanaka kwazvo.
3  Dhavhidhi akabva atumira shoko, akabvunza nezvomukadzi wacho, mumwe munhu akati: “Haasi Bhati-shebha mwanasikana waEriyamu, mudzimai waUriya muHiti here?”
4  Pashure paizvozvo Dhavhidhi akatumira nhume kuti iye amutore. Naizvozvo akapinda maaiva, akarara naye, paakanga achizvichenesa pakusachena kwake. Gare gare iye akadzokera kumba kwake.
5  Zvino mukadzi wacho akava nepamuviri. Naizvozvo akatumira shoko, akaudza Dhavhidhi kuti: “Ndava nepamuviri.”
6  Dhavhidhi akabva atumira shoko kuna Joabhi, achiti: “Nditumire Uriya muHiti.” Naizvozvo Joabhi akatumira Uriya kuna Dhavhidhi.
7  Uriya paakasvika kwaari, Dhavhidhi akabvunza kuti Joabhi akanga akadini uye kuti vanhu vakanga vakadini uye kuti kurwa kwakanga kwakadini.
8  Dhavhidhi akazoti kuna Uriya: “Enda kumba kwako, ugeze tsoka dzako.” Naizvozvo Uriya akabuda mumba mamambo, chipo chomutsa chamambo chikamutevera.
9  Zvisinei, Uriya akarara pasuo reimba yamambo nevamwe vashandi vose vashe wake, uye haana kuenda kumba kwake.
10  Naizvozvo vakaudza Dhavhidhi, vachiti: “Uriya haana kuenda kumba kwake.” Dhavhidhi akabva ati kuna Uriya: “Hauna kubva parwendo here? Nei usina kuenda kumba kwako?”
11  Uriya akati kuna Dhavhidhi: “Areka nevaIsraeri nevaJudha vari kugara mumatumba, ishe wangu Joabhi nevashandi vashe wangu vakadzika musasa pakatarisana nesango, zvino ini—ndingaenda kumba kwangu kuti ndidye, ndinwe uye ndirare nomudzimai wangu here? Noupenyu hwenyu uye nomweya wenyu mupenyu, handisi kuzoita chinhu ichi!”
12  Dhavhidhi akabva ati kuna Uriya: “Garazve pano nhasi, mangwana ndichakurega uchienda.” Naizvozvo Uriya akagara muJerusarema zuva iroro nezuva raitevera racho.
13  Dhavhidhi akamushevedzazve kuti adye nokunwa pamberi pake. Naizvozvo akamudhakisa. Zvisinei, akabuda manheru kuti anorara pamubhedha wake nevashandi vashe wake, uye haana kuenda kumba kwake.
14  Zvino mangwanani Dhavhidhi akanyorera Joabhi tsamba, akaitumira noruoko rwaUriya.
15  Naizvozvo akanyora mutsamba yacho, achiti: “Isai Uriya pamberi panorwiwa zvakanyanya, imi mudzoke shure kwake, iye abayiwe, afe.”
16  Zvino Joabhi paakanga achirinda guta, akaita kuti Uriya arambe ari panzvimbo yaaiziva kuti yaiva nevarume vakashinga.
17  Varume veguta racho pavakabuda, vakarwisa Joabhi, vamwe vanhu, ivo vashandi vaDhavhidhi vakafa, uye Uriya muHiti akafawo.
18  Zvino Joabhi akabva atumira shoko kuti audze Dhavhidhi nyaya dzose dzehondo.
19  Akarayira nhume yacho, achiti: “Paunongopedza kutaurira mambo nezvenyaya dzose dzehondo,
20  kana mambo akashatirwa akati kwauri, ‘Manga muchienderei kunorwa muri pedyo kwazvo neguta racho? Manga musingazivi here kuti vaizopfura vari pamusoro porusvingo?
21  Ndiani akauraya Abhimereki mwanakomana waJerubhesheti? Haasi mukadzi akakanda huyo pamusoro pake ari pamusoro porusvingo zvokuti akafira kuTebhezi here? Manga muchienderei pedyo kwazvo norusvingo?’ iwe utiwo, ‘Mushandi wenyu Uriya muHiti afawo.’”
22  Naizvozvo nhume yacho yakasvika, ikaudza Dhavhidhi zvose zvayakanga yatumwa naJoabhi.
23  Nhume yacho ikati kuna Dhavhidhi: “Varume vacho vatikunda, zvokuti vabuda kuzotirwisa musango; asi taramba tichivadzingirira kusvikira pasuo regedhi chaipo.
24  Vapfuri varamba vachipfura vashandi venyu vari pamusoro porusvingo, zvokuti vamwe vashandi vamambo vafa; nomushandi wenyu Uriya muHiti afawo.”
25  Dhavhidhi akabva ati kunhume yacho: “Unoti kuna Joabhi, ‘Nyaya iyi ngairege kukunetsa, nokuti bakatwa rinoparadza uyu kana uyo. Rwisa guta racho zvakanyanya uriputse.’ Iwe umukurudzire.”
26  Zvino mudzimai waUriya akanzwa kuti Uriya murume wake akanga afa, akatanga kuungudza pamusoro pomurume wake.
27  Nguva yokuchema payakanga yapfuura, Dhavhidhi akabva atumira shoko, akamuendesa kumba kwake, akava mudzimai wake. Kwapera nguva yakati, akamuberekera mwanakomana, asi chinhu chakanga chaitwa naDhavhidhi chaiva chakaipa kuna Jehovha.
8  Zvino pashure paizvozvo Dhavhidhi akarwisa vaFiristiya, akavakunda, uye Dhavhidhi akatorera vaFiristiya Metegi-ama.
2  Akarwisa vaMoabhi, akavayera netambo, achiita kuti varare pasi, kuti ayere netambo kaviri vokuti auraye, uye ayere netambo yakakwana vokuti achengetedze vari vapenyu; uye vaMoabhi vakava vashandi vaDhavhidhi vairipa muripo.
3  Dhavhidhi akarwisa Hadhadhezeri mwanakomana waRehobhu mambo weZobha paaienda kunotongazve kurwizi rwaYufratesi.
4  Dhavhidhi akamutorera vatasvi vemabhiza chiuru nemazana manomwe nevarume vaifamba netsoka zviuru makumi maviri; uye Dhavhidhi akagura madzira emakumbo emabhiza ose aikweva ngoro, asi akasiya mabhiza zana aikweva ngoro.
5  Siriya yokuDhamasiko payakauya kuzobatsira Hadhadhezeri mambo weZobha, Dhavhidhi akabva auraya varume zviuru makumi maviri nezviviri pavaSiriya.
6  Dhavhidhi akaisawo mapoka evarwi muSiriya yokuDhamasiko; vaSiriya vakava vashandi vaDhavhidhi kuti varipe muripo. Jehovha akaramba achiponesa Dhavhidhi kwose kwose kwaaienda.
7  Dhavhidhi akatorawo nhoo dzendarama dzeraundi dzaiva pavashandi vaHadhadhezeri, akaenda nadzo kuJerusarema.
8  Mambo Dhavhidhi akatora mhangura yakawanda kwazvo kuBheta nokuBherotai, maguta aHadhadhezeri.
9  Zvino Toi mambo weHamati akanzwa kuti Dhavhidhi akanga auraya uto rose rehondo raHadhadhezeri.
10  Naizvozvo Toi akatuma mwanakomana wake Joramu kuna Mambo Dhavhidhi kunomubvunza kuti akadini nokumukorokotedza kuti akanga arwisa Hadhadhezeri akamuuraya (nokuti Hadhadhezeri akanga arovedzwa zvehondo achirwisana naToi); uye muruoko rwake maiva nezvinhu zvesirivha nezvinhu zvendarama nezvinhu zvemhangura.
11  Mambo Dhavhidhi akatsaurirawo izvi kuna Jehovha, pamwe chete nesirivha nendarama yaakanga atsaurira, yakabva kumarudzi ose aakanga akunda,
12  yakabva kuSiriya nokuMoabhi nokuvanakomana vaAmoni nokuvaFiristiya nokuna Amareki uye pane zvakanga zvapambwa kuna Hadhadhezeri mwanakomana waRehobhu mambo weZobha.
13  Dhavhidhi akaita mukurumbira paakadzoka achibva kunouraya vaEdhomu muMupata woMunyu—zviuru gumi nezvisere.
14  Akaita kuti mapoka evarwi arambe ari muEdhomu. Akaisa mapoka evarwi muEdhomu yose, uye vaEdhomu vose vakava vashandi vaDhavhidhi; uye Jehovha akaramba achiponesa Dhavhidhi kwose kwose kwaaienda.
15  Dhavhidhi akaramba achitonga vaIsraeri vose; uye Dhavhidhi akaramba achiruramisira vanhu vake vose nokuvaitira zvakarurama.
16  Joabhi mwanakomana waZeruya ndiye aitarisira uto racho; uye Jehoshafati mwanakomana waAhirudhi aiva munyori wezvaiitika.
17  Zadhoki mwanakomana waAhitubhu naAhimereki mwanakomana waAbhiyatari vaiva vapristi, uye Seraya aiva munyori.
18  Bhenaya mwanakomana waJehoyadha ndiye aitarisira vaKereti nevaPereti. Asi vanakomana vaDhavhidhi vakava vapristi.
16  Dhavhidhi paakanga apfuura zvishoma pamusoro pegomo, kwaiva naZibha mushandi waMefibhosheti akanga achiuya kuzosangana naye aine mbongoro mbiri dzakanga dzakasungirirwa zvigaro, dzakatakudzwa zvingwa mazana maviri nemakeke emazambiringa akaomeswa zana netsapo dzemichero yezhizha zana nechirongo chikuru chewaini.
2  Mambo akabva ati kuna Zibha: “Zvinhu izvi zvauinazvo ndezvei?” Zibha akati: “Mbongoro ndedzokuti imba yamambo itasve, zvokudya netsapo yemichero yezhizha ndezvokuti majaya adye, uye waini ndeyokuti anenge aneta ari murenje anwe.”
3  Zvino mambo akati: “Ko mwanakomana watenzi wako ari kupi?” Zibha akati kuna mambo: “Tarirai agere hake muJerusarema; nokuti ati, ‘Nhasi imba yaIsraeri ichandidzorera kutonga kwoumambo hwababa vangu.’”
4  Mambo akabva ati kuna Zibha: “Tarira! Zvinhu zvose zvaMefibhosheti zvava zvako.” Zibha akati: “Ndinokotama. Ngandinzwirwe nyasha nemi, ishe wangu mambo.”
5  Zvino Mambo Dhavhidhi akasvika kuBhahurimu, akaona mumwe murume weimba yaSauro achibuda imomo, ainzi Shimei, mwanakomana waGera, achibuda, achituka paaibuda.
6  Akatanga kukanda matombo kuna Dhavhidhi nevashandi vose vaMambo Dhavhidhi; uye vanhu vose nevarume vose vaiva nesimba vaiva kurudyi rwake nokuruboshwe rwake.
7  Shimei aituka achiti: “Ibva, ibva, iwe murume ane mhosva yeropa uye murume pasina!
8  Jehovha akudzorera mhosva yeropa yose yeimba yaSauro uyo iwe wakava mambo panzvimbo yake; uye Jehovha aisa umambo muruoko rwaAbsaromu mwanakomana wako. Tarira uri kutambudzika, nokuti uri murume ane mhosva yeropa!”
9  Abhishai mwanakomana waZeruya akazoti kuna mambo: “Imbwa iyi yakafa ingatukireiko ishe wangu mambo? Ndapota, regai ndiende ikoko, ndigure musoro wake.”
10  Asi mambo akati: “Ndinei nemi, imi vanakomana vaZeruya? Muregei atuke, nokuti Jehovha ati kwaari, ‘Tuka Dhavhidhi!’ Saka ndiani anofanira kuti, ‘Waitirei saizvozvo?’”
11  Dhavhidhi akati kuna Abhishai nevashandi vake vose: “Tarirai mwanakomana wangu chaiye, akabuda mukati mangu, ari kutsvaka mweya wangu; zvino zvakadini nomuBhenjamini! Muregei atuke hake, nokuti Jehovha amuudza kudaro!
12  Zvichida Jehovha achaona neziso rake, uye chokwadi Jehovha achandiitirazve zvakanaka panzvimbo pokutuka kwake nhasi.”
13  Naizvozvo Dhavhidhi nevarume vake vakaramba vachienda vari mumugwagwa, Shimei paaifamba ari mujinga megomo, achifamba akaenderana naye kuti atuke; uye akaramba achikanda matombo sezvaaienderana naye, uye akapfumbura guruva rakawanda kwazvo.
14  Mambo nevanhu vose vaaiva navo vakazosvika vaneta. Nokudaro vakazorora ikoko.
15  Asi Absaromu nevanhu vose, ivo varume vaIsraeri, vakapinda muJerusarema; uye aiva naAhitoferi.
16  Zvino Hushai muAki, shamwari yaDhavhidhi, paakangopinda maiva naAbsaromu, Hushai akati kuna Absaromu: “Mambo ngaararame! Mambo ngaararame!”
17  Absaromu akati kuna Hushai: “Uyu ndiwo mutsa wako worudo kushamwari yako here? Wakaregerei kuenda neshamwari yako?”
18  Naizvozvo Hushai akati kuna Absaromu: “Aiwa; asi ndichava wouyo asarudzwa naJehovha nevanhu ava nevarume vose vaIsraeri, uye ndichagara naye.
19  Kechipiri ndichati, Ini ndichashandira ani? Handifaniri kushandira mwanakomana wake here? Ndichakushandirai, sokushandira kwandakaita baba venyu.”
20  Gare gare Absaromu akati kuna Ahitoferi: “Tipei zano. Toitei?”
21  Ahitoferi akabva ati kuna Absaromu: “Rara nevarongo vababa vako, vavakasiya kuti vatarisire imba. VaIsraeri vose vachanzwa kuti wazvivengesa kwazvo nababa vako, uye maoko evose vauinavo achasimba.”
22  Naizvozvo vakadzikira Absaromu tende pamusoro pedenga reimba, Absaromu akarara nevarongo vababa vake vaIsraeri vose vachiona.
23  Zano raAhitoferi, raaipa mazuva iwayo, raiva rakangoita seapo munhu aibvunza shoko raMwari wechokwadi. Ndizvo zvakanga zvakaita zano rose raAhitoferi kuna Dhavhidhi nokuna Absaromu.
18  Zvino Dhavhidhi akaverenga vanhu vaakanga ainavo, akagadza vakuru vezviuru nevakuru vemazana kuti vavatarisire.
2  Dhavhidhi akatumirawo chikamu chimwe chete pazvikamu zvitatu zvevanhu chichitarisirwa naJoabhi uye chikamu chimwe chete pazvikamu zvitatu chichitarisirwa naAbhishai mwanakomana waZeruya, mwana wababa vaJoabhi, uye chikamu chimwe chete pazvikamu zvitatu chichitarisirwa naItai muGati. Mambo akabva ati kuvanhu: “Chokwadi ini ndichaendawo nemi.”
3  Asi vanhu vakati: “Imi hamufaniri kuenda, nokuti kana tikangotiza, havangaisi mwoyo patiri; uye kana hafu yedu ikafa, havangaisi mwoyo patiri, nokuti imi makaenzana nevanhu vedu vanokwana zviuru gumi; zvino zvingava nani kana mukashanda muchitibatsira muri muguta.”
4  Naizvozvo mambo akati kwavari: “Ndichaita chero zvakakunakirai.” Mambo akaramba akamira parutivi pegedhi, vanhu vose vakabuda vari mapoka emazana neezviuru.
5  Mambo akarayira Joabhi naAbhishai naItai, achiti: “Muitire tsiye nyoro jaya, iye Absaromu, nokuda kwangu.” Vanhu vose vakazvinzwa mambo paairayira vakuru vose nezvenyaya yaAbsaromu.
6  Zvino vanhu vakaramba vachienda kusango kunosangana nevaIsraeri; hondo yacho ikarwirwa musango raEfremu.
7  Vanhu vaIsraeri vakazokundwa nevashandi vaDhavhidhi, uye kwakaurayiwa vanhu vazhinji pazuva iroro, varume zviuru makumi maviri.
8  Kurwa kwakapararira ikoko panyika yose yakanga ichioneka. Sango rakaparadzawo vanhu vazhinji kupfuura vakaparadzwa nebakatwa pazuva iroro.
9  Absaromu akazongoerekana asangana nevashandi vaDhavhidhi. Absaromu akanga akatasva nyurusi, uye nyurusi racho rakapinda nepasi pematavi omuti mukuru akanga akarukana, zvokuti musoro wake wakahakira mumuti wacho mukuru, akarembera pakati pematenga nenyika, nyurusi raaiva akatasva zvarakapfuurira.
10  Mumwe murume akazviona, akaudza Joabhi kuti: “Tarirai! Ndaona Absaromu akarembera mumuti mukuru.”
11  Joabhi akati kumurume akanga achimuudza: “Zvino zvawazviona, nei usina kubva wamuuraya? Ndingadai ndakupa masirivha gumi nebhandi.”
12  Asi murume wacho akati kuna Joabhi: “Kunyange kana ndikayererwa masirivha chiuru muzvanza zvangu, handingatambanudziri mwanakomana wamambo ruoko rwangu; nokuti mambo akurayirai imi naAbhishai naItai isu tichizvinzwa, achiti, ‘Chenjererai, chero ani zvake, pamusoro pejaya racho, iye Absaromu.’
13  Nezvisizvo ndingadai ndaitira mweya wake zvakaipa uye nyaya yacho yose yaisazovanzirwa mambo, uye imi maizobva munyaya yacho.”
14  Joabhi akati: “Rega ndisanonoka kudai ndiri pamberi pako!” Naizvozvo akatora miseve mitatu, akaiisa muchanza chake, akabaya nayo mwoyo waAbsaromu paakanga achiri mupenyu ari pakati pomuti wacho mukuru.
15  Vashandi gumi vakanga vakatakura zvombo zvaJoabhi vakabva vakomba, vakabaya Absaromu, kuti vamuuraye.
16  Zvino Joabhi akaridza hwamanda, kuti vanhu vadzoke, varege kudzingirira vaIsraeri; nokuti Joabhi akanga adzivisa vanhu.
17  Vakazotora Absaromu, vakamukanda musango mugomba guru, vakaisa murwi mukuru kwazvo wematombo pamusoro pake. Asi vaIsraeri vose, murume mumwe nomumwe akatizira kumba kwake.
18  Zvino Absaromu, paaiva achiri mupenyu, akanga atora shongwe, akazvimisira shongwe yacho, iri muBani raMambo, nokuti akati: “Handina mwanakomana achazoita kuti zita rangu rirambe richiyeukwa.” Naizvozvo akatumidza shongwe yacho zita rake, uye ichiri kunzi Shongwe yaAbsaromu kusvikira nhasi.
19  Zvino Ahimaazi mwanakomana waZadhoki akati: “Ndapota, regai ndimhanye, ndinoudza mambo mashoko acho, nokuti Jehovha amutongera kuti amusunungure paruoko rwevanomuvenga.”
20  Asi Joabhi akati kwaari: “Hausi munhu wokuti azivise mashoko nhasi, uchazozivisa mashoko rimwe zuva; asi nhasi haufaniri kuzivisa mashoko, nokuti mwanakomana wamambo afa.”
21  Joabhi akabva ati kumuKushi: “Enda unoudza mambo zvawaona.” MuKushi wacho akakotamira Joabhi, akatanga kumhanya.
22  Zvino Ahimaazi mwanakomana waZadhoki akatizve kuna Joabhi: “Zvino, kunyange zvakadaro ndapota, ndiregereiwo ndimhanye, nditevere muKushi.” Zvisinei, Joabhi akati: “Unoda kumhanyireiko mwanakomana wangu, ipo pasina mashoko aripo nokuda kwako?”
23  Asi iye akati: “Zvino, kunyange zvakadaro, regai ndimhanye.” Naizvozvo akamuti: “Chimhanya hako!” Ahimaazi akatanga kumhanya nenzira inoenda nokuRuwa, akapedzisira apfuura muKushi wacho.
24  Zvino Dhavhidhi akanga akagara pakati pemagedhi maviri. Munguva iyi, murindi akaenda padenga regedhi pedyo parusvingo. Akazotarira akaona munhu aimhanya ari oga.
25  Naizvozvo murindi akashevedzera, akaudza mambo, mambo achibva ati: “Kana ari oga, ane shoko mumuromo make.” Iye akaramba achiuya, achiswedera pedyo zvishoma nezvishoma.
26  Zvino murindi wacho akaona mumwe murume achimhanya. Naizvozvo murindi akashevedzera kumuchengeti wegedhi akati: “Tarira! Kune mumwezve murume ari kumhanya ari oga!” mambo achibva ati: “Naiyewo ari kuuya nemashoko.”
27  Murindi akati: “Ndiri kuona kuti mamhanyiro ewokutanga akafanana nemamhanyiro aAhimaazi mwanakomana waZadhoki,” mambo achibva ati: “Uyu murume akanaka, ari kuuya nemashoko akanaka.”
28  Ahimaazi akazoshevedzera akati kuna mambo: “Rugare!” Naizvozvo akakotamira mambo chiso chake chakatarira pasi. Akati: “Jehovha Mwari wenyu ngaarumbidzwe, aisa kwamuri varume vanga vamukira ishe wangu mambo!”
29  Zvisinei, mambo akati: “Ko jaya racho, iye Absaromu, rinofara here?” Ahimaazi akati: “Ndaona nyonganyonga huru panguva iyo Joabhi atuma mushandi wamambo nomushandi wenyu, asi handina kuziva kuti changa chiri chii.”
30  Naizvozvo mambo akati: “Mira hako parutivi, mira pano apa.” Ipapo akamira parutivi, akaramba akamira.
31  Zvino muKushi akasvika, muKushi wacho akati: “Ishe wangu mambo ngaagamuchire mashoko, nokuti Jehovha akutongerai nhasi kuti akusunungurei mumaoko evaya vose vanokumukirai.”
32  Asi mambo akati kumuKushi wacho: “Jaya racho, iye Absaromu, rinofara here?” MuKushi akati: “Vavengi vashe wangu mambo navose vaya vakakumukirai kuti vaite zvakaipa ngavave sejaya racho.”
33  Mambo akabva anetseka, akakwira kuimba yepadenga yaiva pamusoro pegedhi, akasvimha misodzi; uye akafamba achiti: “Mwanakomana wangu Absaromu, mwanakomana wangu kani, mwanakomana wangu Absaromu! Haiwa, kudai ini ndanga ndafa, panzvimbo pako iwe, Absaromu mwanakomana wangu, mwanakomana wangu kani!”
17  Zvino Ahitoferi akati kuna Absaromu: “Ndapota, rega ndisarudze varume zviuru gumi nezviviri, ndisimuke, nditevere Dhavhidhi usiku huno.
2  Ndichamusvikira paanenge aneta uye asina simba mumaoko ose, ndichamudederesa; uye vanhu vose vaainavo vachatiza, uye ndichauraya mambo ari oga.
3  Rega ndidzose vanhu vose kwauri. Kudzoka kwevanhu vose kunotsamira pane zvichaitika kumurume wauri kutsvaka; uye vanhu vose vachava norugare.”
4  Shoko racho rakanga rakanaka kuna Absaromu nokuvarume vakuru vose vaIsraeri.
5  Asi Absaromu akati: “Ndapota, shevedzaiwo Hushai muAki, tinzwewo kuti iye anoti chii.”
6  Naizvozvo Hushai akapinda maiva naAbsaromu. Absaromu akabva ati kwaari: “Izvi ndizvo zvataurwa naAhitoferi. Tiite zvaataura here? Kana zvisingaiti, iwe taura.”
7  Hushai akati kuna Absaromu: “Zano rataurwa naAhitoferi harina kunaka panguva ino!”
8  Hushai akatizve: “Iwe unonyatsoziva baba vako nevarume vavo, kuti vane simba, uye kuti vane mweya une shungu, semhuka hadzi inonzi bheya yarasa vana vayo musango; baba vako murwi, uye havazorari panorara vanhu vacho.
9  Tarira! Iye zvino ivo vakavanda mune rimwe remakomba kana kuti mune imwe yenzvimbo dzacho; uye paanongotanga kuvarwisa, anonzwa nezvazvo achabva anzwa oti, ‘Vanhu vari kutevera Absaromu vakundwa!’
10  Kunyange murume akashinga ane mwoyo wakaita somwoyo weshumba chokwadi achati rukutu; nokuti vaIsraeri vose vanoziva kuti baba vako murume ane simba uyewo, ndozvakaita varume vakashinga vavainavo.
11  Ini ndinopa zano rokuti: VaIsraeri vose ngavaungane kwauri, kubvira kuDhani kusvikira kuBheeri-shebha, vakawanda sejecha riri pedyo negungwa, newewo uende kunorwa.
12  Naizvozvo tichasvika pavari pane imwe yenzvimbo dzacho pavanenge vari, isu tichavasvikira sedova rinowira pasi; uye hapana kana munhu mumwe chete pakati pavo nevarume vose vavainavo achasara.
13  Kana vakapinda mune rimwe guta, vaIsraeri vose vachaenda netambo kuguta iroro, torikwevera kumupata une rukova, kusvikira pasisina kunyange dombo duku rinosara.”
14  Absaromu nevarume vose vaIsraeri vakabva vati: “Zano raHushai muAki riri nani kupinda zano raAhitoferi!” Zvino Jehovha akanga arayira kuti zano raAhitoferi rikoneswe kunyange zvazvo rakanga rakanaka, kuti Jehovha aunzire Absaromu dambudziko.
15  Gare gare Hushai akati kuvapristi, Zadhoki naAbhiyatari: “Ahitoferi apa Absaromu nevarume vakuru vaIsraeri zano rokuti nerokuti; ini ndikapa zano rokuti nerokuti.
16  Zvino kurumidzai kutumira shoko muudze Dhavhidhi, muchiti, ‘Musarara mumapani akaita gwenga omurenje usiku huno, asi chokwadi munofanira kuyambuka, kuti mambo nevanhu vose vaainavo varege kuparadzwa.’”
17  Jonatani naAhimaazi zvavakanga vakamira paEni-rogeri, mumwe mushandikadzi akaenda, akanovaudza. Naizvozvo vakaenda, zvavaifanira kunoudza Mambo Dhavhidhi; nokuti vaisagona kupinda muguta vachionekwa.
18  Zvisinei, rimwe jaya rakavaona rikaudza Absaromu. Naizvozvo vaviri vacho vakakurumidza kuenda, vakasvika kuimba yomumwe murume kuBhahurimu, akanga aine tsime pachivanze chake; uye vakapinda mariri.
19  Pashure paizvozvo mukadzi wacho akatora chinhu chokuvharisa, akachiwaridza pamusoro pomuromo wetsime racho, akaunganidza zviyo zvakabanzurwa pariri; uye hapana chinhu chakazivikanwa nezvaro.
20  Zvino vashandi vaAbsaromu vakasvika kumukadzi wacho pamba pake, vakati: “Ahimaazi naJonatani vari kupi?” Mukadzi wacho akati kwavari: “Vapfuura nepano vachienda kumvura.” Vakabva varamba vachitsvaka, asi havana kuvawana, naizvozvo vakadzokera kuJerusarema.
21  Zvino pashure pokunge vaenda, ivo vakabva vabuda mutsime racho, vakapfuurira, vakanoudza Mambo Dhavhidhi, vakati kuna Dhavhidhi: “Simukai, mukurumidze kuyambuka mvura; nokuti Ahitoferi apa zano seizvi pamusoro penyu.”
22  Dhavhidhi akabva asimuka nevanhu vose vaaiva navo, vakaramba vachiyambuka Jodhani kusvikira mangwanani kwachena, kusvikira pasisina kana mumwe chete akanga asina kuyambuka Jodhani.
23  Zvino Ahitoferi akaona kuti zano rake rakanga risina kuitwa, akasungirira chigaro pambongoro, akasimuka, akaenda kumba kwake kuguta rake. Akabva arayira imba yake, akazvisungirira, akafa. Naizvozvo akavigwa munzvimbo yemakuva yemadzitateguru ake.
24  Asi Dhavhidhi akasvika kuMahanaimu, Absaromu akayambuka Jodhani, iye nevarume vose vaIsraeri vaaiva navo.
25  Amasa ndiye akaiswa naAbsaromu panzvimbo yaJoabhi kuti atarisire uto; Amasa aiva mwanakomana womurume ainzi Itra muIsraeri, akarara naAbhigairi mwanasikana waNahashi, munun’una waZeruya, amai vaJoabhi.
26  VaIsraeri naAbsaromu vakadzika musasa munyika yeGiriyedhi.
27  Dhavhidhi paakangosvika kuMahanaimu, Shobhi mwanakomana waNahashi wokuRabha wevanakomana vaAmoni, naMakiri mwanakomana waAmieri wokuRo-dhebhari, naBhazirai muGiriyedhi wokuRogerimu
28  vakauya nemibhedha nemabheseni nemidziyo yomuumbi, negorosi nebhari nefurawa nezviyo zvakakangwa nebhinzi hombe nenyemba nezviyo zvakaomeswa;
29  nouchi noruomba nemakwai nomukaka wemombe wakakora, vakaunzira Dhavhidhi nevanhu vaakanga ainavo kuti vadye, nokuti vakati: “Vanhu vava nenzara, vaneta, uye vava nenyota murenje.”
9  Zvino Dhavhidhi akati: “Pachine mumwe munhu asara weimba yaSauro here, kuti ndimuitire mutsa worudo nokuda kwaJonatani?”
2  Zvino imba yaSauro yaiva nomumwe mushandi ainzi Zibha. Naizvozvo vakamushevedza kuti auye kuna Dhavhidhi, mambo akabva ati kwaari: “Ndiwe Zibha here?” iye akati: “Ndini mushandi wenyu.”
3  Mambo akati: “Hapasisina mumwe weimba yaSauro here, kuti ndimuitire mutsa worudo waMwari?” Zibha akati kuna mambo: “Kuchine mwanakomana waJonatani, akaremara tsoka.”
4  Mambo akabva ati kwaari: “Ari kupi?” Naizvozvo Zibha akati kuna mambo: “Tarirai! Ari kumba kwaMakiri mwanakomana waAmieri kuRo-dhebhari.”
5  Mambo Dhavhidhi akabva atumira shoko, akamutora kumba kwaMakiri mwanakomana waAmieri kuRo-dhebhari.
6  Mefibhosheti mwanakomana waJonatani mwanakomana waSauro paakapinda maiva naDhavhidhi, akabva angowira pasi nechiso chake, akagwadama. Dhavhidhi akabva ati: “Mefibhosheti!” iye akati: “Ndiri pano ini mushandi wenyu.”
7  Dhavhidhi akati kwaari: “Usatya, nokuti chokwadi ndichakuitira mutsa worudo nokuda kwababa vako Jonatani; ndichakudzorera munda wose wasekuru vako Sauro, uye iwe uchadya zvokudya patafura yangu nguva dzose.”
8  Akabva agwadama, akati: “Mushandi wenyu chiiko, zvamarangarira imbwa yakafa yakaita seni?”
9  Zvino mambo akashevedza Zibha, mushandi waSauro, akati kwaari: “Ndiri kupa muzukuru watenzi wako zvinhu zvose zvaiva zvaSauro nezveimba yake yose.
10  Unofanira kumurimira munda, iwe nevanakomana vako nevashandi vako, ukohwe, uye zvichava zvokudya zvevanhu vomuzukuru watenzi wako, uye vachadya; asi Mefibhosheti, muzukuru watenzi wako, achadya zvokudya patafura yangu nguva dzose.” Zvino Zibha aiva nevanakomana gumi nevashanu nevashandi makumi maviri.
11  Naizvozvo Zibha akati kuna mambo: “Mushandi wenyu achaita maererano nezvose zvinorayirwa nashe wangu mambo nokuda kwomushandi wake; asi Mefibhosheti achadya patafura yangu somumwe wevanakomana vamambo.”
12  Zvino Mefibhosheti akanga aine mwanakomana muduku ainzi Maika, uye vose vaigara mumba maZibha vaiva vashandi vaMefibhosheti.
13  Mefibhosheti pachake aigara muJerusarema, nokuti aidyira patafura yamambo nguva dzose; uye akanga akaremara tsoka dzake.
7  Zvino mambo paakagara muimba yake uye Jehovha amuzorodza pavavengi vake vose vakanga vakamupoteredza,
2  mambo akabva ati kumuprofita Natani: “Zvino tarira, ini ndiri kugara muimba yemisidhari asi areka yaMwari wechokwadi iri kugara mukati memachira etende.”
3  Natani akabva ati kuna mambo: “Endai muite zvose zviri mumwoyo menyu—nokuti Jehovha anemi.”
4  Zvino usiku ihwohwo shoko raJehovha rakauya kuna Natani, richiti:
5  “Enda, uti kumushumiri wangu Dhavhidhi, ‘Zvanzi naJehovha: “Iwe ungandivakira imba yokuti ndigare here?
6  Nokuti handina kugara mumba kubvira pazuva randakabudisa vanakomana vaIsraeri muIjipiti kusvikira nhasi, asi ndakaramba ndichifamba ndiri mutende uye ndiri mutebhenekeri.
7  Munguva yose yandakafamba-famba ndiri pakati pevanakomana vaIsraeri vose, pane here shoko randakataura nerimwe remadzinza aIsraeri randakarayira kuti rifudze vanhu vangu vaIsraeri, ndichiti, ‘Nei musina kundivakira imba yemisidhari?’”’
8  Zvino unoti kumushumiri wangu Dhavhidhi, ‘Zvanzi naJehovha wemauto: “Ini ndakakutora kumafuro kwawaifudza makwai kuti uve mutungamiriri wevanhu vangu vaIsraeri.
9  Ndichava newe kwose kwaunoenda, ndichaparadza vavengi vako vose pamberi pako; ndichakuitira zita guru, rakafanana nezita revakuru vari panyika.
10  Ndichagadzirira vanhu vangu vaIsraeri nzvimbo ndovadyara, uye chokwadi vachagara munzvimbo dzavo dzavari, havachazonetswizve; uye vanakomana vokusarurama havazovatambudzizve sezvavakaita pakutanga,
11  kubvira pazuva randakarayira vatongi kuti vatarisire vanhu vangu vaIsraeri; ndichakuzorodza pavavengi vako vose. “‘“Jehovha akuudza kuti Jehovha achakugadzirira imba.
12  Mazuva ako paanokwana, paucharara nemadzitateguru ako, ndichamutsa mwana wako anokutevera, achabuda mukati mako; uye chokwadi ndichasimbisa umambo hwake kwazvo.
13  Ndiye achavakira zita rangu imba, uye ndichasimbisa kwazvo chigaro choumambo hwake nokusingagumi.
14  Ini ndichava baba vake, uye iye achava mwanakomana wangu. Kana akakanganisa, ndichamutsiurawo neshamhu yevanhu nokurova kwevanakomana vaAdhamu.
15  Mutsa wangu worudo, hauzobvi kwaari semabvisiro andakauita pana Sauro, wandakabvisa nokuda kwako.
16  Imba yako noumambo hwako zvichava zvakasimba nokusingagumi pamberi pako; chigaro chako choumambo chichava chakasimba kwazvo nokusingagumi.”’”
17  Natani akataura naDhavhidhi maererano nemashoko aya ose uye maererano nezvaakaratidzwa zvose izvi.
18  Mambo Dhavhidhi akabva apinda, akagara pasi pamberi paJehovha, akati: “Haiwa Changamire Ishe Jehovha, ndini ani? Imba yangu chii zvamandisvitsa pano?
19  Sokunge ichi chinhu chiduku kwamuri, haiwa Changamire Ishe Jehovha, imi muri kutaurawo nezveimba yomushumiri wenyu kusvikira kunguva yemberi iri kure; uyu ndiwo mutemo wakapiwa vanhu, haiwa Changamire Ishe Jehovha.
20  Dhavhidhi angawedzereizve nokutaureizve kwamuri, imi zvamunonyatsoziva mushumiri wenyu, haiwa Changamire Ishe Jehovha?
21  Makaita zvinhu zvikuru zvose izvi nokuda kweshoko renyu, uye sezvaidiwa nomwoyo wenyu kuti muite kuti mushumiri wenyu azvizive.
22  Ndokusaka muri mukuru, haiwa Changamire Ishe Jehovha; nokuti hakuna mumwe akaita semi, uye hakuna mumwe Mwari kunze kwenyu pakati pavose vatakanzwa nezvavo nenzeve dzedu.
23  Ndorupi rumwe rudzi panyika rwakafanana nevanhu venyu vaIsraeri, vakadzikinurwa naMwari kuti vave rudzi rwake, kuti aite kuti zita rake rikurumbire, kuti avaitire zvinhu zvikuru nezvinotyisa—kuti mudzinge marudzi navanamwari vawo, nokuda kwevanhu venyu, vamakadzikinura muIjipiti kuti vave venyu?
24  Makazvisimbisira kwazvo vanhu venyu vaIsraeri kuti muvaite vanhu venyu nokusingagumi; uye imi, haiwa Jehovha, makava Mwari wavo.
25  “Zvino, Jehovha Mwari, itai shoko ramakataura pamusoro pomushumiri wenyu uye pamusoro peimba yake nokusingagumi uye itai sezvamataura.
26  Zita renyu ngarive guru nokusingagumi, muchiti, ‘Jehovha wemauto ndiMwari waIsraeri,’ uye imba yomushumiri wenyu Dhavhidhi ngaisimbiswe kwazvo pamberi penyu.
27  Nokuti imi, Jehovha wemauto Mwari waIsraeri, makazivisa mushumiri wenyu, muchiti, ‘Ndichakuvakira imba.’ Ndokusaka mushumiri wenyu ashinga kunyengetera kwamuri munyengetero uyu.
28  Zvino, haiwa Changamire Ishe Jehovha, ndimi Mwari wechokwadi; uye mashoko enyu ngaave echokwadi, zvamunopikira mushumiri wenyu zvinhu izvi zvakanaka.
29  Zvino chikomborerai henyu imba yomushumiri wenyu kuti irambe iri pamberi penyu nokusingagumi; nokuti, haiwa Changamire Ishe Jehovha, imi makavimbisa, uye itai kuti imba yomushumiri wenyu ikomborerwe nokusingagumi nokuda kwechikomborero chenyu.”
23  Zvino aya ndiwo mashoko okupedzisira aDhavhidhi:“Zvakataurwa naDhavhidhi mwanakomana waJese,Zvakataurwa nomurume akakwidziridzwa,Muzodziwa waMwari waJakobho,Iye munhu akanaka anoimbwa munziyo dzaIsraeri.
2  Mudzimu waJehovha ndiwo wakataura uchindishandisa,Shoko rake raiva parurimi rwangu.
3  Mwari waIsraeri akati,Dombo raIsraeri rakataura neni rikati,‘Munhu anotonga vanhu paanenge akarurama,Achitonga achitya Mwari,
4  Zvinobva zvaita sechiedza chemangwanani, panopenya zuva,Mangwanani asina makore.Uswa hunobudiswa panyika nechiedza uye nemvura.’
5  Imba yangu haina kuita saizvozvo kuna Mwari here?Nokuti akandipa sungano inogara nokusingagumi,Yakarongwa zvakanaka muzvinhu zvose uye yakasimba.Nokuti iyo ndiyo ruponeso rwangu rwose nomufaro wangu wose,Handizvo zvichaita kuti aikudze here?
6  Asi vanhu pasina vanorasirwa kure, sezvinoitwa makwenzi eminzwa, ivo vose zvavo;Nokuti havafaniri kutorwa noruoko.
7  Munhu paanovabataAnofanira kunge akashongedzwa zvakakwana nesimbi nomubato wepfumo,Vachanyatsopiswa nomoto.”
8  Aya ndiwo mazita evarume vaDhavhidhi vaiva nesimba: Joshebhi-bhashebheti muTakemoni, aiva mukuru wevatatu. Akavheyesera pfumo rake vanhu mazana masere akavauraya panguva imwe chete.
9  Aimutevera aiva Eriyezari mwanakomana waDhodho mwanakomana waAhohi aiva mumwe wevarume vatatu vaDhavhidhi vaiva nesimba pavakashora vaFiristiya. Vakanga vaungana ikoko nokuda kwehondo, naizvozvo varume vaIsraeri vakadzoka shure.
10  Iye ndiye akasimuka, akaramba achiuraya vaFiristiya kusvikira ruoko rwake rwaneta uye ruoko rwake rwakaramba rwakanamatira bakatwa, zvokuti Jehovha akaponesa kwazvo pazuva iroro; asi vanhu vakazodzoka vachimutevera kuti vangonopfekenura vaya vakanga vaurayiwa.
11  Aimutevera aiva Shamaa mwanakomana waAgee muHarari. VaFiristiya vakaungana kuRehi, kwaiva nechikamu chomunda chakanga chizere nenyemba; uye vanhu vakatiza vaFiristiya.
12  Asi iye akamira pakati pechikamu chacho, akachinunura, akaramba achiuraya vaFiristiya, zvokuti Jehovha akaponesa kwazvo.
13  Vatatu vevakuru makumi matatu vakaenda, vakasvika kwaiva naDhavhidhi kubako reAdhuramu panguva yokukohwa; uye musha wematende wevaFiristiya wakanga wakadzikwa mubani revaRefaimu.
14  Panguva iyoyo Dhavhidhi aiva munzvimbo yakaoma kusvika; uye panguva iyoyo boka revarwi vanorinda revaFiristiya raiva muBhetrehema.
15  Kwapera nguva yakati, Dhavhidhi akataura zvaaipanga, akati: “Haiwa, kudai ndanwa mvura yomumugodhi wokuBhetrehema uri pagedhi!”
16  Varume vacho vatatu vaiva nesimba vakabva vamanikidzira kupinda mumusasa wevaFiristiya, vakachera mvura mumugodhi wokuBhetrehema waiva pagedhi, vakaitakura, vakaenda nayo kwaiva naDhavhidhi; uye akaramba kuinwa, asi akaidururira kuna Jehovha.
17  Iye akati: “Handingambofungi kuita zvakadaro, haiwa Jehovha, kuti ndiite izvi! Ndinganwa ropa revarume vaenda vachiisa mweya yavo pangozi here?” Uye akaramba kuinwa. Izvi ndizvo zvinhu zvakaitwa nevarume vacho vatatu vaiva nesimba.
18  Abhishai mwana wababa vaJoabhi mwanakomana waZeruya, aiva mukuru wemakumi matatu, uye akavheyesera pfumo rake vanhu mazana matatu akavauraya, uye aiva nomukurumbira wakaita sowevatatu vaya.
19  Kunyange zvazvo aikudzwa kupfuura vamwe vose makumi matatu, uye kunyange zvazvo akava mukuru wavo, haana kusvika pachinzvimbo chevatatu vokutanga.
20  Bhenaya mwanakomana waJehoyadha mwanakomana womurume akanga akashinga, akaita mabasa mazhinji muKabhuzeeri, akauraya vanakomana vaviri vaArieri wokuMoabhi; uye akaburuka, akauraya shumba mugomba remvura pazuva rakanaya chando.
21  Ndiye akauraya mumwe murume muIjipiti akanga akanyanyisa kukura. Kunyange zvazvo muIjipiti wacho akanga akabata pfumo, asi iye akaenda kwaaiva aine tsvimbo, akabvuta pfumo racho muruoko rwomuIjipiti, akamuuraya nepfumo rake.
22  Izvi ndizvo zvinhu zvakaitwa naBhenaya mwanakomana waJehoyadha; uye akanga aine mukurumbira wakaita sowevarume vatatu vaiva nesimba.
23  Kunyange zvazvo aikudzwa kutopfuura vane makumi matatu, haana kusvika pachinzvimbo chevatatu vacho; asi Dhavhidhi akamuisa kuvarindi vake.
24  Asaheri mukoma waJoabhi aiva mumwe wemakumi matatu; Erihanani mwanakomana waDhodho wokuBhetrehema,
25  Shamaa muHarodhi, Erika muHarodhi,
26  Herezi muPariti, Ira mwanakomana waIkeshi muTekoa,
27  Abhi-ezeri muAnatoti, Mebhunai muHusha,
28  Zarimoni muAhohi, Maharai muNetofa,
29  Herebhu mwanakomana waBhaana muNetofa, Itai mwanakomana waRibhai wokuGibhiya revanakomana vaBhenjamini,
30  Bhenaya muPiratoni, Hidhai wokumipata ine hova yeGaashi,
31  Abhi-aribhoni muAbhati, Azmavheti muBha-humu,
32  Eriyabha muShaaribhoni, vanakomana vaJasheni, Jonatani,
33  Shamaa muHarari, Ahiyamu mwanakomana waSharari muHarari,
34  Erifereti mwanakomana waAhasibhai mwanakomana womuMaakati, Eriyamu mwanakomana waAhitoferi muGiro,
35  Hezro muKameri, Paarai muAbhi,
36  Igari mwanakomana waNatani wokuZobha, Bhani muGadhi,
37  Zereki muAmoni, Naharai muBheeroti, vatakuri vezvombo vaJoabhi mwanakomana waZeruya,
38  Ira muItri, Garebhi muItri,
39  Uriya muHiti—vose pamwe chete makumi matatu nevanomwe.
22  Zvino Dhavhidhi akataura naJehovha mashoko orwiyo urwu pazuva raakanga anunurwa naJehovha muchanza chevavengi vake vose nomuchanza chaSauro;
2  akati: “Jehovha ndiye ibwe rangu nenhare yangu noMupukunyutsi wangu.
3  Mwari wangu ndiye dombo rangu. Ndichapotera kwaari,Ndiye nhoo yangu nenyanga yangu yoruponeso, nzvimbo yangu yakakwirira yakachengeteka,Ndiye nzvimbo yangu yokutizira, Muponesi wangu; munondiponesa pakuitirwa zvechisimba.
4  Ndichashevedzera kuna Iye anofanira kurumbidzwa, Jehovha,Ndichaponeswa pavavengi vangu.
5  Nokuti mafungu anouraya akandikomba;Paiva nemafashamo anongoerekana avapo evanhu pasina, akaramba achindityisa.
6  Tambo dzeSheori dzakandikomba;Misungo yorufu yakanangana neni.
7  Ndakaramba ndichidana kuna Jehovha ndichitambudzika,Ndakaramba ndichishevedzera kuna Mwari wangu.Akabva anzwa inzwi rangu ari mutemberi yake,Kuchemera kwangu kubatsirwa kuri munzeve dzake.
8  Nyika yakatanga kuzunungukira mberi neshure uye kudedera;Nheyo dzematenga dzakazununguswa,Dzakaramba dzichizunungukira mberi neshure nokuti akanga atsamwiswa.
9  Utsi hwakakwira huchibva mumhino dzake, moto waibva mumuromo make wakaramba uchiparadza;Marasha akapfuta achibva kwaari.
10  Akakotamisa matenga, akaburuka;Zarima raiva pasi petsoka dzake.
11  Akauya akatasva kerubhi achibhururuka;Aioneka ari pamapapiro omudzimu.
12  Akabva aisa rima rakamukomba sematumba,Mvura yakasviba, makore matema.
13  Marasha anobvira omoto akapfuta nokuda kwokupenya kwaiva pamberi pake.
14  Jehovha akatanga kutinhira ari kudenga,Wokumusorosoro akaita kuti inzwi rake rinzwike.
15  Akaramba achituma miseve, kuti avaparadzire;Nemheni, kuti avavhiringidze.
16  Pasi pegungwa pakaonekwa,Nheyo dzenyika inobereka dzakaiswa pachena,Dzatukwa naJehovha, nemhepo yokufema kwemhino dzake.
17  Aitumira ruoko rwake kubva kumusoro, ainditora,Aindibudisa mumvura zhinji.
18  Aindinunura pamuvengi wangu ane simba,Pane vaya vaindivenga; nokuti vakanga vaine simba kundipfuura.
19  Vakaramba vachindivinga muzuva renjodzi yangu,Asi Jehovha akava mutsigiri wangu.
20  Akandibudisa, akandiisa munzvimbo yakakura;Aindinunura, nokuti akanga andifarira.
21  Jehovha anondipa mubayiro unoenderana nokururama kwangu;Anondiripa zvinoenderana nokuchena kwemaoko angu.
22  Nokuti ndakachengeta nzira dzaJehovha,Handina kusiya Mwari wangu nokuita zvakaipa.
23  Nokuti zvose zvaakatonga zviri pamberi pangu;Handizotsauki pamirau yake.
24  Ndichava asina mhosva kwaari,Ndicharamba ndisingakanganisi.
25  Jehovha ngaandiripe zvinoenderana nokururama kwangu,Zvinoenderana nokuchena kwangu pamberi pake.
26  Muchava akavimbika kune akavimbika;Hamuzowaniriwo mhosva munhu asina mhosva, ane simba;
27  Muchava akachena kumunhu anoramba akachena,Muchaita sezvinoita benzi kumunhu asina kururama.
28  Muchaponesa vanhu vanozvininipisa;Asi maziso enyu anoona vanozvikudza, kuti muvaderedze.
29  Nokuti muri rambi rangu, haiwa Jehovha,Jehovha ndiye anoita kuti rima rangu ripenye.
30  Nokuti nemi ndinogona kumhanyira boka revapambi;NaMwari wangu ndinogona kukwira rusvingo.
31  Kana ari Mwari wechokwadi, nzira yake yakakwana;Shoko raJehovha rakanatswa.Iye inhoo kuna vose vanopotera kwaari.
32  Nokuti ndiani mumwe Mwari aripo kunze kwaJehovha,Nderipi rimwe dombo riripo kunze kwaMwari wedu?
33  Mwari wechokwadi ndiye nhare yangu yakasimba,Achaita kuti nzira yangu ive yakakwana,
34  Achiita kuti tsoka dzangu dzive sedzenondo hadzi;Anoita kuti ndirambe ndakamira panzvimbo dzakanyanya kukwirira kwandiri.
35  Anodzidzisa maoko angu hondo;Maoko angu akunga uta hwemhangura.
36  Muchandipa nhoo yenyu yoruponeso,Kuzvininipisa kwenyu ndiko kunoita kuti ndive mukuru.
37  Muchagadzira nzvimbo yakakura zvakakwana pasi pangu nokuda kwetsoka dzangu;Zviziso zvemakumbo angu hazvizogwedi-gwedi.
38  Ndichatevera vavengi vangu, kuti ndivatsakatise,Handizodzoki kusvikira vaparadzwa.
39  Ndichavaparadza ndovagura-gura, kuti varege kusimuka;Vachawira pasi petsoka dzangu.
40  Muchandisunga nesimba nokuda kwehondo;Muchaita kuti vaya vanondimukira vawire pasi pangu.
41  Muchaita kuti vavengi vangu vandifuratire votiza;Vaya vanondivenga kwazvo—ndichaitawo kuti vanyarare.
42  Vanochemera kubatsirwa, asi hapana muponesi;Vanochema kuna Jehovha, asi chokwadi haavapinduri.
43  Ndichavakuya-kuya kusvikira vatsetseka seguruva renyika;Ndichavakuya sematope omumigwagwa;Ndichavarova voti pwatata.
44  Muchandipukunyutsa pakutsvakirwa mhosva nevanhu vangu.Muchandichengetedza kuti ndive mukuru wemarudzi;Vanhu vandisina kuziva—vachandishandira.
45  Vokune dzimwe nyika vachauya kwandiri vachidedera;Nzeve dzichateerera kuti dzindinzwe.
46  Vokune dzimwe nyika vachapera simba,Vachabuda mumasvingo avo okudzivirira vachibvunda.
47  Jehovha mupenyu; Dombo rangu ngarirumbidzwe;Mwari wedombo rokuponeswa kwangu ngaakwidziridzwe.
48  Mwari wechokwadi ndiye anondiitira mabasa okutsivaNdiye anoisa marudzi pasi pangu,
49  Ndiye anondibudisa pakati pevavengi vangu.Muchandisimudzira pamusoro pevaya vanondimukira;Muchandinunura pamunhu anoita mabasa echisimba.
50  Haiwa Jehovha, ndokusaka ndichakuongai ndiri pakati pemamwe marudzi;Uye ndichaimbira zita renyu:
51  Iye anoitira mambo wake mabasa makuru oruponesoNokuva nomutsa worudo kumuzodziwa wake,Kuna Dhavhidhi nokuvana vake nokusingagumi.”
6  Zvino Dhavhidhi akaunganidzazve varume vose vakasarudzwa pakati paIsraeri, zviuru makumi matatu.
2  Dhavhidhi nevanhu vose vaakanga ainavo vakabva vasimuka, vakaenda kuBhaare-judha kuti vanouya neareka yaMwari wechokwadi kubva ikoko, ipo panoshevedzwa zita, iro zita raJehovha wemauto, agere pamakerubhi.
3  Asi vakakwidza areka yaMwari wechokwadi mungoro itsva, kuti vaitakure kubva kuimba yaAbhinadhabhi, yaiva pachikomo; uye Uza naAhiyo, vanakomana vaAbhinadhabhi, vakanga vachifambisa ngoro yacho itsva.
4  Naizvozvo vakaitakura kubva kuimba yaAbhinadhabhi, yaiva pachikomo—neareka yaMwari wechokwadi; uye Ahiyo akanga achifamba ari mberi kweAreka.
5  Dhavhidhi neimba yose yaIsraeri vakanga vachipembera pamberi paJehovha nezviridzwa zvemarudzi ose zvomuti womujunipa noudimbwa nezviridzwa zvine tambo nemakandira nematare anoridzwa nemakwakwakwa esimbi.
6  Vakazosvika paburiro raNakoni, Uza akatambanudzira ruoko rwake kuareka yaMwari wechokwadi, akaibata, nokuti mombe dzakapotsa dzaiwisa.
7  Jehovha akabva atsamwira Uza kwazvo, Mwari wechokwadi akamurova ipapo nokuda kwokusaremekedza kwacho, zvokuti akafira ipapo pedyo neareka yaMwari wechokwadi.
8  Zvino Dhavhidhi akatsamwa nokuti Jehovha akanga atsamwira Uza pakarepo, nzvimbo iyoyo ikanzi Perezi-uza kusvikira nhasi.
9  Dhavhidhi akatya Jehovha pazuva iroro, akatanga kuti: “Areka yaJehovha ichasvika sei kwandiri?”
10  Dhavhidhi akanga asingadi kubvisa areka yaJehovha achiiendesa kwaaiva kuGuta raDhavhidhi. Naizvozvo Dhavhidhi akaita kuti itsausirwe kuimba kwaObhedhi-edhomu muGati.
11  Zvino areka yaJehovha yakaramba ichigara pamba paObhedhi-edhomu muGati kwemwedzi mitatu; uye Jehovha akaramba achikomborera Obhedhi-edhomu neimba yake yose.
12  Mambo Dhavhidhi akazoudzwa kuti: “Jehovha akomborera imba yaObhedhi-edhomu nezvinhu zvake zvose nokuda kweareka yaMwari wechokwadi.” Dhavhidhi akabva aenda, akabudisa areka yaMwari wechokwadi mumba maObhedhi-edhomu akaiendesa kuGuta raDhavhidhi achifara.
13  Vatakuri veareka yaJehovha pavakanga vafamba nhanho nhanhatu, akabva abayira nzombe nemhuru yakakora.
14  Dhavhidhi akanga achipembera pamberi paJehovha nesimba rake rose, nguva yose iyi Dhavhidhi akanga akasungira efodhi yerineni.
15  Dhavhidhi neimba yose yaIsraeri vakanga vachienda neareka yaJehovha vachishevedzera vachifara uye vachiridza hwamanda.
16  Zvino areka yaJehovha payakasvika muGuta raDhavhidhi, Mikari, mwanasikana waSauro, akatarira pasi nepahwindo, akaona Mambo Dhavhidhi achikwakuka uye achipembera pamberi paJehovha; uye akatanga kumuzvidza mumwoyo make.
17  Naizvozvo vakapinda neareka yaJehovha vakaiisa munzvimbo yayo mutende rayakanga yadzikirwa naDhavhidhi; Dhavhidhi achibva azopa zvibayiro zvinopiswa nezvibayiro zvokugoverana pamberi paJehovha.
18  Dhavhidhi paakanga apedza kupa zvibayiro zvinopiswa nezvibayiro zvokugoverana, akabva akomborera vanhu achishandisa zita raJehovha wemauto.
19  Akapawo vanhu vose, boka rose revaIsraeri, murume nomukadzi, mumwe nomumwe keke rechingwa rakaita serin’i nekeke rezvibereko zvemichindwe nekeke remazambiringa akaomeswa, vanhu vose vachibva vazoenda mumwe nomumwe kumba kwake.
20  Zvino Dhavhidhi akadzokera kunokomborera imba yake, Mikari, mwanasikana waSauro, akabuda kuzochingura Dhavhidhi achibva ati: “Mambo waIsraeri azvikudza sei nhasi paazvifukura nhasi pamberi pevarandasikana vevashandi vake, sokuzvifukura chose kunoita benzi!”
21  Dhavhidhi akati kuna Mikari: “Ndazviita pamberi paJehovha, akandisarudza panzvimbo pababa vako neimba yavo yose kuti andiite mutungamiriri wevaIsraeri, ivo vanhu vaJehovha, uye ndichapembera pamberi paJehovha.
22  Ndichatozviita asingaremekedzwi kupfuura izvi, uye ndichava akaderera mumaziso angu; uye ndakatsunga kuzvikudza pamberi pevarandasikana vawataura.”
23  Naizvozvo, Mikari mwanasikana waSauro, haana kuva nomwana kusvikira pazuva rokufa kwake.
21  Zvino nzara yakavapo mumazuva aDhavhidhi kwemakore matatu, gore negore; uye Dhavhidhi akabvunza Jehovha. Jehovha akabva ati: “Sauro neimba yake vane mhosva yeropa, nokuti akauraya vaGibhiyoni.”
2  Naizvozvo mambo akashevedza vaGibhiyoni akataura navo. (Sezvineiwo, vaGibhiyoni vakanga vasiri vevanakomana vaIsraeri, asi ndivo vakanga vasara pavaAmori; uye vanakomana vaIsraeri vakanga vavapikira, asi Sauro akatsvaka kuvauraya paaivaitira godo nokuda kwevanakomana vaIsraeri naJudha.)
3  Dhavhidhi akati kuvaGibhiyoni: “Ndokuitirai chii, uye ndokuyananisirai nei, kuti mukomborere nhaka yaJehovha?”
4  Naizvozvo vaGibhiyoni vakati kwaari: “Hatidi sirivha kana ndarama kuna Sauro neimba yake, uyewo hatisi isu tinofanira kuuraya munhu pakati paIsraeri.” Iye akati: “Ndichakuitirai zvose zvamunotaura.”
5  Ivo vakati kuna mambo: “Murume akatiparadza, akaronga kutitsakatisa kuti tisagara munharaunda chero ipi zvayo yaIsraeri,
6  tipei varume vanomwe pavanakomana vake; tivaise pachena pamberi paJehovha muGibhiya raSauro, iye akasarudzwa naJehovha.” Naizvozvo mambo akati: “Ndichakupai ivo.”
7  Asi mambo akanzwira tsitsi Mefibhosheti mwanakomana waJonatani mwanakomana waSauro nokuda kwemhiko yaJehovha yaiva pakati pavo, pakati paDhavhidhi naJonatani mwanakomana waSauro.
8  Naizvozvo mambo akatora vanakomana vaviri vaRizpa mwanasikana waAya vaakaberekera Sauro, Arimoni naMefibhosheti, nevanakomana vashanu vaMikari mwanasikana waSauro vaakaberekera Adrieri mwanakomana waBhazirai muMehora.
9  Akabva avaisa mumaoko evaGibhiyoni, ivo vakavaisa pachena mugomo pamberi paJehovha, zvokuti vanomwe vacho vakafa pamwe chete; uye vakaurayiwa pamazuva okutanga kukohwa, pakutanga kwokukohwa bhari.
10  Zvisinei, Rizpa mwanasikana waAya akatora masaga, akazviwaridzira padombo kubvira pakutanga kwokukohwa kusvikira mvura yanaya pamusoro pawo ichibva kudenga; uye haana kubvumira shiri dzokudenga kuti dzimhare paari masikati kana kuti mhuka dzomusango dzirare paari usiku.
11  Dhavhidhi akazoudzwa zvakanga zvaitwa nomurongo waSauro, Rizpa mwanasikana waAya.
12  Naizvozvo Dhavhidhi akaenda, akanotora mapfupa aSauro nemapfupa aJonatani mwanakomana wake kuvaridzi venyika yeJabheshi-giriyedhi, vakanga vavaba munzvimbo yaiungana vanhu yeBheti-shani, mavakanga vaturikwa nevaFiristiya zuva rakaurayiwa Sauro muGiribhoa nevaFiristiya.
13  Akauya nemapfupa aSauro nemapfupa aJonatani mwanakomana wake kubva ikoko; uyezve, vakaunganidza mapfupa evarume vaiva vaiswa pachena.
14  Vakabva vaviga mapfupa aSauro neomwanakomana wake Jonatani munyika yaBhenjamini muZiira, munzvimbo yemakuva yababa vake Kishi, kuti vaite zvose zvakanga zvarayirwa namambo. Naizvozvo Mwari akabvuma kutetererwa nokuda kwenyika pashure peizvi.
15  Zvino vaFiristiya vakarwazve nevaIsraeri. Naizvozvo Dhavhidhi akaenda nevashandi vake, vakarwa nevaFiristiya; uye Dhavhidhi akaneta.
16  Ishbhi-bhenobhu, aiva mumwe wevaya vakaberekwa nevaRefaimu, aiva nepfumo rairema mashekeri mazana matatu emhangura uye aiva akasungirira bakatwa idzva, akafunga zvokuuraya Dhavhidhi.
17  Abhishai mwanakomana waZeruya akabva abatsira Dhavhidhi, akawisira muFiristiya wacho pasi, akamuuraya. Panguva iyoyo varume vaDhavhidhi vakamupikira, vachiti: “Hamufaniri kuendazve nesu kuhondo, kuti musadzima rambi raIsraeri!”
18  Zvino pashure peizvi, hondo yakamukazve nevaFiristiya kuGobhu. Sibhekai muHusha akabva auraya Safi, aiva mumwe wevaya vakaberekwa nevaRefaimu.
19  Hondo yakamukazve nevaFiristiya kuGobhu, Erihanani mwanakomana waJaare-oregimu muBhetrehema akauraya Goriyati muGati, aiva nepfumo raiva nomubato wakanga wakaita sedanda revaruki.
20  Hondo yakamukazve kuGati, kwaiva nomumwe murume aiva akanyanyisa kukura, aine minwe mitanhatu paruoko rwake rumwe norumwe nezvigunwe zvitanhatu patsoka yake imwe neimwe, zvose zviri makumi maviri nezvina; iyewo akanga akaberekerwa vaRefaimu.
21  Akaramba achishora Israeri. Jonatani mwanakomana waShimei, mukoma waDhavhidhi, akazomuuraya.
22  Ava vari vana vakanga vaberekerwa vaRefaimu muGati; uye vakaurayiwa naDhavhidhi nevashandi vake.
13  Zvino Absaromu mwanakomana waDhavhidhi aiva nehanzvadzi yaiva yakanaka yainzi Tamari, uye pashure pezvinhu izvi Amnoni mwanakomana waDhavhidhi akaida.
2  Zvaitambudza Amnoni kwazvo zvokuti akarwara nokuda kwaTamari hanzvadzi yake, nokuti aiva mhandara, asi zvakanga zvakaoma mumaziso aAmnoni kuti amuitire chero chinhu chipi zvacho.
3  Zvino Amnoni aiva neshamwari yainzi Jehonadhabhi, mwanakomana waShimeya, mukoma waDhavhidhi; uye Jehonadhabhi aiva murume akachenjera kwazvo.
4  Naizvozvo akati kwaari: “Neiko iwe mwanakomana wamambo usingafari zvakadai, mangwanani mamwe namamwe? Haungandiudzi here?” Amnoni akati kwaari: “Ndiri kuda Tamari, hanzvadzi yaAbsaromu munun’una wangu.”
5  Jehonadhabhi akati kwaari: “Rara pamubhedha wako, unyepedzere kurwara. Baba vako vachauya kuzokuona, uti kwavari, ‘Ndapota, Tamari hanzvadzi yangu ngaipinde indipe zvokudya sezvinoitirwa murwere, abike zvokudya zvokunyaradza ndakatarira kuti ndizvione, uye ndichadyira muruoko rwake.’”
6  Naizvozvo Amnoni akarara, akanyepedzera kurwara, mambo akapinda kuzomuona. Amnoni akabva ati kuna mambo: “Ndapota, Tamari hanzvadzi yangu ngaipinde ibike makeke maviri akaita somwoyo ndakatarira, kuti ndidyire muruoko rwake sezvinoita murwere.”
7  Dhavhidhi akabva atumira shoko kuna Tamari kumba kwacho, achiti: “Ndapota, enda kumba kwaAmnoni hanzvadzi yako unomubikira zvokudya zvokunyaradza.”
8  Naizvozvo Tamari akaenda kumba kwaAmnoni hanzvadzi yake, iye paaiva akarara. Akabva atora mukanyiwa wefurawa, akaukanya, akaita makeke iye akatarira, akabika makeke akaita somwoyo.
9  Akazotora pani yakadzika, akaakutura pamberi pake, asi Amnoni akaramba kudya akati: “Budisai vanhu vose vari muno!” Vanhu vose vakabva vabuda maaiva.
10  Zvino Amnoni akati kuna Tamari: “Unza zvokudya zvokunyaradza muimba yomukati, kuti ndidyire muruoko rwako sezvinoita murwere.” Naizvozvo Tamari akatora makeke akaita somwoyo aakanga abika, akaenda nawo maiva naAmnoni hanzvadzi yake muimba yomukati.
11  Paakasvika pedyo naye kuti adye, akabva amubata, akati kwaari: “Uya, rara neni, hanzvadzi yangu.”
12  Zvisinei, iye akati kwaari: “Aiwa, hanzvadzi yangu! Usandinyadzisa; nokuti hazvinzarwo pakati paIsraeri. Usaita chinhu ichi choupenzi chinonyadzisa.
13  Ko ini—ndichaendesepi kuzvidzwa kwangu? Uye iwe—uchava somumwe wevarume mapenzi pakati paIsraeri. Zvino ndapota, taura namambo; nokuti haazokunyimi ini.”
14  Iye akaramba kuteerera inzwi rake, asi akashandisa simba rinokunda rake, akamunyadzisa, akarara naye.
15  Amnoni akatanga kumuvenga kwazvo, nokuti ruvengo rwaakanga ava kumuvenga narwo rwaipfuura rudo rwaakanga amuda narwo, zvokuti Amnoni akati kwaari: “Simuka, chienda!”
16  Iye akati kwaari: “Aiwa, hanzvadzi yangu; nokuti uipi uhwu hwokundidzinga hukuru kupfuura humwe hwawandiitira!” Asi akaramba kumuteerera.
17  Naizvozvo akashevedza mushandi wake aimushandira, akati: “Ndapota, dzinga munhu uyu abve kwandiri, aende panze ukiye suo kana abuda.”
18  (Zvino iye akanga akapfeka nguo refu yaiva nemitsetse; nokuti vanasikana vamambo, mhandara, vaiwanzopfeka zvakadai, vaine majasi asina maoko.) Naizvozvo mushandi wake akamubudisa panze, akakiya suo paakabuda.
19  Tamari akabva aisa madota mumusoro make, akabvarura nguo refu yaiva nemitsetse yaaiva akapfeka; akaramba akaisa maoko ake pamusoro wake, akafamba achienda, achichema sezvaaifamba.
20  Absaromu hanzvadzi yake yakabva yati kwaari: “Amnoni hanzvadzi yako ndiyo yanga inewe here? Zvino chinyarara zvako, hanzvadzi yangu. Iye ihanzvadzi yako. Usazvinetsa nenyaya iyi.” Tamari akatanga kugara pamba paAbsaromu hanzvadzi yake, asingasangani nevamwe.
21  Mambo Dhavhidhi akanzwa nezvezvinhu zvose izvi, akatsamwa kwazvo.
22  Absaromu haana kutaura naAmnoni zvakaipa kana zvakanaka; nokuti Absaromu akavenga Amnoni nokuti akanga anyadzisa Tamari hanzvadzi yake.
23  Zvino kwapera makore maviri akazara, Absaromu akava nevaveuri vemakwai kuBhaari-hazori, iri pedyo neEfremu; uye Absaromu akakoka vanakomana vamambo vose.
24  Naizvozvo Absaromu akapinda maiva namambo akati: “Tarirai, zvino mushandi wenyu ane vaveuri vemakwai! Ndapota, mambo nevashandi vakewo, ngavaende nomushandi wenyu.”
25  Asi mambo akati kuna Absaromu: “Aiwa, mwanakomana wangu! Ndapota, usaita kuti tose tiende, kuti tirege kukuremedza.” Kunyange zvazvo akaramba achimukurudzira, iye akaramba kuenda naye asi akamukomborera.
26  Absaromu akazoti: “Ndapota, kana imi musiri kuenda, Amnoni mukoma wangu ngaaende nesu.” Mambo akabva ati kwaari: “Anofanira kuenderei newe?”
27  Absaromu akamumanikidza, zvokuti iye akazoti Amnoni nevanakomana vamambo vose vaende naye.
28  Absaromu akabva arayira vashandi vake achiti: “Ndapota, onai kuti mwoyo waAmnoni paunongofara newaini, ini ndikati kwamuri, ‘Urayai Amnoni!’ Mubve mamuuraya. Musatya. Handiti ndini ndakurayirai here? Ivai nesimba muratidze kuti muri varume vakashinga.”
29  Vashandi vaAbsaromu vakaitira Amnoni sezvakanga zvarayirwa naAbsaromu; vamwe vanakomana vamambo vose vakasimuka, mumwe nomumwe akakwira nyurusi rake akatiza.
30  Zvino vachiri munzira, mashoko akasvika kuna Dhavhidhi, achiti: “Absaromu auraya vanakomana vamambo vose, hapana kana mumwe chete wavo asara.”
31  Mambo akabva asimuka, akabvarura zvipfeko zvake, akarara pasi, uye vashandi vake vose vakanga vakamira pedyo nguo dzavo dzakabvaruka.
32  Zvisinei, Jehonadhabhi mwanakomana waShimeya, mukoma waDhavhidhi, akapindura akati: “Ishe wangu ngaarege kufunga kuti vauraya majaya ose, ivo vanakomana vamambo, nokuti Amnoni oga ndiye afa, nokuti sokurayira kwaAbsaromu zvaitika sechinhu chakarongwa kubvira pazuva raakanyadzisa hanzvadzi yake Tamari.
33  Zvino ishe wangu mambo ngaarege kufunga shoko racho, achiti, ‘Vanakomana vose vamambo vafa’; asi Amnoni oga ndiye afa.”
34  Munguva iyi, Absaromu akatiza. Gare gare rimwe jaya, raiva murindi, rakatarira, rikaona uye tarira! kwaiva nevanhu vakawanda vaiuya nomugwagwa waiva shure kwaro pedyo nejinga regomo.
35  Jehonadhabhi akati kuna mambo: “Tarirai! Vanakomana vamambo vapinda. Zvaitika maererano neshoko romushandi wenyu.”
36  Zvino achangopedza kutaura, vanakomana vamambo vakapinda, vakatanga kuchema kwazvo, vakasvimha misodzi; kunyange mambo nevashandi vake vose vakasvimha misodzi kwazvo.
37  Asi Absaromu akatiza kuti aende kuna Tarimai mwanakomana waAmihudhi mambo weGeshuri. Dhavhidhi akaramba achichema mwanakomana wake mazuva ose.
38  Asi Absaromu akatiza, akaenda kuGeshuri; akagara ikoko kwemakore matatu.
39  Mweya wamambo Dhavhidhi wakazosuwa kuenda kuna Absaromu; nokuti akanga azvinyaradza nezvaAmnoni, nokuti iye akanga afa.
14  Zvino Joabhi mwanakomana waZeruya akaziva kuti mwoyo wamambo waida Absaromu.
2  Naizvozvo Joabhi akatumira shoko kuTekoa, akanotora mumwe mukadzi akachenjera ikoko, akati kwaari: “Ndapota, chema, uye ndapota, pfeka nguo dzokuchema, usazora mafuta; uite somukadzi ave achichema munhu akafa kwemazuva mazhinji.
3  Upinde muna mambo, utaure naye shoko rakadai.” Naizvozvo Joabhi akaisa mashoko acho mumuromo make.
4  Zvino mukadzi wacho muTekoa akapinda maiva namambo, akawira pasi nechiso chake, akagwadama, akati: “Haiwa mambo, ponesai!”
5  Mambo akati kwaari: “Chii chiri kukunetsa?” Iye akati: “Chokwadi ndiri chirikadzi, murume wangu akafa.
6  Mushandikadzi wenyu aiva nevanakomana vaviri, vaviri vacho vakarwisana vari kusango pasina mununuri wokuti avarandutsire. Mumwe akazorova mumwe akamuuraya.
7  Zvino tarirai mhuri yose yamukira mushandikadzi wenyu uye iri kuramba ichiti, ‘Tipe iye akauraya munun’una wake, kuti timuuraye nokuda kwomweya womunun’una wake waakauraya, ngatitsakatisei mugari wenhaka!’ Zvino vachadzima kubvira kwemazimbe angu asara, kuti vasapa murume wangu zita kana kuti mupukunyuki panyika.”
8  Mambo akabva ati kumukadzi wacho: “Enda kumba kwako, ini ndicharayira shoko pamusoro pako.”
9  Mukadzi wacho muTekoa akati kuna mambo: “Haiwa ishe wangu mambo, kukanganisa ngakuve pandiri, nepaimba yababa vanguwo, asi mambo nechigaro chake choumambo varege kuva nemhosva.”
10  Mambo akati: “Kana pakava nomunhu anotaura newe, uuyewo naye kwandiri, haazombokukuvadzizve.”
11  Asi iye akati: “Ndapota, mambo ngaayeuke Jehovha Mwari wenyu, kuti mutsivi weropa arege kuramba achiparadza uye kuti varege kutsakatisa mwanakomana wangu.” Iye akati: “NaJehovha mupenyu, hapana kana bvudzi rimwe chete romwanakomana wako richawira pasi.”
12  Zvino mukadzi wacho akati: “Ndapota, regai mushandikadzi wenyu ataure shoko rimwe chete kuna ishe wangu mambo.” Naizvozvo iye akati: “Taura hako!”
13  Zvino mukadzi wacho akati: “Saka, mafungirei zvakadai pamusoro pevanhu vaMwari? Mambo zvaari kutaura shoko iri ari kuita somunhu ane mhosva, pakuti mambo haasi kudzosa uya wake waakadzinga.
14  Nokuti chokwadi tichafa tikaita semvura iri kudururirwa pasi, isingagoni kuworerwa. Mwari haazotoreri munhu mweya, asi anofunga zvikonzero zvokuti uya akadzingwa arege kuva akadzingwa kwaari.
15  Zvino zvandapinda kuzotaura shoko iri kunashe wangu mambo, imhosva yokuti vanhu vakandityisa. Naizvozvo mushandikadzi wenyu ati, ‘Ndapota, regai nditaure namambo. Zvichida mambo achaita zvinotaurwa nomurandasikana wake.
16  Nokuti mambo ateerera kuti anunure murandasikana wake muchanza chomurume anga achitsvaka kutsakatisa ini nomwanakomana wangu mumwe oga panhaka inopiwa naMwari,’
17  mushandikadzi wenyu akabva ati, ‘Ndapota, shoko rashe wangu mambo ngarizorodze.’ Nokuti ishe wangu mambo akaita sezvakaita ngirozi yaMwari wechokwadi, kuti asiyanise zvakanaka nezvakaipa, uye Jehovha Mwari wenyu ngaave nemi.”
18  Zvino mambo akapindura akati kumukadzi wacho: “Ndapota, usandivanzira chinhu chimwe chete pane zvandiri kukubvunza.” Mukadzi wacho akati: “Ndapota, ishe wangu mambo ngaataure.”
19  Mambo akati: “Uri kubatsirwa naJoabhi pazvinhu zvose izvi here?” Mukadzi wacho akabva apindura akati: “Nomweya wenyu mupenyu, haiwa ishe wangu mambo, hapana munhu anogona kuenda kurudyi kana kuti kuruboshwe kubva pane zvose zvataurwa naishe wangu mambo; nokuti mushandi wenyu Joabhi ndiye akandirayira, uye ndiye akaisa mashoko aya ose mumuromo womushandikadzi wenyu.
20  Mushandi wenyu Joabhi aita chinhu ichi kuti achinje maonerwo enyaya yacho, asi ishe wangu akachenjera sokuchenjera kwakaita ngirozi yaMwari wechokwadi zvokuti anoziva zvose zviri munyika.”
21  Naizvozvo mambo akati kuna Joabhi: “Tarira zvino, chokwadi ndichaita chinhu ichi. Naizvozvo enda, dzosa jaya riya Absaromu.”
22  Joabhi akawira pasi nechiso chake, akagwadama, akakomborera mambo; Joabhi akati: “Nhasi mushandi wenyu aziva kuti ndanzwirwa nyasha nemi, haiwa ishe wangu mambo, nokuti mambo aita zvataurwa nomushandi wake.”
23  Naizvozvo Joabhi akasimuka, akaenda kuGeshuri, akauya naAbsaromu kuJerusarema.
24  Zvisinei, mambo akati: “Ngaatsaukire kumba kwake, asi haangaoni chiso changu.” Naizvozvo Absaromu akatsaukira kumba kwake, uye haana kuona chiso chamambo.
25  Zvino pakati paIsraeri wose pakanga pasina murume akanga akanaka kwazvo uye airumbidzwa kwazvo saAbsaromu. Kubvira pasi petsoka dzake kusvikira panhongonya yomusoro wake pakanga pasina pakaremara.
26  Paaigera musoro wake—aiugera pakupera kwegore rimwe nerimwe; nokuti bvudzi rake raimuremera kwazvo, aiugera, oyera bvudzi romusoro wake richisvika mashekeri mazana maviri, achishandisa chiyereso chedombo chamambo.
27  Absaromu akaberekerwa vanakomana vatatu nomwanasikana mumwe chete ainzi Tamari. Aiva mukadzi ane chitarisiko chakanaka kwazvo.
28  Absaromu akaramba achigara muJerusarema kwemakore maviri akazara, asi haana kuona chiso chamambo.
29  Naizvozvo Absaromu akashevedza Joabhi kuti amutume kuna mambo, asi haana kubvuma kuuya kwaari. Akabva amushevedzazve kechipiri, asi haana kubvuma kuuya.
30  Akazoti kuvashandi vake: “Tarirai chikamu chomunda waJoabhi chiri padivi pechangu, ane bhari imomo. Endai munochipisa nomoto.” Naizvozvo vashandi vaAbsaromu vakapisa chikamu chacho chomunda nomoto.
31  Joabhi akasimuka, akasvika kuna Absaromu pamba pacho, akati kwaari: “Vashandi vako vapisirei chikamu chomunda wangu nomoto?”
32  Naizvozvo Absaromu akati kuna Joabhi: “Tarira! Ndakakushevedza, ndichiti, ‘Uya kuno ndikutume kuna mambo, unoti: “Ndakabvirei kuGeshuri? Zvingava nani kudai ndanga ndichiri ikoko. Zvino regai ndione chiso chamambo uye, kana paine chandakakanganisa, ngaabve andiuraya.”’”
33  Naizvozvo Joabhi akapinda maiva namambo akamuudza. Akabva ashevedza Absaromu, iye akapinda maiva namambo, akagwadama, akawira pasi nechiso chake pamberi pamambo; mambo achibva atsvoda Absaromu.
19  Gare gare Joabhi akaudzwa kuti: “Tarira! Mambo ari kusvimha misodzi, ari kuchema Absaromu.”
2  Naizvozvo zuva iroro kuponeswa kwakava nguva yokuchema kuvanhu vose, nokuti zuva iroro vanhu vakanzwa zvichinzi: “Mambo arwadziwa pamusoro pomwanakomana wake.”
3  Vanhu vakatanga kuverevedza zuva iroro kuti vapinde muguta, sokuverevedza kwaiita vanhu pavainyadziswa nokuti vainge vatiza kurwa.
4  Mambo akafukidza chiso chake, mambo akaramba achichema nenzwi guru achiti: “Mwanakomana wangu Absaromu! Absaromu mwanakomana wangu, mwanakomana wangu kani!”
5  Joabhi akazopinda maiva namambo mumba akati: “Nhasi manyadzisa zviso zvevashandi venyu vose, vapukunyutsa mweya wenyu nhasi nemweya yevanakomana venyu nevanasikana venyu nemweya yemadzimai enyu nemweya yevarongo venyu,
6  nokuda vaya vanokuvengai nokuvenga vaya vanokudai; nokuti mataura nhasi kuti vakuru nevashandi havasi chinhu kwamuri, nokuti ini ndinonyatsoziva nhasi kuti kudai Absaromu chete anga ari mupenyu uye isu tose tafa nhasi, chokwadi zvaizova zvakanaka kwamuri.
7  Zvino simukai, budai mutaure zvinosvika pamwoyo yevashandi venyu, nokuti, ndinopika naJehovha kuti, kana mukasabuda, hapana kana munhu acharara pamwe chete nemi usiku huno; uye izvi zvichava zvakaipa kwazvo kwamuri kupfuura zvinokuvadza zvose zvakauya pamuri kubvira muchiri muduku kusvikira iye zvino.”
8  Naizvozvo mambo akasimuka, akagara pagedhi, uye vakaudza vanhu vose kuti: “Tarirai mambo agara pagedhi.” Vanhu vose vakatanga kuuya pamberi pamambo. Asi vaIsraeri, mumwe nomumwe akanga atizira kumba kwake.
9  Mumadzinza ose aIsraeri, vanhu vose vakanga vachiitisana nharo vachiti: “Mambo ndiye akatinunura muchanza chevavengi vedu, uye ndiye akatipukunyutsa muchanza chevaFiristiya; asi zvino iye atiza Absaromu munyika.
10  Asi Absaromu, watakazodza, afira muhondo. Saka nei pasina chamuri kuita kuti mudzose mambo?”
11  Zvino Mambo Dhavhidhi akatumira shoko kuvapristi, Zadhoki naAbhiyatari, achiti: “Taurai nevarume vakuru vaJudha, muti, ‘Nei muchifanira kuva vokupedzisira kudzosa mambo kumba kwake, nepo shoko raIsraeri wose rasvika kuna mambo kumba kwake?
12  Muri hama dzangu; muri pfupa rangu nenyama yangu. Saka nei muchifanira kuva vokupedzisira kudzosa mambo?’
13  Muti kuna Amasa, ‘Hausi pfupa rangu nenyama yangu here? Mwari ngaandiitire saizvozvo uye ngaawedzere pazviri kana usingazovi mukuru weuto pamberi pangu nguva dzose panzvimbo paJoabhi.’”
14  Iye akataura zvakabaya mwoyo yevarume vose vaJudha somunhu mumwe chete, zvokuti vakatumira shoko kuna mambo vachiti: “Dzokai, imi nevashandi venyu vose.”
15  Zvino mambo akadzokera, akasvika pedyo naJodhani. Asi vaJudha vakaenda kuGirigari kunochingura mambo, kuti vayambutse mambo mhiri kwaJodhani.
16  Shimei mwanakomana waGera muBhenjamini, aibva kuBhahurimu, akakurumidza kuenda pamwe chete nevarume vaJudha kunochingura Mambo Dhavhidhi.
17  Aiva nevarume chiuru vaibva kwaBhenjamini. (Aivawo naZibha mushandi weimba yaSauro aiva nevanakomana vake gumi nevashanu nevashandi vake makumi maviri, uye vakasvika zvakanaka kuJodhani pamberi pamambo.
18  Iye akayambuka zambuko kuti ayambutse imba yamambo uye kuti aite zvakanga zvakanaka kwaari.) Asi Shimei mwanakomana waGera, akawira pasi pamberi pamambo paakanga ava kuda kuyambuka Jodhani.
19  Akabva ati kuna mambo: “Ishe wangu ngaarege kundipa mhosva, musayeuka zvakaipa zvakaitwa nomushandi wenyu zuva iro ishe wangu mambo akabuda muJerusarema, kuti mambo azviise mumwoyo make.
20  Nokuti mushandi wenyu anonyatsoziva kuti ndini ndakatadza; naizvozvo nhasi ndava wokutanga kuuya paimba yose yaJosefa kuti ndiuye kuzochingura ishe wangu mambo.”
21  Abhishai mwanakomana waZeruya akabva apindura, akati: “Shimei haafaniri kuurayiwa nokuda kweizvi here, pakuti akatuka muzodziwa waJehovha?”
22  Asi Dhavhidhi akati: “Ndinei nemi, imi vanakomana vaZeruya, zvamunoda kuva mudzivisi wangu nhasi? Nhasi kungaurayiwa munhu pakati paIsraeri here? Handizivi here kuti nhasi ndiri mambo waIsraeri?”
23  Mambo akabva ati kuna Shimei: “Hausi kuzofa.” Uye mambo akamupikira.
24  Zvino Mefibhosheti muzukuru waSauro, akauya kuzochingura mambo; asi akanga asina kugeza tsoka dzake kana kugera usopo hwake uyewo akanga asina kugeza nguo dzake kubvira pazuva rakaenda mambo kusvikira adzoka norugare.
25  Zvino paakasvika kuJerusarema kuzochingura mambo, mambo akabva ati kwaari: “Mefibhosheti, wakaregererei kuenda neni?”
26  Iye akati: “Ishe wangu mambo, mushandi wangu ndiye akandinyengedza. Nokuti mushandi wenyu akanga ati, ‘Rega ndisungirire chigaro pambongoro hadzi kuti ndiitasve, ndiende namambo,’ nokuti mushandi wenyu akaremara.
27  Naizvozvo iye akachera mushandi wenyu kunashe wangu mambo. Asi ishe wangu mambo akaita sengirozi yaMwari wechokwadi, naizvozvo itai zvakakunakirai.
28  Nokuti imba yose yababa vangu ingadai isiri chinhu, yakatongerwa kufa nashe wangu mambo, asi makaisa mushandi wenyu pane vaya vanodya patafura yenyu. Naizvozvo ndichineizve chandingakumbira chakarurama kunyange chandingachemerazve kuna mambo?”
29  Zvisinei, mambo akati kwaari: “Nei uchiri kungotaura mashoko ako? Ndati, Iwe naZibha govanai munda wacho.”
30  Mefibhosheti akati kuna mambo: “Ngaatore hake wose, ishe wangu mambo zvaadzoka kumba kwake norugare.”
31  Zvino Bhazirai muGiriyedhi akauya achibva kuRogerimu kuti aende kuJodhani namambo kuitira kuti amuperekedze kuJodhani.
32  Bhazirai akanga akwegura kwazvo, ava nemakore makumi masere; uye iye akapa mambo zvokudya paaigara muMahanaimu, nokuti akanga ari munhu akapfuma kwazvo.
33  Naizvozvo mambo akati kuna Bhazirai: “Yambuka neni, ndichakupa zvokudya zvandiinazvo muJerusarema.”
34  Asi Bhazirai akati kuna mambo: “Mazuva emakore oupenyu hwangu mangani, kuti ndiende namambo kuJerusarema?
35  Nhasi ndava nemakore makumi masere. Ndichagona kutsauranisa zvakanaka nezvakaipa here, kana kuti mushandi wenyu achagona kuravidza zvaanodya nezvaanonwa here, kana kuti ndichagona kuteerera inzwi revaimbi vechirume nevechikadzi here? Naizvozvo nei mushandi wenyu achifanira kuvazve mutoro kuna ishe wangu mambo?
36  Nokuti mushandi wenyu agona kuperekedza mambo kuJodhani kwechinhambwe chipfupi chete, saka nei mambo achifanira kundiripa nomubayiro uyu?
37  Ndapota, regai mushandi wenyu adzokere, regai ndifire muguta rangu pedyo nenzvimbo yemakuva yababa vangu naamai vangu. Asi hoyu mushandi wenyu Kimhamu. Ngaayambuke naishe wangu mambo; mumuitire zvakakunakirai.”
38  Naizvozvo mambo akati: “Ndichayambuka naKimhamu, ini ndichamuitira zvakanaka kwauri; uye ndichakuitira zvose zvaungasarudza kureva kwandiri.”
39  Zvino vanhu vose vakatanga kuyambuka Jodhani, mambo akayambuka; asi mambo akatsvoda Bhazirai, akamukomborera, achibva adzokera kunzvimbo yake.
40  Mambo paakayambukira kuGirigari, Kimhamu akayambuka naye, nevanhu vose vaJudha, uyewo nehafu yevanhu vaIsraeri, kuti vayambutse mambo.
41  Zvino tarira! varume vose vaIsraeri vakanga vachiuya kuna mambo, vakati kuna mambo: “Nei hama dzedu varume vaJudha vakubai kuti vayambutse mambo neimba yake yose nevarume vose vaDhavhidhi vaainavo paJodhani?”
42  Varume vose vaJudha vakapindura varume vaIsraeri, vakati: “Nokuti tiri hama dzepedyo dzamambo; saka nei matsamwira chinhu ichi? Takambodya zvinhu zvamambo here, kana kuti takapiwa chipo here?”
43  Zvisinei, varume vaIsraeri vakapindura varume vaJudha vakati: “Tine zvikamu gumi kuna mambo, zvokuti kunyange kuna Dhavhidhi tine zvakawanda kukupfuurai. Saka, nei matizvidza, uye nei isu tisina kuva vokutanga kuti tidzose mambo?” Asi shoko revarume vaJudha rairwadza kupfuura shoko revarume vaIsraeri.
24  Zvino Jehovha akatsamwirazve vaIsraeri, mumwe munhu paakakurudzira Dhavhidhi kuti avaitire zvakaipa, achiti: “Enda, uverenge vaIsraeri nevaJudha.”
2  Naizvozvo mambo akati kuna Joabhi mukuru wemauto ehondo waaiva naye: “Ndapota, famba-famba mumadzinza ose aIsraeri, kubvira kuDhani kusvikira kuBheeri-shebha, munyore vanhu, ndizive kuti vanhu vangani.”
3  Asi Joabhi akati kuna mambo: “Jehovha Mwari wenyu ngaatowedzera vanhu kane zana kupfuura kuwanda kwavakaita maziso ashe wangu mambo achizviona. Asi ishe wangu mambo adirei chinhu ichi?”
4  Shoko ramambo rakazokunda Joabhi nevakuru vemauto ehondo. Naizvozvo Joabhi nevakuru vemauto ehondo vakabva pamberi pamambo kuti vanonyora vanhu vaIsraeri.
5  Vakabva vayambuka Jodhani, vakadzika musasa paAroeri kurudyi rweguta riri pakati pomupata une rukova, nechokuvaGadhi, uye kuJazeri.
6  Pashure paizvozvo vakasvika kuGiriyedhi nenyika yeTatimu-hodhishi vakaramba vachienda kuDhani-jaani uye vakapoterera vachienda kuSidhoni.
7  Vakabva vasvika kunhare yeTire nemaguta ose evaHivhi neevaKenani, vakasvika kwokupedzisira muNegebhu yaJudha kuBheeri-shebha.
8  Nokudaro vakafamba-famba munyika yose vakasvika kuJerusarema pakupera kwemwedzi mipfumbamwe nemazuva makumi maviri.
9  Zvino Joabhi akapa mambo nhamba yevanhu vakanga vanyorwa; vaIsraeri vakasvika varume vakashinga zviuru mazana masere vaivhomora bakatwa, uye varume vaJudha vaiva varume zviuru mazana mashanu.
10  Zvino hana yaDhavhidhi yakatanga kurova apedza kuverenga vanhu saizvozvo. Naizvozvo Dhavhidhi akati kuna Jehovha: “Ndatadza kwazvo pane zvandaita. Zvino Jehovha, ndapota bvisai kukanganisa kwomushumiri wenyu; nokuti ndakaita zvoupenzi kwazvo.”
11  Dhavhidhi paakamuka mangwanani, shoko raJehovha rakasvika kumuprofita Gadhi, muoni waDhavhidhi, richiti:
12  “Enda uti kuna Dhavhidhi, ‘Zvanzi naJehovha: “Ndiri kukupa zvinhu zvitatu. Sarudza chimwe chete chazvo kuti ndikuitire ichocho.”’”
13  Naizvozvo Gadhi akapinda maiva naDhavhidhi, akamuudza, akati kwaari: “Unoda here kuti kuuye makore manomwe enzara munyika yako, kana kuti mwedzi mitatu uchitiza mhandu dzako, idzo dzichikutevera, kana kuti mazuva matatu edenda munyika yako? Zvino funga uone zvandichapindura Iye andituma.”
14  Naizvozvo Dhavhidhi akati kuna Gadhi: “Zviri kunditambudza kwazvo. Ndapota, regai tiwire hedu muruoko rwaJehovha, nokuti ngoni dzake izhinji; asi musandirega ndichiwira muruoko rwomunhu.”
15  Jehovha akabva aunza denda pakati paIsraeri kubvira mangwanani kusvikira panguva yakatarwa, zvokuti vanhu zviuru makumi manomwe vakafa pavanhu vaigara kubvira kuDhani kusvikira kuBheeri-shebha.
16  Ngirozi yakaramba yakatambanudzira ruoko rwayo kuJerusarema kuti iriparadze; Jehovha akatanga kuzvidemba pamusoro pedambudziko racho, naizvozvo akati kungirozi yakanga ichiparadza vanhu: “Zvakwana! Chidzikisa ruoko rwako.” Ngirozi yaJehovha yaiva pedyo neburiro raArauna muJebhusi.
17  Dhavhidhi akati kuna Jehovha, paakaona ngirozi yakanga ichiuraya vanhu: “Tarirai ndini ndakatadza uye ndini ndakakanganisa; asi makwai aya—akaitei? Ndapota, ruoko rwenyu ngaruuye pandiri nepaimba yababa vangu.”
18  Gare gare Gadhi akapinda maiva naDhavhidhi zuva iroro akati kwaari: “Enda umisire Jehovha atari paburiro raArauna muJebhusi.”
19  Dhavhidhi akaenda sezvakanga zvataurwa naGadhi, sezvakanga zvarayirwa naJehovha.
20  Arauna paakatarira zasi, akaona mambo nevashandi vake vachiuya kwaari, Arauna akabva abuda, akakotamira mambo chiso chake chakatarira pasi.
21  Arauna akabva ati: “Ishe wangu mambo avingei kumushandi wake?” Dhavhidhi akati: “Kuzotenga buriro kwauri kuti ndivakire Jehovha atari, kuti denda ribviswe pakati pevanhu.”
22  Asi Arauna akati kuna Dhavhidhi: “Ishe wangu mambo ngaaritore abayire zvakamunakira. Hedzo mombe dzechinopiwa chinopiswa nechirei chinoshandiswa kupura nemajoko emombe kuti zvive huni.
23  Haiwa mambo, Arauna anopa mambo zvose.” Arauna akatizve kuna mambo: “Jehovha Mwari wenyu ngaakufarirei.”
24  Asi mambo akati kuna Arauna: “Aiwa, asi ndichatoritenga kwauri nomutengo waro; uye handisi kuzopa Jehovha Mwari wangu zvibayiro zvinopiswa zvandisina kutenga.” Naizvozvo Dhavhidhi akatenga buriro nemombe dzacho nemashekeri esirivha makumi mashanu.
25  Dhavhidhi akavakira Jehovha atari ipapo, akapa zvibayiro zvinopiswa nezvibayiro zvokugoverana, Jehovha akabvuma kutetererwa nokuda kwenyika, zvokuti denda racho rakaguma pakati paIsraeri.
5  Kwapera nguva yakati, madzinza ose aIsraeri akauya kwaiva naDhavhidhi kuHebroni, akati: “Tarirai! Tiri pfupa renyu nenyama yenyu.
2  Nezuro uye munguva yakapfuura Sauro paaiva mambo wedu, ndimi maitungamirira vaIsraeri muchibuda navo nokupinda navo. Jehovha akati kwamuri, ‘Iwe uchafudza vanhu vangu vaIsraeri, uye iwe uchava mutungamiriri wevaIsraeri.’”
3  Naizvozvo varume vakuru vose vaIsraeri vakauya kwaiva namambo kuHebroni, Mambo Dhavhidhi akaita sungano navo pamberi paJehovha vari muHebroni; vakabva vazodza Dhavhidhi kuti ave mambo waIsraeri.
4  Dhavhidhi akanga aine makore makumi matatu paakava mambo. Akava mambo kwemakore makumi mana.
5  Akava mambo waJudha ari muHebroni kwemakore manomwe nemwedzi mitanhatu; muJerusarema akava mambo wevaIsraeri vose nevaJudha kwemakore makumi matatu nematatu.
6  Naizvozvo mambo nevarume vake vakaenda kuJerusarema kunorwa nevaJebhusi vaigara munyika yacho, vakati kuna Dhavhidhi: “Hausi kuzopinda muno, asi mapofu nevakaremara vachakudzinga,” vachifunga kuti: “Dhavhidhi haasi kuzopinda muno.”
7  Kunyange zvakadaro Dhavhidhi akakunda nhare yeZiyoni, kureva Guta raDhavhidhi.
8  Naizvozvo pazuva iroro Dhavhidhi akati: “Ani naani anouraya vaJebhusi, ngaaende nomumugero wemvura anosangana nemapofu nevakaremara, vanovengwa nomweya waDhavhidhi!” Ndokusaka vachiti: “Bofu neakaremara havazopindi mumba macho.”
9  Dhavhidhi akagara munhare yacho, ikanzi Guta raDhavhidhi; Dhavhidhi akatanga kuvaka mativi ose kubvira kuMurwi Wevhu uye nechomukati.
10  Nokudaro Dhavhidhi akaramba achingokura, uye Jehovha Mwari wemauto aiva naye.
11  Hiramu mambo weTire akatuma nhume kuna Dhavhidhi, nemisidhari nevavezi vemiti nevavezi vematombo emasvingo, vakatanga kuvakira Dhavhidhi imba.
12  Dhavhidhi akaziva kuti Jehovha akanga amusimbisa kwazvo kuti ave mambo waIsraeri uye kuti akanga akwidziridza umambo hwake nokuda kwevanhu vake vaIsraeri.
13  Munguva iyi, Dhavhidhi akatora vamwe varongo nemadzimai muJerusarema pashure pokunge abva kuHebroni; uye Dhavhidhi akaramba achiberekerwa vamwe vanakomana nevanasikana.
14  Aya ndiwo mazita evaakaberekerwa muJerusarema: Shamua naShobhabhu naNatani naSoromoni,
15  naIbhari naErishua naNefegi naJafiya,
16  naErishama naEriyadha naErifereti.
17  Zvino vaFiristiya vakanzwa kuti vakanga vazodza Dhavhidhi kuti ave mambo waIsraeri. VaFiristiya vose vakabva vauya kuzotsvaka Dhavhidhi. Dhavhidhi paakazvinzwa, akabva aenda kunzvimbo yakaoma kusvika.
18  Asi vaFiristiya vakasvika, vakaramba vachifamba-famba mubani revaRefaimu.
19  Dhavhidhi akabvunza Jehovha, achiti: “Ndiende kunorwa nevaFiristiya here? Muchavaisa muruoko rwangu here?” Jehovha akati kuna Dhavhidhi: “Enda, nokuti chokwadi ndichaisa vaFiristiya mumaoko ako.”
20  Naizvozvo Dhavhidhi akasvika kuBhaari-perazimu, Dhavhidhi akavauraya ikoko. Akabva ati: “Jehovha aputsa vavengi vangu pamberi pangu, sepakaputswa nemvura.” Ndokusaka akatumidza nzvimbo iyoyo kuti Bhaari-perazimu.
21  Naizvozvo vakasiya zvidhori zvavo ipapo, Dhavhidhi nevarume vake vakazvitora.
22  Gare gare vaFiristiya vakauyazve, vakafamba-famba mubani revaRefaimu.
23  Dhavhidhi akabva abvunza Jehovha, asi iye akati: “Usaenda. Pota neseri kwavo, uvarwise uri pakatarisana nemakwenzi emibheka.
24  Zvino paunonzwa mutsindo wokufora pamusoro pemakwenzi emibheka, panguva iyoyo ukurumidze, nokuti panguva iyoyo Jehovha achange akutungamirira kunoparadza musasa wevaFiristiya.”
25  Naizvozvo Dhavhidhi akaita saizvozvo, sezvaakanga arayirwa naJehovha, akauraya vaFiristiya kubvira kuGebha kusvikira kuGezeri.
15  Zvino pashure pezvinhu izvi Absaromu akaita kuti agadzirirwe ngoro, yaiva nemabhiza nevarume makumi mashanu vaimhanya pamberi pake.
2  Absaromu akafumomuka, akanomira parutivi penzira yaienda kugedhi. Zvino chero munhu upi zvake paaiva nemhosva yokuti auye nayo kuna mambo kuzoruramisirwa, Absaromu aibva amushevedza oti: “Unobva kuguta ripi?” iye oti: “Mushandi wenyu anobva kune rimwe remadzinza aIsraeri.”
3  Uye Absaromu aiti kwaari: “Ona, nyaya dzako dzakanaka uye dzakarurama; asi kuna mambo hakuna munhu achakuteerera.”
4  Absaromu aitizve: “Haiwa, kudai ndikagadzwa kuva mutongi munyika, kuti munhu wose anenge aine mhosva kana kuti anoda kururamisirwa auye kwandiri! Chokwadi ndichamururamisira.”
5  Munhu wacho paaisvika pedyo kuti amukotamire, iye aitambanudza ruoko rwake omubata, omutsvoda.
6  Absaromu akaramba achiita chinhu chakadai kuvaIsraeri vose vaiuya kuzoruramisirwa namambo; uye Absaromu akaramba achinyengedza mwoyo yevarume vaIsraeri.
7  Zvino kwapera makore makumi mana, Absaromu akati kuna mambo: “Ndapota, regai ndiende kuHebroni ndinoita mhiko yangu yandakapikira Jehovha.
8  Nokuti mushandi wenyu akaita mhiko yakasimba pandaigara kuGeshuri muSiriya, ndichiti, ‘Chokwadi kana Jehovha akandidzosa kuJerusarema, ndichashumirawo Jehovha.’”
9  Naizvozvo mambo akati kwaari: “Enda norugare.” Iye akabva asimuka, akaenda kuHebroni.
10  Zvino Absaromu akatuma vasori kumadzinza ose aIsraeri achiti: “Pamunongonzwa kurira kwehwamanda, mutiwo, ‘Absaromu ava mambo muHebroni!’”
11  Zvino Absaromu akanga aenda nevarume mazana maviri vokuJerusarema, vakashevedzwa vakaenda pasina chavaifungira, havana kana chimwe chavaiziva.
12  Paakapawo zvibayiro, Absaromu akatumira shoko kunoshevedza Ahitoferi muGiro, gurukota raDhavhidhi, kubva kuguta rake reGiro. Kurangana kwacho kwakaramba kuchisimba, uye vanhu vaiva naAbsaromu vakaramba vachiwanda.
13  Kwapera nguva yakati, nhume yakasvika kuna Dhavhidhi, ichiti: “Mwoyo yevarume vaIsraeri yava kutevera Absaromu.”
14  Dhavhidhi akabva ati kuvashandi vake vose vaaiva navo muJerusarema: “Simukai, ngatitizei; nokuti Absaromu haangatisiyi tiri vapenyu! Kurumidzai kuenda, kuti arege kukurumidza, akatibata, akatiitira zvakaipa, akaparadza guta nomuromo webakatwa!”
15  Vashandi vamambo vakati kuna mambo: “Vashandi venyu vari pano, kuti vaite zvose zvingasarudzwa naishe wangu mambo.”
16  Naizvozvo mambo akabuda, imba yake yose ichimutevera, mambo akasiya madzimai gumi, varongo, kuti vatarisire imba.
17  Mambo akaramba achibuda vanhu vose vachimutevera; vakanomira paBheti-mehaki.
18  Vashandi vake vose vaipfuura nepaaiva; nevaKereti vose nevaPereti vose nevaGati vose, varume mazana matanhatu vakanga vamutevera kubva kuGati, vaipfuura nepamberi pamambo.
19  Mambo akabva ati kuna Itai muGati: “Iwe uri kuendereiwo nesu? Dzokera unogara namambo; nokuti uri wokune imwe nyika uyewo wakadzingwa kunzvimbo yako.
20  Nezuro ndipo pawakauya uye nhasi ndokudzungairisa pamwe chete nesu, kuti uende neni kwose kwose kwandinoenda here? Dzokera hako, udzokere nehama dzako, Jehovha ngaakuitire mutsa worudo nokuvimbika!”
21  Asi Itai akapindura mambo akati: “NaJehovha mupenyu uye nashe wangu mambo mupenyu, mushandi wenyu achava munzvimbo iyo ishe wangu mambo angava, kunyange zvikareva rufu kana kuti zvikareva upenyu!”
22  Dhavhidhi akati kuna Itai: “Enda uyambuke.” Naizvozvo Itai muGati akayambuka pamwe chete nevarume vake vose nevana vose vaaiva navo.
23  Vanhu vose vomunyika yacho vakanga vachichema nenzwi guru, uye vanhu vose vakanga vachiyambuka, uye mambo akanga akamira pedyo nomupata une rukova weKidroni, uye vanhu vose vakanga vachiyambuka nomugwagwa usina chinhu waienda kurenje.
24  Zadhoki akasvikawo nevaRevhi vose vakanga vakatakura areka yesungano yaMwari wechokwadi; uye vakagadzika areka yaMwari wechokwadi pasi pedyo naAbhiyatari kusvikira vanhu vose vapedza kuyambuka vachibva muguta.
25  Asi mambo akati kuna Zadhoki: “Dzorera areka yaMwari wechokwadi kuguta. Kana ndikanzwirwa nyasha naJehovha, iye achandidzosawo uye achaita kuti ndiione nenzvimbo yayo yainogara.
26  Asi kana akati, ‘Handina kukufarira,’ ndiri pano, ngaandiitire zvakamunakira.”
27  Mambo akati kumupristi Zadhoki: “Iwe hausi muoni here? Dzokera kuguta norugare, pamwe chete naAhimaazi mwanakomana wako naJonatani mwanakomana waAbhiyatari, ivo vanakomana venyu vaviri, vamuinavo.
28  Tarira, ndichambomira pamazambuko erenje kusvikira shoko rabva kwamuri kuzondizivisa.”
29  Naizvozvo Zadhoki naAbhiyatari vakadzokera neareka yaMwari wechokwadi kuJerusarema, vakaramba vachigara ikoko.
30  Dhavhidhi akanga achikwira nomukwidza weMiorivhi, achisvimha misodzi sezvaaikwira, musoro wake wakafukidzwa; uye akanga achifamba asina shangu, mumwe nomumwe wevanhu vose vaaiva navo akafukidza musoro wake, vakakwira vachisvimha misodzi sezvavaikwira.
31  Dhavhidhi akaudzwa kuti: “Ahitoferi ndomumwe wevari kurangana naAbsaromu.” Dhavhidhi akabva ati: “Haiwa Jehovha, ndapota, itai kuti zano raAhitoferi rive upenzi!”
32  Zvino Dhavhidhi paakasvika pamusoro pegomo apo vanhu vaiwanzokotamira Mwari, kwaiva naHushai muAki aivapo aiuya kuzosangana naye, nguo yake refu yakabvaruka uye aine guruva mumusoro make.
33  Zvisinei, Dhavhidhi akati kwaari: “Chokwadi kana ukayambuka neni, uchandiremedza.
34  Asi kana ukadzokera kuguta ukanoti kuna Absaromu, ‘Haiwa Mambo, ndiri mushandi wenyu. Ini ndaimbova mushandi wababa venyu panguva iyoyo, asi zvino ini ndava mushandi wenyu,’ uchabva wavhiringidza zano raAhitoferi nokuda kwangu.
35  Vapristi, Zadhoki naAbhiyatari havasi ikoko newe here? Zvino uudze vapristi, Zadhoki naAbhiyatari zvinhu zvose zvaunganzwa muimba yamambo.
36  Tarira! Ivo vane vanakomana vavo vaviri ikoko, Ahimaazi waZadhoki naJonatani waAbhiyatari; muvashandise kunditumira zvinhu zvose zvamunganzwa.”
37  Naizvozvo Hushai, shamwari yaDhavhidhi, akapinda muguta. Absaromu akasvikawo muJerusarema.
20  Zvino ikoko kwakanga kuine mumwe murume pasina, ainzi Shebha, mwanakomana waBhikri muBhenjamini; iye akaridza hwamanda akati: “Hatina mugove kuna Dhavhidhi, uye hatina nhaka kumwanakomana waJese. Haiwa Israeri, munhu wose ngaaende kuna vanamwari vake!”
2  Varume vose vaIsraeri vakabva varega kutevera Dhavhidhi kuti vatevere Shebha mwanakomana waBhikri; asi varume vaJudha vakanamatira kuna mambo wavo kubvira kuJodhani kusvikira kuJerusarema.
3  Dhavhidhi akazosvika kumba kwake kuJerusarema. Mambo akabva atora vakadzi gumi, varongo vaakanga asiya kuti vatarisire imba, akavaisa muimba yairindwa, asi akaramba achivapa zvokudya. Haana kumborara navo, asi vakaramba vakavharirwa zvakasimba kusvikira pazuva rokufa kwavo, vari chirikadzi dzine murume mupenyu.
4  Zvino mambo akati kuna Amasa: “Ndiunganidzire varume vaJudha mumazuva matatu, iwe umire pano.”
5  Naizvozvo Amasa akaenda kunounganidza vaJudha; asi akanonoka, akadarika nguva yaakanga atarirwa naye.
6  Dhavhidhi akabva ati kuna Abhishai: “Zvino Shebha mwanakomana waBhikri achava akaipa zvikuru kwatiri kupfuura Absaromu. Iwe tora vashandi vashe wako mumudzingirire, kuti asawana maguta akavakirirwa, akapukunyuka tichizviona.”
7  Naizvozvo varume vaJoabhi nevaKereti nevaPereti nevarume vose vaiva nesimba vakabuda vachimutevera; vakabuda muJerusarema kuti vadzingirire Shebha mwanakomana waBhikri.
8  Vakanga vava pedyo nedombo guru riri muGibhiyoni, uye Amasa akauya kuzosangana navo. Zvino Joabhi akanga akazvisunga chiuno, akapfeka nguo; akanga akasungirira bakatwa muhudyu make, riri mumuhara waro. Iye akasvika, iro rikawira pasi.
9  Joabhi akati kuna Amasa: “Unofara here, hama yangu?” Ruoko rworudyi rwaJoabhi rwakabva rwabata ndebvu dzaAmasa kuti amutsvode.
10  Asi Amasa akanga asina kuchenjerera bakatwa raiva muruoko rwaJoabhi; zvokuti akamubaya naro mudumbu, ura hwake hukawira pasi, uye akanga asingafaniri kumubayazve. Naizvozvo akafa. Asi Joabhi naAbhishai mwana wababa vake, vakadzingirira Shebha mwanakomana waBhikri.
11  Zvino rimwe remajaya aJoabhi rakamira pedyo naye rikaramba richiti: “Munhu wose anofarira Joabhi uye munhu wose waDhavhidhi, ngaatevere Joabhi!”
12  Munguva yose iyi Amasa akanga achiumburuka muropa ari pakati pomugwagwa mukuru. Murume wacho paakaona kuti vanhu vose vamira, akabva abvisa Amasa mumugwagwa mukuru, akamuisa musango. Akazokanda nguo pamusoro pake, zvaakaona kuti vanhu vose vaiuya kwaari vaimira.
13  Paakanga angomubvisa mumugwagwa mukuru, murume mumwe nomumwe akapfuura nepo achitevera Joabhi kuti adzingirire Shebha mwanakomana waBhikri.
14  Shebha akapfuura nomumadzinza ose aIsraeri kusvikira kuAbheri reBheti-maaka. Asi vaBhikri vose vakabva vaungana, vakamuteverawo.
15  Vakasvika, vakamukomba muAbheri reBheti-maaka, vakagadzirira guta racho rusvingo rwokurikomba narwo, zvaraiva mukati morusvingo runodzivirira. Vanhu vose vaiva naJoabhi vakanga vachichera rusvingo, kuti varuputse.
16  Mumwe mukadzi akachenjera akatanga kushevedzera ari muguta achiti: “Teererai, varume, teererai! Ndapota, itii kuna Joabhi, ‘Swedera pedyo pano, nditaure newe.’”
17  Naizvozvo akaswedera pedyo naye, mukadzi wacho akabva ati: “Ndiwe Joabhi here?” iye akati: “Ndini.” Iye akabva ati kwaari: “Teerera mashoko omurandasikana wako.” Iye akati: “Ndakateerera.”
18  Iye akatizve: “Vaimbotaura munguva yekare, vachiti, ‘Ngavabvunze muAbheri, uye vaibva vagumisa nyaya yacho.’
19  Ini ndinomiririra vanoda rugare nevakatendeka vaIsraeri. Uri kuda kuuraya guta naamai pakati paIsraeri. Unodirei kuparadza nhaka yaJehovha?”
20  Joabhi akapindura kuti: “Handingambofungi zvakadaro, kuti ndimedze uye kuti ndiparadze.
21  Hazvisizvo, asi murume anobva kunzvimbo ine makomo yaEfremu, anonzi Shebha mwanakomana waBhikri, asimudzira Mambo Dhavhidhi ruoko rwake. Mubudisei iye oga, uye ndichasiya guta.” Mukadzi wacho akabva ati kuna Joabhi: “Tarira! Uchakandirwa musoro wake nepamusoro porusvingo!”
22  Pakarepo mukadzi wacho akapinda maiva nevanhu vose nouchenjeri hwake, vakagura musoro waShebha mwanakomana waBhikri, vakaukandira Joabhi. Akabva aridza hwamanda, naizvozvo vakapararira vachisiya guta, mumwe nomumwe achienda kumba kwake; Joabhi akadzokera kuJerusarema kwaiva namambo.
23  Joabhi aitarisira uto rose raIsraeri; uye Bhenaya mwanakomana waJehoyadha aitarisira vaKereti nevaPereti.
24  Adhoramu aitarisira vaya vakanga vatorwa nokuda kwebasa rokumanikidzirwa; uye Jehoshafati mwanakomana waAhirudhi ndiye aiva munyori wezvaiitika.
25  Shevha aiva munyori, uye Zadhoki naAbhiyatari vaiva vapristi.
26  Ira muJairi akavawo mupristi waDhavhidhi.
1  Zvino pashure pokunge Sauro afa, Dhavhidhi paakanga adzoka kwaakanga anouraya vaAmareki, Dhavhidhi akaramba achigara kuZikragi kwemazuva maviri.
2  Pazuva rechitatu, mumwe murume akauya achibva kumusasa, kwaiva naSauro, aine nguo dzakabvaruka, aine guruva mumusoro make; uye paakasvika kuna Dhavhidhi, akabva angowira pasi, akagwadama.
3  Dhavhidhi akati kwaari: “Uri kubva kupi?” iye akati kwaari: “Ndatiza kumusasa waIsraeri.”
4  Dhavhidhi akati kwaari: “Zvafamba sei? Ndapota, ndiudze.” Iye akati: “Vanhu vatiza hondo uyewo vanhu vazhinji vawa zvokuti vafa, uye Sauro nomwanakomana wake Jonatani vafawo.”
5  Dhavhidhi akabva ati kujaya rakanga richimuudza: “Unoziva sei kuti Sauro uyewo mwanakomana wake Jonatani vafa?”
6  Jaya rakanga richimuudza rikati: “Zvakangoitikawo kuti ndakanga ndiri muGomo reGiribhoa, uye Sauro akanga akasendama papfumo rake; vatyairi vengoro nevatasvi vemabhiza vakanga vati namename naye.
7  Paakatendeuka, akandiona, akabva andishevedza, ndikati, ‘Ndiri pano!’
8  Iye akati kwandiri, ‘Ndiwe ani?’ ndichibva ndati kwaari, ‘Ndiri muAmareki.’
9  Akabva ati, ‘Ndapota, mira pedyo neni undiuraye, nokuti ndabatwa nechikaka, nokuti ndichine mweya wangu wose.’
10  Naizvozvo ndakamira pedyo naye ndikamuuraya, nokuti ndakanga ndichiziva kuti akanga asingazorarami pashure pokunge awa. Ndakabva ndatora korona yakanga iri mumusoro make nechishongo chakanga chiri muruoko rwake, kuti ndiuye nazvo kuno kunashe wangu.”
11  Dhavhidhi akabva abata nguo dzake, akadzibvarura, uye varume vose vaaiva navo vakaitawo saizvozvo.
12  Vakatanga kuungudza nokuchema nokutsanya kusvikira manheru nokuda kwaSauro, nokuda kwaJonatani mwanakomana wake, nokuda kwevanhu vaJehovha uye nokuda kweimba yaIsraeri, nokuti vakanga vaurayiwa nebakatwa.
13  Zvino Dhavhidhi akati kujaya rakanga richimuudza: “Unobvepi?” iro rikati: “Ndiri mwanakomana womutorwa, muAmareki.”
14  Dhavhidhi akabva ati kwariri: “Sei usina kutya kutambanudza ruoko rwako kuti uparadze muzodziwa waJehovha?”
15  Naizvozvo Dhavhidhi akashevedza mumwe wevarume vaaiva navo, akati: “Enda pedyo. Muuraye.” Naizvozvo akamubaya zvokuti iye akafa.
16  Dhavhidhi achibva ati kwaari: “Mhosva yeropa rako ngaive pamusoro wako, nokuti muromo wako pachako wakupupurira, uchiti, ‘Ini ndini ndakauraya muzodziwa waJehovha.’”
17  Zvino Dhavhidhi akaimbira Sauro nomwanakomana wake Jonatani rwiyo urwu rwemariro,
18  akarayira kuti vanakomana vaJudha vadzidziswe “Rwiyo rwoUta.” Tarira! Rwakanyorwa mubhuku raJashari:
19  “Haiwa iwe Israeri, runako rwaurayirwa munzvimbo dzako dzakakwirira.Varume vane simba vawa sei!
20  Regai kuzvitaura muGati;Regai kuzvizivisa mumigwagwa yeAshkeroni,Kuti vanasikana vevaFiristiya varege kufara,Kuti vanasikana vevanhu vasina kudzingiswa varege kupembera nomufaro.
21  Imi makomo eGiribhoa, dova nemvura ngazvirege kuva pamusoro penyu, uye minda yemipiro mitsvene ngairege kuvapowo;Nokuti nhoo yevane simba yakasvibiswa ipapo,Iyo nhoo yaSauro, zvokuti hapana yakazodzwa nemafuta.
22  Paropa revakaurayiwa, pamafuta evane simba,Uta hwaJonatani hahuna kudzoka,Bakatwa raSauro raisadzoka risina kubudirira.
23  Sauro naJonatani, vaidiwa uye vakanga vakanaka muupenyu hwavo,Havana kuparadzaniswa pakufa kwavo.Vaimhanya kupfuura makondo,Vaiva nesimba kupfuura shumba.
24  Imi vanasikana vaIsraeri, chemai Sauro,Aikupfekedzai machira matsvuku nezvinhu zvakanaka kwazvo,Aiisa zvishongo zvendarama pazvipfeko zvenyu.
25  Vane simba vawa sei pakati pokurwa!Jonatani aurayirwa panzvimbo dzako dzakakwirira!
26  Ndiri kutambudzika pamusoro pako, Jonatani hama yangu,Waindifadza kwazvo.Rudo rwako kwandiri rwaishamisa kupfuura rudo rwevakadzi.
27  Vane simba vawa seiUye zvombo zvehondo zvaparara sei!”
2  Zvino pashure paizvozvo Dhavhidhi akabvunza Jehovha, achiti: “Ndiende kune rimwe remaguta aJudha here?” Jehovha akati kwaari: “Enda.” Dhavhidhi akati: “Ndiende kupi?” Iye akabva ati: “KuHebroni.”
2  Naizvozvo Dhavhidhi akaenda ikoko nemadzimai ake maviri, Ahinoamu mukadzi muJezreeri naAbhigairi mudzimai waNabhari muKameri.
3  Dhavhidhi akaenda nevarume vaaiva navo, mumwe nomumwe neimba yake; vakagara mumaguta enharaunda yeHebroni.
4  Varume vaJudha vakabva vasvika, vakazodza Dhavhidhi ikoko kuti ave mambo weimba yaJudha. Vakasvika, vakaudza Dhavhidhi kuti: “Varume vokuJabheshi-giriyedhi ndivo vakaviga Sauro.”
5  Nokudaro Dhavhidhi akatuma nhume kuvarume vokuJabheshi-giriyedhi akati kwavari: “Jehovha ngaakukomborerei, nokuti makaitira ishe wenyu, iye Sauro, mutsa worudo uyu, pakuti makamuviga.
6  Zvino Jehovha ngaakuitirei mutsa worudo nokuvimbika, uye iniwo ndichakuitirai izvi zvakanaka nokuti makaita chinhu ichi.
7  Zvino maoko enyu ngaave nesimba, muve varume vakashinga, nokuti Sauro ishe wenyu akafa, uye imba yaJudha yakandizodza kuti ndive mambo wavo.”
8  Zvino Abhineri mwanakomana waNeri, mukuru weuto raSauro, akatora Ishi-bhosheti, mwanakomana waSauro, akaenda naye kuMahanaimu,
9  akamugadza kuti ave mambo weGiriyedhi nevaAshuri neJezreeri nowaEfremu naBhenjamini nowevaIsraeri, vose zvavo.
10  Ishi-bhosheti mwanakomana waSauro, akanga aine makore makumi mana, paakava mambo waIsraeri, uye akava mambo kwemakore maviri. Veimba yaJudha chete ndivo vakatevera Dhavhidhi.
11  Mazuva ayo Dhavhidhi akava mambo weimba yaJudha muHebroni aiva makore manomwe nemwedzi mitanhatu.
12  Kwapera nguva yakati, Abhineri mwanakomana waNeri nevashandi vaIshi-bhosheti, mwanakomana waSauro, vakabuda muMahanaimu vakaenda kuGibhiyoni.
13  Joabhi mwanakomana waZeruya nevashandi vaDhavhidhi, vakabuda uye gare gare vakasangana pedyo nedziva reGibhiyoni; uye vakaramba vakagara, ava nechokuno kwedziva, avo nechekoko kwedziva.
14  Abhineri akazoti kuna Joabhi: “Ndapota, majaya ngaasimuke arwisane pamberi pedu.” Joabhi akati: “Ngaasimuke.”
15  Naizvozvo akasimuka, akayambuka achiverengwa, gumi nemaviri ari aBhenjamini naIshi-bhosheti, mwanakomana waSauro, uye gumi nemaviri ari okuvashandi vaDhavhidhi.
16  Akatanga kubatana misoro, bakatwa romumwe nomumwe riri kudivi romumwe, zvokuti akawira pasi pamwe chete. Nzvimbo iyoyo yakabva yanzi Herikati-hazurimu, iri muGibhiyoni.
17  Kurwa kwakava kukuru kwazvo zuva iroro, Abhineri nevarume vaIsraeri vakazokundwa nevashandi vaDhavhidhi.
18  Zvino vanakomana vatatu vaZeruya vaivapo, vaiti Joabhi naAbhishai naAsaheri; uye Asaheri aimhanya kwazvo, seimwe yemhara dziri musango.
19  Asaheri akadzingirira Abhineri, haana kuda kutsaukira kurudyi kana kuruboshwe kuti arege kutevera Abhineri.
20  Abhineri akazotarira shure kwake akati: “Ndiwe here, Asaheri?” iye akati: “Ndini.”
21  Abhineri akabva ati kwaari: “Tsaukira kurudyi rwako kana kuruboshwe rwako, ubate rimwe remajaya rive rako, utore zvaunoripfekenura zvive zvako.” Asi Asaheri haana kuda kutsauka kuti arege kumutevera.
22  Naizvozvo Abhineri akatizve kuna Asaheri: “Tsauka urege kunditevera. Ndingakuurayirei? Ipapo, ndingazoonana sei nomukoma wako Joabhi?”
23  Asi aingoramba kutsauka; Abhineri akamubaya mudumbu nomubato wepfumo, zvokuti pfumo racho rakabuda nokumusana kwake; uye akawira ipapo, akafira paakanga ari. Vose vaisvika panzvimbo pakanga pawira Asaheri akafirapo, vaimira.
24  Zvino Joabhi naAbhishai vakadzingirira Abhineri. Zuva zvarakanga rava kuvira, vakasvika pachikomo cheAma, chiri pakatarisana neGiya iri panzira inoenda kusango reGibhiyoni.
25  Vanakomana vaBhenjamini vakaungana shure kwaAbhineri, vakava boka rimwe chete, vakaramba vakamira pamusoro pechikomo chimwe chete.
26  Abhineri akatanga kushevedzera kuna Joabhi akati: “Bakatwa richaparadza nokusingaperi here? Hauzivi here kuti pakupedzisira pachava nokurwadziwa? Saka, ucharega kuudza vanhu kuti vadzokere varege kudzingirira hama dzavo kusvikira rini?”
27  Joabhi akati: “NaMwari wechokwadi mupenyu, kudai wanga usina kutaura, vanhu vangadai vazodzoswa mangwanani, kuti mumwe nomumwe arege kudzingirira hama yake.”
28  Zvino Joabhi akaridza hwamanda, vanhu vose vakamira, vakarega kudzingirirazve vaIsraeri, uye havana kuzomutsidzirazve kurwa kwacho.
29  Abhineri nevarume vake vakafamba nomuArabha usiku ihwohwo hwose, vakayambuka Jodhani, vakafamba nomugoronga rose, vakazosvika kuMahanaimu.
30  Joabhi akarega kutevera Abhineri, akaunganidza vanhu vose. Pavashandi vaDhavhidhi pakashayikwa varume gumi nevapfumbamwe pamwe chete naAsaheri.
31  Vashandi vaDhavhidhi, vakanga vauraya vaya vaBhenjamini nevarume vaAbhineri—paiva nevarume mazana matatu nemakumi matanhatu vakafa.
32  Vakatakura Asaheri, vakamuviga munzvimbo yemakuva yababa vake, iri kuBhetrehema. Zvino Joabhi nevarume vake vakaramba vachifamba usiku hwose, vakaedzerwa vava kuHebroni.
3  Zvino kurwa pakati peimba yaSauro neimba yaDhavhidhi kwakapfuurira kwenguva refu; Dhavhidhi akaramba achiva nesimba, imba yaSauro ikaramba ichingopera.
2  Munguva iyi, Dhavhidhi akaberekerwa vanakomana muHebroni, dangwe rake raiva Amnoni akaberekwa naAhinoamu mukadzi muJezreeri.
3  Wechipiri aiva Kireyabhu akaberekwa naAbhigairi mudzimai waNabhari muKameri, wechitatu aiva Absaromu mwanakomana waMaaka mwanasikana waTarimai mambo wokuGeshuri.
4  Wechina aiva Adhonija mwanakomana waHagiti, wechishanu aiva Shefatiya mwanakomana waAbhitari.
5  Wechitanhatu aiva Itreyamu akaberekwa naEgra, mudzimai waDhavhidhi. Ava ndivo vakaberekerwa Dhavhidhi muHebroni.
6  Hondo pakati peimba yaSauro neimba yaDhavhidhi zvayakapfuurira, Abhineri akaramba achisimbisa chinzvimbo chake muimba yaSauro.
7  Zvino Sauro akanga ambova nomurongo ainzi Rizpa, mwanasikana waAya. Gare gare Ishi-bhosheti akati kuna Abhineri: “Wakararirei nomurongo wababa vangu?”
8  Abhineri akatsamwa kwazvo nemashoko aIshi-bhosheti akati: “Ndiri musoro wembwa yaJudha here ini? Nhasi uno ndinoramba ndichiitira imba yababa vako Sauro mutsa worudo, hama dzavo neshamwari dzavo, uye handina kukuisa muruoko rwaDhavhidhi; asi unondipa mhosva yokukanganisa kune chokuita nomukadzi nhasi.
9  Naizvozvo Mwari ngaaitire Abhineri saizvozvo uye awedzere pazviri, kana ndisingazoitiri Dhavhidhi sezvaakapikirwa naJehovha,
10  kuti nditamise umambo kubva muimba yaSauro uye ndisimbise chigaro choumambo chaDhavhidhi pana Israeri uye pana Judha, kubvira kuDhani kusvikira kuBheeri-shebha.”
11  Iye haana kukwanisa kupindurazve Abhineri kunyange neshoko rimwe chete zvaro, nokuti aimutya.
12  Naizvozvo Abhineri akabva atuma nhume kuna Dhavhidhi, achiti: “Nyika ndeyaani?” achitizve: “Ita sungano yako neni, uye tarira! ndichakutsigira kuti ndiunze vaIsraeri vose kwauri.”
13  Iye akati: “Zvakanaka! Ndichaita sungano newe. Panongova nechinhu chimwe chete chandinokukumbira, ndichiti, ‘Haungaoni chiso changu kutoti ukatanga wauya naMikari, mwanasikana waSauro, paunouya kuzoona chiso changu.’”
14  Uyezve, Dhavhidhi akatuma nhume kuna Ishi-bhosheti, mwanakomana waSauro, achiti: “Ndipei mudzimai wangu Mikari, wandakavimbisa kuroora nezvikanda zvepamberi zana zvevaFiristiya.”
15  Naizvozvo Ishi-bhosheti akatuma nhume kunomutora kumurume wake, Paritieri mwanakomana waRaishi.
16  Asi murume wake akaramba achifamba naye, achisvimha misodzi sezvaaimutevera kusvikira kuBhahurimu. Abhineri akabva ati kwaari: “Enda, dzokera!” Iye akabva adzokera.
17  Munguva iyi Abhineri nevarume vakuru vaIsraeri vakanga vataurirana, vachiti: “Nezuro uye munguva yakapfuura maitsvaka Dhavhidhi kuti ave mambo wenyu.
18  Zvino itai chimwe chinhu, nokuti Jehovha ati kuna Dhavhidhi, ‘Ndichaponesa vanhu vangu vaIsraeri pamaoko evaFiristiya nepamaoko evavengi vavo vose ndichishandisa ruoko rwomushumiri wangu Dhavhidhi.’”
19  Abhineri akabva ataurawo vaBhenjamini vachizvinzwa, Abhineri achibva azoenda kuHebroni akataura zvose zvakanga zvakanaka kuvaIsraeri nokuimba yose yaBhenjamini, Dhavhidhi achizvinzwa.
20  Abhineri paakasvika kwaiva naDhavhidhi kuHebroni, aine varume makumi maviri, Dhavhidhi akaitira Abhineri nevarume vaaiva navo mutambo.
21  Abhineri akabva ati kuna Dhavhidhi: “Regai ndisimuke, ndiende, ndiunganidzire vaIsraeri vose kunashe wangu mambo, kuti vaite sungano nemi, uye muchava mambo wezvose zvinopangwa nomweya wenyu.” Naizvozvo Dhavhidhi akarega Abhineri achienda, iye akaenda norugare.
22  Zvino vashandi vaDhavhidhi naJoabhi vakanga vachibva kunopamba, uye zvinopambwa zvavakauya nazvo zvakanga zvakawanda. Asi Abhineri aisava naDhavhidhi muHebroni, nokuti akanga amurega achienda zvake, uye akanga achienda norugare.
23  Joabhi neuto rose raaiva naro vakapinda, uye vakaudza Joabhi, vachiti; “Abhineri mwanakomana waNeri auya kuna mambo, iye akamurega achienda zvake, uye iye aenda norugare.”
24  Naizvozvo Joabhi akapinda maiva namambo akati: “Maitei? Tarirai! Abhineri auya kwamuri. Mamuregerei achienda zvokuti abudirira kuenda?
25  Munonyatsoziva Abhineri mwanakomana waNeri, kuti auya kuzokunyengedzai kuti azive kubuda kwenyu nokupinda kwenyu uye kuti azive zvinhu zvose zvamuri kuita.”
26  Naizvozvo Joabhi akabuda maiva naDhavhidhi akatuma nhume kuti dzitevere Abhineri, dzikabva dzamudzosa ava pamugodhi wemvura weSira; asi Dhavhidhi haana kuzviziva.
27  Abhineri paakadzoka kuHebroni, Joabhi akaenda naye padivi pagedhi kuti ataure naye vari voga. Zvisinei, akamubaya mudumbu vari ipapo, zvokuti akafira ropa raAsaheri munun’una wake.
28  Dhavhidhi paakazozvinzwa, akabva ati: “Ini noumambo hwangu, takachena pamberi paJehovha nokusingagumi, pamhosva yeropa raAbhineri mwanakomana waNeri.
29  Ngaitenderere pamusoro waJoabhi nepaimba yababa vake yose, uye mumba maJoabhi ngamurege kushayika murume ane zvinoyerera kana ane maperembudzi kana murume anoshandisa chokugadzirisa shinda chinomonereka kana munhu anofa nebakatwa kana anoshayiwa zvokudya!”
30  Joabhi naAbhishai mukoma wake, vakauraya Abhineri nokuti akanga auraya Asaheri munun’una wavo kuGibhiyoni muhondo.
31  Dhavhidhi akabva ati kuna Joabhi nokuvanhu vose vaaiva navo: “Bvarurai nguo dzenyu, musungire masaga, muungudze pamberi paAbhineri.” Mambo Dhadhivhi akanga achifambawo achitevera hwanyanza.
32  Vakaviga Abhineri muHebroni; mambo akachema kwazvo, akasvimha misodzi ari paguva raAbhineri, vanhu vose vakasvimha misodzi.
33  Mambo akaimbira Abhineri achiti: “Abhineri aifanira kufa sokufa kunoita benzi here?
34  Maoko ako akanga asina kusungwa,Tsoka dzako dzakanga dzisina kusungwa nezvisungo zvomumakumbo zvemhangura.Wafa somunhu anofira pamberi pevanakomana vasina kururama.” Vanhu vose vakabva vamuchemazve.
35  Gare gare vanhu vose vakauya kuti vape Dhavhidhi zvokudya zvokumunyaradza richiri zuva iroro, asi Dhavhidhi akapika achiti: “Mwari ngaandiitire saizvozvo uye ngaawedzere pazviri, kana ndikaravira zvokudya kana chero chinhu chipi zuva risati ravira!”
36  Vanhu vose vakazviona, uye zvakanga zvakanaka kwavari. Zvinhu zvose zvakaitwa namambo zvakanga zvakanaka kuvanhu vose.
37  Vanhu vose nevaIsraeri vose vakaziva zuva iroro kuti akanga asiri mambo akanga ati Abhineri mwanakomana waNeri aurayiwe.
38  Mambo akati kuvashandi vake: “Hamuzivi here kuti afa nhasi muchinda uye munhu mukuru pakati paIsraeri?
39  Ini nhasi handina simba kunyange ndakazodzwa samambo, uye varume ava, ivo vanakomana vaZeruya, vanondiitira utsinye kwazvo. Jehovha ngaatsive munhu anoita zvakaipa maererano nezvakaipa zvake.”
12  Zvino Jehovha akatuma Natani kuna Dhavhidhi. Naizvozvo akapinda maaiva, akati kwaari: “Kwaiva nevarume vaviri vaiva muguta rimwe chete, mumwe mupfumi uye mumwe wacho murombo.
2  Mupfumi aiva nemakwai nemombe zvizhinji kwazvo;
3  asi murombo akanga asina chinhu kunze kwegwayana gadzi rimwe chete, duku, raakanga atenga. Akanga achirichengetedza riri benyu, uye rakanga richikura riri pamwe chete naye nevanakomana vake, zvose pamwe chete. Raidya chimedu chaaidyawo, rainwira mukapu yake, rairara pachipfuva chake, uye rakava somwanasikana kwaari.
4  Kwapera nguva yakati, mupfumi akashanyirwa nomuenzi, asi akarega kutora zvimwe pamakwai ake nemombe dzake kuti agadzirire mufambi akanga amushanyira. Naizvozvo akatora gwayana gadzi romurombo wacho, akarigadzirira munhu akanga amushanyira.”
5  Dhavhidhi akatsamwira murume wacho kwazvo, zvokuti akati kuna Natani: “NaJehovha mupenyu, munhu akaita izvi anofanira kufa!
6  Anofanira kuripa gwayana gadzi racho nemana, nokuti akaita chinhu ichi uye nokuti haana kunzwa tsitsi.”
7  Natani akabva ati kuna Dhavhidhi: “Imi ndimi munhu wacho! Zvanzi naJehovha Mwari waIsraeri, ‘Ini ndakakuzodza kuti uve mambo waIsraeri, uye ini ndakakununura muruoko rwaSauro.
8  Ndakanga ndichida kukupa imba yashe wako nokuisa madzimai ashe wako pachipfuva chako, nokukupa imba yaIsraeri neyaJudha. Kudai zvakanga zvisina kukwana, ndaida kukuwedzera zvinhu zvakaita seizvi pamwe chete nezvimwewo zvinhu.
9  Wakazvidzirei shoko raJehovha nokuita zvakaipa pamberi pake? Wakauraya Uriya muHiti nebakatwa, wakatora mudzimai wake kuti ave mudzimai wako, uye iye wakamuuraya nebakatwa revanakomana vaAmoni.
10  Zvino bakatwa harisi kuzobva mumba mako nokusingagumi, nokuti wakandizvidza, ukatora mudzimai waUriya muHiti kuti ave mudzimai wako.’
11  Zvanzi naJehovha, ‘Tarira ndiri kukumutsira dambudziko mumba mako; ndichatora madzimai ako wakatarira ndichiapa wokwako, iye acharara nemadzimai ako masikati machena.
12  Kunyange iwe wakazviita pachivande, ini ndichaita chinhu ichi pamberi pevaIsraeri vose uye masikati machena.’”
13  Zvino Dhavhidhi akati kuna Natani: “Ndakatadzira Jehovha.” Natani akati kuna Dhavhidhi: “Saka, Jehovha aregawo chivi chenyu kuti chipfuure. Hamuzofi.
14  Pasinei zvapo neizvi, nokuti chokwadi hamuna kuremekedza Jehovha nechinhu ichi, mwanakomana wamuchangobva kuberekerwa, chokwadi achafa.”
15  Natani akabva aenda kumba kwake. Zvino Jehovha akarova mwana akanga aberekerwa Dhavhidhi nomudzimai waUriya zvokuti iye akarwara.
16  Dhavhidhi akatanga kutsvaka Mwari wechokwadi achiitira mukomana wacho, Dhavhidhi akatsanya kwazvo, akapinda, akapedza usiku hwose akarara pasi.
17  Naizvozvo varume vakuru veimba yake vakamira paaiva kuti vamumutse kubva pasi, asi haana kubvuma uye haana kudya zvokudya pamwe navo.
18  Zvino pazuva rechinomwe mwana wacho akazofa. Vashandi vaDhavhidhi vakatya kumuudza kuti mwana akanga afa; nokuti vakati: “Tarirai! Mwana paakanga achiri mupenyu takataura naye, asi haana kuteerera inzwi redu; saka tingamuudza sei kuti, ‘Mwana afa’? Achabva aita chimwe chinhu chakaipa.”
19  Dhavhidhi paakaona kuti vashandi vake vakanga vachiita zevezeve, Dhavhidhi akaziva kuti mwana akanga afa. Naizvozvo Dhavhidhi akati kuvashandi vake: “Mwana afa here?” Ivo vakati: “Afa.”
20  Dhavhidhi akabva amuka kubva pasi, akageza, akazora mafuta, akachinja majasi ake, akapinda mumba maJehovha, akagwadama; achibva azopinda mumba make, akakumbira, vakakurumidza kumuisira zvokudya pamberi pake, akatanga kudya.
21  Naizvozvo vashandi vake vakati kwaari: “Zvamaita izvi zvinorevei? Mwana paaiva mupenyu makatsanya mukaramba muchisvimha misodzi nokuda kwake; asi mwana paangofa mamuka, mukatanga kudya zvokudya.”
22  Iye akati: “Mwana paaiva mupenyu ndakatsanya ndikaramba ndichisvimha misodzi, nokuti ndakati, ‘Ndiani anoziva kana Jehovha achizondinzwira nyasha, mwana akararama?’
23  Zvino zvaafa, ndinotsanyirei? Ndinokwanisa kumudzosazve here? Ndichaenda kwaari, asi iye haazodzoki kwandiri.”
24  Zvino Dhavhidhi akatanga kunyaradza mudzimai wake Bhati-shebha. Akapindawo maaiva, akarara naye. Kwapera nguva yakati, akabereka mwanakomana, akatumidzwa kuti Soromoni. Jehovha akamuda.
25  Naizvozvo akatumira shoko nomuprofita Natani, akamutumidza kuti Jedhidhiya, nokuda kwaJehovha.
26  Zvino Joabhi akaramba achirwa neRabha revanakomana vaAmoni, akakunda guta roumambo hwacho.
27  Naizvozvo Joabhi akatuma nhume kuna Dhavhidhi akati: “Ndakarwa neRabha. Ndakakundawo guta remvura.
28  Zvino unganidzai vamwe vanhu vose mudzike musasa paguta, muritore; kuti ini ndirege kutora guta, uye zita rangu rirege kushevedzwa pariri.”
29  Naizvozvo Dhavhidhi akaunganidza vanhu vose, akaenda kuRabha, akarwa naro, akarikunda.
30  Akabvisa korona yaMarikamu mumusoro wake, yairema tarenda rimwe chete rendarama, pamwe chete nematombo anokosha; ikaiswa mumusoro waDhavhidhi. Zvaakapamba muguta racho zvakanga zvakawanda kwazvo.
31  Akabudisa vanhu vaiva mariri, kuti aite kuti vacheke matombo uye kuti vashandise zvokushandisa zvesimbi zvakapinza nematemo esimbi, uye akaita kuti vakanye zvidhinha. Uye akaitira maguta ose evanakomana vaAmoni saizvozvo. Dhavhidhi nevanhu vose vakazodzokera kuJerusarema.
