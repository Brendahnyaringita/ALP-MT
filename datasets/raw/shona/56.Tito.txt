1  Pauro, muranda waMwari uye muapostora waJesu Kristu ane kutenda kunoenderana nokutenda kwevanhu vakasarudzwa vaMwari uye zivo yakarurama pamusoro pechokwadi chinoenderana nokuzvipira kuna Mwari,
2  kuri patariro youpenyu husingaperi iyo Mwari, asingamborevi nhema, akapikira kare kare,
3  asi munguva dzake dzakakodzera akaita kuti shoko rake riratidzwe pachena nokuparidza kwandakaronzeswa, ndarayirwa noMuponesi wedu, iye Mwari;
4  ndinonyorera Tito, mwana chaiye ane kutenda kunoenderana nokutenda kwedu tose: Mutsa usina kukodzera kuwanwa norugare zvinobva kuna Mwari Baba nokuna Kristu Jesu Muponesi wedu ngazvive newe.
5  Ndakakusiya muKrete nokuda kwechikonzero ichi, kuti ururamise zvinhu zvakanga zvisina kururama uye kuti ugadze varume vakuru muguta rimwe nerimwe, sezvandakakurayira;
6  kana paine murume asina chaanopomerwa, murume ane mudzimai mumwe chete, ane vana vanotenda vave vasingapomerwi zvakaipa uyewo vasingapomerwi kuti havadzoreki.
7  Nokuti mutariri anofanira kuva munhu asina chaanopomerwa somutariri akagadzwa naMwari, asina nharo, asingakurumidzi kuva nehasha, asiri chidhakwa chinokakavara, asingarovi, asingakari pfuma inowanikwa nenzira dzokusatendeseka,
8  asi anogamuchira vaeni zvakanaka, anoda zvakanaka, ane pfungwa dzakanaka, akarurama, akavimbika, anozvidzora,
9  anobatisisa shoko rakatendeka pamusoro pounyanzvi hwake hwokudzidzisa, kuti akwanise kurayira achishandisa kudzidzisa kunopa utano uye kutsiura vaya vanopikisa.
10  Nokuti kune vanhu vazhinji vasingadzoreki, vanotaura zvinhu zvisina zvazvinobatsira, uye vanonyengera, kunyanya vanhu vaya vanoomerera pakudzingiswa.
11  Zvakakodzera kuvhara miromo yaivava, vanhu ivava zvavanoramba vachitsausa dzimba dzose nokudzidzisa zvinhu zvavasingafaniri kudzidzisa, kuti vawane pfuma inowanikwa nenzira dzokusatendeseka.
12  Mumwe wavo, muprofita wavo chaiye, akati: “VaKrete vanhu vanogara vachireva nhema, zvikara zvinokuvadza, simbe dzinokara.”
13  Uchapupu uhwu ndohwechokwadi. Nokuda kwechikonzero ichochi ramba uchivatsiura zvakaoma kwazvo, kuti vave nokutenda kune utano,
14  vasingateereri ngano dzevaJudha nemirayiro yevanhu vanozvibvisa pachokwadi.
15  Zvinhu zvose zvakachena kuvanhu vakachena. Asi kune vanhu vakasvibiswa nevasina kutenda hapana chakachena, asi pfungwa dzavo nehana dzavo zvakasvibiswa.
16  Vanotaura pachena kuti vanoziva Mwari, asi vanomuramba nemabasa avo, nokuti vanosemesa, havateereri uye havatenderwi kuita basa chero ripi zvaro rakanaka.
2  Zvisinei, iwe ramba uchitaura zvinhu zvakakodzera kudzidzisa kunopa utano.
2  Varume vakura ngavave netsika dzine mwero, vomwoyo wose, vane pfungwa dzakanaka, vane kutenda, rudo, uye kutsungirira zvine utano.
3  Saizvozvowo vakadzi vakura ngavazvibate zvakakodzera vanhu vatsvene, vasingacheri vamwe, vasingaitwi varanda newaini zhinji, ngavave vadzidzisi vezvakanaka;
4  kuti vayeuchidze vakadzi vaduku kuti vade varume vavo, kuti vade vana vavo,
5  kuti vave nepfungwa dzakanaka, vakachena, vanoita mabasa epamba, vakanaka, vanozviisa pasi pevarume vavo, kuti shoko raMwari rirege kutukwa.
6  Saizvozvowo ramba uchirayira majaya kuti ave nepfungwa dzakanaka,
7  uchiratidza kuti uri muenzaniso wemabasa akanaka muzvinhu zvose; uchiratidza kusava nouori pakudzidzisa kwako, uchiva womwoyo wose,
8  uchitaura zvakanaka zvisingapiwi mhosva; kuti munhu anopikisa anyare, ashaya chakaipa chokutaura pamusoro pedu.
9  Varanda ngavazviise pasi pavanatenzi vavo muzvinhu zvose, vavafadze kwazvo, vasingakakavari,
10  vasingabi, asi vachiratidza zvizere kuvimbika kwakanaka, kuti vashongedze dzidziso yoMuponesi wedu, iye Mwari, muzvinhu zvose.
11  Nokuti mutsa usina kukodzera kuwanwa waMwari unounza ruponeso kuvanhu vemarudzi ose wakaratidzwa pachena,
12  uchitirayiridza kuti tirambe zvinhu zvinopesana nezvinodiwa naMwari nokuchiva kwenyika uye kuti tirarame nepfungwa dzakanaka nokururama nokuzvipira kuna Mwari pakati pemamiriro ezvinhu epanguva ino,
13  tichimirira tariro inofadza nokuratidzwa pachena kunobwinya kwaMwari mukuru uye kwoMuponesi wedu, Kristu Jesu,
14  uyo akazvipa nokuda kwedu kuti atinunure pakusateerera mutemo kwemarudzi ose ozvichenesera vanhu vake, vanoshingairira mabasa akanaka.
15  Ramba uchitaura zvinhu izvi, uchirayira nokutsiura maererano nesimba rokurayira rawakapiwa. Ngaparege kuva nomunhu anombokuzvidza.
3  Ramba uchivayeuchidza kuti vazviise pasi uye kuti vateerere hurumende nevanhu vane masimba sevatongi, kuti vave vakagadzirira kuita mabasa ose akanaka,
2  kuti varege kutaura zvinokuvadza pamusoro pomunhu chero upi zvake, kuti varege kurwa, kuti vave vanonzwisisa, vachiratidza unyoro kuvanhu vose zvizere.
3  Nokuti kunyange isu taimbova mapenzi, tisingateereri, tichitsauswa, tiri varanda vokuchiva kwakasiyana-siyana nemafaro, tichirambira pane zvakaipa nepashanje, tichisemesa, tichivengana.
4  Zvisinei, mutsa uye kuda vanhu zvoMuponesi wedu, iye Mwari, pazvakaratidzwa pachena,
5  zvisingaitwi nokuda kwemabasa okururama atakanga taita, asi maererano nengoni dzake, iye akatiponesa nokushambidza kwakatiunza kuupenyu uye nokuitwa kwedu vatsva nomudzimu mutsvene.
6  Iye akatidururira kwazvo mudzimu uyu achishandisa Jesu Kristu Muponesi wedu,
7  kuti, pashure pokunge tanzi takarurama pachishandiswa mutsa usina kukodzera kuwanwa waiyeye, tive vagari venhaka maererano netariro youpenyu husingaperi.
8  Shoko iri rakatendeka, uye pamusoro pezvinhu izvi ndinoda kuti utaure zvakasimba nguva dzose, kuti vaya vakatenda Mwari varambe vachifunga nezvokuita mabasa akanaka. Zvinhu izvi zvakanaka uye zvinobatsira vanhu.
9  Asi ramba mibvunzo youpenzi nenyaya dzemadzinza nokukakavadzana nokurwa pamusoro poMutemo, nokuti hazvina zvazvinobatsira uye hazvina maturo.
10  Kana ari munhu anoparadzira dzidziso dzenhema, usashamwaridzana naye pashure pokunge wamurayira kekutanga nekechipiri;
11  uchiziva kuti munhu akadaro akatsauka panzira uye ari kutadza, achizvipa mhosva.
12  Pandichatuma Atemasi kana Tikiko kwauri, ita zvose zvaunogona kuti uuye kwandiri kuNikoporisi, nokuti ndiko kwandasarudza kupedzera mwaka wechando ndiri.
13  Nyatsogovera Zenasi, uyo anoziva Mutemo kwazvo, naAporo nokuda kworwendo rwavo, kuti vasava nechavanoshayiwa.
14  Asi vanhu vedu ngavadzidzewo kuramba vachiita mabasa akanaka, kuti vakwanise kuwana zvavanoda zvinokosha, kuti varege kuva vasina zvibereko.
15  Vose vari pamwe neni vanokukwazisa. Ndikwazisirewo vanotida kwazvo mukutenda. Mutsa usina kukodzera kuwanwa ngauve nemi mose.
