4  Haiwa ndarama inopenya yava isingapenyi sei, iyo ndarama yakanaka!Haiwa matombo matsvene adururwa sei kumusoro kwemigwagwa yose!
2  Vanakomana vanokosha veZiyoni, vaya vakayerwa vachifananidzwa nendarama yakanatswa,Haiwa vakaonekwa sezvirongo zvikuru zvevhu sei, iro basa remaoko omuumbi!
3  Kunyange hunguhwe dzakapa vana vadzo mazamu. Dzakayamwisa vana vadzo.Mwanasikana wevanhu vangu ava noutsinye, semhou dziri murenje.
4  Rurimi rweanoyamwa rwanamatira mukanwa make nenyota.Vana vakumbira zvokudya. Hapana ari kuvapa.
5  Vaya vaidya zvinhu zvinonaka vakatyamadzwa vari mumigwagwa.Vaya vairererwa mumachira matsvuku vafungatira maturunhuru.
6  Chirango chokukanganisa kwomwanasikana wevanhu vangu chavawo chikuru kupfuura chirango chechivi cheSodhoma,Iro rakaparadzwa munguva duku, uye risina maoko akaribatsira.
7  VaNaziri varo vakanga vakachena kupfuura chando; vakanga vakachena kupfuura mukaka.Vakanga vari vatsvuku kupfuura matombo ekorari; kubwinya kwavo kwakanga kwakaita sematombo esafaya.
8  Zviso zvavo zvasviba kupfuura utema. Havana kuzivikanwa mumigwagwa.Ganda ravo raunyanira pamapfupa avo. Raoma somuti.
9  Vaya vakaurayiwa nebakatwa vari nani kupfuura vaya vakaurayiwa nenzara,Nokuti ava vanoondoroka, vobvoorwa nokuda kwokushayikwa kwezvibereko zvomunda.
10  Maoko evakadzi vane tsitsi akabika vana vavo.Vakava sechingwa chokunyaradza kumunhu munguva yokuparara kwomwanasikana wevanhu vangu.
11  Jehovha akaratidza hasha dzake dzose. Akadurura kutsamwa kwake kukuru.Anotungidza moto muZiyoni, uyo unoparadza nheyo dzaro.
12  Madzimambo epanyika nevagari vose vomunyika inobereka vakanga vasina kutendaKuti mhandu nomuvengi vaizopinda mumagedhi eJerusarema.
13  Nokuda kwezvivi zvevaprofita varo, kukanganisa kwevapristi varo,Mukati maro maiva nevaya vaiteura ropa revatsvene.
14  Vakadzungaira semapofu vari mumigwagwa. Vakasvibiswa neropa,Zvokuti hapana anokwanisa kubata nguo dzavo.
15  “Ibvai munzira! Hamuna kuchena!” vakashevedzera kudaro kwavari. “Ibvai munzira! Ibvai munzira! Musabata!”Nokuti vakanga vasisina misha. Vakadzungairawo. Vanhu vakati pakati pemarudzi: “Havazogarizve vari vatorwa.
16  Chiso chaJehovha chakavaparadzanisa. Haazovataririzve.Vanhu havazovi nehanya kunyange nevapristi. Havazonzwiri nyasha kunyange vakwegura.”
17  Tichiripo, maziso edu anoramba achipera simba pasina, kuti tibatsirwe.Pataitarira-tarira, takatarira kurudzi rusingagoni kuponesa.
18  Vakaronda tsoka dzedu zvokuti hatichafambi munzvimbo dzedu dzinoungana vanhu.Kuguma kwedu kwaswedera pedyo. Mazuva edu akwana, nokuti kuguma kwedu kwasvika.
19  Vaititevera vakamhanya kupfuura makondo.Vakatidzingirira pamakomo. Vakativandira murenje.
20  Mhepo yokufema yemhino dzedu, iye muzodziwa waJehovha, akabatwa mugomba ravo guru,Iye watakati nezvake: “Tichagara mumumvuri wake tiri pakati pemarudzi.”
21  Pembera nomufaro, ufare, haiwa iwe mwanasikana weEdhomu, sezvaunogara munyika yeUzi.Kapu yacho ichapfuurawo nokwauri. Uchadhakwa wozvipfekenura.
22  Haiwa iwe mwanasikana weZiyoni, kukanganisa kwako kwapera. Haazokutapizve.Afunga nezvokukanganisa kwako, haiwa iwe mwanasikana weEdhomu. Aisa zvivi zvako pachena.
5  Haiwa Jehovha, yeukai zvakaitika kwatiri. Tarirai muone kuzvidzwa kwedu.
2  Nhaka yedu yapiwa vanhu vatisingazivi, dzimba dzedu dzapiwa vokune dzimwe nyika.
3  Tava nhererawo zvadzo dzisina vanababa. Vanaamai vedu vaita sechirikadzi.
4  Tinonwa mvura yedu tichiita zvokutenga nemari. Huni dzedu tinoita dzokutenga.
5  Vati namename nesu vari pamitsipa yedu. Tapera simba. Hatina kusiyirwa zororo.
6  Takatambanudzira ruoko kuIjipiti; kuAsiriya, kuti tigutswe nezvokudya.
7  Madzitateguru edu ndiwo akatadza. Haasisipo. Asi isu, tava nemhosva yokukanganisa kwawo.
8  Vashandiwo zvavo vari kutitonga. Hapana ari kutibvuta paruoko rwavo.
9  Tinoisa mweya yedu pangozi kuti tiwane zvokudya, nokuda kwebakatwa riri murenje.
10  Ganda redu rapisa sevira, nokuda kwokurwadza kwenzara.
11  Vakaninipisa madzimai ari muZiyoni, mhandara dziri mumaguta aJudha.
12  Machinda akaturikwa noruoko rwawo. Zviso zvevakwegura hazvina kukudzwa.
13  Majaya akasimudza guyo, uye vakomanawo zvavo vakadzedzereka vakatakura huni.
14  Vakwegura havasisipo kunyange kunze kwegedhi, majaya haasisiri kuridza nziyo dzezviridzwa.
15  Kupembera nomufaro kwemwoyo yedu kwapera. Kutamba kwedu kwachinjwa kukava kuchema.
16  Korona yomusoro wedu yawa. Tine nhamo zvino, nokuti takatadza!
17  Mwoyo yedu yarwadziwa nokuda kweizvi. Maziso edu haachanyatsooni nokuda kwezvinhu izvi,
18  Nokuda kwegomo reZiyoni rakaparara; makava anofamba mariri.
19  Haiwa Jehovha, imi muchagara nokusingagumi. Chigaro chenyu choumambo chiripo kwezvizvarwa nezvizvarwa.
20  Nei muchitikanganwa nokusingaperi, muchitisiya kwemazuva mazhinji?
21  Haiwa Jehovha, tidzosei kwamuri uye tichabva tadzoka. Tiunzirei mazuva matsva sekare kare.
22  Zvisinei, chokwadi makatiramba. Makatitsamwira kwazvo.
1  Haiwa guta raiva nevanhu vazhinji, rava kugara roga sei!Iro raiva nevanhu vazhinji pakati pemarudzi, rava sechirikadzi sei!Iro raiva muchindakadzi pakati pematunhu rava rokushandisa basa rokumanikidzirwa sei!
2  Rinochema kwazvo usiku, misodzi yaro iri pamatama aro.Pavadiwa varo vose hapana anorinyaradza.Shamwari dzaro dzose dzakarinyengera. Dzava vavengi varo.
3  Judha akatapwa nokuda kwokutambudzika uye nokuda kwokuwanda kwouranda.Aitofanira kugara pakati pemarudzi. Haana kuwana nzvimbo yokuzororera.Vose vaimutambudza vakamubata achitambudzika.
4  Nzira dzeZiyoni dziri kuchema, nokuti hapana vari kuuya kumutambo.Magedhi aro ose akaparadzwa; vapristi varo vari kugomera.Mhandara dzaro dzine shungu, uye iro riri kurwadziwa.
5  Mhandu dzaro dzava vakuru. Vavengi varo havana hanya.Nokuti Jehovha ariunzira shungu nokuda kwokuwanda kwokudarika kwaro,Vana varo vakafamba vari nhapwa pamberi pemhandu.
6  Kubwinya kwaro kwose kunobva pamwanasikana weZiyoni.Machinda aro ava senondo hono dzashaya mafuro;Anoramba achifamba asina simba ari pamberi pevanoatevera.
7  Mumazuva okutambudzika kwaro neevanhu varo vasina misha, Jerusarema rayeukaZvinhu zvaro zvose zvinokosha zvaivapo kubvira pamazuva ekare kare.Vanhu varo pavakava muruoko rwemhandu uye parakanga risina mubatsiri,Mhandu dzakariona. Dzakaseka kuparara kwaro.
8  Jerusarema rakatadza kwazvo. Ndokusaka rangovawo zvaro chinhu chinosemesa.Vose vairikudza vakariita sechinhu chisingakoshi, nokuti vakaona kusapfeka kwaro.Irowo riri kugomera uye rinotendeuka.
9  Kusachena kwaro kuri kumupendero wenguo yaro. Harina kuyeuka nguva yaro yemberi,Rinodzika pasi zvinoshamisa. Harina munyaradzi.Haiwa Jehovha, onai kutambudzika kwangu, nokuti muvengi azvitutumadza kwazvo.
10  Mhandu yatambanudzira ruoko rwayo kuzvinhu zvaro zvose zvinokosha.Nokuti raona marudzi apinda munzvimbo yaro tsvene,Amakarayira kuti arege kupinda muungano yenyu.
11  Vanhu varo vose vari kugomera; vari kutsvaka zvokudya.Vapa zvinhu zvavo zvinokosha kuti vawane chokudya, kuti vasimbise mweya.Onai, haiwa Jehovha, uye tarirai, nokuti ndava somukadzi asina zvaanobatsira.
12  Imi mose muri kupfuura nenzira hamuna basa nazvo here? Tarirai muone.Kune marwadzo chero api zvawo akaita semarwadzo angu andakarwadziswa nawo kwazvo,Ayo Jehovha akonzera nawo shungu muzuva rokutsamwa kwake kukuru here?
13  Akatumira moto mumapfupa angu uchibva kumusoro, uye anokunda rimwe nerimwe.Akatambanudzira tsoka dzangu mambure. Akandidzorera shure.Akaita kuti ndive mukadzi akasiyiwa. Zuva rose ndinorwara.
14  Akaramba akasvinurira kudarika kwangu. Iko kunorukana muruoko rwake.Kwauya pamutsipa wangu. Simba rangu rapera.Jehovha andiisa muruoko rwevaya vandisingagoni kurwisana navo.
15  Jehovha akakanda parutivi vanhu vangu vose vane simba kubva pakati pangu.Akandishevedzera musangano, kuti aputse-putse majaya angu.Jehovha atsika-tsika chisviniro chewaini chemhandara yaJudha.
16  Ndiri kuchemera zvinhu izvi sezvinoita mukadzi. Ziso rangu, ziso rangu riri kuyerera mvura.Nokuti munyaradzi ava kure neni, mumwe munhu wokuti asimbise mweya wangu.Vanakomana vangu vava vaya vakasiyiwa, nokuti muvengi azvitutumadza kwazvo.
17  Ziyoni ratambanudza maoko aro. Harina munyaradzi.Jehovha akapa murayiro pamusoro paJakobho kune vose vakamupoteredza, kuti vave mhandu dzake.Jerusarema rava chinhu chinosemesa pakati padzo.
18  Jehovha akarurama, nokuti ndakapandukira zvaakataura.Teererai, zvino, imi marudzi ose, muone kurwadziwa kwangu.Mhandara dzangu nemajaya angu vatapwa.
19  Ndakashevedzera kune vaya vaindida kwazvo. Ivo vakandinyengera.Vapristi vangu nevarume vakuru vangu vakafira muguta,Pavaifanira kuzvitsvakira chokudya kuti vasimbise mweya yavo.
20  Onai, haiwa Jehovha, nokuti ndiri kutambudzika kwazvo. Ura hwangu huri kumona-mona.Mwoyo wangu wapindurudzwa mukati mangu, nokuti ndakapanduka chose.Panze bakatwa rakaita kuti ndishayikirwe nevana. Mukati meimba makafanana norufu.
21  Vanhu vakanzwa kuti ndiri kugomera sei sezvinoita mukadzi. Handina munyaradzi.Vavengi vangu vose vakanzwa nezvedambudziko rangu. Vakapembera nomufaro, nokuti imi makazviita.Muchaunza zuva ramakazivisa, kuti vave seni.
22  Zvakaipa zvavo zvose ngazviuye pamberi penyu, muvaitire zvinorwadza,Sokundiitira zvinorwadza kwamakaita nokuda kwokudarika kwangu kwose.Nokuti kugomera kwangu kuzhinji, uye mwoyo wangu uri kurwadza.
2  Haiwa, Jehovha anofukidza mwanasikana weZiyoni negore akatsamwa sei!Akakanda kunaka kwaIsraeri panyika kuchibva kudenga.Haana kuyeuka chitsiko chetsoka dzake pazuva rokutsamwa kwake.
2  Jehovha akaparadza, haana kunzwira tsitsi nzvimbo dzokugara dzaJakobho chero dzipi zvadzo.Akaputsa nzvimbo dzakavakirirwa dzomwanasikana waJudha akashatirwa kwazvo.Akawisira panyika, akasvibisa umambo nemachinda ahwo.
3  Akagura nyanga dzose dzaIsraeri akatsamwa kwazvo.Akadzosa ruoko rwake rworudyi pamberi pomuvengi;Anoramba achipfuta pakati paJakobho somurazvo womoto waparadza kumativi ose.
4  Akakunga uta hwake sezvinoita muvengi. Ruoko rwake rworudyi rwakagadziriraSezvinoita mhandu, akaramba achiuraya vose vaya vanodiwa nemaziso.Akadurura hasha dzake somoto, mutende romwanasikana weZiyoni.
5  Jehovha ava somuvengi. Akaparadza Israeri.Akaparadza shongwe dzaro dzose dzokugara; akaparadza nzvimbo dzake dzakavakirirwa.Anoita kuti kuchema nokurira zviwande mumwanasikana waJudha.
6  Anoitira dumba rake chisimba seriya riri mumunda. Akaparadza mutambo wake.Jehovha akaita kuti mutambo nesabata zvikanganwike muZiyoni,Haaremekedzi mambo nomupristi paanopa mhosva akatsamwa.
7  Jehovha akarasa atari yake. Akasema nzvimbo yake tsvene.Akaisa masvingo eshongwe dzaro dzokugara muruoko rwomuvengi.Vakashevedzera vari muimba yaJehovha, sepazuva romutambo.
8  Jehovha akafunga zvokuparadza rusvingo rwomwanasikana weZiyoni.Akatambanudza tambo yokuyeresa. Haana kudzosa ruoko rwake pakuparadza.Anoita kuti murwi wokudzivirira nawo norusvingo zvicheme. Zvaparara pamwe chete.
9  Magedhi aro akanyura pasi. Akaparadza, akatyora-tyora mizariro yaro.Mambo waro nemachinda aro vari pakati pemamwe marudzi. Hakuna mutemo.Vaprofita varowo havana zvavakaratidzwa naJehovha.
10  Varume vakuru vomwanasikana weZiyoni vanogara pasi, pavanoramba vakanyarara.Vakaisa guruva pamisoro yavo. Vakasungira masaga.Mhandara dzeJerusarema dzakaisa musoro wadzo pasi.
11  Maziso angu haachaoni nemisodzi. Ura hwangu huri kumona-mona.Chiropa changu chakadururirwa pasi, nokuda kwokuputsika kwomwanasikana wevanhu vangu,Nokuda kwokupera simba kwomwana neanoyamwa munzvimbo dzetaundi dzinoungana vanhu.
12  Vakaramba vachiti kuna vanaamai vavo: “Zviyo newaini zviripi?”Nokuda kwokupera kwavo simba vari munzvimbo dzeguta dzinoungana vanhu somunhu akaurayiwa,Nokuda kwokudururirwa kwemweya yavo pachipfuva chavanaamai vavo.
13  Ndichakushandisa kuti ndipupurire chii? Ndichakufananidza nei, haiwa iwe mwanasikana weJerusarema?Ndichakuenzanisa nei, kuti ndikunyaradze, haiwa iwe mhandara yeZiyoni?Nokuti kuparara kwako kukuru sokukura kwakaita gungwa. Ndiani angakuporesa?
14  Vaprofita vako vakaona zvinhu zvisina zvazvinobatsira nezvisingagutsi nokuda kwako,Havana kubudisa pachena kukanganisa kwako kuti vabvise kutapwa kwako,Asi vakaramba vachiratidzwa zvirevo zvisina zvazvinobatsira uye zvinotsausa nokuda kwako.
15  Vose vaya vaipfuura nomugwagwa vakaombera pamusoro pako.Vakaridza muridzo vakaramba vachidzungudzira mwanasikana weJerusarema misoro yavo, vachiti:“Iri ndiro guta ravaimboti nezvaro, ‘Ndiro kukwana kworunako, kupembera nomufaro kwenyika yose here’?”
16  Vavengi vako vose vakakushamira miromo yavo.Vakaridza muridzo vakaramba vachigeda-geda mazino. Vakati: “Tichariparadza.Chokwadi rino ndiro zuva rataitarisira. Tariwana! Tariona!”
17  Jehovha akaita zvaaifunga. Akaita zvaakataura,Zvaakanga arayira kubvira pamazuva ekare kare. Akaputsa uye haana kunzwira tsitsi.Anoita kuti muvengi afare pamusoro pako. Akasimudza nyanga yemhandu dzako.
18  Mwoyo yavo yakachemera Jehovha, haiwa iwe rusvingo rwomwanasikana weZiyoni.Ita kuti misodzi iyerere sorukova masikati nousiku.Usazorora. Mboni yeziso rako ngairege kunyarara.
19  Muka! Shevedzera usiku panotanga kurinda kwemangwanani.Dururira zvose zviri mumwoyo mako pamberi paJehovha semvura.Musimudzire zvanza zvako nokuda kwemweya yevana vako,Vari kupera simba nenzara vari kumusoro kwemigwagwa yose.
20  Haiwa Jehovha, onai uye tarirai uya wamakarwadzisa kwazvo saizvozvi.Vakadzi vanofanira kuramba vachidya zvibereko zvavo, ivo vana vavakabereka vakanyatsosvika here,Kana kuti mupristi nomuprofita vanofanira kuurayirwa munzvimbo tsvene yaJehovha here?
21  Mukomana neakwegura varara pasi mumigwagwa.Mhandara dzangu nemajaya angu vaurayiwa nebakatwa.Makauraya muzuva rokutsamwa kwenyu. Makauraya; hamuna kuva netsitsi.
22  Makaunganidza vomunzvimbo dzangu dzandinogara ndiri mutorwa kumativi ose sepazuva romutambo.Pazuva rehasha dzaJehovha hapana kuva neakapukunyuka kana akapona;Muvengi wangu akaparadza vaya vandakabereka vakanyatsosvika, ndikavarera.
3  Ndini murume akaona kutambudzika nokuda kwomudonzvo wokushatirwa kwake kukuru.
2  Ndini waakatungamirira, waakafambisa murima, kwete muchiedza.
3  Chokwadi, anoramba achinditendeudzira ruoko rwake zuva rose.
4  Akasakadza nyama yangu neganda rangu. Akatyora mapfupa angu.
5  Akandivakira rusvingo, kuti andikomberedze nomuti une muchetura nokutambudzika.
6  Akandigarisa munzvimbo dzine rima sevanhu vakafa kare kare.
7  Akandivharira sokunge norusvingo rwematombo, kuti ndirege kubuda. Akaita kuti zvisungo zvangu zvomumakumbo zvemhangura zvireme.
8  Uyewo, pandinoshevedzera kuti ndiyamurwe nepandinochemera kubatsirwa, iye anodzivisa munyengetero wangu.
9  Akavhara nzira dzangu nematombo akavezwa. Akakanganisa migwagwa yangu.
10  Kwandiri akaita sebheya rakavandira, seshumba iri munzvimbo dzakavandika.
11  Akatsausa nzira dzangu, uye anondisiya somunda usina kurimwa. Akaita kuti ndive uya akasiyiwa.
12  Akakunga uta hwake, uye anoita kuti ndive chinhu chinopfurwa nomuseve.
13  Akapinza miseve, ivo vanakomana vegoba rake, muitsvo dzangu.
14  Ndava chinhu chinosekwa nevanhu vose vanondirwisa, vanoimba nezvangu zuva rose.
15  Akandipa zvinovava zvakakwana. Akandigutsa nomuti unovava.
16  Anogura mazino angu norukangarabwe. Akandigarisa mumadota ndichitya.
17  Munondirasirawo kure zvokuti mweya wangu hauna rugare. Ndakanganwa zvakanaka.
18  Ndinoramba ndichiti: “Kunaka kwangu kwaparara, nezvandanga ndakatarisira kuna Jehovha.”
19  Yeukai kutambudzika kwangu nokusava kwangu nomusha, muti unovava nomuti une muchetura.
20  Chokwadi mweya wenyu uchayeuka, wokotamira pamusoro pangu.
21  Izvi ndizvo zvandichaita kuti mwoyo wangu uyeuke. Ndokusaka ndichamirira.
22  Hatina kupera nokuda kwemabasa aJehovha omutsa worudo, nokuti ngoni dzake hadzizoperi.
23  Idzo itsva mangwanani mamwe nemamwe. Kutendeka kwenyu kuzhinji.
24  “Jehovha ndiye mugove wangu,” mweya wangu wakadaro, “ndokusaka ndichamumirira.”
25  Jehovha akanaka kune uya anotarisira kwaari, kumweya unoramba uchimutsvaka.
26  Zvakanaka kuti munhu amirire ruponeso rwaJehovha, akanyarara.
27  Zvakanaka kuti murume atakure joko achiri muduku.
28  Ngaagare ari oga, arambe akanyarara, nokuti aisa chimwe chinhu paari.
29  Ngaaise muromo wake muguruva. Zvichida pachine tariro.
30  Ngaape munhu anomurova dama rake. Ngaazvidzwe zvakakwana.
31  Nokuti Jehovha haazorambi achirasa nokusingagumi.
32  Nokuti kunyange akashungurudza, achanzwirawo ngoni maererano nokuwanda kwomutsa wake worudo.
33  Nokuti haatambudzi kana kushungurudza vanakomana vevanhu zvichibva mumwoyo make.
34  Kupwanya vasungwa vose vepanyika pasi petsoka,
35  Kutsaudzira kururamisirwa kwomurume akagwinya pamberi peWokumusorosoro,
36  Kuita kuti munhu ave asina kururama pamhosva yake, Jehovha haana kuzvibvumira.
37  Zvino, ndiani akati chimwe chinhu chichaitika kana Jehovha asina kurayira?
38  Zvinhu zvakaipa nezvakanaka hazvibudi mumuromo weWokumusorosoro.
39  Munhu mupenyu anganyunyutei, iye murume akagwinya pamusoro pechivi chake?
40  Ngatinzverei nzira dzedu, todziongorora, uye ngatidzokerei kuna Jehovha chaiko.
41  Ngatisimudzirei mwoyo yedu pamwe chete nezvanza zvedu kuna Mwari ari kumatenga tichiti:
42  “Takatadza, uye takapandukira. Imi hamuna kukanganwira.
43  Makavharidzira nokutsamwa kuti parege kuva neanosvika kwamuri, uye munoramba muchititevera. Makauraya; hamuna kunzwira tsitsi.
44  Makavharidzira negore gobvu kuti parege kuva neanosvika kwamuri, kuti munyengetero urege kupfuura.
45  Munoita kuti tive marara uye zvinhu zvisina basa pakati pemarudzi.”
46  Vavengi vedu vose vakatishamira miromo yavo.
47  Kutya negomba zvava zvedu, kuva dongo nokuparadzwa.
48  Ziso rangu rinoramba richiyerera hova dzemvura nokuda kwokuparadzwa kwomwanasikana wevanhu vangu.
49  Ziso rangu rachururuka misodzi uye harizorambi rakanyarara, zvokuti hariregi,
50  Kusvikira Jehovha atarira pasi, oona ari kudenga.
51  Ziso rangu rarwadzisa mweya wangu, nokuda kwevanasikana vose veguta rangu.
52  Vavengi vangu vakandivhima kwazvo seshiri, pasina chikonzero.
53  Vakaita kuti upenyu hwangu hunyarare mugomba, uye vakaramba vachindikandira matombo.
54  Mvura yakayerera nepamusoro pangu. Ini ndakati: “Chokwadi ndichaparara!”
55  Haiwa Jehovha, ndakashevedza zita renyu ndiri mugomba rakadzika kwazvo.
56  Inzwai inzwi rangu. Musavanzira nzeve yenyu kuzorora kwangu, uye kuchemera kwangu kubatsirwa.
57  Makaswedera pedyo pazuva randakaramba ndichikushevedzai. Imi makati: “Usatya.”
58  Haiwa Jehovha, makareverera kurwisa kwomweya wangu. Makadzikinura upenyu hwangu.
59  Haiwa Jehovha, makaona zvakaipa zvandakaitirwa. Haiwa nditongerei mhosva yangu.
60  Makaona kutsiva kwavo kwose, zvose zvavakandifungira.
61  Haiwa Jehovha, makanzwa kuzvidza kwavo, zvose zvavakandifungira,
62  Miromo yevaya vari kundimukira nokuzevezera kwavo nezvangu zuva rose.
63  Tarirai kugara kwavo pasi nokusimuka kwavo. Ndini wavanoimba nezvake.
64  Haiwa Jehovha, muchavatsiva zvichienderana nebasa remaoko avo.
65  Muchavapa kuvirima kwomwoyo, kuvatuka kwenyu.
66  Muchatevera makatsamwa movatsakatisa pasi pematenga aJehovha.
