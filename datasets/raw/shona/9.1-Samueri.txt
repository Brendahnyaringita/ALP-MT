10  Samueri akabva atora chinu chemafuta, akaadira pamusoro wake, akamutsvoda, akati: “Jehovha haana kukuzodza kuti uve mutungamiriri wenhaka yake here?
2  Paunobva kwandiri nhasi uchawana varume vaviri vari pedyo neguva raRakeri munharaunda yaBhenjamini paZeriza, uye vachati kwauri, ‘Mbongoro hadzi dzawakaenda kunotsvaka dzawanikwa, asi zvino baba vako varega nyaya yembongoro hadzi dzacho, vava kuzvidya mwoyo pamusoro penyu, vachiti: “Ndichaitei pamusoro pomwanakomana wangu?”’
3  Pfuurira uchibva ipapo uende mberi, usvike pedyo nomuti mukuru weTabhori, uye ipapo varume vatatu vachasangana newe vachikwira kuna Mwari wechokwadi kuBheteri, mumwe akatakura mbudzana nhatu uye mumwe akatakura zvingwa zvitatu zveraundi uye mumwe akatakura chirongo chikuru chewaini.
4  Vachabvunza kuti wakadini vokupa zvingwa zviviri, uzvigamuchire paruoko rwavo.
5  Pashure paizvozvo uchasvika kuchikomo chaMwari wechokwadi, kune boka revarwi revaFiristiya. Pauchasvika ikoko kuguta racho, uchasangana neboka revaprofita richiburuka munzvimbo yakakwirira, uye mberi kwavo kuine chinoridzwa chine tambo negandira nenyere norudimbwa, pavanenge vachitaura sevaprofita.
6  Mudzimu waJehovha uchashanda pauri, uye uchataura somuprofita pamwe navo wochinjwa kuva mumwe munhu.
7  Zviratidzo izvi pazvinoitika kwauri, ita zvinogona kuitwa noruoko rwako, nokuti Mwari wechokwadi anewe.
8  Uburukire kuGirigari uri mberi kwangu; tarira! ndiri kuburukira kwauri kuti ndipe zvibayiro zvinopiswa, ndipe zvibayiro zvokugoverana. Urambe wakamirira kwemazuva manomwe kusvikira ndasvika kwauri, uye ndichakuudza zvauchaita.”
9  Paakangofuratira kuti abve pana Samueri, Mwari akatanga kuchinja mwoyo wake kuva mumwe; zviratidzo zvose izvi zvikaitika zuva iroro.
10  Naizvozvo vachibva ipapo vakaenda kuchikomo chacho, vakaona boka revaprofita raiuya kuzosangana naye; mudzimu waMwari ukabva watanga kushanda paari, akatanga kutaura somuprofita pakati pavo.
11  Vose vaimuziva pavakamuona, tarira! akanga achiprofita nevaprofita. Naizvozvo vanhu vacho vakataurirana vachiti: “Chii ichi chaitika kumwanakomana waKishi? Sauro mumwewo wevaprofita here?”
12  Mumwe murume waikoko akabva apindura akati: “Asi baba vavo ndiani?” Ndokusaka zvazova chirevo chinoti: “Sauro mumwewo wevaprofita here?”
13  Kuzoti apedza kutaura somuprofita, akasvika kunzvimbo yakakwirira.
14  Gare gare hama yababa vake yakati kwaari nokumushandi wake: “Makaendepi?” Iye akati: “Kunotsvaka mbongoro hadzi, takaramba tichienda kunotsvaka, asi dzakanga dzisiko. Nokudaro takasvika kuna Samueri.”
15  Hama yababa vaSauro ikati: “Ndapota, ndiudzei, Samueri akatii kwamuri?”
16  Sauro akati kuhama yababa vake: “Chokwadi akatiudza kuti mbongoro hadzi dzakanga dzawanikwa.” Asi haana kumuudza nyaya youmambo yakanga yataurwa naSamueri.
17  Zvino Samueri akaunganidza vanhu pamberi paJehovha kuMizpa,
18  akati kuvanakomana vaIsraeri: “Zvanzi naJehovha Mwari waIsraeri, ‘Ndini ndakabudisa vaIsraeri muIjipiti uye ndini ndakakununurai paruoko rweIjipiti neparuoko rwoumambo hwose hwakanga huchikudzvinyirirai.
19  Asi imi—nhasi maramba Mwari wenyu akanga ari muponesi wenyu mune zvakaipa zvenyu zvose nokutambudzika kwenyu, uye mati: “Aiwa, asi gadza mambo angatitonga.” Zvino mirai pamberi paJehovha maererano nemadzinza enyu uye maererano nezviuru zvenyu.’”
20  Naizvozvo Samueri akaita kuti madzinza ose aIsraeri aswedere pedyo, dzinza raBhenjamini rikabatwa.
21  Akabva aita kuti dzinza raBhenjamini riswedere pedyo maererano nemhuri dzaro, mhuri yevaMatiri ikabatwa. Sauro mwanakomana waKishi akazobatwa. Vakamutsvaka, asi haana kuwanikwa.
22  Nokudaro vakabvunzazve Jehovha vakati: “Murume wacho ati asvika kuno here?” Jehovha akati: “Hoyu, akavanda pakati penhumbi.”
23  Nokudaro vakamhanya, vakanomutora ipapo. Paakamira pakati pevanhu, akanga akareba kupfuura vamwe vanhu vose kubvira pamapfudzi ake zvichikwira.
24  Samueri akabva ati kuvanhu vose: “Maona munhu asarudzwa naJehovha here, kuti hapana akafanana naye pakati pevanhu vose?” Vanhu vose vakatanga kushevedzera vachiti: “Mambo ngaararame!”
25  Zvino Samueri akataura nevanhu nezvekodzero youmambo hwacho uye akainyora mubhuku akariisa pamberi paJehovha. Samueri akabva arega vanhu vose vachienda, mumwe nomumwe kumba kwake.
26  Asi Sauro, akaenda kumba kwake kuGibhiya, varume vakashinga vakanga vabayiwa mwoyo naMwari vakaenda naye.
27  Asi varume pasina, vakati: “Uyu achatiponesa sei?” Naizvozvo vakamuzvidza, uye havana kumuunzira chipo chero chipi zvacho. Asi iye akaramba achiita somunhu asisatauri.
4  Zvino shoko raSamueri rakaramba richienda kuvaIsraeri vose. VaIsraeri vakabva vaenda kunorwa nevaFiristiya; vakadzika musasa pedyo neEbhenezeri, vaFiristiya vakadzika musasa muAfeki.
2  VaFiristiya vakagadzirira kuti vasangane nevaIsraeri, uye kurwa kwacho kwakanyanyisa, zvokuti vaIsraeri vakakundwa pamberi pevaFiristiya, avo vakauraya varume vanenge zviuru zvina vachirwisana musango.
3  Vanhu pavakasvika kumusasa, varume vakuru vaIsraeri vakatanga kuti: “Nei Jehovha atikunda nhasi pamberi pevaFiristiya? Ngatitorei areka yaJehovha yesungano kuShiro, kuti iuye pakati pedu uye itiponese pachanza chevavengi vedu.”
4  Naizvozvo vakatuma vanhu kuShiro, vakatakura areka yesungano yaJehovha wemauto, agere pamakerubhi, kubva ikoko. Vanakomana vaviri vaEri, Hofini naFiniyasi, vakanga varipo vaine areka yesungano yaMwari wechokwadi.
5  Areka yesungano yaJehovha ichangopinda mumusasa, vaIsraeri vose vakatanga kushevedzera kwazvo, zvokuti nyika yakatinhira.
6  VaFiristiya vakanzwawo inzwi rokushevedzera kwacho vakatanga kuti: “Inzwi rokushevedzera uku kukuru mumusasa wevaHebheru nderei?” Vakazoziva kuti areka yaJehovha yakanga yapinda mumusasa.
7  VaFiristiya vakatya, nokuti vakati: “Mwari apinda mumusasa wacho!” Naizvozvo vakati: “Tine nhamo, nokuti chinhu chakadai seichi hachisati chamboitika!
8  Tine nhamo! Ndiani achatiponesa paruoko rwaMwari uyu ane simba? Uyu ndiye Mwari akarova Ijipiti nematambudziko emarudzi ose murenje.
9  Imi vaFiristiya, ivai vakashinga, muve varume, kuti murege kushandira vaHebheru sokukushandirai kwavakaita; ivai varume murwe!”
10  Naizvozvo vaFiristiya vakarwa, vaIsraeri vakakundwa, mumwe nomumwe akatizira kutende rake; uye kwakaurayiwa vakawanda kwazvo, zvokuti pakati paIsraeri pakaurayiwa varume zviuru makumi matatu vaifamba netsoka.
11  Areka yaMwari yakatorwa, vanakomana vaviri vaEri, Hofini naFiniyasi, vakafa.
12  Zvino mumwe murume worudzi rwaBhenjamini akamhanya achibva munzvimbo yairwiwa zvokuti akasvika kuShiro zuva iroro aine nguo dzakabvaruka uye aine guruva mumusoro wake.
13  Paakasvika, Eri akanga akagara pachigaro chaiva parutivi rwomugwagwa, akatarira, nokuti mwoyo wake wakanga wava kubvunda nokuda kweareka yaMwari wechokwadi. Murume wacho akapinda muguta kuti ataure, uye guta rose rakatanga kuchema.
14  Eri akanzwa kuchema kwacho. Naizvozvo akati: “Mheremhere iyi ndeyei?” Murume wacho akamhanya kuti apinde audze Eri.
15  (Zvino Eri akanga ava nemakore makumi mapfumbamwe nemasere, uye maziso ake akanga ava norutara zvokuti iye akanga asingachakwanisi kuona.)
16  Murume wacho akati kuna Eri: “Ndini ndiri kubva kunzvimbo iri kurwiwa, uye ini—ndatiza ndichibva kunzvimbo iri kurwiwa nhasi.” Iye akabva ati: “Chii chaitika, mwanakomana wangu?”
17  Naizvozvo mutakuri wemashoko akapindura akati: “VaIsraeri vatiza vaFiristiya, uyewo vanhu vakundwa kwazvo; uyewo vanakomana venyu vaviri vafa—Hofini naFiniyasi—uye areka yaMwari wechokwadi yatorwa.”
18  Zvino panguva yaakataura nezveareka yaMwari wechokwadi, iye akabva awa pachigaro negotsi padivi pegedhi, mutsipa wake ukatyoka zvokuti akafa, nokuti murume wacho akanga akwegura uye ari mukobvu; uye iye akanga atonga Israeri kwemakore makumi mana.
19  Muroora wake, mudzimai waFiniyasi, aiva nepamuviri uye akanga ava kuda kusununguka, akanzwa shoko rokuti areka yaMwari wechokwadi yakanga yatorwa uye kuti tezvara vake nomurume wake vakanga vafa. Akabva akotama akatanga kusununguka, nokuti marwadzo ake akauya asingatarisiri.
20  Panenge panguva yokufa kwake, vakadzi vakanga vakamira pedyo naye vakatanga kutaura vachiti: “Usatya, nokuti wabereka mwanakomana.” Asi iye haana kupindura uye haana kuisa mwoyo wake pazviri.
21  Asi akatumidza mukomana wacho kuti Ikabhodhi, achiti: “Kukudzwa kwabva pakati paIsraeri, kwatapwa,” apa aireva kutorwa kweareka yaMwari wechokwadi uye aireva tezvara vake nomurume wake.
22  Naizvozvo akati: “Kukudzwa kwabva pakati paIsraeri, kwatapwa, nokuti areka yaMwari wechokwadi yatorwa.”
26  Kwapera nguva yakati, varume vokuZifi vakaenda kwaiva naSauro kuGibhiya, vakati: “Dhavhidhi haana kuvanda pachikomo cheHakira, chakatarisana neJeshimoni here?”
2  Sauro akasimuka, akaenda kurenje rokuZifi, uye aiva nevarume zviuru zvitatu, vakasarudzwa pavaIsraeri, kuti anotsvaka Dhavhidhi murenje rokuZifi.
3  Sauro akadzika musasa pachikomo cheHakira, chakatarisana neJeshimoni, pedyo nomugwagwa, Dhavhidhi paakanga achigara murenje. Iye akaona kuti Sauro akanga amutevera murenje.
4  Naizvozvo Dhavhidhi akatuma vasori kuti azive kana Sauro akanga auya zvechokwadi.
5  Gare gare Dhavhidhi akasimuka, akaenda kunzvimbo iyo Sauro akanga adzika musasa, uye Dhavhidhi akaona nzvimbo yakanga yakarara Sauro, naAbhineri mwanakomana waNeri mukuru weuto rake; uye Sauro akanga akarara pakati pezvakanga zvakapoteredza musasa, vanhu vakadzika misasa vakamupoteredza.
6  Dhavhidhi akabva ati kuna Ahimereki muHiti naAbhishai mwanakomana waZeruya, mukoma waJoabhi: “Ndiani achaenda neni kuna Sauro mumusasa?” Abhishai akati: “Ini ndichaenda nemi.”
7  Dhavhidhi akaenda naAbhishai kwaiva nevanhu vacho usiku; uye tarira! Sauro akanga akarara pakati pezvakanga zvakapoteredza musasa, pfumo rake rakabayirirwa pasi kumusoro kwake, uye Abhineri nevanhu vacho vakanga vakarara vakamupoteredza.
8  Zvino Abhishai akati kuna Dhavhidhi: “Nhasi Mwari aisa muvengi wenyu muruoko rwenyu. Ndapota zvino, regai ndingomubayirira pasi nepfumo kamwe chete, uye handizomubayi kaviri.”
9  Zvisinei, Dhavhidhi akati kuna Abhishai: “Usamuparadza, nokuti ndiani akatambanudzira muzodziwa waJehovha ruoko rwake akaramba asina mhosva?”
10  Dhavhidhi akati: “NaJehovha mupenyu, Jehovha achamurova; kana kuti zuva rake richasvika ofa, kana kuti achaenda kuhondo oparadzwa.
11  Handingambofungi zvakadaro, mukuona kwaJehovha, kuti nditambanudzire ruoko rwangu kumuzodziwa waJehovha! Zvino ndapota, tora pfumo riri kumusoro kwake nechirongo chemvura, tiende.”
12  Naizvozvo Dhavhidhi akatora pfumo nechirongo chemvura panzvimbo yaiva kumusoro kwaSauro, vachibva vaenda; uye hapana akanga achiona kana akanga achicherechedza kana akamuka, nokuti vose vakanga vakarara, nokuti vakanga vabatwa nehope huru dzakanga dzabva kuna Jehovha.
13  Dhavhidhi akabva apfuura, akaenda kune rumwe rutivi, akamira pamusoro pegomo nechokure, nzvimbo yaiva pakati pavo iri huru.
14  Zvino Dhavhidhi akatanga kushevedzera kuvanhu nokuna Abhineri mwanakomana waNeri, achiti: “Haupinduri here, Abhineri?” Abhineri akapindura kuti: “Ndiwe ani washevedzera kuna mambo?”
15  Dhavhidhi akati kuna Abhineri: “Hausi murume here? Ndiani akafanana newe pakati paIsraeri? Saka, nei usina kutarisira ishe wako mambo? Nokuti mumwe wevanhu apinda kuti aparadze mambo ishe wako.
16  Chinhu ichi chawaita hachina kunaka. NaJehovha mupenyu, munofanira kufa, nokuti hamuna kutarisira ishe wenyu, iye muzodziwa waJehovha. Zvino chionai kuti pfumo ramambo nechirongo chemvura zvanga zviri kumusoro kwake zviripi.”
17  Zvino Sauro akaziva inzwi raDhavhidhi akati: “Inzwi rako here iri, mwanakomana wangu Dhavhidhi?” Dhavhidhi akati: “Inzwi rangu, ishe wangu mambo.”
18  Akawedzera kuti: “Nei ishe wangu ari kudzingirira mushandi wake, ndakaitei, uye ndakatadzei?
19  Zvino ndapota, ishe wangu mambo ngaateerere mashoko omushandi wake: Kana ari Jehovha akukurudzirai kuti murwe neni, ngaanzwe kunhuhwirira kwechinopiwa chezviyo. Asi kana vari vanakomana vomunhu, vatukwa pamberi paJehovha, nokuti vandidzinga nhasi kuti ndisanzwa ndakabatanidzwa nenhaka yaJehovha, vachiti, ‘Enda ushumire vamwe vanamwari!’
20  Zvino musaita kuti ropa rangu riwire pasi pamberi paJehovha; nokuti mambo waIsraeri abuda kunotsvaka nhata imwe chete, sokudzingirira kunoita munhu hwari pamakomo.”
21  Sauro akatiwo: “Ndatadza. Dzoka, mwanakomana wangu Dhavhidhi, nokuti handichakuitirizve chinhu chinokuvadza, nokuti mweya wangu wave uchikosha kwauri nhasi. Tarira! Ndaita zvoupenzi uye ndakanganisa kwazvo.”
22  Dhavhidhi akabva apindura akati: “Herino pfumo ramambo, mumwe wevarume ngaauye aritore.
23  Jehovha ndiye acharipira mumwe nomumwe kururama kwake nokutendeka kwake, pakuti nhasi Jehovha akuisai muruoko rwangu, asi ndanga ndisingadi kutambanudzira muzodziwa waJehovha ruoko rwangu.
24  Tarirai! mweya wenyu zvawanga uchikosha nhasi kwandiri, saizvozvo mweya wangu ngaukoshe kuna Jehovha, kuti andinunure pakutambudzika kwose.”
25  Sauro akabva ati kuna Dhavhidhi: “Mwanakomana wangu Dhavhidhi ngaakomborerwe. Chokwadi hauzongoshandi asi uchavawo mukundi.” Zvino Dhavhidhi akaenda; asi Sauro akadzokera kunzvimbo yake.
11  Zvino Nahashi muAmoni akaenda, akadzika musasa pakatarisana neJabheshi riri muGiriyedhi. Varume vose vokuJabheshi vakati kuna Nahashi: “Itai sungano nesu kuti tikushandirei.”
2  Nahashi muAmoni akabva ati kwavari: “Ndichaiita nemi kana mukaita izvi, kana mukatushura maziso enyu okurudyi ose, uye ndichazvidza vaIsraeri vose nazvo.”
3  Varume vakuru vokuJabheshi vakatiwo kwaari: “Tipei mazuva manomwe, tichatuma nhume munharaunda yose yaIsraeri, kana pasina muponesi wedu, tichabva tabuda tichiuya kwamuri.”
4  Kwapera nguva yakati, nhume dzacho dzakasvika kuGibhiya raSauro dzikataura mashoko acho vanhu vachinzwa, vanhu vose vakatanga kuchema kwazvo, vakasvimha misodzi.
5  Zvino Sauro akanga achiuya ari shure kweboka remombe achibva kumunda, Sauro akati: “Vanhu vaita sei, zvavari kuchema?” Vakatanga kurondedzera kwaari mashoko evarume vokuJabheshi.
6  Mudzimu waMwari wakashanda pana Sauro paakanzwa mashoko aya, uye akatsamwa kwazvo.
7  Naizvozvo akatora nzombe mbiri, akadzigura-gura, akadzitumira munharaunda yose yaIsraeri noruoko rwenhume, achiti: “Ani naani wedu asingabudi kuti ave muteveri waSauro nowaSamueri, izvi ndizvo zvichaitwa mombe dzake!” Vanhu vakatanga kutya Jehovha zvokuti vakabuda pamwe chete.
8  Akabva avaverenga vari muBhezeki, vanakomana vaIsraeri vakasvika zviuru mazana matatu, uye varume vaJudha zviuru makumi matatu.
9  Zvino vakati kunhume dzakanga dzauya: “Muti kuvarume vokuJabheshi riri muGiriyedhi, ‘Mangwana muchaponeswa kana zuva ropisa.’” Naizvozvo nhume dzacho dzakasvika dzikaudza varume vokuJabheshi, ivo vakatanga kufara.
10  Naizvozvo varume vokuJabheshi vakati: “Mangwana tichabuda tichiuya kwamuri, mutiitire zvose zvakakunakirai.”
11  Zuva rakatevera racho Sauro akaisa vanhu mumapoka matatu; vakapinda pakati pomusasa munguva yokurinda kwemangwanani, vakauraya vaAmoni kusvikira zuva rava kupisa. Pazvakaonekwa kuti vamwe vakanga vasara, vakabva vaparadzirwa uye pakati pavo hapana vaviri vakasiyiwa vari pamwe chete.
12  Vanhu vakatanga kuti kuna Samueri: “Ndiani ari kuti, ‘Sauro—angava mambo wedu here?’ Tipei varume vacho, tivauraye.”
13  Zvisinei, Sauro akati: “Hapana murume anofanira kuurayiwa nhasi, nokuti nhasi Jehovha aponesa pakati paIsraeri.”
14  Gare gare Samueri akati kuvanhu vacho: “Uyai tiende kuGirigari kuti tinomutsidzira umambo ikoko.”
15  Naizvozvo vanhu vose vakaenda kuGirigari, uye ikoko vakaita Sauro mambo pamberi paJehovha muGirigari. Vakabva vapa zvibayiro zvokugoverana ikoko pamberi paJehovha, uye Sauro nevarume vose vaIsraeri vakaramba vachifara kwazvo vari ikoko.
8  Zvino Samueri paakanga angokwegura, akagadza vanakomana vake kuti vave vatongi vaIsraeri.
2  Dangwe rake rainzi Joeri, uye wechipiri ainzi Abhija; vaitonga muBheeri-shebha.
3  Vanakomana vake havana kufamba munzira dzake, asi vakanga vachida kutevera mubereko usina kururama uye vaigamuchira pfumbamuromo votsaudzira pakutonga.
4  Kwapera nguva yakati, varume vakuru vose vaIsraeri vakaungana, vakaenda kwaiva naSamueri kuRama,
5  vakati kwaari: “Tarirai! Imi makwegura, asi vanakomana venyu havana kufamba munzira dzenyu. Zvino tigadzirei mambo kuti atitonge semamwe marudzi ose.”
6  Asi chinhu chacho chaiva chakaipa kuna Samueri zvavakanga vati: “Tipei mambo kuti atitonge,” uye Samueri akatanga kunyengetera kuna Jehovha.
7  Jehovha akabva ati kuna Samueri: “Teerera inzwi revanhu pane zvose zvavanokuudza; nokuti havana kuramba iwe, asi varamba ini kuti ndive mambo wavo.
8  Maererano nezvinhu zvavo zvose zvavakaita kubvira pazuva randakavabudisa muIjipiti kusvikira nhasi pakuti vakaramba vachindisiya uye vachishumira vamwe vanamwari, ndizvo zvavari kukuitirawo.
9  Zvino teerera inzwi ravo. Asi ingovanyevera kwazvo nezvechinhu ichi, uvaudze kodzero yamambo achavatonga.”
10  Naizvozvo Samueri akataura mashoko ose aJehovha kuvanhu vakanga vachimukumbira mambo.
11  Akati: “Iyi ndiyo kodzero yamambo achakutongai: Achatora vanakomana venyu ovaisa mungoro dzake nepakati pevatasvi vake vemabhiza kuti vave vake, uye vamwe vachafanira kumhanya pamberi pengoro dzake;
12  achagadza vakuru vezviuru nevakuru vemakumi mashanu, uye vamwe kuti vamurimire nokumukohwera goho rake nokugadzira zvombo zvake zvehondo nezvishandiswa zvengoro dzake.
13  Achatora vanasikana venyu kuti vave vavhenganisi vemafuta okuzora nevabiki vezvokudya nevabiki vechingwa.
14  Achatora minda yenyu neminda yenyu yemizambiringa neminda yenyu yemiorivhi, yakanaka kupfuura yose, oipa vashandi vake.
15  Achatora chegumi cheminda yenyu yembeu necheminda yenyu yemizambiringa, uye achazvipa machinda ake nevashandi vake.
16  Achatora vashandirume venyu nevashandikadzi venyu nemombe dzenyu dzakanaka kupfuura dzose, achatora mbongoro dzenyu, uye achazvishandisira basa rake.
17  Achatora chegumi chemapoka enyu ezvipfuwo, uye imi muchava vashandi vake.
18  Chokwadi muchachema pazuva iroro nokuda kwamambo wenyu, wamazvisarudzira, asi Jehovha haazokupindurii pazuva iroro.”
19  Zvisinei, vanhu vakaramba kuteerera inzwi raSamueri vakati: “Aiwa, asi tichatongwa namambo.
20  Uye isuwo, tichava semamwe marudzi ose, uye mambo wedu achatitonga, obuda achititungamirira, orwa hondo dzedu.”
21  Samueri akateerera mashoko ose evanhu; akabva aaudza Jehovha.
22  Jehovha akati kuna Samueri: “Teerera inzwi ravo, uite kuti mambo avatonge.” Naizvozvo Samueri akati kuvarume vaIsraeri: “Mumwe nomumwe ngaaende kuguta rake.”
30  Zvino Dhavhidhi nevarume vake pavakanga vachiuya kuZikragi pazuva rechitatu, vaAmareki vakapamba kumaodzanyemba uye kuZikragi; vakaparadza Zikragi, vakaripisa nomoto,
2  vakatapa vakadzi navose vakanga vari mariri, kubvira kumuduku kusvikira kumukuru. Havana wavakauraya, asi vakavapamba, vakaenda.
3  Dhavhidhi paakasvika nevarume vake kuguta racho, vakaona kuti rakanga rapiswa nomoto, uye madzimai avo nevanakomana vavo nevanasikana vavo, vakanga vatapwa.
4  Dhavhidhi nevanhu vaakanga ainavo vakatanga kuchema kwazvo, vakasvimha misodzi, kusvikira vasisina simba rokuchema.
5  Madzimai maviri aDhavhidhi akanga atapwa, Ahinoamu mukadzi muJezreeri naAbhigairi mudzimai waNabhari muKameri.
6  Zvakatambudza Dhavhidhi kwazvo, nokuti vanhu vakati vaida kumutema nematombo; nokuti mweya yevanhu vose yakanga yashungurudzika, mumwe nomumwe nokuda kwevanakomana vake nevanasikana vake. Naizvozvo Dhavhidhi akazvisimbisa naJehovha Mwari wake.
7  Nokudaro Dhavhidhi akati kumupristi Abhiyatari, mwanakomana waAhimereki: “Ndapota, uya neefodhi pedyo neni.” Abhiyatari akaunza efodhi yacho pedyo naDhavhidhi.
8  Dhavhidhi akatanga kubvunza Jehovha, achiti: “Nditevere boka iri revapambi here? Ndivabate here?” Iye akati kwaari: “Vatevere, nokuti chokwadi uchavabata, uye chokwadi uchanunura.”
9  Pakarepo Dhavhidhi akapinda munzira, iye nevarume mazana matanhatu vaaiva navo, vakapfuurira kusvikira kumupata une rukova weBhesori, uye varume vaifanira kusiyiwa kumashure vakamira.
10  Asi Dhavhidhi akaramba achitevera, iye nevarume mazana mana, asi varume mazana maviri vakanga vaneta zvokusagona kuyambuka mupata une rukova weBhesori vakamira.
11  Zvino vakawana mumwe murume, muIjipiti, ari musango. Naizvozvo vakaenda naye kuna Dhavhidhi, vakamupa chingwa kuti adye uye vakamupa mvura kuti anwe.
12  Uyezve, vakamupa chimedu chekeke remaonde akasvinwa nemakeke maviri emazambiringa akaomeswa. Akadya akabva awanazve simba; nokuti akanga asina kudya zvokudya kana kunwa mvura kwemazuva matatu nousiku hutatu.
13  Zvino Dhavhidhi akati kwaari: “Uri waani, uye unobvepi?” iye akati: “Ndiri mushandi muIjipiti, muranda womumwe murume muAmareki, asi tenzi wangu akandisiya nokuti ndakarwara mazuva matatu apfuura.
14  Tisu takapamba kumaodzanyemba kwevaKereti, uye nyika yaJudha nokumaodzanyemba kwaKarebhi; tikapisa Zikragi nomoto.”
15  Dhavhidhi akabva ati kwaari: “Uchanditungamirira kuboka iri revapambi here?” Iye akati: “Ndipikirei naMwari kuti hamuzondiurayi, uye kuti hamuzondiisi muruoko rwatenzi wangu, ipapo ndichakutungamirirai kuboka iri revapambi.”
16  Naizvozvo akamutungamirira, uye vakavaona vakapararira kwose kwose panyika pose vachidya nokunwa nokuita mutambo vachifarira zvakapambwa zvose zvavakanga vatora munyika yevaFiristiya nenyika yaJudha.
17  Dhavhidhi akavarwisa kubvira pakutsvuka kwoutonga kusvikira manheru, kuti avaparadze chose; uye hapana nomumwe wavo akapona kunze kwemajaya mazana mana akatasva ngamera akatiza.
18  Dhavhidhi akanunura zvose zvakanga zvatorwa nevaAmareki, uye Dhavhidhi akanunura madzimai ake maviri.
19  Hapana chavo chavakashayiwa, kubvira kuchiduku kusvikira kuchikuru, vanakomana nevanasikana uye zvakapambwa, kunyange chinhu chero chipi zvacho chavakanga vatora. Dhavhidhi akadzosa zvinhu zvose.
20  Naizvozvo Dhavhidhi akatora makwai ose nemombe, zvavakatinha pamberi pezvimwe zvipfuwo zviya. Vakabva vati: “Izvi ndizvo zvakapambwa zvaDhavhidhi.”
21  Dhavhidhi akazosvika kuvarume mazana maviri vakanga vaneta zvokusagona kuenda naDhavhidhi, vaya vavakanga vaita kuti varambe vakagara pedyo nomupata une rukova weBhesori; uye vakabuda kuzosangana naDhavhidhi uye kuzosangana nevanhu vaaiva navo. Dhavhidhi paakasvika pedyo nevanhu akatanga kuvabvunza kuti vakanga vakadini.
22  Zvisinei, varume vose vakaipa nevarume pasina pavarume vakanga vaenda naDhavhidhi vakapindura, vakaramba vachiti: “Nokuti havana kuenda nesu, hatisi kuzovapa zvakapambwa zvatanunura, kunze kwokupa mumwe nomumwe mudzimai wake nevanakomana vake, uye ngavavatungamirire vaende.”
23  Asi Dhavhidhi akati: “Musadaro, hama dzangu, nezvatapiwa naJehovha, pakuti atichengetedza, akaisa muruoko rwedu boka revapambi rakauya kuzotirwisa.
24  Ndiani achakuteererai zvamuri kutaura izvi? Nokuti mugove weakaenda kunorwa uchafanana nomugove weakagara pedyo nomukwende. Vose vachava nomugove pamwe chete.”
25  Kubvira pazuva iroro zvichienda mberi akauita murau uye zvakatongwa nokuda kwaIsraeri kusvikira nhasi.
26  Dhavhidhi paakasvika kuZikragi akatumira zvimwe zvakapambwa kuvarume vakuru vaJudha, shamwari dzake, achiti: “Hechinoi chipo chokuonga nokuda kwenyu chabva pane zvakapambwa zvevavengi vaJehovha.”
27  Kune vaya vaiva muBheteri, nevaya vaiva muRamoti rokumaodzanyemba, nevaya vaiva muJatiri,
28  nevaya vaiva muAroeri, nevaya vaiva muSifmoti, nevaya vaiva muEshtemoa,
29  nevaya vaiva muRakari, nevaya vaiva mumaguta evaJerameeri, nevaya vaiva mumaguta evaKeni,
30  nevaya vaiva muHoma, nevaya vaiva muBhorashani, nevaya vaiva muAtaki,
31  nevaya vaiva muHebroni, nokunzvimbo dzose dzakanga dzafamba-famba Dhavhidhi, iye nevarume vake.
16  Jehovha akazoti kuna Samueri: “Uchachema Sauro kusvikira rini, ini ndamuramba kuti arege kuva mambo waIsraeri? Zadza nyanga yako nemafuta uende. Ndichakutuma kuna Jese muBhetrehema, nokuti ndagadza mambo pakati pevanakomana vake.”
2  Asi Samueri akati: “Ndingaenda sei? Sauro akangonzwa nezvazvo chokwadi achandiuraya.” Jehovha akati: “Enda netsiru reboka, uti, ‘Ndauyira kuzobayira kuna Jehovha.’
3  Ushevedze Jese kuchibayiro chacho; uye ini ndichakuzivisa zvauchaita, undizodzere wandichakusarudzira.”
4  Zvino Samueri akaita zvakataurwa naJehovha. Paakasvika kuBhetrehema varume vakuru veguta vakatanga kudedera pavakasangana naye, naizvozvo vakati: “Kuuya kwenyu kunoreva rugare here?”
5  Iye akati: “Kunoreva rugare. Ndauya kuzobayira kuna Jehovha. Zvitsvenesei, tiende tose kuchibayiro chacho.” Akabva atsvenesa Jese nevanakomana vake, achibva azovashevedza kuchibayiro chacho.
6  Zvavaipinda, akaona Eriyabhi akabva angoti: “Chokwadi muzodziwa waJehovha ari pamberi pake.”
7  Asi Jehovha akati kuna Samueri: “Usatarira chitarisiko chake nourefu hwake, nokuti ndamuramba. Nokuti maonero anoita munhu haasiwo maonero anoita Mwari, nokuti munhuwo zvake anoona zvinooneka nemaziso; asi Jehovha, anoona zvakaita mwoyo.”
8  Jese akabva ashevedza Abhinadhabhi akaita kuti apfuure nepamberi paSamueri, asi iye akati: “Jehovha haanawo kusarudza uyu.”
9  Jese akazoita kuti Shamaa apfuure, asi iye akati: “Jehovha haanawo kusarudza uyu.”
10  Naizvozvo Jese akaita kuti vanakomana vake vanomwe vapfuure nepamberi paSamueri; asi Samueri akangoramba achiti kuna Jese: “Jehovha haana kusarudza ava.”
11  Samueri akazoti kuna Jese: “Ava ndivo vakomana vacho vose here?” Iye akati: “Kusvikira zvino gotwe rasiyiwa, tarirai! riri kufudza makwai.” Samueri akati kuna Jese: “Tumira shoko unomutora, nokuti hatisi kuzogara pasi kuti tidye kusvikira auya pano.”
12  Naizvozvo akatumira shoko akaita kuti auye. Zvino akanga ari mutsvuku, jaya rine maziso akanaka nechitarisiko chakanaka. Jehovha akabva ati: “Simuka umuzodze, nokuti uyu ndiye!”
13  Naizvozvo Samueri akatora nyanga yemafuta, akamuzodza ari pakati pevakoma vake. Mudzimu waJehovha wakatanga kushanda pana Dhavhidhi kubvira pazuva iroro zvichienda mberi. Gare gare Samueri akasimuka, akaenda kuRama.
14  Zvino mudzimu waJehovha wakabva kuna Sauro, mudzimu wakaipa waibva kuna Jehovha ukamuvhundutsa.
15  Vashandi vaSauro vakatanga kuti kwaari: “Tarirai, zvino, mudzimu wakaipa unobva kuna Mwari uri kukuvhundutsai.
16  Tapota, ishe wedu ngaarayire vashandi venyu vari pamberi penyu kuti vatsvake munhu ane unyanzvi hwokuridza rudimbwa. Mudzimu wakaipa unobva kuna Mwari paunouya pamuri, iye acharidza noruoko rwake, uye muchaita zvakanaka.”
17  Naizvozvo Sauro akati kuvashandi vake: “Ndapota, ndipei munhu anoridza zvakanaka, muuye naye kwandiri.”
18  Zvino mumwe wevashandi akapindura akati: “Tarirai! Ndakaona unyanzvi hwokuridza hune mumwe mwanakomana waJese muBhetrehema, iye murume akashinga, ane simba, murume wehondo, anotaura nounyanzvi, murume akanyatsoumbwa, uye Jehovha anaye.”
19  Sauro akabva atuma nhume kuna Jese akati: “Nditumire Dhavhidhi mwanakomana wako, ari kumakwai.”
20  Naizvozvo Jese akatora mbongoro, chingwa nehombodo yewaini nembudzana, akazvitumira kuna Sauro noruoko rwomwanakomana wake Dhavhidhi.
21  Zvino Dhavhidhi akasvika kuna Sauro akamushandira; iye akamuda kwazvo, akava mutakuri wezvombo zvake.
22  Naizvozvo Sauro akatumira shoko kuna Jese, achiti: “Ndapota, Dhavhidhi ngaarambe achindishandira, nokuti ndamufarira.”
23  Mudzimu waibva kuna Mwari pawaiuya pana Sauro, Dhavhidhi aitora rudimbwa oridza noruoko rwake; uye Sauro aizorodzwa uye aiita zvakanaka, uye mudzimu wakaipa waibva paari.
18  Zvino paakanga angopedza kutaura naSauro, mweya waJonatani wakanamatirana nomweya waDhavhidhi, Jonatani akatanga kumuda sokuda kwaaiita mweya wake.
2  Sauro akabva amutora zuva iroro, uye haana kumubvumira kuti adzokere kumba kwababa vake.
3  Jonatani naDhavhidhi vakaita sungano, nokuti aimuda sokuda kwaaiita mweya wake.
4  Uyezve, Jonatani akapfekenura jasi rake risina maoko raakanga akapfeka, akaripa Dhavhidhi, nenguo dzakewo, kunyange bakatwa rake nouta hwake nebhandi rake.
5  Dhavhidhi akatanga kubuda. Kwose kwose kwaaitumwa naSauro, aiita nokungwara, zvokuti Sauro akamuita mukuru wevarume vehondo; uye zvakanga zvakanakira vanhu vose pamwe chete nevashandi vaSauro.
6  Pavaipinda, Dhavhidhi paakadzoka achibva kunouraya vaFiristiya, vakadzi vakatanga kubuda mumaguta ose evaIsraeri vachiimba nokutamba kuti vanochingura mambo Sauro, vaine makandira, vachifara uye vaine zviridzwa zvaiva netambo nhatu.
7  Vakadzi vacho vakanga vachipemberera vakaramba vachibvumirana vachiti: “Sauro akauraya zviuru zvake,Uye Dhavhidhi makumi ezviuru zvake.”
8  Sauro akatsamwa kwazvo, uye shoko iri rakanga rakaipa sokuona kwake, zvokuti akati: “Vapa Dhavhidhi makumi ezviuru, asi ini vandipa zviuru, zvino kwangosara kuti vachimupa umambo!”
9  Sauro akaramba achitarira Dhavhidhi achinyumwira kubvira pazuva iroro zvichienda mberi.
10  Zuva rakatevera racho mudzimu wakaipa waibva kuna Mwari wakashanda pana Sauro, zvokuti akaita somuprofita ari mumba, Dhavhidhi paakanga achiridza nziyo noruoko rwake, semazuva ekare; uye pfumo raiva muruoko rwaSauro.
11  Sauro akakanda pfumo racho akati: “Ndichabayirira Dhavhidhi pamadziro!” asi Dhavhidhi akamunzvenga, kaviri.
12  Sauro akatya Dhavhidhi nokuti Jehovha akanga ainaye, asi akanga abva kuna Sauro.
13  Naizvozvo Sauro akamubvisa kwaari, akamugadza kuti ave mukuru wake wechiuru; uye nguva dzose aibuda nokupinda ari pamberi pevanhu.
14  Dhavhidhi akaramba achiita nokungwara munzira dzake dzose, uye Jehovha akanga ainaye.
15  Sauro akaramba achiona kuti akanga achiita nokungwara kwazvo, zvokuti akamutya.
16  VaIsraeri vose nevaJudha vose vaida Dhavhidhi, nokuti akanga achibuda nokupinda ari pamberi pavo.
17  Sauro akazoti kuna Dhavhidhi: “Hoyu mwanasikana wangu mukuru Merabhu. Ndiye wandichakupa kuti ave mudzimai wako. Ingondiratidza kuti wakashinga urwe hondo dzaJehovha.” Asi Sauro, akati: “Ruoko rwangu ngarurege kuva pamusoro pake, asi ruoko rwevaFiristiya ngaruve pamusoro pake.”
18  Dhavhidhi akati kuna Sauro: “Ndiri ani uye hama dzangu nemhuri yababa vangu ndivanaani, pakati paIsraeri, kuti ndive mukuwasha waMambo?”
19  Zvisinei, panguva yokupa Dhavhidhi Merabhu, mwanasikana waSauro, iye akanga atopiwa kuna Adrieri muMehora kuti ave mudzimai wake.
20  Zvino Mikari, mwanasikana waSauro, akanga achida Dhavhidhi, uye vakazviudza Sauro, zvikamufadza.
21  Naizvozvo Sauro akati: “Ndichamupa iye kuti ave musungo kwaari, uye kuti ruoko rwevaFiristiya ruve pamusoro pake.” Naizvozvo Sauro akati kuna Dhavhidhi: “Ucharoora kwandiri mukadzi uyu wechipiri nhasi.”
22  Uyezve, Sauro akarayira vashandi vake kuti: “Taurai naDhavhidhi pachivande, muchiti, ‘Tarira! Mambo akufarira, nevashandi vake vose vanokuda. Zvino roora kwamambo.’”
23  Vashandi vaSauro vakatanga kutaura mashoko aya Dhavhidhi achinzwa, asi Dhavhidhi akati: “Munofunga kuti chinhu chiri nyore here kuroora kwamambo, zvandiri murombo uye asingaremekedzwi?”
24  Vashandi vaSauro vakabva vataura naye, vachiti: “Dhavhidhi ataura mashoko akadai.”
25  Zvino Sauro akati: “Muti kuna Dhavhidhi, ‘Mambo anofarira, kwete mari yeroora, asi zvikanda zvepamberi zvine zana zvevaFiristiya, kuti atsive vavengi vamambo.’” Asi Sauro, akanga aronga kuti Dhavhidhi aurayiwe noruoko rwevaFiristiya.
26  Naizvozvo vashandi vake vakataurira Dhavhidhi mashoko aya, nyaya yacho ikafadza Dhavhidhi, kuti aroore kwamambo, uye mazuva acho akanga asati apera.
27  Naizvozvo Dhavhidhi akasimuka, iye nevarume vake, vakaenda, vakauraya varume mazana maviri pakati pevaFiristiya, Dhavhidhi akauya nezvikanda zvavo zvepamberi, akazvipa mambo zvakakwana, kuti aroore kwamambo. Sauro akamupawo Mikari mwanasikana wake kuti ave mudzimai wake.
28  Sauro akaona uye akaziva kuti Jehovha akanga aina Dhavhidhi. Asi Mikari, mwanasikana waSauro, aimuda.
29  Asi Sauro akanga achiri kutya Dhavhidhi, uye Sauro akava muvengi waDhavhidhi nguva dzose.
30  Zvino machinda evaFiristiya aibuda, uye kazhinji Dhavhidhi paaibuda aiita nokungwara kupfuura vashandi vaSauro vose; uye zita rake rakava rinokosha kwazvo.
17  Zvino vaFiristiya vakaunganidza mapoka avo kuti varwe. Pavakaungana paSoko, raJudha, vakabva vadzika musasa pakati peSoko neAzeka, muEfesi-dhamimu.
2  Asi Sauro nevarume vaIsraeri, vakaungana, vakadzika musasa mubani reEraa, vakagadzirira kurwa kuti vasangane nevaFiristiya.
3  VaFiristiya vakanga vakamira pagomo kudivi rino, uye vaIsraeri vakanga vakamira pagomo kudivi iro, pakati pavo paine mupata.
4  Imwe mhare yakatanga kubuda mumisasa yevaFiristiya, uye yainzi Goriyati, wokuGati, akanga akareba makubhiti matanhatu nepanoyerwa neminwe ikatambanudzwa.
5  Mumusoro make makanga muine ngowani yemhangura, uye akanga akapfeka nguo yokuzvidzivirira nayo ine simbi, yaiva nemakwande aipindana-pindana, uye nguo yacho yokuzvidzivirira nayo ine simbi yairema mashekeri zviuru zvishanu zvemhangura.
6  Pamipimbiri yake paiva nezvinodzivirira zvemhangura uye pfumo duku remhangura raiva pakati pemapfudzi ake.
7  Mubato womuti wepfumo rake wakanga wakaita sedanda revaruki, chipasa chepfumo rake chairema mashekeri mazana matanhatu esimbi; uye mutakuri wenhoo huru akanga achifamba ari pamberi pake.
8  Akabva amira, akatanga kushevedzera kumauto akarongwa evaIsraeri akati kwaari: “Nei muchibuda kuzogadzirira kurwa? Ini handisi muFiristiya uye imi hamusi vashandi vaSauro here? Sarudzai murume, uye ngaauye kwandiri.
9  Kana achikwanisa kurwa neni uye akandiuraya, tichabva tava vashandi venyu. Asi kana ini ndikamukunda uye ndikamuuraya, imi muchavawo vashandi vedu, uye muchatishandira.”
10  MuFiristiya wacho akati: “Ini ndinoshora mauto akarongwa aIsraeri nhasi. Ndipei murume, tirwisane!”
11  Sauro nevaIsraeri vose pavakanzwa mashoko aya omuFiristiya, vakabva vavhunduka vakatya kwazvo.
12  Zvino Dhavhidhi akanga ari mwanakomana womuEfrata uyu wokuBhetrehema raJudha ainzi Jese. Iye aiva nevanakomana vasere. Mumazuva aSauro murume wacho akanga atokwegura pakati pevarume.
13  Vanakomana vakuru vatatu vaJese vakaenda. Vakatevera Sauro kuhondo, uye vanakomana vake vatatu vakaenda kuhondo vainzi Eriyabhi dangwe, nomwanakomana wake wechipiri Abhinadhabhi nowechitatu Shamaa.
14  Dhavhidhi ndiye akanga ari gotwe, uye vakuru vacho vatatu vakatevera Sauro.
15  Dhavhidhi aienda kwaSauro uye aidzokera kuBhetrehema kunofudza makwai ababa vake.
16  MuFiristiya wacho airamba achiuya mberi mangwanani-ngwanani nemanheru uye achimira munzvimbo yake kwemazuva makumi mana.
17  Jese akabva ati kumwanakomana wake Dhavhidhi: “Ndapota, endesera vakoma vako efa iyi yezviyo zvakakangwa nezvingwa gumi izvi, uye kurumidza kuzvitakura, uende nazvo kumusasa kuvakoma vako.
18  Enda nemigove iyi gumi yomukaka kumukuru wechiuru; unoonawo kuti vakoma vako vakadini, uuye nechinhu chinobva kwavari chinoratidza kuti vakachengeteka.”
19  Munguva iyi, Sauro naivo, nevamwe varume vose vaIsraeri vakanga vari mubani reEraa, vachirwa nevaFiristiya.
20  Naizvozvo Dhavhidhi akafumomuka, akasiya makwai achitarisirwa nomuchengeti, akasimudza zvinhu zvacho, akaenda sezvaakanga arayirwa naJese. Paakasvika pane zvakanga zvakapoteredza musasa, mauto ehondo akanga achienda kunzvimbo yokurwira, uye akashevedzera nokuda kwokurwa.
21  VaIsraeri nevaFiristiya vakatanga kugadzirira kuti uto rakarongwa risangane nerimwe uto rakarongwa.
22  Dhavhidhi akabva angosiya mukwende wake uchitarisirwa nomuchengeti wemikwende akamhanyira kunzvimbo yokurwira. Paakasvika, akatanga kubvunza kuti vakoma vake vakadini.
23  Paakanga achiri kutaura navo, vakaona mhare iya yainzi Goriyati, muFiristiya wokuGati, ichibva kumauto akarongwa evaFiristiya, ikatanga kutaura mashoko akafanana neepakutanga, uye Dhavhidhi akateerera.
24  Asi varume vose vaIsraeri, pavakaona murume wacho, vakamutiza uye vakatya kwazvo.
25  Varume vaIsraeri vakatanga kuti: “Maona murume uyo ari kuuya here? Ari kuuya kuzoshora vaIsraeri. Zvino murume anomuuraya, mambo achamupfumisa nepfuma yakawanda, uye achamupa mwanasikana wake, uye achasunungura imba yababa vake pakati paIsraeri.”
26  Zvino Dhavhidhi akati kuvarume vakanga vamire pedyo naye: “Murume anouraya muFiristiya ari uko obvisa kuzvidzwa pavaIsraeri achaitirwei? Nokuti muFiristiya uyu asina kudzingiswa ndianiko kuti ashore mauto akarongwa aMwari mupenyu?”
27  Vanhu vacho vakabva vamuudza mashoko akafanana neepakutanga, vachiti: “Murume anomuuraya achaitirwa seizvi.”
28  Mukoma wake mukuru Eriyabhi akanzwa paaitaura nevarume vacho, Eriyabhi akatsamwira Dhavhidhi kwazvo, zvokuti akati: “Wavingei kuno? Wasiya makwai aya mashomanana ainaani murenje? Ini ndinonyatsoziva kuzvikudza kwako nokuipa kwomwoyo wako, nokuti wauya kuti uone hondo.”
29  Dhavhidhi akati: “Zvino ndaita sei? Handina kungobvunzawo hangu here?”
30  Naizvozvo akatendeuka achibva pedyo naye, akatarira kune mumwe munhu, akataura mashoko akafanana neepakutanga, uyewo, vanhu vakamupindura zvakafanana nezvepakutanga.
31  Naizvozvo mashoko akataurwa naDhavhidhi akanzwiwa, vakaaudza Sauro. Nokudaro iye akamutora.
32  Dhavhidhi akati kuna Sauro: “Musarega chero munhu upi zvake achipera mwoyo. Mushandi wenyu achaenda uye acharwa nomuFiristiya uyu.”
33  Asi Sauro akati kuna Dhavhidhi: “Haukwanisi kuenda kunorwa nomuFiristiya uyu, nokuti unongova hako mukomana, asi iye munhu wehondo kubvira achiri mukomana.”
34  Dhavhidhi akati kuna Sauro: “Mushandi wenyu akava mufudzi wemakwai ababa vake, pakauya shumba, uyewo bheya, uye chimwe nechimwe chakatakura gwai kubva paboka.
35  Asi ndakabuda, ndikachitevera, ndikachiuraya, ndikarinunura pamuromo wacho. Pachakatanga kundirwisa, ndakabata ndebvu dzacho, ndikachiwisira pasi, ndikachiuraya.
36  Mushandi wenyu akauraya shumba nebheya zviri zviviri; uye uyu muFiristiya asina kudzingiswa achava sechimwe chazvo, nokuti ashora mauto akarongwa aMwari mupenyu.”
37  Dhavhidhi akabva awedzera kuti: “Jehovha, akandinunura patsoka dzeshumba nepatsoka dzebheya, ndiye achandinunura paruoko rwomuFiristiya uyu.” Sauro akati kuna Dhavhidhi: “Enda, uye Jehovha ngaave newe.”
38  Zvino Sauro akapfekedza Dhavhidhi nguo dzake, akaisa ngowani yemhangura mumusoro make, achibva amupfekedza nguo yokuzvidzivirira nayo ine simbi.
39  Dhavhidhi akabva asungirira bakatwa rake pamusoro penguo dzake akaedza kuenda asi akatadza, nokuti akanga asina kudzijaira. Dhavhidhi akazoti kuna Sauro: “Handikwanisi kuenda ndakapfeka zvinhu izvi, nokuti handina kuzvijaira.” Naizvozvo Dhavhidhi akazvibvisa.
40  Akatora tsvimbo yake, akaiisa muruoko rwake, akasarudza hurungudo shanu mumupata une rukova, akadziisa muhomwe yake yomufudzi yakanga iri nhava yake, uye chipfuramabwe chake chaiva muruoko rwake. Akatanga kuswedera kumuFiristiya wacho.
41  Zvino muFiristiya wacho akatanga kuuya, achiramba achiswedera pedyo naDhavhidhi, uye murume akanga akatakura nhoo huru akanga ari mberi kwake.
42  Zvino muFiristiya wacho paakatarira, akaona Dhavhidhi, akatanga kumuzvidza nokuti aingova hake mukomana mutsvuku, ane chitarisiko chakanaka.
43  Naizvozvo muFiristiya wacho akati kuna Dhavhidhi: “Ndiri imbwa here, zvauri kuuya kwandiri netsvimbo?” Naizvozvo muFiristiya wacho akatuka Dhavhidhi nezita ravanamwari vake.
44  MuFiristiya wacho akati kuna Dhavhidhi: “Ingouya kwandiri, uye ndichapa shiri dzokudenga nemhuka dzomusango nyama yako.”
45  Dhavhidhi akatiwo kumuFiristiya wacho: “Uri kuuya kwandiri nebakatwa nepfumo uye nepfumo duku, asi ini ndiri kuuya kwauri ndichishandisa zita raJehovha wemauto, Mwari wemauto akarongwa evaIsraeri, wawashora.
46  Nhasi Jehovha achakuisa muruoko rwangu, ndichakuwisira pasi ndobvisa musoro wako pauri; uye nhasi ndichapa shiri dzokudenga nemhuka dzomusango zvitunha zveboka revaFiristiya; uye vanhu vepanyika pose vachaziva kuti kuna Mwari wevaIsraeri.
47  Ungano yose iyi ichaziva kuti Jehovha haaponesi nebakatwa kana kuti nepfumo, nokuti kurwa ndokwaJehovha, uye achakuisai mumaoko edu.”
48  Zvino muFiristiya wacho akasimuka, akaramba achiuya, achiswedera pedyo kuti asangane naDhavhidhi, Dhavhidhi akakurumidza kumhanyira kunzvimbo yokurwira kuti asangane nomuFiristiya wacho.
49  Dhavhidhi akabva apinza ruoko rwake muhomwe yake, akatora dombo imomo, akaripotsera, zvokuti akarova muFiristiya pahuma yake uye dombo racho rakanyura muhuma yake, akawira pasi nechiso chake.
50  Naizvozvo Dhavhidhi, nechipfuramabwe nedombo, akava nesimba kupfuura muFiristiya uye akawisira muFiristiya wacho pasi, akamuuraya; asi muruoko rwaDhavhidhi makanga musina bakatwa.
51  Dhavhidhi akaramba achimhanya, akanomira pedyo nomuFiristiya wacho. Akabva atora bakatwa rake, akarivhomora mumuhara waro, akamuuraya, paakagura musoro wake naro. VaFiristiya vakaona kuti ane simba wavo akanga afa, vakatanga kutiza.
52  Zvino varume vaIsraeri nevarume vaJudha vakasimuka, vakatanga kushevedzera, vakatevera vaFiristiya kusvikira kumupata chaiko, kusvikira kumagedhi eEkroni, uye vaFiristiya vakanga vakuvadzwa zvokufa vakaramba vachiwa munzira yaibva kuShaaraimu, kusvikira kuGati uye kusvikira kuEkroni.
53  Vanakomana vaIsraeri vakazodzoka vachibva kunodzingirira vaFiristiya, vakapamba misasa yavo.
54  Dhavhidhi akabva atora musoro womuFiristiya wacho, akaenda nawo kuJerusarema, akaisa zvombo zvake mutende rake.
55  Zvino Sauro paakaona Dhavhidhi achibuda kuti asangane nomuFiristiya wacho, akati kuna Abhineri mukuru weuto: “Abhineri, mukomana uyu mwanakomana waani?” Abhineri akati: “Noupenyu hwomweya wenyu, haiwa mambo, handimbozivi!”
56  Naizvozvo mambo akati: “Ubvunze kuti mukomana uyu mwanakomana waani.”
57  Naizvozvo, Dhavhidhi paakangodzoka kubva kunouraya muFiristiya, Abhineri akabva amutora, akamuendesa pamberi paSauro aine musoro womuFiristiya wacho muruoko rwake.
58  Zvino Sauro akati kwaari: “Mukomana, uri mwanakomana waani?” Dhavhidhi achibva ati: “Ndiri mwanakomana womushandi wenyu Jese muBhetrehema.”
9  Zvino kwaiva nomumwe murume worudzi rwaBhenjamini, ainzi Kishi, mwanakomana waAbhieri, mwanakomana waZerori, mwanakomana waBhekorati, mwanakomana waAfiya, muBhenjamini, murume aiva nepfuma yakawanda.
2  Aiva nomwanakomana ainzi Sauro, aiva muduku uye akanaka, pavanakomana vaIsraeri pakanga pasina murume aiva akanaka kumupfuura; kubva pamapfudzi ake zvichikwira akanga akareba kupfuura vanhu vose.
3  Zvino mbongoro hadzi dzaKishi baba vaSauro dzakarasika. Naizvozvo Kishi akati kuna Sauro mwanakomana wake: “Ndapota, tora mumwe wevashandi musimuke, muende, munotsvaka mbongoro dzacho hadzi.”
4  Iye akapfuura nomunzvimbo yaiva nemakomo yaEfremu, akapfuura nomunyika yeSharisha, asi havana kudziwana. Vakapfuura nomunyika yeShaarimu, asi dzakanga dzisimo. Akapfuura nomunyika yevaBhenjamini, asi havana kudziwana.
5  Vakasvika munyika yeZufi; Sauro akati kumushandi wake waaiva naye: “Uya, ngatidzokere, kuitira kuti zvimwe baba vangu vangarega kunetseka pamusoro pembongoro hadzi, vakazvidya mwoyo pamusoro pedu.”
6  Asi iye akati kwaari: “Ndapota, tarirai! Muguta rino mune munhu waMwari, uye murume wacho anokudzwa. Zvose zvaanotaura zvinotoitika chete. Handei ikoko iko zvino. Zvichida angatiudza nzira yatingaenda nayo.”
7  Sauro akati kumushandi wake: “Zvino kana tikaenda, murume wacho tichamuvigirei? nokuti chingwa chapera mumidziyo yedu, uye, hapana chinhu chokuunzira munhu waMwari wechokwadi sechipo. Chii chatiinacho?”
8  Naizvozvo mushandi wacho akapindurazve Sauro, akati: “Tarirai! Ndine chikamu chimwe chete pazvikamu zvina zveshekeri resirivha muruoko rwangu, ndichachipa munhu waMwari wechokwadi, uye iye achatiudza nzira yatingaenda nayo.”
9  (Munguva yekare pakati paIsraeri munhu paaienda kunobvunza Mwari aitaura sezvizvi: “Uyai, handei kumuoni.” Nokuti munguva yekare muprofita wanhasi ainzi muoni.)
10  Sauro akabva ati kumushandi wake: “Shoko rako rakanaka. Uya tiende.” Vakaenda kuguta kwakanga kuine munhu waMwari wechokwadi.
11  Pavakanga vachikwira mukwidza wokuguta, vakawana vasikana vachibuda kunochera mvura. Naizvozvo vakati kwavari: “Muoni ari munzvimbo ino here?”
12  Ivo vakabva vavapindura kuti: “Arimo. Tarirai! Ari mberi kwenyu. Kurumidzai zvino, nokuti nhasi auya kuguta, nokuti nhasi kune chibayiro chiri kupiwa nevanhu panzvimbo yakakwirira.
13  Pamunongopinda muguta, muchabva mamuwana asati akwira kunzvimbo yakakwirira kunodya; nokuti vanhu havangadyi kusvikira auya, nokuti ndiye anokomborera chibayiro chacho. Kana izvi zvaitwa, vaya vakakokwa vangadya. Zvino kwirai, nokuti iye—muchamuwana iko zvino.”
14  Naizvozvo vakakwira kuguta. Zvavakanga vachisvika pakati peguta, vakaona Samueri achibuda kuzovachingura kuti vakwire kunzvimbo yakakwirira.
15  Zvino Jehovha akanga azivisa Samueri nezuro wacho Sauro asati auya, achiti:
16  “Mangwana panenge panguva ino ndichakutumira mumwe murume anobva kunyika yaBhenjamini, umuzodze kuti ave mutungamiriri wevanhu vangu vaIsraeri; iye achaponesa vanhu vangu paruoko rwevaFiristiya, nokuti ndaona kutambudzika kwevanhu vangu, nokuti kuchema kwavo kwasvika kwandiri.”
17  Samueri akaona Sauro, Jehovha akati kwaari: “Hoyu murume wandakati nezvake, ‘Uyu ndiye achadzora vanhu vangu.’”
18  Sauro akabva aswedera pedyo naSamueri pakati pegedhi akati: “Ndapota, ndiudzeiwo, Imba yomuoni iri kupi?”
19  Samueri akapindura Sauro akati: “Ndini muoni wacho. Kwirai muri mberi kwangu muende kunzvimbo yakakwirira, muchadya neni nhasi, ndichakurega kuti uende mangwanani, uye ndichakuudza zvose zviri mumwoyo mako.
20  Kana dziri mbongoro hadzi dzawakarasa mazuva matatu apfuura, usaisa mwoyo wako padziri, nokuti dzawanikwa. Zvinhu zvose zvinodiwa zviri pakati paIsraeri ndezvaani? Hazvisi zvako nezveimba yose yababa vako here?”
21  Sauro akapindura, akati: “Handisi muBhenjamini wedzinza duku pamadzinza aIsraeri here, uye mhuri yangu haisi iyo isingakoshi kwazvo pamhuri dzose dzedzinza raBhenjamini here? Saka nei mataura neni chinhu chakadai?”
22  Samueri akabva atora Sauro nomushandi wake, akaenda navo kuimba yokudyira, akavapa nzvimbo pamberi pavose vakakokwa; uye ivo vakanga vari varume vanenge makumi matatu.
23  Gare gare Samueri akati kumubiki: “Unza mugove wandakupa, wandati kwauri nezvawo, ‘Uchengete.’”
24  Mubiki akabva atora gumbo nezvaiva pariri, akazviisa pamberi paSauro. Akati: “Hezvi zvanga zvakachengetwa. Zviise pamberi pako. Idya, nokuti vazvichengetera iwe kusvikira panguva yakatarwa kuti udye nevaya vakakokwa.” Sauro akadya naSamueri zuva iroro.
25  Vakazoburuka munzvimbo yakakwirira, vakaenda kuguta, akaramba achitaura naSauro vari pamusoro pemba.
26  Vakafumomuka, utonga huchangotsvuka Samueri akashevedza Sauro pamusoro pemba, achiti: “Chimuka, kuti ndikurege uende.” Naizvozvo Sauro akamuka uye vari vaviri, iye naSamueri, vakabuda panze.
27  Pavakanga vachiburuka nepamucheto peguta, Samueri akati kuna Sauro: “Udza mushandi kuti atipfuure”—naizvozvo akapfuura—“asi iwe, mira zvino kuti ndiite kuti unzwe shoko raMwari.”
28  Zvino mumazuva iwayo vaFiristiya vakatanga kuunganidza mapoka avo kuti uto racho rirwise vaIsraeri. Naizvozvo Akishi akati kuna Dhavhidhi: “Chokwadi unoziva kuti unofanira kuenda neni mumusasa, iwe nevarume vako.”
2  Dhavhidhi akati kuna Akishi: “Imi ndimi munoziva zvinofanira kuitwa nomushandi wenyu.” Naizvozvo Akishi akati kuna Dhavhidhi: “Ndokusaka ndichakuita mutarisiri womusoro wangu nguva dzose.”
3  Zvino Samueri akanga afa, uye vaIsraeri vose vakanga vamuchema, vakamuviga muRama, muguta rake. Asi Sauro, akanga abvisa masvikiro nevafemberi munyika.
4  Naizvozvo vaFiristiya vakaungana, vakaenda, vakadzika musasa muShunemi. Sauro akaunganidza vaIsraeri vose, vakadzika musasa muGiribhoa.
5  Sauro paakaona musasa wevaFiristiya, akatya uye mwoyo wake wakatanga kudedera kwazvo.
6  Kunyange zvazvo Sauro aibvunza Jehovha, Jehovha haana kumbomupindura, nokurota kana kuti neUrimu kana kuti nevaprofita.
7  Sauro akazoti kuvashandi vake: “Nditsvakirei mukadzi anosvikirwa, uye ndichaenda kwaari ndomubvunza.” Vashandi vake vakabva vati kwaari: “Tarirai! Pane mukadzi anosvikirwa ari muEndori.”
8  Naizvozvo Sauro akaita kuti arege kuzivikanwa, akapfeka dzimwe nguo, akaenda, iye nevarume vaviri vaaiva navo; uye vakasvika kumukadzi wacho usiku. Zvino akati: “Ndapota, ndishoperere nokusvikirwa, undibudisire munhu wandichakuudza.”
9  Zvisinei, mukadzi wacho akati kwaari: “Tarira iwe unonyatsoziva zvakaitwa naSauro, kuparadza kwaakaita masvikiro nevafemberi munyika. Saka, uri kuitirei somunhu anoteya mweya wangu kuti ndiurayiwe?”
10  Sauro akabva amupikira naJehovha, achiti: “NaJehovha mupenyu, mhosva yokukanganisa haizokuwiri panyaya iyi!”
11  Mukadzi wacho akabva ati: “Ndikubudisire ani?” Iye akati: “Ndibudisire Samueri.”
12  Mukadzi wacho paakaona “Samueri” akatanga kuchema nenzwi guru; uye mukadzi wacho akati kuna Sauro: “Mandinyengedzerei, imi murimi Sauro?”
13  Asi mambo akati kwaari: “Usatya, asi waonei?” Mukadzi wacho akati kuna Sauro: “Ndaona mwari achibuda panyika.”
14  Akabva ati kwaari: “Akaita sei?” iye achibva ati: “Mukweguru ari kubuda, uye akapfeka jasi risina maoko.” Sauro akabva aziva kuti akanga ari “Samueri,” uye akakotama chiso chake chakatarira pasi, akagwadama.
15  “Samueri” akatanga kuti kuna Sauro: “Wandinetserei nokuita kuti ndibudiswe?” Sauro akati: “Ndiri kutambudzika kwazvo, vaFiristiya zvavari kundirwisa, uye Mwari abva kwandiri, haasi kundipindura, nevaprofita kana nokurota; zvokuti ndiri kukushevedzai kuti mundiudze zvandinofanira kuita.”
16  Zvino “Samueri” akati: “Saka, uri kundibvunzirei kana Jehovha abva kwauri uye ava mhandu yako?
17  Jehovha achaita sezvaakataura achindishandisa, uye Jehovha achabvarura umambo kubva muruoko rwako ohupa Dhavhidhi, munhu wokwako.
18  Zvausina kuteerera inzwi raJehovha, ukasaratidza Amareki kutsamwa kwake kukuru, Jehovha achakuitira chinhu ichi nhasi.
19  Jehovha achaisawo iwe nevaIsraeri muruoko rwevaFiristiya, uye mangwana iwe nevanakomana vako muchava neni. Jehovha achaisa kunyange musasa wevaIsraeri muruoko rwevaFiristiya.”
20  Sauro akabva awira pasi, akazvambarara, akatya mashoko a“Samueri” kwazvo. Uyewo, akanga asisina simba, nokuti akanga asina kudya zvokudya zuva rose nousiku hwose.
21  Zvino mukadzi wacho akaenda paiva naSauro, akaona kuti akanga anetseka kwazvo. Naizvozvo akati kwaari: “Tarirai mushandikadzi wenyu ateerera inzwi renyu, uye ndaisa mweya wangu pangozi ndikateerera mashoko amandiudza.
22  Zvino ndapota, imiwo, teererai inzwi romushandikadzi wenyu; regai ndikuisirei chimedu chechingwa, mudye, kuti muve nesimba, zvamuchaenda.”
23  Asi iye akaramba, akati: “Handisi kuzodya.” Zvisinei, vashandi vake nomukadzi wachowo vakaramba vachimumanikidza. Akazoteerera inzwi ravo, akasimuka pasi, akagara pachigaro.
24  Zvino mukadzi wacho akanga aine mhuru yakakodzwa mumba. Naizvozvo akakurumidza kuibayira, akatora furawa, akakanya mukanyiwa, akabika makeke asina kuviriswa.
25  Akabva azvipa Sauro nevashandi vake, vakadya. Pashure paizvozvo vakasimuka, vakaenda usiku ihwohwo.
27  Zvisinei, Dhavhidhi akati mumwoyo make: “Zvino rimwe zuva ndichaparadzwa noruoko rwaSauro. Zviri nani kuti nditotizira hangu kunyika yevaFiristiya; uye Sauro acharasa tariro pamusoro pangu pakunditsvakazve munharaunda yose yaIsraeri, asi ndichatiza paruoko rwake.”
2  Naizvozvo Dhavhidhi akasimuka iye nevarume mazana matanhatu vaakanga ainavo, vakaenda kuna Akishi mwanakomana waMaoki, mambo weGati.
3  Dhavhidhi akaramba achigara naAkishi muGati, iye nevarume vake, mumwe nomumwe neimba yake, Dhavhidhi nemadzimai ake maviri, Ahinoamu mukadzi muJezreeri naAbhigairi, mudzimai waNabhari, mukadzi muKameri.
4  Kwapera nguva yakati, Sauro akaudzwa kuti Dhavhidhi akanga atizira kuGati, naizvozvo haana kuzoenda kunomutsvakazve.
5  Dhavhidhi akabva ati kuna Akishi: “Zvino, kana mandinzwira nyasha, ngavandipe nzvimbo mune rimwe remaguta omuruwa, kuti ndigaremo; nokuti mushandi wenyu angagarireiko muguta roumambo nemi?”
6  Naizvozvo Akishi akamupa Zikragi pazuva iroro. Ndokusaka Zikragi riri remadzimambo aJudha kusvikira nhasi.
7  Mazuva ayo Dhavhidhi akagara muruwa rwevaFiristiya akava gore nemwedzi mina.
8  Dhavhidhi akaenda nevarume vake kuti vanopamba vaGeshuri nevaGizi nevaAmareki; nokuti vakanga vachigara munyika yaibvira kuTeramu kusvikira kuShuri uye kusvikira kunyika yeIjipiti.
9  Dhavhidhi akarwisa nyika yacho, asi haana kuchengetedza murume kana mukadzi ari mupenyu; uye akatora makwai nemombe nembongoro nengamera nenguo, achibva adzokera, akasvika kuna Akishi.
10  Akishi akabva ati: “Mapamba kupi nhasi?” Dhavhidhi akati: “Kumaodzanyemba kwevaJudha nokumaodzanyemba kwevaJerameeri uye kumaodzanyemba kwevaKeni.”
11  Asi Dhavhidhi haana murume kana mukadzi waakachengetedza ari mupenyu, kuti auye navo kuGati, achiti: “Kuti varege kuzotirevera, vachiti, ‘Dhavhidhi akaita seizvi.’” (Izvi ndizvo zvaakagara achiita mazuva ose aaigara muruwa rwevaFiristiya.)
12  Naizvozvo Akishi akadavira Dhavhidhi, achiti: “Chokwadi iye ava chinhu chinonyangadza pakati pevanhu vake vaIsraeri; uye achava mushandi wangu nokusingagumi.”
7  Naizvozvo varume vokuKiriyati-jearimu vakasvika, vakakwira neareka yaJehovha, vakaipinza muimba yaAbhinadhabhi yaiva pachikomo, uye vakatsaura mwanakomana wake Eriyezari kuti arinde areka yaJehovha.
2  Kubvira pazuva rokugara kweAreka muKiriyati-jearimu mazuva akaramba achiva mazhinji, zvokuti akasvika makore makumi maviri, imba yose yaIsraeri ikachemera Jehovha.
3  Samueri akati kuimba yose yaIsraeri: “Kana muchidzoka kuna Jehovha nemwoyo yenyu yose, bvisai vanamwari vokune dzimwe nyika pakati penyu uyewo mifananidzo yaAshtoreti, muise mwoyo yenyu kuna Jehovha musingatsauki, mushumire iye oga, uye achakununurai paruoko rwevaFiristiya.”
4  Vanakomana vaIsraeri vakabva vabvisa vanaBhaari nemifananidzo yaAshtoreti, vakatanga kushumira Jehovha oga.
5  Samueri akabva ati: “Unganidzai vaIsraeri vose kuMizpa, kuti ndikunyengetererei kuna Jehovha.”
6  Naizvozvo vakaungana kuMizpa, vakachera mvura vachiidururira pamberi paJehovha, vakatsanya pazuva iroro. Vakatanga kuti ipapo: “Takatadzira Jehovha.” Samueri akatonga vanakomana vaIsraeri kuMizpa.
7  Zvino vaFiristiya vakanzwa kuti vanakomana vaIsraeri vakanga vaungana kuMizpa, madzishe akabatana evaFiristiya akauya kuzorwisa vaIsraeri. Vanakomana vaIsraeri pavakazvinzwa, vakatanga kutya vaFiristiya.
8  Naizvozvo vanakomana vaIsraeri vakati kuna Samueri: “Musaramba makanyarara musingashevedzeri kuna Jehovha Mwari wedu nokuda kwedu kuti tibatsirwe, kuti atiponese paruoko rwevaFiristiya.”
9  Samueri akabva atora gwayana raiyamwa, akaripa Jehovha kuti rive chinopiwa chinopiswa, chinopiwa chakakwana; Samueri akashevedzera kuna Jehovha kuti vaIsraeri vabatsirwe, Jehovha akamupindura.
10  Samueri paaipa chinopiwa chinopiswa, vaFiristiya vakaswedera pedyo kuti varwise vaIsraeri. Jehovha akaita kuti kutinhire noruzha rukuru zuva iroro achirwisa vaFiristiya, kuti avavhiringidze; uye vakakundwa nevaIsraeri.
11  Varume vaIsraeri vakabva vabuda muMizpa vachimhanya, vakatevera vaFiristiya, vakaramba vachivauraya kusvikira kumaodzanyemba kweBheti-kari.
12  Samueri akabva atora dombo, akariisa pakati peMizpa neJeshana, akaritumidza kuti Ebhenezeri. Naizvozvo akati: “Jehovha atibatsira kusvikira zvino.”
13  Nokudaro vaFiristiya vakakundwa, havana kuzouyazve munharaunda yevaIsraeri; uye ruoko rwaJehovha rwakaramba ruchirwa nevaFiristiya mazuva ose aSamueri.
14  Maguta akanga atorerwa vaIsraeri nevaFiristiya akaramba achidzoka kuvaIsraeri kubvira kuEkroni kusvikira kuGati, vaIsraeri vakanunura nharaunda yavo paruoko rwevaFiristiya. Pakava norugare pakati pevaIsraeri nevaAmori.
15  Samueri akaramba achitonga vaIsraeri mazuva ose oupenyu hwake.
16  Gore negore aifamba uye aitenderera Bheteri neGirigari neMizpa uye aitonga vaIsraeri panzvimbo dzose idzi.
17  Asi aidzokera kuRama, nokuti ndiko kwaiva neimba yake, uye aitonga vaIsraeri ikoko. Iye akavakira Jehovha atari ikoko.
23  Kwapera nguva yakati, vakauya kuzoudza Dhavhidhi, vachiti: “Tarira vaFiristiya vari kurwa neKeira, uye vari kupamba mapuriro.”
2  Dhavhidhi akabvunza Jehovha, achiti: “Ndiende here, uye ndiuraye vaFiristiya ava here?” Jehovha akatiwo kuna Dhavhidhi: “Enda, uraya vaFiristiya vacho, uponese Keira.”
3  Varume vaDhavhidhi vakati kwaari: “Tarirai! Tiri kutya tichiri muno muJudha, zvino zvakadini kana tikaenda kuKeira kunorwisa mauto evaFiristiya!”
4  Naizvozvo Dhavhidhi akabvunzazve Jehovha. Jehovha akamupindura akati: “Simuka, enda kuKeira, nokuti ndichaisa vaFiristiya muruoko rwako.”
5  Naizvozvo Dhavhidhi akaenda nevarume vake kuKeira, akarwa nevaFiristiya, akaenda nezvipfuwo zvavo, asi akauraya vakawanda kwazvo; uye Dhavhidhi akava muponesi wevagari vokuKeira.
6  Zvino Abhiyatari mwanakomana waAhimereki paakatizira kuna Dhavhidhi kuKeira, akaenda aine efodhi muruoko rwake.
7  Kwapera nguva yakati, Sauro akaudzwa kuti: “Dhavhidhi asvika kuKeira.” Sauro akatanga kuti: “Mwari amutengesera muruoko rwangu, nokuti azvipfigira nokupinda muguta rine masuo nomuzariro.”
8  Naizvozvo Sauro akashevedza vanhu vose kuti vaende kuhondo, kuti vaende kuKeira, kunokomba Dhavhidhi nevarume vake.
9  Dhavhidhi akaziva kuti Sauro akanga achironga kumukuvadza. Nokudaro akati kumupristi Abhiyatari: “Uya neefodhi pedyo.”
10  Dhavhidhi akati: “Haiwa Jehovha Mwari waIsraeri, chokwadi mushumiri wenyu anzwa kuti Sauro ari kuda kuuya kuKeira kuzoparadza guta nokuda kwangu.
11  Varidzi venyika yeKeira vachandiisa muruoko rwake here? Sauro achauya sokunzwa kwaita mushumiri wenyu here? Haiwa Jehovha Mwari waIsraeri, ndapota udzai mushumiri wenyu.” Jehovha akati: “Achauya.”
12  Dhavhidhi akati: “Varidzi venyika yeKeira vachandiisa ini nevarume vangu muruoko rwaSauro here?” Jehovha akatiwo: “Vachakuisa.”
13  Dhavhidhi akabva asimuka nevarume vake, varume vanenge mazana matanhatu, vakabuda muKeira, vakaramba vachifamba-famba kwose kwose kwavaigona kufamba-famba. Sauro akaudzwa kuti Dhavhidhi akanga atiza muKeira, naizvozvo akarega kubuda.
14  Dhavhidhi akagara murenje munzvimbo dzakaoma kusvika, akaramba achigara munzvimbo ine makomo murenje reZifi. Sauro akaramba achimutsvaka nguva dzose, asi Mwari haana kumuisa muruoko rwake.
15  Dhavhidhi akaramba achitya nokuti Sauro akanga abuda kuzotsvaka mweya wake, Dhavhidhi paakanga ari murenje reZifi kuHoreshi.
16  Zvino Jonatani mwanakomana waSauro akasimuka, akaenda kwaiva naDhavhidhi kuHoreshi, kuti asimbise ruoko rwake pamusoro paMwari.
17  Iye akati kwaari: “Usatya; nokuti ruoko rwababa vangu Sauro haruzokuwani, iwe uchava mambo waIsraeri, ini ndichava wechipiri kwauri; uye baba vangu Sauro vanozviziva izvozvo.”
18  Vaviri vacho vakabva vaita sungano pamberi paJehovha; Dhavhidhi akaramba achigara muHoreshi, uye Jonatani akaenda kumba kwake.
19  Gare gare varume vokuZifi vakaenda kuna Sauro kuGibhiya, vachiti: “Dhavhidhi haasi kuvanda pedyo nesu munzvimbo dzinonetsa kusvika kuHoreshi here, pachikomo cheHakira, chiri kurudyi rweJeshimoni?
20  Haiwa mambo, mweya wenyu zvaunopanga kuuya, uyai, uye isu tichamuisa muruoko rwamambo.”
21  Sauro akati: “Makakomborerwa naJehovha, nokuti mandinzwira tsitsi.
22  Ndapota, ani naani akamuona ikoko ngaaende, arambe ari ikoko aone nzvimbo yaanogara achisvika, nokuti ndakaudzwa kuti iye ari kuchenjerera.
23  Onai muzive nzvimbo dzose dzaanovanda; mudzoke kwandiri nouchapupu, uye ndichaenda nemi; kana ari munyika, ndichanyatsomutsvakawo pakati pezviuru zvose zvaJudha.”
24  Naizvozvo vakasimuka vakaenda kuZifi vari mberi kwaSauro, Dhavhidhi nevarume vake pavakanga vari murenje rokuMaoni muArabha kumaodzanyemba kweJeshimoni.
25  Gare gare Sauro akauya nevarume vake kuzomutsvaka. Pavakaudza Dhavhidhi, akabva aenda kuibwe, akaramba achigara murenje rokuMaoni. Sauro paakazvinzwa, akatevera Dhavhidhi kusvikira kurenje rokuMaoni.
26  Sauro akazosvika kurutivi rwuno rwegomo, Dhavhidhi nevarume vake vari kurutivi urwo rwegomo. Naizvozvo Dhavhidhi akakurumidza kuti atize Sauro; uye nguva yose iyi Sauro nevarume vake vakanga vachikomba Dhavhidhi nevarume vake kuti vavabate.
27  Asi paiva nenhume yakauya kuna Sauro, ichiti: “Chimbidzai muende, nokuti vaFiristiya vari kurwisa nyika!”
28  Sauro akabva arega kutevera Dhavhidhi, akaenda kunosangana nevaFiristiya. Ndokusaka vakatumidza nzvimbo iyoyo kuti Ibwe roKuparadzana.
29  Dhavhidhi akabva ipapo, akatanga kugara munzvimbo dzakaoma kusvika kuEni-gedhi.
22  Naizvozvo Dhavhidhi akabva ipapo, akatizira kubako reAdhuramu; uye vakoma vake neimba yose yababa vake vakazvinzwa, vakaenda ikoko kwaaiva.
2  Varume vose vaitambudzika nevarume vose vakanga vaine akavakweretesa nevarume vose vaiva nemweya yaishungurudzika vakatanga kumuunganira, akava mukuru wavo; uye kwakava nevarume vanenge mazana mana vaaiva navo.
3  Gare gare Dhavhidhi akabva ikoko, akaenda kuMizpe riri muMoabhi, akati kuna mambo weMoabhi: “Ndapota, baba vangu naamai vangu ngavagare nemi kusvikira ndava kuziva zvandichaitirwa naMwari.”
4  Naizvozvo akavagarisa pamberi pamambo weMoabhi, vakaramba vachigara naye mazuva ose ayo Dhavhidhi akanga ari munzvimbo isingasvikiki.
5  Kwapera nguva yakati, muprofita Gadhi akati kuna Dhavhidhi: “Usaramba uchigara munzvimbo isingasvikiki. Enda, usvike munyika yaJudha.” Nokudaro Dhavhidhi akaenda, akasvika musango reHereti.
6  Sauro akanzwa kuti Dhavhidhi nevarume vaaiva navo vakanga vawanikwa, Sauro paakanga akagara muGibhiya pasi pomuti womutamarisiki panzvimbo yakakwirira aine pfumo rake muruoko rwake uye vashandi vake vose vakamupoteredza.
7  Sauro akabva ati kuvashandi vake vakanga vamire vakamupoteredza: “Ndapota, teererai imi vaBhenjamini. Mwanakomana waJese achakupaiwo mose minda neminda yemizambiringa here? Achakugadzai mose kuti muve vakuru vezviuru nevakuru vemazana here?
8  Nokuti mose zvenyu mandimukira; uye hapana ari kundizivisa mwanakomana wangu chaiye paanoita sungano nomwanakomana waJese, uye hapana mumwe wenyu ari kundinzwira tsitsi uye kundizivisa kuti mwanakomana wangu chaiye amutsa mushandi wangu kuti andirwise sezvinoita munhu akavandira sezvazvakaita nhasi.”
9  Dhoegi muEdhomu, zvaakanga akamira pavashandi vaSauro, akabva apindura akati: “Ndakaona mwanakomana waJese achisvika kuNobhu kuna Ahimereki mwanakomana waAhitubhu.
10  Akamubvunzira kuna Jehovha; akamupa mbuva, uye akamupa bakatwa raGoriyati muFiristiya.”
11  Mambo akabva atumira shoko kunoshevedza Ahimereki mwanakomana waAhitubhu mupristi neimba yose yababa vake, vapristi vaiva muNobhu. Naizvozvo vose vakauya kuna mambo.
12  Zvino Sauro akati: “Ndapota, teerera iwe mwanakomana waAhitubhu!” iye achibva ati: “Ndiri pano, ishe wangu.”
13  Sauro akati kwaari: “Nei iwe nomwanakomana waJese mandimukira, nokumupa kwawakaita chingwa nebakatwa, uye kumubvunzira kuna Mwari, kuti andirwise sezvinoita munhu akavandira sezvazvakaita nhasi?”
14  Ahimereki akabva apindura mambo akati: “Pakati pevashandi venyu vose ndiani akaita saDhavhidhi, akatendeka, mukuwasha wamambo nomukuru wevarindi venyu uye anokudzwa mumba menyu?
15  Ndatanga nhasi kumubvunzira kuna Mwari here? Handingambofungi zvakadaro! Mambo ngaarege kuitira mushandi wake chinhu chero chipi zvacho uye imba yose yababa vangu, nokuti pane zvose izvi mushandi wenyu haana kuziva chinhu chiduku kana kuti chikuru.”
16  Asi mambo akati: “Ahimereki, chokwadi uchafa, iwe neimba yose yababa vako.”
17  Naizvozvo mambo akati kuvamhanyi vakanga vakamira vakamupoteredza: “Tendeukai muuraye vapristi vaJehovha, nokuti vari kutsigirawo Dhavhidhi uye nokuti vaiziva kuti iye akanga achitiza asi havana kundizivisa!” Asi vashandi vamambo havana kuda kutambanudza ruoko rwavo kuti varwise vapristi vaJehovha.
18  Mambo akazoti kuna Dhoegi: “Tendeuka uuraye vapristi!” Dhoegi muEdhomu akabva atendeuka, akarwisa vapristi, akauraya varume makumi masere nevashanu vakanga vaine efodhi yerineni zuva iroro.
19  Akaparadzawo Nobhu guta revapristi nomuromo webakatwa, murume pamwe chete nomukadzi, mwana pamwe chete neanoyamwa uye nzombe nembongoro nemakwai, zvakaparadzwawo nomuromo webakatwa.
20  Zvisinei, mumwe mwanakomana waAhimereki mwanakomana waAhitubhu, ainzi Abhiyatari, akapukunyuka, akatiza kuti atevere Dhavhidhi.
21  Abhiyatari akabva audza Dhavhidhi kuti: “Sauro auraya vapristi vaJehovha.”
22  Dhavhidhi akati kuna Abhiyatari: “Ndakanyatsozviziva zuva riya, kuti Dhoegi muEdhomu zvaaivapo, aizoudza Sauro. Ini pachangu ndakakanganisira mweya yose yeimba yababa vako.
23  Chingogara hako neni. Usatya, nokuti munhu wose anotsvaka mweya wangu anotsvaka mweya wako, nokuti uri munhu wandinofanira kudzivirira.”
6  Zvino areka yaJehovha yakanga iri munyika yevaFiristiya kwemwedzi minomwe.
2  VaFiristiya vakashevedza vapristi nevashoperi, vachiti: “Toitei neareka yaJehovha? Tiudzei kuti tinofanira kuiendesa kunzvimbo yayo pamwe chete nechii.”
3  Ivo vakati: “Kana muchienda neareka yaMwari waIsraeri, musaenda nayo pasina chipo, nokuti munotofanira kumudzorera chinopiwa chemhosva. Panguva iyoyo ndipo pamuchaporeswa, uye muchaziva kuti nei ruoko rwake rwanga rusingabvi kwamuri.”
4  Ivo vakati: “Chinopiwa chemhosva chatinofanira kumudzorera chii?” Vakabva vati: “Mamota mashanu endarama nemakonzo mashanu endarama zvakaenzana nokuwanda kwemadzishe akabatana evaFiristiya, nokuti mumwe nomumwe wenyu nemadzishe enyu akabatana mune denda rakafanana.
5  Gadzirai mifananidzo yemamota enyu nemifananidzo yemakonzo enyu ari kuparadza nyika, mukudze Mwari waIsraeri. Zvichida acharerutsa ruoko rwake pamuri uye pana mwari wenyu nepanyika yenyu.
6  Uyewo, munoomeserei mwoyo yenyu sokuomesa mwoyo kwakaitwa neIjipiti naFarao? Havana kuzovarega vachienda here Iye paakangovaitira zvinorwadza, ivo vakaenda?
7  Zvino torai zvinhu, mugadzire ngoro itsva nemhou mbiri dziri kuyamwisa, dzisati dzasungwa pajoko, musunge mhou dzacho pangoro, mudzose mhuru dzadzo kumba kuti dzirege kudzitevera.
8  Mutore areka yaJehovha moiisa mungoro, nezvinhu zvendarama zvamuchadzorera kuti zvive chinopiwa chemhosva muzviise mubhokisi riri padivi payo. Muirege ichienda, uye iyo ichaenda.
9  Tarirai: kana ikaenda nomugwagwa unoenda kunharaunda yayo, kuBheti-shemeshi, iye ndiye akatiitira izvi zvakaipa kwazvo; asi ikasadaro, tichaziva kuti harusi ruoko rwake rwakatitambudza; itsaona yakaitika kwatiri.”
10  Zvino varume vacho vakaita saizvozvo. Naizvozvo vakatora mhou mbiri dzakanga dzichiyamwisa, vakadzisunga pangoro, vakavharira mhuru dzadzo kumba.
11  Vakabva vaisa areka yaJehovha mungoro, uyewo bhokisi nemakonzo endarama nemifananidzo yemamota avo.
12  Mhou dzacho dzakatanga kuenda dzakananga nomugwagwa mukuru wokuBheti-shemeshi. Dzakaenda nomugwagwa mumwe chete, dzichikuma sezvadzaienda, uye hadzina kutsaukira kurudyi kana kuti kuruboshwe. Munguva iyi yose madzishe akabatana evaFiristiya akanga achidzitevera kusvikira kumuganhu weBheti-shemeshi.
13  Vanhu vokuBheti-shemeshi vakanga vachicheka gorosi mubani. Pavakatarira, vakaona Areka, vakatanga kufara pavakaiona.
14  Ngoro yacho yakasvika mumunda waJoshua muBheti-shemeshi ikaramba yakamira ipapo, pakanga paine dombo guru. Vakatsemura matanda engoro, vakapa Jehovha mhou dzacho kuti dzive chinopiwa chinopiswa.
15  Zvino vaRevhi vakaburutsa areka yaJehovha nebhokisi rayaiva naro, maiva nezvinhu zvendarama, vakaiisa padombo guru. Varume vokuBheti-shemeshi vakapa zvinopiwa zvinopiswa, vakaramba vachipa Jehovha zvibayiro zuva iroro.
16  Madzishe mashanu akabatana evaFiristiya akazviona, akadzokera kuEkroni pazuva iroro.
17  Zvino aya ndiwo mamota endarama ayo vaFiristiya vakadzorera Jehovha kuti chive chinopiwa chemhosva: rimwe chete reAshdhodhi, rimwe chete reGaza, rimwe chete reAshkeroni, rimwe chete reGati, rimwe chete reEkroni.
18  Makonzo endarama akanga akawanda sokuwanda kwemaguta ose evaFiristiya aiva emadzishe mashanu akabatana, kubvira paguta rakavakirirwa kusvikira kumusha wokumaruwa. Dombo guru ravakagadzika areka yaJehovha chapupu kusvikira nhasi mumunda waJoshua muBheti-shemeshi.
19  Iye akauraya varume vokuBheti-shemeshi, nokuti vakanga vatarira areka yaJehovha. Naizvozvo akauraya varume makumi manomwe pavanhu vacho—varume zviuru makumi mashanu—uye vanhu vakatanga kuchema nokuti Jehovha akanga auraya vanhu vazhinji.
20  Uyezve, varume vokuBheti-shemeshi vakati: “Ndiani achakwanisa kumira pamberi paJehovha, uyu Mwari mutsvene, uye achabva kwatiri achienda kuna ani?”
21  Vakazotuma nhume kuvagari vokuKiriyati-jearimu, vachiti: “VaFiristiya vadzosa areka yaJehovha. Uyai. Endai nayo kwenyu.”
31  Zvino vaFiristiya vakanga vachirwa nevaIsraeri, varume vaIsraeri vakatiza vaFiristiya, vakaramba vachiwira pasi vaurayiwa muGomo reGiribhoa.
2  VaFiristiya vakaramba vakati namename naSauro nevanakomana vake; uye vaFiristiya vakazouraya Jonatani naAbhinadhabhi naMariki-shua, vanakomana vaSauro.
3  Kurwa kwakakurira Sauro, vapfuri vaishandisa uta vakapedzisira vamuwana, uye akakuvadzwa kwazvo nevapfuri vacho.
4  Sauro akabva ati kumutakuri wezvombo zvake: “Vhomora bakatwa rako undibaye naro, kuti varume ava vasina kudzingiswa varege kuuya, vakandibaya, vakandiitira zvakaipa.” Asi mutakuri wezvombo zvake akanga asingadi, nokuti aitya kwazvo. Naizvozvo Sauro akatora bakatwa racho, akawira pariri.
5  Mutakuri wezvombo zvake paakaona kuti Sauro akanga afa, iyewo akabva awira pabakatwa rake akafa pamwe chete naye.
6  Nokudaro Sauro nevanakomana vake vatatu nomutakuri wezvombo zvake, nevarume vake vose, vakafa pamwe chete zuva iroro.
7  Varume vaIsraeri vaiva munzvimbo yebani nevaiva munzvimbo yaJodhani pavakaona kuti varume vaIsraeri vakanga vatiza, uye kuti Sauro nevanakomana vake vakanga vafa, vakabva vabuda mumaguta acho vakatiza, vaFiristiya vachibva vazopinda, vakagara maari.
8  Zvino pazuva rakatevera, vaFiristiya pavakauya kuzopfekenura vakanga vaurayiwa, vakawana Sauro nevanakomana vake vatatu vakafira muGomo reGiribhoa.
9  Vakagura musoro wake, vakabvisa zvombo zvake zvehondo, vakazvitumira munyika yevaFiristiya kumativi ose kuti vazivise dzimba dzezvidhori zvavo nevanhu vacho.
10  Vakazoisa zvombo zvake muimba yemifananidzo yaAshtoreti, vakaroverera chitunha chake parusvingo rweBheti-shani.
11  Vagari vokuJabheshi-giriyedhi vakanzwa zvakanga zvaitirwa Sauro nevaFiristiya.
12  Varume vose vakashinga vakabva vasimuka, vakaenda usiku hwose, vakanobvisa chitunha chaSauro nezvitunha zvevanakomana vake pamadziro eBheti-shani, vakasvika kuJabheshi, vakazvipisa ikoko.
13  Vakabva vatora mapfupa avo vakaaviga pasi pomuti womutamarisiki waiva muJabheshi, vakatsanya kwemazuva manomwe.
21  Gare gare Dhavhidhi akasvika kuNobhu kumupristi Ahimereki; Ahimereki akatanga kudedera paakasangana naDhavhidhi, akabva ati kwaari: “Nei uri woga, usina mumwe munhu?”
2  Dhavhidhi akabva ati kumupristi Ahimereki: “Mambo andirayira nezveimwe nyaya, uye ati kwandiri, ‘Usamboita kuti pave nomunhu anoziva chero chinhu chipi zvacho pamusoro pezvandiri kukutuma uye pamusoro pezvandakurayira.’ Ndarangana kuti ndisangane nevarume pane imwe nzvimbo.
3  Zvino, kana muine zvingwa zvishanu, chingondipai izvo muruoko rwangu, kana kuti chero chinhu chipi zvacho chingawanikwa.”
4  Asi mupristi wacho akapindura Dhavhidhi akati: “Handina chingwawo zvacho muruoko rwangu, asi chingwa chitsvene; ndokunge varume vacho vasina kubata vakadzi.”
5  Naizvozvo Dhavhidhi akapindura mupristi wacho akati kwaari: “Hatina kubata vakadzi sepaya pandakambobuda, uye miviri yevarume vacho ichiri mitsvene, kunyange hazvo rwendo rwacho ruri rwendowo zvarwo. Zvakadini nanhasi, apo mumwe anova mutsvene mumuviri wake?”
6  Mupristi wacho akabva amupa chingwa chitsvene, nokuti pakanga pasina chingwa kunze kwechingwa chokuratidzira chakanga chabviswa pamberi paJehovha kuti chingwa chitsva chiiswe ipapo zuva rokubviswa kwacho.
7  Zvino mumwe wevashandi vaSauro, ainzi Dhoegi, muEdhomu, mukuru wevafudzi vaSauro akanga aripo zuva iroro, abatwa pamberi paJehovha.
8  Dhavhidhi akati kuna Ahimereki: “Hapana chamuinacho here pano, pfumo kana bakatwa? Nokuti handina kutora bakatwa rangu kana zvombo zvangu noruoko rwangu, nokuti nyaya yamambo yanga iri yokukurumidzira.”
9  Mupristi wacho akati: “Bakatwa raGoriyati muFiristiya, wawakauraya mubani reEraa—riri pano, rakaputirwa mujasi, seri kweefodhi. Kana riri iro raungatora, ritore, nokuti hapana rimwe pano kunze kwaro.” Dhavhidhi akati: “Hapana rakafanana naro. Ndipei iroro.”
10  Dhavhidhi akabva asimuka, akaramba achitiza Sauro zuva iroro, akazosvika kuna Akishi mambo weGati.
11  Vashandi vaAkishi vakatanga kuti kwaari: “Uyu haasi Dhavhidhi mambo wenyika yacho here? Haasi iye wavakaramba vachibvumirana vachitamba, vachiti,‘Sauro akauraya zviuru zvake,Uye Dhavhidhi makumi ezviuru zvake’ here?”
12  Dhavhidhi akatanga kuisa mashoko aya mumwoyo make, akatya kwazvo Akishi mambo weGati.
13  Naizvozvo akanyepedzera kupenga pamberi pavo, akatanga kuita seanopenga ari pakati pavo, akaramba achitaratadza pamasuo egedhi, akarega masiriri achiyerera pandebvu dzake.
14  Akishi akazoti kuvashandi vake: “Tarirai murume uyu ari kupenga. Muri kuuyirei naye kwandiri?
15  Ndinoda vanhu vanopenga here, zvamauya nouyu kuti apengere pedyo neni? Munhu akadai angapinda mumusha mangu here?”
25  Kwapera nguva yakati, Samueri akafa; vaIsraeri vose vakaungana, vakamuchema, vakamuviga pamba pake muRama. Dhavhidhi akabva asimuka, akaenda kurenje reParani.
2  Zvino muMaoni maiva nomumwe murume, uye aishandira muKameri. Murume wacho akanga ari mukuru kwazvo, akanga aine makwai zviuru zvitatu nembudzi chiuru; uye aiveura makwai ake muKameri.
3  Murume wacho ainzi Nabhari, uye mudzimai wake ainzi Abhigairi. Mudzimai wacho akanga akangwara uye aine chimiro chakanaka, asi murume wacho akanga aine hasha uye akaipa pamabasa ake; uye aiva muKarebhi.
4  Dhavhidhi akanzwa ari murenje kuti Nabhari akanga achiveura makwai ake.
5  Naizvozvo Dhavhidhi akatuma varume gumi, Dhavhidhi akati kuvarume vacho: “Kwirai kuKameri, musvike kuna Nabhari, mumubvunze kuti akadini nezita rangu.
6  Muti kuhama yangu, ‘Iva norugare uye imba yakowo ngaive norugare nezvose zvauinazvo ngazvive norugare.
7  Zvino ndanzwa kuti une vaveuri. Takanga tiine vafudzi vako. Hatina kuvanetsa, uye hapana kana chavo chakashayikwa mazuva ose avakanga vari kuKameri.
8  Bvunza varume vako, vachakuudza, kuti unzwire nyasha varume vangu, nokuti tauya pazuva rakanaka. Ndapota, chingopa vashandi vako nomwanakomana wako Dhavhidhi chero chauinacho.’”
9  Naizvozvo varume vaDhavhidhi vakasvika, vakataurira Nabhari maererano nemashoko aya ose nezita raDhavhidhi vachibva vamirira.
10  Nabhari akabva apindura vashandi vaDhavhidhi, akati: “Dhavhidhi ndianiko, uye mwanakomana waJese ndianiko? Mazuva ano vashandi vari kutiza, mumwe nomumwe achitiza tenzi wake, vawanda.
11  Zvino nditore chingwa changu nemvura yangu nenyama yangu yandaurayira vaveuri vangu ndopa varume vandisingatombozivi kwavanobva here?”
12  Varume vaDhavhidhi vakabva vatendeuka, vakadzokera, vakasvika, vakamuudza maererano nemashoko ose aya.
13  Dhavhidhi akabva ati kuvarume vake: “Munhu wose ngaasungirire bakatwa rake!” Nokudaro mumwe nomumwe akasungirira bakatwa rake uye Dhavhidhi akasungirirawo bakatwa rake; vakatanga kutevera Dhavhidhi, varume vanenge mazana mana, asi mazana maviri akanga akagara pedyo nomukwende.
14  Munguva iyi, mumwe wevarume vacho akaudza Abhigairi, mudzimai waNabhari, achiti: “Tarirai! Dhavhidhi atuma nhume kubva kurenje kuti dzizokwazisa tenzi wedu, asi iye adzituka kwazvo.
15  Varume vacho vakanga vakanaka kwazvo kwatiri, havana kutinetsa, uye hatina kana chatakashayiwa mazuva ose atakafamba-famba navo patakanga tiri musango.
16  Vakava rusvingo kumativi edu ose usiku nemasikati, mazuva ose atakanga tiinavo, tichifudza makwai.
17  Zvino zivai, muone zvamuchaita, nokuti tenzi wedu neimba yake yose vasarudzirwa dambudziko, zvaakanyanya kuva munhu pasina kuti titaure naye.”
18  Abhigairi akabva achimbidza, akatora zvingwa mazana maviri nezvirongo zvikuru zvewaini zviviri nemakwai mashanu akagadzirwa nemaseya mashanu ezviyo zvakakangwa nemakeke emazambiringa akaomeswa zana nemakeke emaonde akasvinwa mazana maviri, akazviisa pambongoro.
19  Akabva ati kumajaya ake: “Tungamirai. Tarirai! Ndiri kukuteverai.” Asi haana zvaakaudza murume wake Nabhari.
20  Paakanga akatasva mbongoro achiburuka mugomo chinyararire, chokwadi Dhavhidhi nevarume vake vakanga vachiuya kuzosangana naye. Naizvozvo akasangana navo.
21  Asi Dhavhidhi, akanga ati: “Ndakarinda zvinhu zvose zvomunhu uyu murenje kuti ndiodzwe mwoyo zvangu uye hapana kana chimwe chete pazvinhu zvake chakashayikwa, asi anonditsiva zvakaipa nokuda kwezvakanaka.
22  Naizvozvo Mwari ngaaitire vavengi vaDhavhidhi saizvozvo uye ngaawedzere pazviri kana ndikarega ani naani wevanhurume vake vose ari mupenyu kusvikira mangwanani.”
23  Abhigairi paakaona Dhavhidhi, akabva achimbidza, akaburuka pambongoro, akawira pasi nechiso chake pamberi paDhavhidhi, akakotama.
24  Akabva awira patsoka dzake, akati: “Kukanganisa ngakuve pandiri, haiwa ishe wangu; ndapota, murandasikana wenyu ngaataure muchinzwa, uye teererai mashoko omurandasikana wenyu.
25  Ndapota, ishe wangu ngaarege kuisa mwoyo wake pamurume uyu pasina, iye Nabhari, nokuti zvakaita zita rake, ndizvo zvaakaita. Zita rake ndiNabhari, uye upenzi huri maari. Ini murandasikana wenyu, handina kuona varume vashe wangu vamanga matuma.
26  Zvino, ishe wangu, naJehovha mupenyu uye nomweya wenyu mupenyu, Jehovha akudzivisai kuva nemhosva yeropa uye kuita kuti ruoko rwenyu rukuponesei. Zvino vavengi venyu nevaya vari kutsvaka kuitira ishe wangu zvinokuvadza ngavave saNabhari.
27  Zvino chipo chokuonga ichi chaunzwa nomushandikadzi wenyu kunashe wangu, ngachipiwe varume vari kufamba-famba vachitevera tsoka dzashe wangu.
28  Ndapota, regererai kudarika kwomurandasikana wenyu, nokuti chokwadi Jehovha achaitira ishe wangu imba inogara kwenguva refu, nokuti ishe wangu ari kurwa hondo dzaJehovha; uye zvakaipa hazvizowaniki mamuri mazuva enyu ose.
29  Munhu paanosimuka kuti akudzingirirei nokutsvaka nzira yokuuraya mweya wenyu, mweya washe wangu uchava wakaputirwa muhomwe youpenyu naJehovha Mwari wenyu; asi mweya yevavengi venyu, achaipotsera sokunge kuti iri kubva muchipfuramabwe.
30  Nokuti Jehovha achaitira ishe wangu zvakanaka maererano nezvose zvaakataura, achakurayirai kuti muve mutungamiriri waIsraeri.
31  Izvi ngazvirege kukudzungaidzai kana kuti kuva chinhu chinogumbura mwoyo watenzi wangu, nokuteura ropa pasina chikonzero uye nokuita kuti ruoko rwashe wangu rumuponese. Jehovha achaitira ishe wangu zvakanaka, uye yeukai murandasikana wenyu.”
32  Dhavhidhi akabva ati kuna Abhigairi: “Jehovha Mwari waIsraeri ngaarumbidzwe, akutuma nhasi kuti usangane neni!
33  Kuchenjera kwako ngakukomborerwe, uye komborerwa iwe wandidzivisa nhasi kuti ndirege kuva nemhosva yeropa uye ndiite kuti ruoko rwangu rundiponese.
34  Uyewo, naJehovha Mwari waIsraeri mupenyu, andidzivisa kukuitira chinhu chinokuvadza, kudai wanga usina kuchimbidza kuti usangane neni, chokwadi Nabhari angadai asina kusarirwa nomunhurume chero upi zvake kusvikira kwaedza mangwanani.”
35  Naizvozvo Dhavhidhi akagamuchira paruoko rwake zvaakanga amuunzira, akati kwaari: “Enda kumba kwako norugare. Ona, ndateerera inzwi rako kuti ndive nehanya newe.”
36  Gare gare Abhigairi akapinda maiva naNabhari, akamuwana achiita mutambo mumba make wakafanana nomutambo wamambo; uye mwoyo waNabhari waifara, uye akanga akadhakwa kwazvo; asi haana kana kumuudza chinhu, chiduku kana chikuru, kusvikira kwaedza mangwanani.
37  Mangwanani, Nabhari paakanga apengenuka pawaini, mudzimai wake akamuudza zvinhu izvi. Mwoyo wake ukava wakafa mukati make, iye akaita sedombo.
38  Pashure paizvozvo mazuva anenge gumi akapfuura, Jehovha akabva arova Nabhari, zvokuti akafa.
39  Zvino Dhavhidhi akanzwa kuti Nabhari akanga afa, nokudaro akati: “Jehovha ngaarumbidzwe, areverera mhosva yokuzvidzwa kwangu kuti andisunungure paruoko rwaNabhari uye adzora mushumiri wake pakuita zvakaipa, uye Jehovha adzorera zvakaipa zvaNabhari pamusoro wake!” Dhavhidhi akatuma shoko kunokumbira Abhigairi kuti amutore ave mudzimai wake.
40  Naizvozvo vashandi vaDhavhidhi vakasvika kuna Abhigairi kuKameri, vakataura naye, vachiti: “Dhavhidhi atituma kwamuri kuti tikutorei muve mudzimai wake.”
41  Akabva asimuka, akakotama, chiso chake chakatarira pasi, akati: “Heuno murandasikana wenyu kuti ave mushandikadzi wokuti ageze tsoka dzevashandi vashe wangu.”
42  Abhigairi akabva achimbidza, akasimuka, akatasva mbongoro, vashandikadzi vake vashanu vachifamba vari shure kwake; uye akaenda nenhume dzaDhavhidhi akabva ava mudzimai wake.
43  Dhavhidhi akanga atorawo Ahinoamu wokuJezreeri; uye vakadzi vacho, vari vaviri, vakava madzimai ake.
44  Asi Sauro akanga apa mwanasikana wake Mikari, mudzimai waDhavhidhi kuna Pariti mwanakomana waRaishi, wokuGarimu.
13  Sauro akanga aine makore [?] paakatanga kutonga, uye akatonga Israeri kwemakore maviri.
2  Sauro akasarudza varume zviuru zvitatu pavaIsraeri; uye zviuru zviviri zvakava naSauro kuMikmashi nomunzvimbo ine makomo yeBheteri, chiuru chaiva naJonatani kuGibhiya raBhenjamini, uye vamwe vanhu vose akavarega vachienda, mumwe nomumwe kutende rake.
3  Jonatani akabva auraya boka revarwi revaFiristiya rakanga riri muGebha; vaFiristiya vakazvinzwa. Asi Sauro akaita kuti hwamanda iridzwe munyika yose, achiti: “VaHebheru ngavanzwe!”
4  VaIsraeri vose vakanzwa zvichinzi: “Sauro auraya boka revarwi revaFiristiya, zvino vaIsraeri vava kuvengwa kwazvo nevaFiristiya.” Naizvozvo vanhu vakaunganidzwa kuti vatevere Sauro kuGirigari.
5  Zvino vaFiristiya vakaungana kuti varwe nevaIsraeri, ngoro dzehondo zviuru makumi matatu nevatasvi vemabhiza zviuru zvitanhatu nevanhu vakawanda sejecha riri pamhenderekedzo yegungwa; vakaenda vakatanga kudzika musasa muMikmashi kumabvazuva kweBheti-avheni.
6  Varume vaIsraeri vakaona kuti vakanga vachitambudzika kwazvo, nokuti vanhu vakanga vamanikidzwa kwazvo; uye vanhu vakavanda mumapako nomumakomba nomumabwe nomuninga nomumakomba emvura.
7  VaHebheru vakatoyambuka rwizi rwaJodhani vachienda kunyika yaGadhi neyaGiriyedhi. Asi Sauro akanga achiri muGirigari, uye vanhu vose vaidedera pavaimutevera.
8  Akaramba achimirira kwemazuva manomwe kusvikira nguva yakatarwa yakanga yataurwa naSamueri; asi Samueri haana kusvika kuGirigari, uye vanhu vakanga vachipararira vachimusiya.
9  Sauro akazoti: “Ndiunzirei chibayiro chinopiswa nezvibayiro zvokugoverana pedyo.” Naizvozvo akapa chibayiro chinopiswa.
10  Paakangopedza kupa chibayiro chinopiswa, Samueri akabva asvika. Naizvozvo Sauro akabuda kuti amuchingure uye amukwazise.
11  Samueri akabva ati: “Waitei?” Sauro akati: “Ndaona kuti vanhu vanga vapararira vachindisiya, uye imi—hamuna kuuya mumazuva akatarwa, uye vaFiristiya vanga vachiungana kuMikmashi,
12  naizvozvo ndati, ‘Zvino vaFiristiya vachauya kuzorwa neni kuGirigari, uye handisati ndakumbira kunzwirwa nyasha naJehovha.’ Naizvozvo ndazvigombedzera ndikapa chibayiro chinopiswa.”
13  Samueri akabva ati kuna Sauro: “Waita zvoupenzi. Hauna kuchengeta murayiro waJehovha Mwari wako waakakurayira, nokuti, kudai wanga wadaro, Jehovha aizosimbisa umambo hwako pavaIsraeri nokusingagumi.
14  Zvino umambo hwako hahuzogari. Jehovha achazvitsvakira munhu anodiwa nomwoyo wake; uye Jehovha achamurayira kuti ave mutungamiriri wevanhu vake, nokuti iwe hauna kuchengeta zvawakarayirwa naJehovha.”
15  Samueri akabva asimuka, akaenda kuGibhiya raBhenjamini achibva kuGirigari, uye Sauro akaverenga vanhu, vaakanga achinavo, varume vanenge mazana matanhatu.
16  Sauro nomwanakomana wake Jonatani nevanhu vaakanga achinavo vakanga vachigara muGebha raBhenjamini. Asi vaFiristiya vakanga vadzika musasa muMikmashi.
17  Uto revapambi raibuda richibva kumusasa wevaFiristiya rakaita mapoka matatu. Rimwe boka raitsaukira kumugwagwa wokuOfra, kunyika yeShuari,
18  rimwe boka raitsaukira kumugwagwa wokuBheti-horoni, uye boka rechitatu raitsaukira kumugwagwa wokumuganhu wakatarira kumupata weZebhoimu, nechokurenje.
19  Zvino munyika yose yaIsraeri makanga musina kana mupfuri, nokuti vaFiristiya vakanga vati: “Kuitira kuti vaHebheru vasagadzira bakatwa kana kuti pfumo.”
20  VaIsraeri vose vaienda kuvaFiristiya kuti mumwe nomumwe anorodzerwa muromo wegejo rake kana kuti bhidha rake kana kuti demo rake kana kuti jeko rake.
21  Kurodza miromo yemagejo nemabhidha nezvishandiso zvine zvokubayisa zvitatu nematemo uye kusunga zvakasimba zvokubayisa nzombe kwaiita pimu.
22  Pazuva rokurwa hapana bakatwa kana pfumo raiva muruoko rwomunhu chero upi zvake pavanhu vakanga vaina Sauro naJonatani; asi Sauro nomwanakomana wake Jonatani ndivo vaiva nazvo.
23  Zvino boka revarwi vanorinda vevaFiristiya raibuda roenda kumupata wokuMikmashi.
14  Zvino rimwe zuva Jonatani mwanakomana waSauro akati kumushandi akanga akatakura zvombo zvake: “Uya tiyambukire kuboka revarwi vanorinda revaFiristiya vari mhiri nechekoko.” Asi haana kuzviudza baba vake.
2  Sauro akanga achigara pamucheto peGibhiya pasi pomuti womupomegraneti uri muMigroni; uye vanhu vaaiva navo vaiva varume vanenge mazana matanhatu.
3  (Ahija mwanakomana waAhitubhu, mukoma waIkabhodhi, mwanakomana waFiniyasi, mwanakomana waEri, mupristi waJehovha wokuShiro, akanga akatakura efodhi.) Vanhu havana kuziva kuti Jonatani akanga aenda.
4  Zvino pakati pemikoto yaitsvakwa naJonatani kuti ayambukire kunorwisa boka revarwi vanorinda revaFiristiya pakanga paine ibwe rakaita sezino kuno kudivi rino uye ibwe rakaita sezino uko kurutivi urwo, rimwe rainzi Bhozezi uye rimwe racho rainzi Sene.
5  Zino rimwe raiva mbiru kuchamhembe rakatarira kuMikmashi, rimwe racho raiva kumaodzanyemba rakatarira kuGebha.
6  Naizvozvo Jonatani akati kumushandi wacho, mutakuri wezvombo zvake: “Uya tiyambukire kuboka revarwi vanorinda revarume ava vasina kudzingiswa. Zvichida Jehovha achatishandira, nokuti hapana chinotadzisa Jehovha kuponesa nevazhinji kana kuti nevashomanana.”
7  Mutakuri wezvombo zvake akati kwaari: “Itai zvose zviri mumwoyo menyu. Tsaukirai kwamunoda. Tarirai ndinemi, ndinobvumirana nezvinodiwa nomwoyo wenyu.”
8  Jonatani akabva ati: “Tarira tiri kuyambukira kuvarume vacho, tibude pachena vatione.
9  Kana vakati kwatiri, ‘Mirai kusvikira tasangana nemi!’ tichabva tamira patinenge tiri, hatifaniri kukwira kwavari.
10  Asi kana vakati, ‘Kwirai muzorwa nesu!’ tichabva takwira, nokuti Jehovha achavaisa muruoko rwedu, uye ichi ndicho chiratidzo chacho kwatiri.”
11  Naizvozvo vaviri vacho vakabuda pachena kuti vaonekwe neboka revarwi vairinda revaFiristiya. VaFiristiya vakati: “Tarirai vaHebheru vari kubuda mumakomba mavanga vakavanda.”
12  Naizvozvo varume veboka revarwi vairinda vakati kuna Jonatani nomutakuri wezvombo zvake: “Kwirai kwatiri, uye tichaita kuti muzive chimwe chinhu!” Jonatani akabva ati kumutakuri wezvombo zvake: “Kwira unditevere, nokuti Jehovha achavaisa muruoko rwaIsraeri.”
13  Jonatani akaramba achikwira nemaoko ake nemakumbo ake, mutakuri wezvombo zvake achimutevera; uye ivo vakatanga kuwa pamberi paJonatani, uye mutakuri wezvombo zvake akanga achivauraya ari shure kwake.
14  Zvino pakuuraya kwokutanga, Jonatani nomutakuri wezvombo zvake vakaparadza varume vanenge makumi maviri muinenge hafu yendima ingarimwa mueka yomunda.
15  Vanhu vaiva mumusasa waiva mumunda nevanhu vose veboka revarwi vanorinda vakabva vadedera; uye uto revapambi rakadedera, kunyange ivo, uye nyika yakatanga kudengenyeka, kukava kudedera kwakabva kuna Mwari.
16  Varindi vaSauro vaiva muGibhiya raBhenjamini vakazviona, uye, tarira! nyonganyonga yacho yakavheya kuno nokoko.
17  Zvino Sauro akati kuvanhu vaaiva navo: “Ndapota, verengai muone kuti ndiani abva kwatiri.” Pavakaverenga, vakaona Jonatani nomutakuri wezvombo zvake vasipo.
18  Zvino Sauro akati kuna Ahija: “Uya neareka yaMwari wechokwadi pedyo!” (Nokuti areka yaMwari wechokwadi yakanga iine vanakomana vaIsraeri pazuva iroro.)
19  Sauro paaitaura nomupristi, nyonganyonga yaiva mumusasa wevaFiristiya yakaramba ichipfuurira, ichingokura. Sauro akabva ati kumupristi: “Dzosa ruoko rwako.”
20  Nokudaro Sauro nevanhu vose vaaiva navo vakashevedzwa. Naizvozvo vakasvika kwairwiwa kwacho, wanei bakatwa romumwe nomumwe rakanga richirwisana nowokwake; nyonganyonga yacho yaiva huru kwazvo.
21  VaHebheru vakanga vambova vevaFiristiya uye vakanga vaenda navo mumusasa vachibva kwose kwose, naivowo vakatsigira vaIsraeri vaiva naSauro naJonatani.
22  Varume vose vaIsraeriwo vakanga vakavanda munzvimbo ine makomo yaEfremu vakanzwa kuti vaFiristiya vakanga vatiza, uye ivowo vakavadzingirira mukurwa.
23  Jehovha akaponesa Israeri pazuva iroro, kurwa kwacho kukapfuura kuBheti-avheni.
24  Zvino varume vaIsraeri vakanga vamanikidzwa kwazvo pazuva iroro, asi Sauro akapikira vanhu achiti: “Munhu anodya zvokudya manheru asati asvika uye kusvikira ndatsiva vavengi vangu ngaatukwe!” Hapana nomumwe wevanhu akaravira chokudya.
25  Vose vaya vomunyika yacho vakapinda muchisango, uchi pahwakanga huri pasi.
26  Vanhu pavakapinda muchisango, vakaona uchi huchidonha, asi hapana aiisa ruoko rwake pamuromo wake, nokuti vanhu vakanga vachitya mhiko yacho.
27  Asi Jonatani akanga asina kunzwa baba vake pavakapikira vanhu, naizvozvo akatambanudza muromo wetsvimbo yaiva muruoko rwake, akaunyika muzinga rouchi, akadzosa ruoko rwake kumuromo wake, maziso ake akatanga kupenya.
28  Mumwe wevanhu vacho akapindura akati: “Baba vako vapikira vanhu vachiti, ‘Munhu anodya zvokudya nhasi ngaatukwe!’” (Zvino vanhu vakatanga kuneta.)
29  Zvisinei, Jonatani akati: “Baba vangu vaunza dambudziko panyika. Ndapota, onai mapenyere aita maziso angu nokuti ndaravira uchi uhu hushomanana.
30  Zvakadini kudai vanhu vanga vadya nhasi zvakapambwa zvevavengi vavo zvavawana! Nokuti zvino hakuna kuurayiwa vaFiristiya vakawanda.”
31  Pazuva iroro vakaramba vachiuraya vaFiristiya kubvira kuMikmashi kusvikira kuAijaroni, uye vanhu vakaneta kwazvo.
32  Vanhu vakatanga kumhanyira zvakapambwa nokukara, vachitora makwai nemombe nemhuru, vachizviurayira pasi, vanhu vakadya pamwe chete neropa.
33  Naizvozvo vakaudza Sauro, vachiti: “Tarirai! Vanhu vari kutadzira Jehovha nokudya pamwe chete neropa.” Iye akati: “Manyengera. Tangai makungurutsira dombo guru kwandiri.”
34  Pashure paizvozvo Sauro akati: “Pararirai pakati pevanhu, muti kwavari, ‘Mumwe nomumwe wenyu, ngaaunze pedyo neni, nzombe yake uye, mumwe nomumwe, gwai rake, muurayire nokudyira munzvimbo ino, musatadzira Jehovha nokudya pamwe chete neropa.’” Naizvozvo vanhu vose vakaunza pedyo mumwe nomumwe nzombe yake yakanga iri muruoko rwake usiku ihwohwo uye vakaurayira ipapo.
35  Sauro akavakira Jehovha atari. Ndiyo atari yokutanga yaakavakira Jehovha.
36  Gare gare Sauro akati: “Ngatiteverei vaFiristiya usiku, tivapambe kusvikira kwaedza mangwanani, uye ngatisambosiya kana munhu mumwe chete pakati pavo.” Ivo vakati: “Itai zvose zvakanaka kwamuri.” Mupristi akabva ati: “Ngatiswederei kuna Mwari wechokwadi pano.”
37  Sauro akatanga kubvunza Mwari kuti: “Nditevere vaFiristiya here? Muchavaisa muruoko rwaIsraeri here?” Asi haana kumupindura zuva iroro.
38  Naizvozvo Sauro akati: “Uyai pedyo pano, imi mose varume vanokosha vevanhu, mutsvake muone kuti chivi ichi chauya sei nhasi.
39  Nokuti naJehovha mupenyu, uyo ari Mununuri waIsraeri, kunyange kana ari Jonatani mwanakomana wangu, achatofa chete.” Asi hapana akamupindura pavanhu vose.
40  Zvino akati kuvaIsraeri vose: “Imi muchava kudivi rimwe, uye ini naJonatani mwanakomana wangu—tichava kune rimwe divi.” Vanhu vakati kuna Sauro: “Itai zvakakunakirai.”
41  Sauro akati kuna Jehovha: “Haiwa Mwari waIsraeri, ipai Tumimu!” Jonatani naSauro vakabva vabatwa, vanhu vakabuda.
42  Zvino Sauro akati: “Kandai mijenya kuti musarudze pakati pangu nomwanakomana wangu Jonatani.” Uye Jonatani akabatwa.
43  Sauro akabva ati kuna Jonatani: “Ndiudze, Waitei?” Naizvozvo Jonatani akamuudza, akati: “Zvechokwadi ndaravira uchi hushomanana pamuromo wetsvimbo iri muruoko rwangu. Ndiri pano! Regai ndife!”
44  Sauro akati: “Mwari ngaaite saizvozvo uye ngaawedzere pazviri, kana chokwadi ukasafa, iwe Jonatani.”
45  Asi vanhu vakati kuna Sauro: “Jonatani anofanira kufa here, iye aponesa vaIsraeri zvikuru kudai? Hazvimboiti! NaJehovha mupenyu, hapana kana bvudzi rimwe romusoro wake richawira pasi; nokuti ashanda naMwari nhasi.” Naizvozvo vanhu vakadzikinura Jonatani, uye haana kufa.
46  Naizvozvo Sauro akadzoka pakutevera vaFiristiya, vaFiristiya vakaenda kunzvimbo yavo.
47  Sauro akava mambo waIsraeri, akarwisa vavengi vake vose vaiva kumativi ose, akarwisa Moabhi, akarwisa vanakomana vaAmoni, akarwisa Edhomu, akarwisa madzimambo eZobha, akarwisa vaFiristiya; uye kwose kwose kwaaitendeukira aivapa mhosva.
48  Akaita noushingi akauraya Amareki uye akanunura vaIsraeri muruoko rwomupambi wavo.
49  Vanakomana vaSauro vaiva Jonatani naIshivhi naMariki-shua, uye mazita evanasikana vake vaviri, akatanga kuberekwa ainzi Merabhu uye muduku wacho ainzi Mikari.
50  Mudzimai waSauro ainzi Ahinoamu mwanasikana waAhimaazi, uye mukuru weuto rake ainzi Abhineri mwanakomana waNeri, hama yababa vaSauro.
51  Kishi ndiye aiva baba vaSauro, uye Neri baba vaAbhineri akanga ari mwanakomana waAbhieri.
52  Kurwisana nevaFiristiya kwakaramba kwakasimba mazuva ose aSauro. Sauro paaiona chero murume upi zvake ane simba kana kuti chero munhu upi zvake akashinga, aimutora ogara naye.
29  Zvino vaFiristiya vakaunganidza mauto avo ose kuAfeki, vaIsraeri pavakanga vakadzika musasa pedyo nechitubu chaiva muJezreeri.
2  Madzishe akabatana evaFiristiya akanga achipfuura ari mazana uye ari zviuru, uye Dhavhidhi nevarume vake vakanga vachipfuura pashure pacho vaina Akishi.
3  Machinda evaFiristiya akatanga kuti: “VaHebheru ava vari kudei?” Akishi akabva ati kumachinda evaFiristiya: “Uyu haasi Dhavhidhi mushandi waSauro mambo waIsraeri here, wandave ndiinaye pano kwegore kana kuti maviri, uye handina kuwana kana chinhu chimwe chete paari kubvira pazuva raakatizira kwandiri kusvikira nhasi?”
4  Asi machinda evaFiristiya akamutsamwira; machinda evaFiristiya akati kwaari: “Dzosa murume wacho, ngaadzokere kunzvimbo yake yawakamupa; usamurega achienda nesu kunorwa, kuti asava mudzivisi wedu pakurwa. Munhu uyu achaita kuti adiwe nashe wake nechii? Haazoiti kuti adiwe nokuda kwemisoro yevarume vedu ava here?
5  Uyu haasi Dhavhidhi wavakaramba vachibvumirana vachitamba, vachiti, ‘Sauro akauraya zviuru zvake, uye Dhavhidhi makumi ezviuru zvake’ here?”
6  Naizvozvo Akishi akashevedza Dhavhidhi, akati kwaari: “NaJehovha mupenyu, wakarurama, kubuda kwako nokupinda kwako neni mumusasa kwave kwakanaka kwandiri; nokuti handina kuwana chakaipa mauri kubvira pazuva rawakauya kwandiri kusvikira nhasi. Asi hauna kunaka kumadzishe akabatana aya.
7  Zvino dzokera, uende norugare, kuti urege kuitira madzishe akabatana evaFiristiya chinhu chero chipi zvacho chakaipa.”
8  Zvisinei, Dhavhidhi akati kuna Akishi: “Nei, ndaitei, chii chamakawana mumuranda wenyu kubvira pazuva randakava pamberi penyu kusvikira nhasi, zvokuti handifaniri kuuya, ndirwise vavengi vashe wangu mambo?”
9  Akishi akabva apindura Dhavhidhi, akati: “Ndinonyatsoziva kuti wave wakanaka kwandiri, sengirozi yaMwari. Kungoti machinda evaFiristiya ndiwo ati, ‘Ngaarege kuenda nesu kunorwa.’
10  Zvino kurumidza kumuka nevashandi vashe wako vawakauya navo; uye pakunenge kwachena mukurumidze kumuka, mobva maenda.”
11  Naizvozvo Dhavhidhi akafumomuka, iye nevarume vake, kuti vaende ari mangwanani, vadzokere kunyika yevaFiristiya; uye vaFiristiya vakaenda kuJezreeri.
19  Kwapera nguva yakati, Sauro akataura nomwanakomana wake Jonatani nevashandi vake vose nezvokuuraya Dhavhidhi.
2  Asi Jonatani, mwanakomana waSauro, aifarira Dhavhidhi kwazvo. Naizvozvo Jonatani akaudza Dhavhidhi, achiti: “Sauro baba vangu vari kutsvaka kuti uurayiwe. Zvino ndapota, chenjerera, mangwanani, gara pakavanda urambe wakavanda.
3  Ini ndichabuda ndomira pedyo nababa vangu musango maunenge uri, ndotaura nababa vangu pamusoro pako, ndichaona zvichaitika, uye chokwadi ndichakuudza.”
4  Naizvozvo Jonatani akataura zvakanaka nezvaDhavhidhi kuna baba vake Sauro, akati kwavari: “Musaita kuti mambo atadzire mushandi wake Dhavhidhi, nokuti haana kukutadzirai uye mabasa ake ave akanaka kwazvo kwamuri.
5  Akaisa mweya wake pangozi, akauraya muFiristiya, zvokuti Jehovha akaponesa vaIsraeri kwazvo. Makazviona, mukafara. Saka mungatadzireiko ropa risina mhosva nokuita kuti Dhavhidhi aurayirwe pasina?”
6  Sauro akabva ateerera inzwi raJonatani, uye Sauro akapika achiti: “NaJehovha mupenyu, haazourayiwi.”
7  Pashure paizvozvo Jonatani akashevedza Dhavhidhi uye Jonatani akamuudza mashoko ose aya. Jonatani akabva auya naDhavhidhi kuna Sauro, akaramba ari pamberi pake sekare.
8  Kwapera nguva yakati, kurwa kwakaitikazve, Dhavhidhi akakurumidza kubuda, akarwa nevaFiristiya, akauraya vakawanda kwazvo, ivo vakamutiza.
9  Zvino mudzimu wakaipa waibva kuna Jehovha wakava pamusoro paSauro paakanga akagara mumba make aine pfumo muruoko rwake, Dhavhidhi achiridza nziyo noruoko rwake.
10  Naizvozvo Sauro akaedza kubayirira Dhavhidhi kumadziro nepfumo, asi iye akanzvenga Sauro, zvokuti akabayirira pfumo racho kumadziro. Dhavhidhi akatiza kuti apukunyuke usiku ihwohwo.
11  Gare gare Sauro akatuma nhume kuimba yaDhavhidhi kunoirinda uye kuti aite kuti aurayiwe mangwanani; asi Mikari mudzimai wake akaudza Dhavhidhi, achiti: “Kana ukasapukunyutsa mweya wako nhasi usiku, mangwana uchaurayiwa.”
12  Mikari akabva aita kuti Dhavhidhi aburuke nepahwindo, kuti aende, atize uye apukunyuke.
13  Mikari akabva atora mufananidzo weterafimu, akauisa pamubhedha, uye akaisa mambure emvere dzembudzi panzvimbo yomusoro wake, achibva aufukidza nenguo.
14  Zvino Sauro akatuma nhume kuti dzinotora Dhavhidhi, asi iye akati: “Ari kurwara.”
15  Naizvozvo Sauro akatuma nhume dzacho kuti dzinoona Dhavhidhi, achiti: “Uyai naye kwandiri ari pamubhedha wake kuti aurayiwe.”
16  Nhume dzacho padzakapinda, chokwadi pamubhedha paiva nomufananidzo weterafimu nemambure emvere dzembudzi panzvimbo yomusoro wake.
17  Sauro akati kuna Mikari: “Wandinyengedzerei zvakadai, zvokuti warega muvengi wangu achienda kuti apukunyuke?” Mikari akati kuna Sauro: “Iye ndiye ati kwandiri, ‘Rega ndiende! Ndingakuurayirei?’”
18  Asi Dhavhidhi akatiza, akapukunyuka, akasvika kwaiva naSamueri kuRama. Akamuudza zvose zvaakanga aitirwa naSauro. Iye naSamueri vakabva vaenda, vakagara muNayoti.
19  Kwapera nguva yakati, shoko rakasvika kuna Sauro, richiti: “Tarira! Dhavhidhi ari muNayoti iri muRama.”
20  Sauro akabva atuma nhume kuti dzinotora Dhavhidhi. Padzakaona vaprofita vakwegura vachiprofita, uye Samueri akamira munzvimbo yake achivatungamirira, mudzimu waMwari wakava panhume dzaSauro, idzowo dzikatanga kuita sevaprofita.
21  Pavakazviudza Sauro, akabva atuma dzimwe nhume, naidzowo dzikatanga kuita sevaprofita. Naizvozvo Sauro akatumazve nhume, boka rechitatu, naidzowo dzikatanga kuita sevaprofita.
22  Iyewo akazoenda kuRama. Paakasvika pamugodhi mukuru wemvura uri kuSeku, akabvunza kuti: “Samueri naDhavhidhi vari kupi?” Ivo vakati: “Vari kuNayoti iri muRama.”
23  Akaramba achifamba kubva ipapo achienda kuNayoti iri muRama, mudzimu waMwari ukava paari, uye akaramba achifamba, akaramba achiita somuprofita kusvikira asvika kuNayoti iri muRama.
24  Iyewo akapfekenura nguo dzake, akaitawo somuprofita pamberi paSamueri, akarara asina kupfeka zuva iroro rose nousiku ihwohwo hwose. Ndokusaka vakasvika pakuti: “Sauro mumwewo wevaprofita here?”
24  Zvino Sauro paakangodzoka pakutevera vaFiristiya, vakauya vachimuudza, vachiti: “Tarirai! Dhavhidhi ari murenje reEni-gedhi.”
2  Sauro akatora varume zviuru zvitatu vakasarudzwa pavaIsraeri vose, akaenda kunotsvaka Dhavhidhi nevarume vake pamusoro pematombo asina chinhu embudzi dzomumakomo.
3  Akazosvika pamatanga emakwai ematombo aiva pamugwagwa, paiva nebako. Naizvozvo Sauro akapinda kuti azvibatsire, Dhavhidhi nevarume vake pavakanga vari mumativi ebako ari shure shure, vakagara pasi.
4  Varume vaDhavhidhi vakatanga kuti kwaari: “Herino zuva iro Jehovha anoti kwamuri, ‘Tarira! Ndiri kuisa muvengi wako muruoko rwako, muitire zvingava zvakakunakira.’” Naizvozvo Dhavhidhi akasimuka, akacheka kumupendero kwejasi raSauro risina maoko chinyararire.
5  Asi pashure paizvozvo hana yaDhavhidhi yakaramba ichimutongesa nokuti akanga acheka kumupendero kwejasi risina maoko raSauro.
6  Nokudaro akati kuvarume vake: “Handingambofungi zvakadaro, mukuona kwaJehovha, kuti ndiitire ishe wangu, iye muzodziwa waJehovha, chinhu ichi, nokutambanudzira ruoko rwangu kwaari, nokuti iye muzodziwa waJehovha.”
7  Naizvozvo Dhavhidhi akaita kuti varume vake vapararire nemashoko aya, uye haana kuvabvumira kuti vamukire Sauro. Asi Sauro, akasimuka mubako, akaramba achienda.
8  Zvino pashure paizvozvo Dhavhidhi akasimuka, akabuda mubako, akashevedzera ari shure kwaSauro, achiti: “Ishe wangu mambo!” Sauro akatarira shure kwake, Dhavhidhi akakotama chiso chake chakatarira pasi uye akagwadama.
9  Dhavhidhi akati kuna Sauro: “Nei muchiteerera mashoko evanhu, pavanoti, ‘Tarirai! Dhavhidhi ari kutsvaka kukukuvadzai’?
10  Tarirai nhasi maziso enyu aona kuti Jehovha akuisai sei muruoko rwangu mubako zuva ranhasi; uye mumwe munhu ati ndikuurayei, asi ndakunzwirai tsitsi ndikati, ‘Handisi kuzotambanudzira ishe wangu ruoko rwangu, nokuti iye muzodziwa waJehovha.’
11  Baba vangu onai, chokwadi, onai mupendero wejasi renyu risina maoko uri muruoko rwangu, nokuti pandacheka mupendero wejasi renyu risina maoko handina kukuurayai. Zivai uye onai kuti hapana chakaipa kana kuti kumukira muruoko rwangu, uye handina kukutadzirai, asi imi muri kuvandira mweya wangu kuti muuuraye.
12  Jehovha ngaatonge pakati pangu nemi; uye Jehovha achanditsivira kwamuri, asi ruoko rwangu harusi kuzova pamusoro penyu.
13  Sezvinotaura chirevo chevanhu vekare kuti, ‘Zvakaipa zvichabuda kune vakaipa,’ asi ruoko rwangu harusi kuzova pamuri.
14  Mambo waIsraeri abuda kuzotevera ani? Muri kudzingirira ani? Imbwa yakafa here? Nhata imwe chete here?
15  Jehovha achava mutongi, achatonga pakati pangu nemi, achaona ondireverera mhosva yangu uye achanditonga kuti andisunungure paruoko rwenyu.”
16  Panguva yakapedza Dhavhidhi kutaurira Sauro mashoko aya, Sauro akati: “Inzwi rako here iri, mwanakomana wangu Dhavhidhi?” Sauro akatanga kuchema kwazvo, akasvimha misodzi.
17  Akati kuna Dhavhidhi: “Wakarurama kundipfuura, nokuti wakandiitira zvakanaka, asi ini ndakakuitira zvakaipa.
18  Uye iwe—nhasi iwe wataura zvakanaka zvawandiitira pakuti Jehovha andiisa muruoko rwako asi hauna kundiuraya.
19  Zvino kana munhu akawana muvengi wake, angamurega achienda nenzira yakanaka here? Naizvozvo Jehovha achakupa mubayiro wezvakanaka, nokuti nhasi wazviita kwandiri.
20  Zvino tarira! ndinonyatsoziva kuti, chokwadi, uchava mambo, uye kuti umambo hwaIsraeri hucharamba huri muruoko rwako.
21  Zvino ndipikire naJehovha kuti hauzoparadzi vana vangu vanonditevera uye kuti hauzotsakatisi zita rangu muimba yababa vangu.”
22  Naizvozvo Dhavhidhi akapikira Sauro, Sauro achibva aenda kumba kwake. Asi Dhavhidhi nevarume vake, vakaenda kunzvimbo yakaoma kusvika.
5  Zvino vaFiristiya vakatora areka yaMwari wechokwadi vakaenda nayo kuAshdhodhi ichibva kuEbhenezeri.
2  VaFiristiya vakatora areka yaMwari wechokwadi, vakaipinza mumba maDhagoni, vakaigadzika padivi paDhagoni.
3  VaAshdhodhi vakafumomuka zuva rakatevera racho, vakaona Dhagoni akawira pasi nechiso chake pamberi peareka yaJehovha. Naizvozvo vakatora Dhagoni vakamudzorera panzvimbo yake.
4  Pavakafumomuka zuva rakatevera racho, vakaona Dhagoni akawira pasi nechiso chake pamberi peareka yaJehovha, musoro waDhagoni nezvanza zvemaoko ake ari maviri zvagurika, zviri pachikumbaridzo. Chikamu chakaita sehove ndicho chete chakanga chasara paari.
5  Ndokusaka vapristi vaDhagoni navose vaya vanopinda mumba maDhagoni vasingatsiki pachikumbaridzo chaDhagoni muAshdhodhi kusvikira nhasi.
6  Zvino ruoko rwaJehovha rwakatambudza vaAshdhodhi kwazvo, uye akatanga kuvavhundutsa nokuita kuti vabude mamota okumagaro, kureva Ashdhodhi nenharaunda dzaro.
7  Varume vokuAshdhodhi vakaona kuti zvaiva saizvozvo, vakati: “Musarega areka yaMwari waIsraeri ichigara nesu, nokuti ruoko rwake rwave ruchititambudza isu naDhagoni mwari wedu.”
8  Naizvozvo vakatumira shoko, vakaunganidzira madzishe ose akabatana evaFiristiya kwavaiva, vakati: “Toitei neareka yaMwari waIsraeri?” Ivo vakazoti: “Areka yaMwari waIsraeri ngaiende nechokuGati.” Naizvozvo vakaendesa areka yaMwari waIsraeri ikoko.
9  Zvino pashure pokunge vaiendesa ikoko, ruoko rwaJehovha rwakavhiringidza guta racho kwazvo, akatanga kurova vanhu veguta racho, kubvira kuvaduku kusvikira kuvakuru, vakabudawo mamota.
10  Nokudaro vakatumira areka yaMwari wechokwadi kuEkroni. Areka yaMwari wechokwadi payakangosvika kuEkroni, vaEkroni vakatanga kuchema, vachiti: “Vaunza areka yaMwari waIsraeri kwandiri kuti vandiuraye ini nevanhu vangu!”
11  Naizvozvo vakatumira shoko, vakaunganidza madzishe ose akabatana evaFiristiya vakati: “Endesai areka yaMwari waIsraeri kuti idzokere kunzvimbo yayo, irege kundiuraya, ini nevanhu vangu.” Nokuti kuvhiringidzika kunouraya kwakanga kwaitika muguta rose; ruoko rwaMwari wechokwadi rwakanga rwavatambudza kwazvo ikoko,
12  uye vanhu vasina kufa vakanga vabuda mamota. Kuchemera kubatsirwa kweguta kwakaramba kuchikwira kumatenga.
15  Zvino Samueri akati kuna Sauro: “Ndini ndakatumwa naJehovha kuzokuzodza kuti uve mambo wevanhu vake vaIsraeri, zvino chiteerera mashoko ezvataurwa naJehovha.
2  Zvanzi naJehovha wemauto, ‘Ndichaita kuti vaAmareki vazvidavirire zvavakaitira vaIsraeri pavakarwisana navo vari munzira, pavakanga vachibuda muIjipiti.
3  Zvino enda, uuraye vaAmareki wovaparadza chose nezvose zvavainazvo, usavanzwira tsitsi, asi uvauraye, murume pamwe chete nomukadzi, mwana pamwe chete neanoyamwa, nzombe pamwe chete negwai, ngamera pamwe chete nembongoro.’”
4  Naizvozvo Sauro akashevedza vanhu, akavaverenga muTeraimu, varume zviuru mazana maviri vaifamba netsoka uye varume vorudzi rwaJudha zviuru gumi.
5  Sauro akasvika kuguta revaAmareki, akavandira pamupata une rukova.
6  Munguva iyi Sauro akati kuvaKeni: “Endai, ibvai pakati pevaAmareki, kuti ndirege kukuparadzai pamwe chete navo. Imi makaitira vanakomana vaIsraeri vose mutsa worudo panguva yavakabuda muIjipiti.” Naizvozvo vaKeni vakabva pakati pevaAmareki.
7  Pashure paizvozvo Sauro akauraya vaAmareki kubvira kuHavhira kusvikira kuShuri, iri pakatarisana neIjipiti.
8  Akabata Agagi mambo wevaAmareki ari mupenyu, akaparadza chose vamwe vanhu vose nomuromo webakatwa.
9  Asi Sauro nevanhu vakanzwira tsitsi Agagi uye makwai nemombe zvakanaka kwazvo nezvakakora nemakondohwe nezvose zvakanga zvakanaka, havana kuda kuzviparadza chose. Asi zvinhu zvose zvaizvidzwa uye zvaisadiwa, izvi vakazviparadza chose.
10  Zvino shoko raJehovha rakasvika kuna Samueri, richiti:
11  “Ndinozvidemba kuti ndakaita kuti Sauro atonge samambo, nokuti arega kunditevera, uye haana kuita zvandakataura.” Izvi zvakatambudza Samueri, akaramba achichema kuna Jehovha usiku hwose.
12  Samueri akabva afumomuka kuti anosangana naSauro mangwanani. Asi Samueri akaudzwa, zvichinzi: “Sauro akasvika kuKameri, uye, tarira! akanga achizvivakira shongwe, akabva atendeuka, akayambukira mhiri, akaenda kuGirigari.”
13  Samueri akazosvika kuna Sauro, Sauro akatanga kuti kwaari: “Makakomborerwa naJehovha. Ndakaita zvakataurwa naJehovha.”
14  Asi Samueri akati: “Saka kuchema kwemakwai uku kuri munzeve dzangu ndokwei, nokuchema kwemombe kwandiri kunzwa?”
15  Sauro akati: “Vakabva nazvo kuvaAmareki, nokuti vanhu vakanzwira tsitsi makwai nemombe zvakanaka kwazvo, nechinangwa chokubayira kuna Jehovha Mwari wenyu; asi zvakasara takazviparadza chose.”
16  Samueri akabva ati kuna Sauro: “Mira! Ndichakuudza zvandakaudzwa naJehovha usiku hwapfuura.” Naizvozvo akati kwaari: “Taurai!”
17  Samueri akati: “Hauna here kuva mukuru wemadzinza aIsraeri pawakanga uchizviti uri muduku, Jehovha akakuzodza kuti uve mambo waIsraeri?
18  Gare gare Jehovha akakutuma parwendo akati, ‘Enda, utsaure vatadzi, vaAmareki, kuti vaparadzwe, urwe navo kusvikira wavaparadza.’
19  Saka nei usina kuteerera inzwi raJehovha, ukamhanyira zvakapambwa nokukara, ukaita zvakaipa pamberi paJehovha?”
20  Zvisinei, Sauro akati kuna Samueri: “Asi ndakateerera inzwi raJehovha pakuti ndakaenda parwendo urwo Jehovha akanga andituma ndikaunza Agagi mambo wevaAmareki, asi ndakaparadza chose vaAmareki.
21  Asi vanhu vakatora makwai nemombe pane zvakapambwa, zvakanaka kwazvo zvazvo kuti zvive zvakatsaurwa, kuti vabayire Jehovha Mwari wenyu muGirigari.”
22  Samueri akatiwo: “Jehovha anofarira zvinopiwa zvinopiswa nezvibayiro sokufarira kwaanoita kuteerera inzwi raJehovha here? Tarira! Kuteerera kuri nani kupfuura chibayiro, kunzwa kuri nani kupfuura mafuta emakondohwe;
23  nokuti kupandukira kwakafanana nechivi chokushopera, uye kungoita zvinhu nokuzvikudza kwakafanana nokushandisa simba remashiripiti neterafimu. Zvawakaramba shoko raJehovha, naizvozvo iye akurambawo kuti uve mambo.”
24  Sauro akabva ati kuna Samueri: “Ndakatadza; nokuti ndakadarika murayiro waJehovha nemashoko enyu, nokuti ndakatya vanhu ndikateerera inzwi ravo.
25  Ndapota, zvino ndiregerereiwo chivi changu mudzokere neni kuti ndinogwadamira Jehovha.”
26  Asi Samueri akati kuna Sauro: “Handingadzokeri newe, nokuti wakaramba shoko raJehovha, uye Jehovha akurambawo kuti urambe uri mambo waIsraeri.”
27  Samueri zvaakanga ava kutendeuka kuti aende, iye akabva abata mupendero wejasi rake risina maoko, asi rakabvaruka.
28  Samueri akabva ati kwaari: “Jehovha abvarura kutonga kwoumambo hwaIsraeri kwauri nhasi, uye achahupa mumwe wokwako ari nani kupfuura iwe.
29  Uyewo, Changamire waIsraeri haazonyengeri, uye Iye haazozvidembi, nokuti Iye haasi munhu wepanyika kuti azvidembe.”
30  Iye akabva ati: “Ndakatadza. Zvino ndapota, ndikudzei pamberi pevarume vakuru vevanhu vangu uye pamberi paIsraeri mudzokere neni, uye ndichagwadamira Jehovha Mwari wenyu.”
31  Naizvozvo Samueri akadzokera ari shure kwaSauro, Sauro akagwadamira Jehovha.
32  Pashure paizvozvo Samueri akati: “Unzai Agagi mambo wevaAmareki pedyo neni.” Agagi akabva aenda kwaari asingadi, uye Agagi akatanga kuti: “Chokwadi kurwadza kworufu kwapfuura.”
33  Zvisinei, Samueri akati: “Bakatwa rako zvarakaita kuti vakadzi vashayikirwe nevana, saizvozvo amai vako vachashayikirwawo nevana kupfuura vamwe vakadzi vose.” Naizvozvo Samueri akagura-gura Agagi kuva zvidimbu pamberi paJehovha muGirigari.
34  Zvino Samueri akaenda kuRama, asi Sauro akaenda kumba kwake kuGibhiya raSauro.
35  Samueri haana kuzoonazve Sauro kusvikira pazuva rokufa kwake, nokuti Samueri akanga aenda kunochema Sauro. Kana ari Jehovha akazvidemba kuti akanga aita Sauro mambo waIsraeri.
20  Zvino Dhavhidhi akatiza achibva kuNayoti iri muRama. Zvisinei, akasvika pamberi paJonatani akati: “Ndakaitei? Chii chandakanganisa, uye ndakatadzirei baba vako, nokuti vari kutsvaka mweya wangu?”
2  Iye akati kwaari: “Hazvimboiti! Hausi kuzofa. Tarira! Baba vangu havazoiti chinhu chikuru kana kuti chinhu chiduku vakasandiudza; uye nei baba vangu vangandivanzira nyaya iyi? Izvi hazviitiki.”
3  Asi Dhavhidhi akawedzera kupika akati: “Chokwadi baba vako vanofanira kunge vachiziva kuti unondifarira, naizvozvo vangati, ‘Musaita kuti Jonatani azive izvi kuti arege kurwadziwa.’ Asi, chokwadi, naJehovha mupenyu uye nomweya wako mupenyu, panongova nenhanho imwe chete pakati pangu norufu!”
4  Jonatani akati kuna Dhavhidhi: “Ndichakuitira zvose zvingataurwa nomweya wako.”
5  Dhavhidhi akati kuna Jonatani: “Tarira! Mangwana kugara kwomwedzi, uye ini, chero zvodini, ndinofanira kugara namambo kuti ndidye; ndirege ndiende, uye ndichavanda musango kusvikira manheru pazuva rechitatu.
6  Kana baba vako vakandishaya, uti, ‘Dhavhidhi akandikumbira nomwoyo wose nguva yokusava pabasa kuti amhanyire kuguta rake reBhetrehema, nokuti kune chibayiro chegore negore ikoko chemhuri yose.’
7  Kana vakati, ‘Zvakanaka!’ zvinoreva rugare kumushandi wako. Asi kana vakangotsamwa, ziva kuti ivo vasarudza kuita zvakaipa.
8  Itira mushandi wako mutsa worudo, nokuti wakapinda musungano yaJehovha nomushandi wako. Asi kana ndakakanganisa, chindiuraya iwe, nokuti ungandiendeserei kuna baba vako?”
9  Jonatani akati: “Handingambofungi zvakadaro pamusoro pako! Asi kana ndikangoziva kuti baba vangu vasarudza kukuitira zvakaipa, handizokuudzi here?”
10  Dhavhidhi akabva ati kuna Jonatani: “Ndiani achandiudza kana baba vako vakakupindura nehasha?”
11  Jonatani akatiwo kuna Dhavhidhi: “Uya tiende kusango.” Naizvozvo vakabuda, vakaenda kusango vari vaviri.
12  Jonatani akati kuna Dhavhidhi: “Jehovha Mwari waIsraeri ngaave chapupu kuti ndichaudza baba vangu panguva inenge ino mangwana, kana kuti pazuva rechitatu, uye kana vachifarira Dhavhidhi, handizokutumiri shoko ndikakuudza here?
13  Jehovha ngaaitire Jonatani saizvozvo uye ngaawedzere pazviri, kana baba vangu vakaona zvakanaka kuti vakuitire zvakaipa, ini ndikasakuzivisa, ndikasakurega uchienda, uye ukasaenda norugare. Jehovha ngaave newe, sezvaakava nababa vangu.
14  Kana ndichiri mupenyu, chokwadi hauzondiitiri mutsa worudo waJehovha here, kuti ndirege kufa?
15  Hauzobvisi mutsa wako worudo paimba yangu nokusingagumi. Uyewo, Jehovha paanoparadza vavengi vaDhavhidhi, mumwe nomumwe panyika,
16  zita raJonatani harizobviswi paimba yaDhavhidhi. Jehovha acharibvunza paruoko rwevavengi vaDhavhidhi.”
17  Naizvozvo Jonatani akapikirazve Dhavhidhi nokuti aimuda; nokuti aimuda sokuda kwaaiita mweya wake.
18  Jonatani akati kwaari: “Mangwana kugara kwomwedzi, chokwadi uchashayikwa, nokuti chigaro chako chichange chisina munhu.
19  Pazuva rechitatu uchanyanya kushayikwa; uuye kunzvimbo yawakavanda pazuva rokushanda, ugare pedyo nedombo iri riri pano.
20  Ini ndichapfura miseve mitatu kune rumwe rutivi rwaro, kuti ndiiendese kwandichaiendesa kune chinopfurwa.
21  Tarira! ndichatuma mushandi, ndichiti, ‘Enda unotsvaka miseve.’ Kana ndikataurira mushandi wacho zvakananga kuti, ‘Tarira! Miseve iri kurutivi rwako urwu, itore,’ naJehovha mupenyu, ibva wauya, nokuti zvinoreva rugare kwauri uye hapana nyaya.
22  Asi kana ndikati kumukomana wacho, ‘Tarira! Miseve iri mberi kwako,’ iwe enda, nokuti Jehovha akurega kuti uende.
23  Asi shoko ratataura, ini newe, chokwadi, Jehovha ngaave pakati pangu newe nokusingagumi.”
24  Zvino Dhavhidhi akavanda musango. Mwedzi wakati wagara, mambo akagara pachigaro chake pakudya kuti adye.
25  Mambo akanga akagara pachigaro chake sezvaaiita pane dzimwe nguva, pachigaro chaiva pedyo nemadziro; uye Jonatani akanga akatarirana naye, Abhineri akanga akagara pedyo naSauro, asi nzvimbo yaDhavhidhi yakanga isina munhu.
26  Asi Sauro haana kumbotaura chinhu chero chipi zvacho zuva iroro, nokuti akati: “Pane chaitika zvokuti haana kuchena, nokuti haasati acheneswa.”
27  Zuva rokugara kwomwedzi rapfuura, pazuva rechipiri, nzvimbo yaDhavhidhi yakaramba isina munhu. Sauro akati kuna Jonatani mwanakomana wake: “Nei mwanakomana waJese asina kuuya kuzodya zuro kana nhasi?”
28  Naizvozvo Jonatani akapindura Sauro akati: “Dhavhidhi akandikumbira nomwoyo wose nguva yokusava pabasa kuti aende kuBhetrehema.
29  Uye akati, ‘Ndapota, ndirege ndiende nokuti tine chibayiro chiri kupiwa nemhuri muguta, ndakarayirwa nomukoma wangu. Zvino, kana wandinzwira nyasha, ndapota, ndirege ndiende chinyararire, kuti ndinoona vakoma vangu.’ Ndokusaka asina kuuya patafura yamambo.”
30  Sauro akabva atsamwira Jonatani kwazvo, akati kwaari: “Iwe mwanakomana womushandikadzi anopandukira, unoti handinyatsozivi kuti uri kusarudza mwanakomana waJese kuti uzvinyadzise uye unyadzise nhengo dzakavanzika dzaamai vako here?
31  Nokuti mazuva ose ayo mwanakomana waJese anenge ari mupenyu panyika, iwe noumambo hwako hamuzosimbiswi kwazvo. Zvino tumira shoko unomutora auye kwandiri, nokuti anofanira kufa.”
32  Zvisinei, Jonatani akapindura baba vake Sauro, akati kwavari: “Anofanira kuurayirwei? Aitei?”
33  Sauro akabva akanda pfumo kwaari kuti amuuraye; Jonatani akabva aziva kuti baba vake vakanga vasarudza kuuraya Dhavhidhi.
34  Jonatani akabva asimuka patafura akatsamwa kwazvo, uye haana kudya zvokudya pazuva rechipiri pashure pokugara kwomwedzi, nokuti akanga arwadziwa pamusoro paDhavhidhi, nokuti baba vake vakanga vamunyadzisa.
35  Mangwanani Jonatani akaenda kusango renzvimbo yaDhavhidhi yakatarwa, uye akanga aine mumwe mushandi muduku.
36  Akati kumushandi wake: “Ndapota, mhanya, tsvaka miseve yandiri kupfura.” Mushandi wacho akamhanya, iye akapfura museve kuti umudarike.
37  Mushandi wacho paakasvika panzvimbo yaiva nomuseve wakanga wapfurwa naJonatani, Jonatani akatanga kushevedzera ari shure kwomushandi wacho achiti: “Museve wacho hausi mberi kwako here?”
38  Jonatani akashevedzera ari shure kwomushandi wacho achiti: “Chimbidza! Kurumidza! Usamira!” Mushandi waJonatani akanhonga miseve yacho akabva auya kuna tenzi wake.
39  Asi mushandi wacho haana chaakaziva; Jonatani naDhavhidhi chete ndivo vaiziva nezvenyaya yacho.
40  Pashure paizvozvo Jonatani akapa mushandi wake zvombo zvake akati kwaari: “Enda, zviendese kuguta.”
41  Mushandi wacho akaenda. Asi Dhavhidhi akasimuka nechepedyo kumaodzanyemba. Akabva awira pasi nechiso chake, akakotama katatu; uye vakatanga kutsvodana nokusvimhirana misodzi, kusvikira Dhavhidhi anyanyisa.
42  Jonatani akati kuna Dhavhidhi: “Enda norugare, zvatapika, tiri vaviri, muzita raJehovha, tichiti, ‘Jehovha ngaave pakati pangu newe nepakati pevana vangu nevana vako nokusingagumi.’” Naizvozvo Dhavhidhi akasimuka akaenda, Jonatani akapinda muguta.
1  Zvino kwaiva nomumwe murume wokuRamataimu-zofimu iri munharaunda ine makomo yaEfremu, ainzi Erikana, mwanakomana waJehoramu, mwanakomana waErihu, mwanakomana waTohu, mwanakomana waZufi, muEfremu.
2  Iye akanga aine madzimai maviri, mumwe ainzi Hana, uye mumwe wacho ainzi Penina. Penina akava nevana, asi Hana akanga asina vana.
3  Gore negore murume iyeye aibva muguta rake kuti anogwadamira uye anobayira kuna Jehovha wemauto muShiro. Vanakomana vaviri vaEri, Hofini naFiniyasi, vaiva vapristi vaJehovha ikoko.
4  Zvino rimwe zuva Erikana paakabayira chibayiro, akapa Penina mudzimai wake nevanakomana vake nevanasikana vake vose migove;
5  asi akapa Hana mugove mumwe chete. Zvisinei iye aida Hana, asi Jehovha akanga avhara chibereko chake.
6  Mukadzinyina wake aimunetsawo kwazvo achiitira kuti avhiringidzike nokuti Jehovha akanga avhara chibereko chake.
7  Ndizvo zvaaiita gore negore, kazhinji paaienda kuimba yaJehovha. Ndiwo manetsero aaimuita, zvokuti aisvimha misodzi uye aisadya.
8  Zvino Erikana murume wake akati kwaari: “Hana, unosvimhirei misodzi, unoregererei kudya, mwoyo wako unonetsekerei? Handisi nani kwauri kupfuura vanakomana gumi here?”
9  Hana akabva asimuka vapedza kudya nokunwa vari muShiro, mupristi Eri paaiva akagara pachigaro chaiva pedyo negwatidziro retemberi yaJehovha.
10  Akanga aine mweya waishungurudzika, akatanga kunyengetera kuna Jehovha, akasvimha misodzi kwazvo.
11  Akapika akati: “Haiwa Jehovha wemauto, chokwadi kana mukatarira kutambudzika kwomurandasikana wenyu, mukandiyeuka, mukasakanganwa murandasikana wenyu uye mukapa murandasikana wenyu mwana mukomana, ndichamupa Jehovha mazuva ose oupenyu hwake, uye musoro wake hauzoveurwi nechisvo.”
12  Paainyengetera kwenguva refu pamberi paJehovha, Eri akanga akatarira muromo wake.
13  Hana akanga achitaurira mumwoyo make; miromo yake ndiyo yaingodedera, uye inzwi rake rakanga risinganzwiki. Asi Eri akafunga kuti akadhakwa.
14  Naizvozvo Eri akati kwaari: “Ucharamba wakadhakwa kusvikira rini? Pengenuka pawaini yako.”
15  Hana akapindura kuti: “Aiwa, ishe wangu! Ndiri mukadzi ane shungu; handina kunwa waini nedoro rinodhaka, asi ndiri kudururira mweya wangu pamberi paJehovha.
16  Musaita kuti murandasikana wenyu aite somukadzi pasina, nokuti ndataura kusvikira zvino nokuda kwokunetseka kwangu kukuru uye kutambudzika kwangu.”
17  Eri akabva apindura kuti: “Enda norugare, uye Mwari waIsraeri ngaakupe chikumbiro chako chawamukumbira.”
18  Iye akati: “Mushandikadzi wenyu ngaanzwirwe nyasha nemi.” Mukadzi wacho akaenda, akadya, uye chiso chake hachina kuzonetsekazve.
19  Vakabva vafumomuka, vakagwadama pamberi paJehovha, vakazodzokera, vakasvika kumba kwavo muRama. Zvino Erikana akarara naHana mudzimai wake, Jehovha akatanga kumuyeuka.
20  Naizvozvo gore rava kunopera, Hana akava nepamuviri, akabereka mwanakomana, akamutumidza kuti Samueri, nokuti akati, “ndakamukumbira kuna Jehovha.”
21  Kwapera nguva yakati, murume wacho Erikana akaenda neimba yake yose kunobayira Jehovha chibayiro chegore negore nechinopiwa chake chemhiko.
22  Asi Hana haana kuenda, nokuti akanga ati kumurume wake: “Kana mukomana angorumurwa, ndichauya naye, ave pamberi paJehovha, agareko nokusingagumi.”
23  Murume wake Erikana akabva ati kwaari: “Ita zvakakunakira. Sara pamba kusvikira wamurumura. Jehovha ngaangoita zvaakataura.” Naizvozvo mukadzi wacho akasara pamba, akaramba achiyamwisa mwanakomana wake kusvikira amurumura.
24  Naizvozvo paakangomurumura, akaenda naye, pamwe chete nenzombe ine makore matatu neefa imwe chete yefurawa nechirongo chikuru chewaini, akapinda muimba yaJehovha yaiva muShiro. Uye aiva nomukomana wacho.
25  Vakabva vauraya nzombe yacho, vakauya nomukomana wacho kuna Eri.
26  Naizvozvo akati: “Pamusoroi, ishe wangu! Noupenyu hwomweya wenyu, ishe wangu, ndini mukadzi uya akanga akamira nemi munzvimbo ino kuti ndinyengetere kuna Jehovha.
27  Ndakanyengetera pamusoro pomukomana uyu kuti Jehovha andipe chikumbiro changu chandakamukumbira.
28  Iniwo, ndamupa Jehovha. Mazuva ose aanenge ari mupenyu, ndiye akakumbirirwa Jehovha.” Zvino iye akakotamira Jehovha ipapo.
2  Zvino Hana akanyengetera akati:“Mwoyo wangu unopembera nomufaro nokuda kwaJehovha,Chokwadi simba rangu rinokwidziridzwa nokuda kwaJehovha.Muromo wangu wakashamira vavengi vangu,Nokuti ndinofarira ruponeso rwenyu.
2  Hakuna mutsvene akafanana naJehovha, nokuti hakuna mumwe kunze kwenyu;Uye hakuna dombo rakafanana naMwari wedu.
3  Musataura muchizvikudza kwazvo,Musarega chinhu chichibuda mumuromo menyu chisingadzorwi,Nokuti Jehovha ndiMwari wezivo,Uye nenzira yakarurama anoona zvakaita mabasa.
4  Varume vane simba vouta vavhunduka kwazvo,Asi vaya vari kugumburwa vanozvisunga nesimba.
5  Vakaguta vachashandira zvokudya,Asi vane nzara havasisina nzara.Kunyange asingabereki abereka vanomwe,Asi iye akanga aine vanakomana vakawanda aparara.
6  Jehovha Muurayi uye Muponesi,Anoburutsira kuSheori, uye Anomutsa.
7  Jehovha ndiye Anopa urombo uye Anopfumisa,Anoderedza, uyewo Anokwidziridza,
8  Anosimudza akaderera kubva muguruva;Anosimudza murombo kubva mugomba remadota,Kuti avagarise nevanokudzwa; uye anovapa chigaro choumambo chinobwinya kuti chive chavo.Nokuti zvinotsigira pasi ndezvaJehovha,Uye anoisa nyika inobereka pazviri.
9  Anorinda tsoka dzevakavimbika vake;Asi vakaipa vanoitwa kuti vanyarare murima,Nokuti munhu haakundi nesimba.
10  Kana ari Jehovha, vanorwisana naye vachatyiswa;Achatinhira kwavari ari kumatenga.Iye Jehovha achatonga migumo yenyika,Kuti ape mambo wake simba,Kuti akwidziridze nyanga yomuzodziwa wake.”
11  Erikana akabva aenda kuRama kumba kwake; asi mukomana wacho akava mushumiri waJehovha pamberi pomupristi Eri.
12  Zvino vanakomana vaEri vakanga vari varume pasina; havana kuva nehanya naJehovha.
13  Kana zviri zvaifanira kupiwa vapristi nevanhu, chero munhu upi zvake paaipa chibayiro, mushandi womupristi aiuya aine forogo ine zvokubayisa zvitatu muruoko rwake, nyama payainge ichibikwa,
14  uye aibaya mumudziyo wokubikira kana kuti muhari yaiva nemibato miviri kana kuti mugate kana kuti muhari yaiva nomubato mumwe chete. Mupristi wacho aitora chero chinhu chipi zvacho chaibudiswa neforogo. Ndizvo zvavaiita muShiro kuvaIsraeri vose vaiuyako.
15  Uyewo, vasati vamboita kuti mafuta apfungaire, mushandi womupristi aiuya oti kumurume akanga achibayira: “Ndipe nyama yokugochera mupristi kuti awane nyama mbishi, kwete yakabikwa kubva kwauri.”
16  Munhu wacho paaiti kwaari: “Ngavatange vaita kuti mafuta apfungaire, wozotora chinhu chero chipi zvacho chinopangwa nomweya wako,” iye aibva ati: “Aiwa, asi ndipe iko zvino; kana ukasadaro, ndichachitora nechisimba!”
17  Chivi chevashandi vacho chakava chikuru kwazvo pamberi paJehovha; nokuti varume vacho havana kuremekedza chinopiwa chaJehovha.
18  Zvino Samueri akanga achishumira pamberi paJehovha, somukomana, akasunga efodhi yomucheka werineni.
19  Uyewo, amai vake vaimugadzirira jasi duku risina maoko, uye vaienda naro kwaari gore negore pavaienda nomurume wavo kunobayira chibayiro chegore negore.
20  Eri akakomborera Erikana nomudzimai wake, akati: “Jehovha ngaaite kuti uve nomumwe mwana nomudzimai uyu kutsiva akapiwa, uya akapiwa Jehovha.” Uye ivo vakaenda kumba kwavo.
21  Naizvozvo Jehovha akafunga nezvaHana, zvokuti akava nepamuviri, akabereka vanakomana vatatu nevanasikana vaviri. Asi mukomana wacho Samueri akaramba achikura Jehovha ainaye.
22  Zvino Eri akanga akwegura kwazvo, uye akanga anzwa nezvezvose zvairamba zvichiitirwa vaIsraeri vose nevanakomana vake uye kurara kwavaiita nevakadzi vakanga vachishanda pasuo retende rokusanganira.
23  Aigara achiti kwavari: “Munorambirei muchiita zvinhu zvakadai? Nokuti zvinhu zvandiri kunzwa nevanhu vose pamusoro penyu zvakaipa.
24  Aiwa, vanakomana vangu, nokuti mashoko andiri kunzwa haana kunaka, ayo vanhu vaJehovha vari kuparadzira.
25  Kana munhu akatadzira mumwe munhu, Mwari ndiye achatonga nokuda kwake; asi kana munhu akatadzira Jehovha, ndiani achamunyengeterera?” Asi vaisateerera inzwi rababa vavo, nokuti Jehovha zvino akanga ava kuda kuvauraya.
26  Nguva yose iyi mukomana Samueri akanga achikura uye aidiwa zvikuru naJehovha nevanhu.
27  Zvino munhu waMwari akauya kuna Eri akati kwaari: “Zvanzi naJehovha, ‘Chokwadi handina kuzviratidza kuimba yatateguru vako pavakanga vari muIjipiti sevaranda veimba yaFarao here?
28  Ndakamusarudza pamadzinza ose aIsraeri, kuti ave mupristi uye akwire paatari yangu kunokwidza utsi hwezvibayiro mudenga seshongwe, kuti atakure efodhi pamberi pangu, kuti ndipe imba yatateguru vako zvinopiwa zvose zvinopiswa nomoto zvevanakomana vaIsraeri.
29  Nei muchiramba muchikava chibayiro changu nechinopiwa changu zvandakarayira ndiri mandinogara, uye nei uchiramba uchikudza vanakomana vako kundipfuura nokuzvikodza nezvakanaka zvechinopiwa chose chevanhu vangu vaIsraeri?
30  “‘Ndokusaka Jehovha Mwari waIsraeri ati: “Chokwadi ndakati, Kana iri imba yako neimba yatateguru vako, vachafamba pamberi pangu nokusingagumi.” Asi zvino zvanzi naJehovha: “Handingambofungi zvakadaro, nokuti ndichakudza vaya vanondikudza, asi vaya vanondizvidza vachava vasingakoshi.”
31  Tarira! Mazuva ari kuuya pandichagura ruoko rwako noruoko rweimba yatateguru vako, zvokuti mumba mako hamuzovi nomurume akakwegura.
32  Uchatarira mhandu iri mandinogara pakati pezvakanaka zvose zvinoitirwa vaIsraeri; uye mumba mako hamuzombovi nomurume akakwegura.
33  Asi pane murume wokwako wandisiri kuzobvisa paatari yangu kuti ndinetese maziso ako uye kuti ndipedze simba romweya wako; asi vakawanda veimba yako vachafa vose nebakatwa revarume.
34  Ichi ndicho chiratidzo nokuda kwako chichauya kuvanakomana vako vaviri, Hofini naFiniyasi: Vari vaviri vachafa pazuva rimwe.
35  Ndichamutsa mupristi akatendeka. Iye achaita maererano nezviri mumwoyo mangu uye mumweya mangu; ndichamuvakira imba inogara kwenguva refu, uye achafamba pamberi pomuzodziwa wangu nguva dzose.
36  Chero munhu upi zvake anosara mumba mako achauya omukotamira nokuda kwokuripirwa mari nechingwa cheraundi, uye achati: “Ndapota, ndiiseiwo pane imwe nzvimbo youpristi kuti ndidye chimedu chechingwa.”’”
3  Munguva iyi yose mukomana Samueri akanga achishumira Jehovha pamberi paEri, uye shoko raibva kuna Jehovha rakanga risingachanyanyi kunzwika mazuva iwayo; pakanga pasina zvairatidzwa, zvaiparadzirwa kwose kwose.
2  Zvino pazuva iroro Eri akanga akarara panzvimbo pake, uye maziso ake akanga asisanyatsooni; iye akanga asingachakwanisi kuona.
3  Rambi raMwari rakanga risati radzimwa, uye Samueri akanga akarara mutemberi yaJehovha, maiva neareka yaMwari.
4  Jehovha akashevedza Samueri. Iye akabva ati: “Ndiri pano.”
5  Akamhanyira kuna Eri achiti: “Ndiri pano, nokuti mandishevedza.” Asi iye akati: “Handina kukushevedza. Rarazve.” Naizvozvo akaenda akarara.
6  Jehovha akashevedzazve achiti: “Samueri!” Samueri akamuka, akaenda kwaiva naEri, akati: “Ndiri pano, nokuti mandishevedza.” Asi iye akati: “Handina kukushevedza, mwanakomana wangu. Rarazve.”
7  (Samueri akanga asati ava kuziva Jehovha, uye akanga asati atanga kuziviswa shoko raJehovha.)
8  Naizvozvo Jehovha akashevedzazve kechitatu kuti: “Samueri!” Iye akabva amuka, akaenda kwaiva naEri akati: “Ndiri pano, nokuti munofanira kuva mandishevedza.” Zvino Eri akaziva kuti Jehovha ndiye akanga achishevedza mukomana wacho.
9  Naizvozvo Eri akati kuna Samueri: “Enda urare, kana akakushevedza, uti, ‘Taurai henyu Jehovha, nokuti mushumiri wenyu ari kuteerera.’” Naizvozvo Samueri akaenda akarara panzvimbo pake.
10  Jehovha akabva asvika, akamira panzvimbo yake, akashevedza sezvaakanga aita pane dzimwe nguva kuti: “Samueri, Samueri!” Samueri akati: “Taurai henyu, nokuti mushumiri wenyu ari kuteerera.”
11  Jehovha akati kuna Samueri: “Tarira! Ndichaita chimwe chinhu pakati paIsraeri chokuti kana chero munhu upi zvake akachinzwa, nzeve dzake dzose dzichaunga.
12  Pazuva iroro ndichaitira Eri zvose zvandakataura nezveimba yake, kubvira pakutanga kusvikira pakuguma.
13  Umuudze kuti ndichatonga imba yake nokusingagumi nokuda kwokukanganisa kwaanoziva, nokuti vanakomana vake vari kutuka Mwari, asi iye haasi kuvatsiura.
14  Ndokusaka ndakapikira imba yaEri kuti chibayiro kana kuti chinopiwa hazvizoiti kuti kukanganisa kweimba yaEri kurege kurangwa nokusingagumi.”
15  Zvino Samueri akaramba akarara kusvikira mangwanani. Akabva avhura masuo eimba yaJehovha. Samueri aitya kuudza Eri zvaakanga aona.
16  Asi Eri akashevedza Samueri akati: “Samueri, mwanakomana wangu!” Iye akati: “Ndiri pano.”
17  Iye akati: “Akuudzei? Ndapota, usandivanzira. Mwari ngaakuitire saizvozvo uye awedzere pazviri kana ukandivanzira chinhu chimwe chete pane zvose zvaakuudza.”
18  Naizvozvo Samueri akamuudza zvose, uye haana kumuvanzira chero chinhu chipi zvacho. Iye akabva ati: “NdiJehovha. Ngaaite zvakamunakira.”
19  Zvino Samueri akaramba achikura, Jehovha akava naye uye haana kuita kuti chero chinhu chipi zvacho pane zvaakataura chiwire pasi.
20  VaIsraeri vose kubvira kuDhani kusvikira kuBheeri-shebha vakaziva kuti Samueri ndiye akanga abvumirwa kuti ave muprofita waJehovha.
21  Jehovha akazviratidzazve muShiro, nokuti Jehovha akazviratidza kuna Samueri muShiro achishandisa shoko raJehovha.
12  Samueri akazoti kuvaIsraeri vose: “Tarirai ndakateerera inzwi renyu pamusoro pezvose zvamakandiudza, kuti ndiite kuti mambo akutongei.
2  Zvino hoyu mambo ari kufamba pamberi penyu! Ini ndakwegura, ndachena musoro, uye vanakomana vangu, tarirai vari pano nemi, uye ini—ini ndakafamba pamberi penyu kubvira ndichiri muduku kusvikira nhasi.
3  Ndiri pano. Ndipomerei pamberi paJehovha uye pamberi pomuzodziwa wake: Ndakatora nzombe yaani kana kuti ndakatora mbongoro yaani kana kuti ndakabiridzira ani kana kuti ndakadzvinyirira ani kana kuti ndakagamuchira pfumbamuromo muruoko rwaani kuti ndivhare maziso angu nayo? Ini ndichakudzorerai.”
4  Ivo vakati: “Hamuna kutibiridzira, uyewo hamuna kutidzvinyirira, uyewo hamuna kugamuchira chero chinhu chipi zvacho muruoko rwomunhu mumwe chete.”
5  Naizvozvo akati kwavari: “Jehovha chapupu kwamuri, uye muzodziwa wake chapupu nhasi kuti hamuna kana chamawana muruoko rwangu.” Ivo vakati: “Iye chapupu.”
6  Zvino Samueri akati kuvanhu: “Jehovha ndiye chapupu, uyo akashandisa Mosesi naAroni uye akabudisa madzitateguru enyu munyika yeIjipiti.
7  Zvino mirai, ndichakutongai pamberi paJehovha ndorondedzera kwamuri mabasa ose akarurama aJehovha aakakuitirai imi nemadzitateguru enyu.
8  “Jakobho paakanga angopinda muIjipiti uye madzitateguru enyu atanga kushevedzera kuti abatsirwe naJehovha, Jehovha akatuma Mosesi naAroni, kuti vatungamirire madzitateguru enyu kubuda muIjipiti nokuita kuti vagare munzvimbo ino.
9  Vakakanganwa Jehovha Mwari wavo, zvokuti akavatengesera muruoko rwaSisera mukuru weuto raHazori nomuruoko rwevaFiristiya nomuruoko rwamambo weMoabhi, vakaramba vachivarwisa.
10  Vakatanga kushevedzera kuna Jehovha kuti vabatsirwe vakati, ‘Takatadza, nokuti takasiya Jehovha kuti tishumire vanaBhaari nemifananidzo yaAshtoreti; zvino tinunureiwo muruoko rwevavengi vedu, kuti tikushumirei.’
11  Jehovha akatuma Jerubhaari naBhedhani naJefta naSamueri akakununurai muruoko rwevavengi venyu vaiva vakakupoteredzai, kuti mugare makachengeteka.
12  Pamakaona kuti Nahashi mambo wevanakomana vaAmoni akanga auya kuzokurwisai, makaramba muchiti kwandiri, ‘Aiwa, asi tichatongwa namambo!’ kunyange zvazvo nguva yose iyi Jehovha Mwari wenyu ave ari Mambo wenyu.
13  Zvino hoyu mambo wamakasarudza, wamakakumbira; uye tarirai Jehovha akugadzirai mambo.
14  Kana muchizotya Jehovha, mukamushumira, mukateerera inzwi rake, uye musingazopandukiri murayiro waJehovha, imi namambo achakutongai muchava vateveri vaJehovha Mwari wenyu.
15  Asi kana musingazoteereri inzwi raJehovha, muchizopandukira murayiro waJehovha, ruoko rwaJehovha rucharwa nemi nemadzibaba enyu.
16  Zvino, miraiwo muone chinhu ichi chikuru chichaitwa naJehovha pamberi penyu.
17  Nhasi harisi zuva rokukohwa gorosi here? Ndichashevedzera kuna Jehovha kuti aunze mabhanan’ana nemvura; ibvai maziva muone kuti zvakaipa zvenyu zvamakaita pamberi paJehovha nokukumbira kwenyu mambo zvakawanda.”
18  Zvino Samueri akashevedzera kuna Jehovha, Jehovha akaunza mabhanan’ana nemvura zuva iroro, zvokuti vanhu vose vakatya Jehovha naSamueri kwazvo.
19  Vanhu vose vakatanga kuti kuna Samueri: “Nyengetererai vashumiri venyu kuna Jehovha Mwari wenyu, zvatisingadi kufa; nokuti tawedzera pazvivi zvedu zvose chinhu chakaipa nokukumbira mambo.”
20  Naizvozvo Samueri akati kuvanhu: “Musatya. Imi—ndimi makaita zvakaipa izvi zvose. Musangotsauka chete pakutevera Jehovha, shumirai Jehovha nemwoyo yenyu yose.
21  Musatsauka kuti mutevere zvinhu zvisiri zvechokwadi zvisingabatsiri uye zvisinganunuri, nokuti hazvisi zvechokwadi.
22  Nokuti Jehovha haazosiyi vanhu vake nokuda kwezita rake guru, nokuti Jehovha akazvifungira oga kuti akuitei vanhu vake.
23  Iniwo, handingambofungi zvakadaro, kuti nditadzire Jehovha nokurega kukunyengetererai; ndichakurayiridzai munzira yakanaka neyakarurama.
24  Ingotyai Jehovha, mumushumire muchokwadi nemwoyo yenyu yose; nokuti onai kuti zvinhu zvikuru zvakadini zvaakakuitirai.
25  Asi kana mukaita zvakaipa kwazvo, muchaparadzwa, imi namambo wenyu.”
