10  Inzwai shoko rakataurwa naJehovha pamusoro penyu, haiwa imi imba yaIsraeri.
2  Zvanzi naJehovha: “Musambodzidza nzira yemamwe marudzi, uye musavhundutswa nezviratidzo zvokumatenga, nokuti mamwe marudzi anovhundutswa nazvo.
3  Nokuti tsika dzemarudzi acho imhepowo zvayo inobudiswa pakufema, nokuti munhu atema mutiwo zvawo womusango, basa remaoko emhizha inoveza nechokuvezesa.
4  Anounakisa nesirivha nendarama. Vanoiroverera pasi nezvipikiri nenyundo, kuti parege kuva nounozunguzika.
5  Mifananidzo yacho yakafanana nedukununu romumunda wemagaka, uye haigoni kutaura. Chokwadi inotakurwa, nokuti haigoni kufamba. Musaitya, nokuti haigoni kuita chinhu chinotambudza uyezve, haigoni kuita chero chinhu chipi zvacho chakanaka.”
6  Hapana kana akaita semi, haiwa Jehovha. Muri mukuru, uye zita renyu rine simba guru kwazvo.
7  Ndiani asingazokutyii, haiwa imi Mambo wemarudzi, nokuti makakodzerwa nazvo; nokuti pakati pevakachenjera vose vemamwe marudzi uye pakati poumambo hwavo hwose hapana akaita semi.
8  Havafungi uyewo mapenzi. Muti unongokurudzira zvisina zvazvinobatsira.
9  Sirivha yakapfurwa ikava nhetenhete ndiyo inounzwa ichibva kuTashishi, uye ndarama inobva kuUfazi, basa remhizha uye remaoko omupfuri wesimbi; zvipfeko zvavo ndezveshinda yebhuruu nemvere dzemakwai dzakaiswa ruvara rwepepuru yakatsvukuruka. Zvose ibasa renyanzvi.
10  Asi chokwadi Jehovha ndiMwari. Ndiye Mwari mupenyu uye Mambo nokusingagumi. Nokuda kwehasha dzake pasi richazununguka, uye hapana marudzi achatsunga paanotsamwa.
11  Imi muti kwavari: “Vanamwari vasina kuita matenga nenyika ndivo vachaparara panyika uye pasi pematenga aya.”
12  Iye ndiye Muiti wenyika nesimba rake, Iye ari kusimbisa kwazvo nyika inobereka nouchenjeri hwake, Iye akatatamura matenga nokunzwisisa kwake.
13  Mvura iri kumatenga inotinhira panonzwika inzwi rake, uye anokwidza mhute ichibva kumugumo wenyika. Akatoita panobuda nemvura inonaya, uye anobudisa mhepo mumatura ake.
14  Vanhu vose vakava vasingafungi kwazvo zvokuti havachazivi. Vapfuri vose vesimbi vachanyara nemifananidzo yakavezwa; nokuti mifananidzo yavo yakaumbwa nesimbi yakanyungudutswa ndeyenhema, uye haina simba roupenyu mairi.
15  Haina zvainobatsira, ibasa rinosekesa. Ichaparara panguva yaichafungwa nezvayo.
16  Mugove waJakobho hauna kuita sezvinhu izvi, nokuti iye ndiye Muumbi wezvinhu zvose, uye Israeri ndiye mudonzvo wenhaka yake. Jehovha wemauto ndiro zita rake.
17  Simudza mutoro wako kubva pasi, haiwa iwe mukadzi ari kugara akamanikidzwa.
18  Nokuti zvanzi naJehovha: “Tarirai ndiri kupotsera vagari vepanyika kunze panguva ino, uye ndichaita kuti vatambudzike kuti vazive.”
19  Ndine nhamo nokuda kwokuparara kwangu! Ronda rangu rava kurwadza. Ini ndati: “Chokwadi uhwu ndihwo urwere hwangu, uye ndichahutakura.
20  Tende rangu rakapambwa, uye tambo dzetende rangu dzakadamburwa dzose nepakati. Vanakomana vangu vakandisiya, uye havasisipo. Hapachina ari kutambanudzazve tende rangu kana kumisa machira etende rangu.
21  Nokuti vafudzi havana kufunga, uye havana kunyange kutsvaka Jehovha. Ndokusaka vasina kuratidza njere, uye makwai avo ari mumafuro apararira.”
22  Teererai! Mashoko! Tarirai auya, uyewo kutinhidza kukuru kunobva kunyika yokuchamhembe, kuti kuite maguta aJudha matongo, nzvimbo inogara hunguhwe.
23  Haiwa Jehovha, ndinonyatsoziva kuti nzira yomunhu wepanyika haisi yake. Munhu anofamba haakwanisi kudzora nhanho dzake.
24  Haiwa Jehovha, ndiruramisei asi nokururama; kwete makatsamwa, kuti murege kundipedza chose.
25  Dururirai hasha dzenyu pamarudzi akakurambai, uye pamhuri dzisina kudana zita renyu. Nokuti vakadya Jakobho. Chokwadi, vakamudya, vanoramba vachimuparadza; uye vakaita kuti nzvimbo yake yaanogara ive dongo.
4  “Kana uchida kudzoka, haiwa iwe Israeri,” ndizvo zvinotaura Jehovha, “ungadzoka hako kwandiri. Kana ukabvisa zvinhu zvako zvinonyangadza nokuda kwangu, hauzoendi somunhu anotiza.
2  Kana ukapika uchiti, ‘NaJehovha mupenyu muchokwadi, mukururamisira uye mukururama!’ ipapo marudzi achazvikomborera nomaari, uye achazvirumbidza nomaari.”
3  Nokuti zvanzi naJehovha kuvarume vaJudha nokuJerusarema: “Rimai nyika inorimika, musaramba muchidyara pakati peminzwa.
4  Zvidzingisei kuna Jehovha, uye bvisai zvikanda zvepamberi zvemwoyo yenyu, imi varume vaJudha nevagari vomuJerusarema; kuti hasha dzangu dzirege kubuda somoto, dzikabvira pasina anodzima, nokuda kwokuipa kwezvamakaita.”
5  Zvitaurei muJudha, zvizivisei kunyange muJerusarema, zvishevedzerei, muridze hwamanda munyika yose. Shevedzerai kwazvo muti: “Unganai, uye ngatipindei mumaguta akavakirirwa.
6  Simudzirai chiratidzo nechokuZiyoni. Gadzirai pokuvanda. Musamira.” Nokuti kune dambudziko randiri kuunza richibva kuchamhembe, iko kuputsa kukuru.
7  Iye akwira seshumba inobuda mudenhere rayo, uye uya ari kuparadza marudzi abva; abva panzvimbo yake kuti aite kuti nyika yako ive chinhu chinokatyamadza. Maguta ako achaita matongo zvokuti hapana anozogaramo.
8  Nokuda kweizvi sungirai magumbu. Rovai zvipfuva zvenyu muungudze, nokuti kutsamwa kukuru kwaJehovha hakuna kubva patiri.
9  “Pazuva iroro,” ndizvo zvinotaura Jehovha, “mwoyo wamambo uchaparara, nemwoyo yemachindawo; uye vapristi vachakatyamadzwa, uye vaprofita vachashamiswa.”
10  Ini ndakati: “Maiwe, haiwa Changamire Ishe Jehovha! Chokwadi makanyengera chose vanhu ava pamwe chete neJerusarema, muchiti, ‘Muchava norugare,’ asi bakatwa raisa mweya pangozi.”
11  Panguva iyoyo zvichanzi kuvanhu ava uye kuJerusarema: “Kune mhepo inopisa yemakwara akapfumbira anopfuura nomurenje panzira inoenda kumwanasikana wevanhu vangu; haisi yokuurutsisa, kana yokuchenesa.
12  Mhepo ine simba chose inobva kune iwaya ichiuya kwandiri. Zvino ini ndichataurawo zvandakatonga pamusoro pavo.
13  Tarira! Iye achauya semakore emvura, ngoro dzake dzakaita sedutu. Mabhiza ake anomhanya kupfuura makondo. Tine nhamo, nokuti tapambwa!
14  Geza mwoyo wako uchene pane zvakaipa, haiwa iwe Jerusarema, kuti uponeswe. Kufunga kwako kwakaipa kuchagara mauri kusvikira rini?
15  Nokuti inzwi riri kutaura richibva kuDhani uye riri kuzivisa chimwe chinhu chinokuvadza richibva kunzvimbo ine makomo yaEfremu.
16  Chokwadi, zviudzei marudzi. Zvizivisei kuJerusarema.” “Varindi vari kuuya kubva kunyika iri kure, uye vachashevedzera kumaguta aJudha.
17  Ivo vamukomba sevarindi vomunda usina kusoserwa, nokuti iye akatondipandukirawo,” ndizvo zvinotaura Jehovha.
18  “Uchaitirwa izvi, maererano nemaitiro ako nezvawakaita. Iri ndiro dambudziko riri pauri, nokuti zvinorwadza; nokuti zvasvika pamwoyo wako chaipo.”
19  Maiwe ura hwangu kani, ura hwangu kani! Ndiri kurwadziwa kwazvo mumwoyo mangu. Mwoyo wangu hauna kugadzikana mukati mangu. Handigoni kuramba ndakanyarara, nokuti mweya wangu wanzwa kurira kwehwamanda, chiratidzo chokunyevera nezvehondo.
20  Kuputsa pamusoro pokuputsa ndizvo zvashevedzerwa, nokuti nyika yose yapambwa. Matende angu angoerekana apambwa, munguva pfupi machira etende rangu.
21  Ndicharamba ndichiona chiratidzo chacho, ndichinzwa kurira kwehwamanda kusvikira rini?
22  Nokuti vanhu vangu mapenzi. Havana kundiziva. Ivo vanakomana vasina kuchenjera; uye havasi vaya vanonzwisisa. Vakachenjerera kuita zvakaipa, asi chokwadi havazivi kuita zvakanaka.
23  Ndakaona nyika, uye tarira! yakanga isina chinhu uye yaparara; uye mumatenga, chiedza chawo chakanga chisisipo.
24  Ndakaona makomo, uye tarira! akanga achizununguka, uye zvikomo zvose zvakadedereswa.
25  Ndakaona, uye tarira! kwakanga kusina munhu wepanyika, zvisikwa zvose zvinobhururuka zvokumatenga zvakanga zvatiza.
26  Ndakaona, uye tarira! munda wemichero wakanga uri renje, uye maguta awo ose akanga aputswa. Zvakaitika nokuda kwaJehovha, nokuda kwokutsamwa kwake kukuru.
27  Nokuti zvanzi naJehovha: “Nyika yacho yose ichava dongo, uye handizoiparadzi zvachose here?
28  Nokuda kweizvi nyika yacho ichachema, uye matenga ari kumusoro achasviba. Nokuti ndakataura, ndakafunga, uye handina kuzvidemba, uyewo handizodzoki pazviri.
29  Guta rose riri kutiza nokuda kwenzwi revatasvi vemabhiza nevanopfura nouta. Vapinda mumatenhere, uye vakwira mumatombo. Maguta ose asiyiwa, hapana munhu ari kugara maari.”
30  Zvino zvawapambwa, uchaitei, zvawaipfeka machira matsvuku, zvawaishonga zvishongo zvendarama, zvawaikudza maziso ako nezvizoro zvitema? Waizviita akanaka pasina. Vaya vaikuchiva vakuramba; vanoramba vachitsvaka mweya wako.
31  Nokuti ndanzwa inzwi rakaita seromukadzi anorwara, kutambudzika kwakaita sekwomukadzi ari kusununguka mwana wake wokutanga, inzwi romwanasikana weZiyoni anoramba achifemereka. Iye anoramba achitambanudza zvanza zvake achiti: “Ndine nhamo zvino, nokuti mweya wangu waneta nevaurayi!”
26  Pakutanga kwokutonga kwoumambo hwaJehoyakimu mwanakomana waJosiya, mambo waJudha, shoko iri rakauya richibva kuna Jehovha, richiti:
2  “Zvanzi naJehovha, ‘Mira pachivanze cheimba yaJehovha, utaure mashoko ose andichakurayira kuti uvaudze pamusoro pemaguta ose aJudha ari kuuya kuzokotama paimba yaJehovha. Usabvisa kana shoko zvaro.
3  Zvichida vachateerera votendeuka, mumwe nomumwe obva panzira yake yakaipa, uye ndichazvidemba nokuda kwedambudziko randiri kufunga kuvaunzira nokuda kwokuipa kwezvavanoita.
4  Uti kwavari: “Zvanzi naJehovha, ‘Kana musingazonditeereri nokufamba mumutemo wangu wandakaisa pamberi penyu,
5  nokuteerera mashoko evashumiri vangu vaprofita, vandiri kutuma kwamuri, ndichitofumomuka ndichivatuma, ivo vamusina kuteerera,
6  ndichaitawo kuti imba ino ive seiya yokuShiro, uye ndichaita kuti guta rino rive chinhu chinotukwa nemarudzi ose epanyika.’”’”
7  Vapristi nevaprofita nevanhu vose vakanzwa Jeremiya achitaura mashoko aya ari muimba yaJehovha.
8  Naizvozvo Jeremiya paakanga apedza kutaura zvose zvaakanga arayirwa naJehovha kuti ataurire vanhu vose, vapristi nevaprofita nevanhu vose vakabva vamubata, vachiti: “Chokwadi uchafa.
9  Waprofitirei uchishandisa zita raJehovha, uchiti, ‘Imba ino ichava seiya yokuShiro, uye guta rino richaparadzwa kuti risava nomugari’?” Vanhu vose vakaramba vachiunganira Jeremiya muimba yaJehovha.
10  Kwapera nguva yakati, machinda aJudha akanzwa mashoko aya, akabva kuimba yamambo akaenda kuimba yaJehovha, akagara panopindwa napo pegedhi idzva raJehovha.
11  Vapristi nevaprofita vakatanga kuti kumachinda nokuvanhu vose: “Murume uyu akafanirwa nomutongo worufu, nokuti aprofita pamusoro peguta rino sezvamanzwa nenzeve dzenyu.”
12  Jeremiya akabva ati kumachinda ose nokuvanhu vose: “Jehovha ndiye akandituma kuti ndiprofite mashoko ose amanzwa pamusoro peimba ino nepamusoro peguta rino.
13  Zvino itai kuti nzira dzenyu nezvamunoita zvive zvakanaka, uye teererai inzwi raJehovha Mwari wenyu, uye Jehovha achazvidemba nokuda kwedambudziko raakataura pamusoro penyu.
14  Asi ini, tarirai ndiri mumaoko enyu. Ndiitirei maererano nezvakanaka uye maererano nezvakarurama kwamuri.
15  Ingozivai chete kuti, kana mukandiuraya, muri kuisa ropa risina mhosva pamuri nepaguta rino nepavagari varo, nokuti chokwadi Jehovha akandituma kwamuri kuti nditaure mashoko ose aya muchinzwa.”
16  Machinda nevanhu vose vakabva vati kuvapristi nokuvaprofita: “Hapana mutongo worufu wakafanira murume uyu, nokuti ataura kwatiri achishandisa zita raJehovha Mwari wedu.”
17  Uyezve, vamwe varume vakuru vomunyika yacho vakasimuka vakataura neungano yose yevanhu vachiti:
18  “Mika wokuMoresheti akanga achiprofita pamazuva aHezekiya mambo waJudha, akati kuvanhu vose vaJudha, ‘Zvanzi naJehovha wemauto: “Ziyoni richarimwa somundawo zvawo, Jerusarema richava mirwiwo zvayo yezvakaparadzwa, uye gomo reImba yacho richava senzvimbo dzakakwirira dzomusango.”’
19  Hezekiya mambo waJudha navose vaya vaJudha vakambomuuraya here? Haana kutya Jehovha, akaita kuti anzwirwe nyasha naJehovha, zvokuti Jehovha akazvidemba nokuda kwedambudziko raakanga ataura kwavari here? Naizvozvo tiri kuunzira mweya yedu dambudziko guru.
20  “Kwaivawo nomumwe murume aiprofita achishandisa zita raJehovha, ainzi Urija mwanakomana waShemaya wokuKiriyati-jearimu. Akaramba achiprofitira guta rino nenyika ino maererano nemashoko ose aJeremiya.
21  Mambo Jehoyakimu nevarume vake vose vaiva nesimba nemachinda ose vakanzwa mashoko ake, uye mambo akatanga kutsvaka kumuuraya. Urija paakazvinzwa akabva atya, akatiza, akaenda kuIjipiti.
22  Asi Mambo Jehoyakimu akatuma varume kuIjipiti, Erinatani mwanakomana waAkibhori nevamwe varume vaaiva navo kuti vaende kuIjipiti.
23  Vakabva naUrija kuIjipiti, vakauya naye kuna Mambo Jehoyakimu, uyo akabva amuuraya nebakatwa, akakanda chitunha chake kumakuva evanakomana vevanhu.”
24  Uyezve, ruoko rwaAhikamu mwanakomana waShafani ndirwo rwaiva naJeremiya, kuti asaiswa mumaoko evanhu kuti aurayiwe.
11  Iri ndiro shoko rakauya kuna Jeremiya richibva kuna Jehovha, richiti:
2  “Inzwai mashoko esungano iyi! “Unofanira kuataura kuvarume vaJudha nevagari vomuJerusarema,
3  uti kwavari, ‘Zvanzi naJehovha Mwari waIsraeri: “Munhu asingateereri mashoko esungano iyi ngaatukwe,
4  andakarayira madzitateguru enyu pazuva randakaabudisa munyika yeIjipiti, muvira resimbi, ndichiti, ‘Teererai inzwi rangu, uye itai zvinhu maererano nezvose zvandinokurayirai; muchava vanhu vangu uye ini ndichava Mwari wenyu,
5  kuti ndiite mhiko yandakapikira madzitateguru enyu, kuti ndiape nyika inoyerera mukaka nouchi, sezvazvakaita nhasi.’”’” Zvino ndakapindura ndikati: “Ameni, haiwa Jehovha.”
6  Jehovha akati kwandiri: “Zivisa mashoko aya ose mumaguta aJudha nomumigwagwa yeJerusarema, uchiti, ‘Inzwai, mashoko esungano iyi, muaite.
7  Nokuti ndakarayira kwazvo madzitateguru enyu pazuva randakaabudisa munyika yeIjipiti kusvikira nhasi, ndichifumomuka uye ndichirayira, ndichiti: “Teererai inzwi rangu.”
8  Asi ivo havana kuteerera kana kurereka nzeve dzavo, asi mumwe nomumwe akaramba achifamba mukuoma kwomwoyo wake wakaipa; naizvozvo ndakavaunzira mashoko ose esungano ino andakavarayira kuti vaite, asi avasina kuita.’”
9  Jehovha akatizve kwandiri: “Kumukira kwakawanikwa pakati pevarume vaJudha uye pakati pevagari vomuJerusarema.
10  Vakadzokera kuzvikanganiso zvemadzitateguru avo okutanga, ayo akaramba kuteerera mashoko angu, asi akatevera vamwe vanamwari kuti avashumire. Imba yaIsraeri neimba yaJudha dzakaputsa sungano yangu yandakaita nemadzitateguru avo.
11  Naizvozvo zvanzi naJehovha, ‘Tarirai ndiri kuunza dambudziko pavari, ravasingazokwanisi kubuda mariri; uye vachashevedzera kwandiri kuti vabatsirwe, asi handizovateereri.
12  Maguta aJudha nevagari vomuJerusarema vachaenda, voshevedzera kuna vanamwari vavari kukwidzira utsi hwezvibayiro kuti vabatsirwe, asi hazvizovaunziri kuponeswa munguva yedambudziko ravo.
13  Nokuti vanamwari vako vazhinji semaguta ako, haiwa iwe Judha; uye makaisa atari zhinji semigwagwa yeJerusarema nokuda kwechinhu chinonyadzisa, atari dzokuti mukwidzire Bhaari utsi hwezvibayiro.’
14  “Zvino iwe, usanyengeterera vanhu ava, uye usachema uchiteterera nokuda kwavo kana kunyengetera, nokuti ndichange ndisiri kuteerera panguva yavachashevedzera kwandiri pamusoro pedambudziko ravo.
15  “Mudiwa wangu anotsvakei muimba yangu, zvokuti vazhinji vavo vaite chinhu ichi, iko kufunga kwakaipa? Vachaita kuti zvipfuure zvichibva pauri nenyama tsvene, dambudziko rako parinouya here? Panguva iyoyo uchapembera nomufaro here?
16  Jehovha akakutumidza kuti ‘muorivhi wakasvibirira, wakanaka une michero uye unotaridzika zvakanaka.’ Nokutinhira kukuru, iye akatungidza moto kuti uupise, uye vakatyora mapazi awo.
17  “Jehovha wemauto, Mudyari wako, akutaurira dambudziko nokuda kwezvakaipa zveimba yaIsraeri neimba yaJudha zvavakaita kuti vandigumbure nokukwidzira Bhaari utsi hwezvibayiro.”
18  Jehovha akandiudza kuti ndizive. Panguva iyoyo makandionesa zvavakaita.
19  Ndakanga ndakaita segwayana gono, rakapfava, rinounzwa kuzourayiwa, uye handina kuziva kuti vaindifungira mazano vachiti: “Ngatiparadzei muti pamwe chete nezvokudya zvawo, uye ngatimubvisei panyika yevapenyu, kuti zita rake rirege kuyeukwazve.”
20  Asi Jehovha wemauto anotonga nokururama; anoongorora itsvo nomwoyo. Haiwa regai ndione kuvatsiva kwenyu, nokuti ndakakuzivisai mhosva yangu.
21  Naizvozvo zvanzi naJehovha kuvarume vokuAnatoti vari kutsvaka mweya wako, vachiti: “Usaprofita uchishandisa zita raJehovha, kuti urege kufira mumaoko edu”;
22  naizvozvo zvanzi naJehovha wemauto: “Tarirai ndiri kufunga nezvavo. Majaya achaurayiwa nebakatwa. Vanakomana vavo nevanasikana vavo vachafa nenzara.
23  Hapana kunyange nevavachasarirwa navo, nokuti ndichaunza dambudziko pavarume vokuAnatoti, gore ravachafungwa nezvavo.”
49  Zvanzi naJehovha pamusoro pevanakomana vaAmoni: “Israeri haana vanakomana, kana kuti haana mugari wenhaka here? Nei Marikamu aita kuti nyika yaGadhi ive yake, uye vanhu vake vagara mumaguta aIsraeri?”
2  “‘Naizvozvo, tarirai! mazuva achauya,’ ndizvo zvinotaura Jehovha, ‘andichaita kuti chiratidzo chokunyevera hondo chinzwiwe neRabha revanakomana vaAmoni; uye richava murwi wematongo, uye mataundi ari pasi paro achapiswa nomoto.’ “‘Israeri achagara nhaka vaya vakamugara nhaka,’ Jehovha adaro.
3  “‘Ungudza, haiwa iwe Heshbhoni, nokuti Ai rapambwa! Shevedzerai, haiwa imi maguta ari pasi peRabha. Sungirai masaga. Ungudzai, uye pota-potai nematanga akavakwa nematombo, nokuti Marikamu achatapwa pamwe chete nevapristi vake nemachinda ake.
4  Unozvikudzirei pamusoro pemapani, pamusoro pebani rako rinoyerera, haiwa iwe mwanasikana asina kutendeka, iwe uri kuvimba nepfuma yako, uchiti: “Ndiani achandivinga?”’”
5  “Zvanzi naChangamire Ishe, Jehovha wemauto, ‘Tarira ndichakuunzira chinhu chinotyisa, chichibva kune vaya vose vakakupoteredza. Muchaparadzirwa, mumwe nomumwe akananga kwake, uye hapazovi nomunhu anounganidza vaya vanenge vachitiza.’”
6  “‘Asi pashure paizvozvo ndichaunganidza nhapwa dzevanakomana vaAmoni,’ ndizvo zvinotaura Jehovha.”
7  Zvanzi naJehovha wemauto pamusoro peEdhomu: “MuTemani hamusisina kana uchenjeri here? Mazano aparara here kune vaya vanonzwisisa? Uchenjeri hwavo hwaora here?
8  Tizai! Tsaukai! Endai pakatikati mugare ipapo, haiwa imi vagari vomuDhedhani! Nokuti ndichaunza njodzi yaIsau paari, nguva yandichafunga nezvake.
9  Kana vanotanha mazambiringa vakapinda mauri, havangasiyi mamwe anosaririra here? Kudai mbavha dzaizouya usiku, dzaizongoparadza zvadzaida chete.
10  Asi ini, ndichasiya Isau pachena. Ndichaita kuti nzvimbo dzake dzaanovanda dzive pachena, uye haazokwanisi kuvanda. Vana vake nehama dzake nevavakidzani vake vachapambwa, asi iye haazovipo.
11  Siya nherera dzako. Ini ndichadzichengetedza dziri mhenyu, uye chirikadzi dzako dzichavimba neni.”
12  Nokuti zvanzi naJehovha: “Tarira! Kunyange vasingawanzonwiri mukapu yacho, vachatonwa chete. Iwewe, hauzorangwi zvachose here? Hauzoregi kurangwa, nokuti uchatonwa chete.”
13  Zvanzi naJehovha, “Nokuti ndapika neni pachangu kuti Bhozra richava chinhu chinokatyamadza, chinhu chinozvidzwa, chinhu chakaparadzwa uye chinhu chinotukwa; uye maguta aro ose achava matongo nokusingagumi.”
14  Pane mashoko andakanzwa kuna Jehovha, uye pane nhume yakatumwa pakati pemamwe marudzi, ichiti: “Unganai, muuye, murirwise, musimuke kuti murwe.”
15  “Nokuti, tarira! ndakakuita muduku pakati pemarudzi, munhu anozvidzwa pakati pevanhu.
16  Kudederesa kwawakaita, iko kuzvikudza kwomwoyo wako kwakunyengera, haiwa iwe uri kugara munzvimbo dzakachengeteka dzeibwe, uchidzora pamusoro pechikomo. Kunyange kana ukavaka dendere rako pakakwirira sezvinoita gondo, ndichakuburutsa ipapo,” ndizvo zvinotaura Jehovha.
17  “Edhomu ichava chinhu chinokatyamadza. Munhu wose anenge achipfuura nomairi acharamba akatarira achikatyamara, oridza muridzo nokuda kwematambudziko ayo ose.
18  Hapana munhu achagara imomo uye hapana mwanakomana wevanhu achagara mairi ari mutorwa,” ndizvo zvataura Jehovha, “sezvazvakanga zvakaita pakaparadzwa Sodhoma neGomora nemataundi aiva pedyo naro.
19  “Tarira! Mumwe munhu achauya sezvinoita shumba achibva mumatenhere makuru ari pedyo naJodhani achienda kunzvimbo yokugara yakasimba, asi ndichamuita kuti atize nenguva pfupi achibva mairi. Ndichagadza uya akasarudzwa kuti aitarisire. Nokuti ndiani akaita seni, ndiani achandidenha, uye iko zvino, ndiani mufudzi angamira pamberi pangu?
20  Haiwa imi vanhu, chinzwai zvakarongwa naJehovha zvaakarongera Edhomu, uye pfungwa dzake dzaakafungira vagari vomuTemani: Chokwadi vana vemakwai vachazvuzvurudzwa. Chokwadi iye achaita kuti nzvimbo yavo yavanogara ive dongo nokuda kwavo.
21  Kutinhira kunokonzerwa nokuwa kwavo pakunonzwika, nyika ichazununguka. Pachava nokushevedzera! Kushevedzera kwacho kuchanzwikawo kuGungwa Dzvuku.
22  Tarira! Mumwe munhu achakwira obvuta sezvinoita gondo, achatambanudza mapapiro ake paBhozra; uye muzuva iroro mwoyo yevarume veEdhomu vane simba ichaita somwoyo womudzimai ari kutambudzika nokusununguka.”
23  Pamusoro peDhamasiko: “Hamati neApadhi zvanyara, nokuti zvanzwa mashoko akaipa. Zvaparara. Mugungwa mune kuzvidya mwoyo; harisi kukwanisa kuramba rakagadzikana.
24  Dhamasiko harisisina ushingi. Ratendeuka kuti ritize, uye ravhunduka kwazvo. Rabatwa nokutambudzika nemarwadzo okusununguka, somukadzi ari kusununguka.
25  Nei guta rairumbidzwa risina kusiyiwa, iro taundi rokupembera nomufaro?
26  “Naizvozvo majaya aro achawira munzvimbo dzaro dzinoungana vanhu, uye varume vose vehondo vachaitwa kuti vanyarare muzuva iroro,” ndizvo zvinotaura Jehovha wemauto.
27  “Ndichatungidza moto parusvingo rweDhamasiko, uye uchaparadza shongwe dzokugara dzaBheni-hadhadhi.”
28  Zvanzi naJehovha pamusoro peKedhari noumambo hweHazori, hwakarwiswa naNebhukadrezari mambo weBhabhironi: “Haiwa imi varume, simukai, endai kuKedhari mupambe vanakomana vokuMabvazuva.
29  Matende avo nemapoka avo ezvipfuwo zvichatorwa, machira avo ematende nezvinhu zvavo zvose. Vachatorerwa ngamera dzavo. Vachashevedzera kwavari kuti, ‘Zvinhu zvinotyisa zviri kumativi ose!’”
30  “Tizai, tizirai kure; endai pakatikati kuti mugare ipapo, haiwa imi vagari vomuHazori,” ndizvo zvinotaura Jehovha. “Nokuti Nebhukadrezari mambo weBhabhironi afunga zano rokuti arwisane nemi uye akufungirai imwe pfungwa.”
31  “Haiwa imi varume, simukai, endai munorwisa rudzi rwakagara zvakanaka, ruri kugara rwakachengeteka!” ndizvo zvinotaura Jehovha. “Haruna masuo uye haruna muzariro. Ivo vanogara vari voga.
32  Ngamera dzavo dzichatorwa nechisimba, uye zvipfuwo zvavo zvizhinji zvichapambwa. Vaya vakadimburira bvudzi ravo pazvavovo, ndichavaparadzira kumhepo yose; uye ndichaunza njodzi yavo ichibva munzvimbo dzose dziri pedyo narwo,” ndizvo zvinotaura Jehovha.
33  “Hazori ichava nzvimbo inogara hunguhwe, ichava dongo nokusingagumi. Hapana munhu achagara imomo, uye hapana mwanakomana wevanhu achagara imomo ari mutorwa.”
34  Iri ndiro shoko raJehovha rakauya kumuprofita Jeremiya pamusoro peEramu pakutanga kwoumambo hwaZedhekiya mambo waJudha, richiti:
35  “Zvanzi naJehovha wemauto, ‘Tarira ndichatyora uta hweEramu, kutanga kwokuva nesimba kwavo.
36  Ndichaunza mhepo ina pamusoro peEramu dzichibva kumigumo mina yematenga. Ndichavaparadzira kumhepo dzose idzi, uye hapazovi norudzi rusingazosvikwi nevakaparadzirwa vokuEramu.’”
37  “Ndichaparadza vaEramu pamberi pevavengi vavo uye pamberi pevaya vari kutsvaka mweya yavo; uye ndichavaunzira dambudziko, iko kutsamwa kwangu kukuru,” ndizvo zvinotaura Jehovha. “Ndichatuma bakatwa kuti rivatevere kusvikira ndavaparadza.”
38  “Ndichaisa chigaro changu choumambo muEramu, uye ndichaparadza mambo nemachinda imomo,” ndizvo zvinotaura Jehovha.
39  “Zvino nemazuva okupedzisira ndichaunganidza nhapwa dzokuEramu,” ndizvo zvinotaura Jehovha.
8  “Panguva iyoyo,” ndizvo zvinotaura Jehovha, “vanhu vachabudisawo mapfupa emadzimambo eJudha nemapfupa emachinda ayo nemapfupa evapristi nemapfupa evaprofita nemapfupa evagari vomuJerusarema mumakuva avo.
2  Vachaaparadzira pazuva nepamwedzi nepauto rose rokumatenga zvavakada nezvavakashumira nezvavakatevera nezvavakatsvaka uye zvavakakotamira. Haazounganidzwi, uyewo haazovigwi. Achava somupfudze panyika.”
3  “Vakasara vose vevaya vachasara pamhuri iyi yakaipa vari munzvimbo dzose dzevachasara, kwandichange ndavaparadzira vachasarudza rufu panzvimbo poupenyu,” ndizvo zvinotaura Jehovha wemauto.
4  “Uti kwavari, ‘Zvanzi naJehovha: “Vangawa vakasamukazve here? Kana mumwe akadzoka, mumwe wacho haangadzokiwo here?
5  Nei vanhu ava, vomuJerusarema, vagara vasina kutendeka, vachingoramba vasina kutendeka? Ivo vakabatisisa kunyengera; vakaramba kudzoka.
6  Ndakateerera, uye ndakaramba ndichinzwa. Matauriro avairamba vachiita akanga asina kururama. Hapana kana murume mumwe chete aipfidza zvakaipa zvake, achiti, ‘Ndaiteiko?’ Mumwe nomumwe ari kudzokera kunzira yakakurumbira, sebhiza riri kumhanyira kurwa.
7  Shuramurove iri kumatenga—inonyatsoziva nguva yayo yakatarwa; gukutiwa nemhembere negwenhure—zvinonyatsochengeta nguva yokuuya kweimwe neimwe. Asi vanhu vangu, havazivi kutonga kwaJehovha.”’
8  “‘Mungati sei: “Takachenjera, uye tine mutemo waJehovha”? Zvino chokwadi chinyoreso chenhema chevanyori chakanyora nhema chaidzo.
9  Vakachenjera vanyara. Vatyiswa uye vachabatwa. Tarirai! Vakaramba shoko raJehovha, kuchenjera kwavo kuripi?
10  Naizvozvo ndichapa madzimai avo kune vamwe varume, minda yavo kune vaya vari kuita kuti ive yavo; nokuti, kubvira kumuduku kusvikira kumukuru, mumwe nomumwe ari kuwana pfuma isina kururama; kubvira kumuprofita kusvikira kumupristi, mumwe nomumwe ari kunyengera.
11  Vanoedza kuporesa kuputsika kwomwanasikana wevanhu vangu zvishomanana, vachiti: “Kune rugare! Kune rugare!” iko kusina rugare.
12  Vakanyara here nokuti vakanga vaita zvinotosemesa? Kutanga, vaisambonyara; uyewo, vakanga vasingazivi kuti vanonyara sei. “‘Naizvozvo vachawa pakati pevaya vari kuwa. Panguva yavachafungwa, vachagumburwa,’ Jehovha adaro.
13  “‘Pakuunganidza, ndichavapedza,’ ndizvo zvinotaura Jehovha. ‘Pamuzambiringa hapazovi nemazambiringa, pamuonde hapazovi nemaonde, mashizha achaoma. Zvinhu zvandinovapa zvichapfuura nepavari.’”
14  “Takagarireiko pasi? Unganai, tipinde mumaguta akavakirirwa, tinyarare tiri imomo. Nokuti Jehovha Mwari wedu aita kuti tinyarare, uye anotipa mvura ine muchetura kuti tinwe, nokuti takatadzira Jehovha.
15  Taitarisira rugare, asi hapana chakanaka chakauya; taitarisira nguva yokuporeswa, asi, tarirai! takavhundutswa!
16  Kupfepfedza kwemabhiza ake kwanzwika kuchibva kuDhani. Nyika yose yazununguswa nokuhwihwidza kwemabhiza ake makono. Anopinda ndokuparadza nyika nezviri mairi, guta nevagari varo.”
17  “Nokuti tarirai ndichatuma nyoka pakati penyu, nyoka dzine uturu, dzisingagoni kuitirwa mashiripiti, uye dzichakurumai,” ndizvo zvinotaura Jehovha.
18  Shungu dzisingarapiki dzapinda mandiri. Mwoyo wangu uri kurwadziwa.
19  Inzwai inzwi rokuchemera kubatsirwa romwanasikana wevanhu vangu riri kubva kunyika iri kure richiti: “Jehovha haasi muZiyoni here? Kana kuti mambo waro haasi mariri here?” “Vakandigumburirei nemifananidzo yavo yakavezwa, navanamwari vavo vokune dzimwe nyika vasina zvavanobatsira?”
20  “Kukohwa kwapfuura, zhizha rapera; asi isu hatina kuponeswa!”
21  Ndakuvadzwa nokuda kwokuputsika kwomwanasikana wevanhu vangu. Ndasuruvara. Ndakatyamara chose.
22  MuGiriyedhi hamuna bharisamu here? Kana kuti hamuna murapi here? Saka, nei mwanasikana wevanhu vangu asina kupora?
30  Iri ndiro shoko rakauya kuna Jeremiya richibva kuna Jehovha, richiti:
2  “Zvanzi naJehovha Mwari waIsraeri, ‘Nyora mubhuku mashoko ose andichakuudza.
3  Nokuti, “tarira! mazuva achauya,” ndizvo zvinotaura Jehovha, “andichaunganidza vanhu vangu vakatapwa, vaIsraeri nevaJudha,” Jehovha adaro, “ndichavadzosa kunyika yandakapa madzitateguru avo, uye vachaitazve kuti ive yavo.”’”
4  Aya ndiwo mashoko akataurwa naJehovha kuna Israeri uye kuna Judha.
5  Nokuti zvanzi naJehovha: “Takanzwa inzwi rokudedera, kutya, uye hakuna rugare.
6  Ndapota, bvunzai, haiwa imi vanhu, muone kana munhurume angabereka mwana. Nei ndaona murume wose akabata muchiuno make sezvinoita munhukadzi ari kusununguka, uye zviso zvose zvachenuruka?
7  Maiwe! Nokuti zuva iroro iguru, zvokuti hakuna rimwe rakafanana naro, uye inguva yokutambudzika kwaJakobho. Asi iye achaponeswa mariri.”
8  “Zvino pazuva iroro,” ndizvo zvinotaura Jehovha wemauto, “ndichatyora joko rake ndichiribvisa pamutsipa wako, uye ndichadambura zvisungo zvako nepakati, vanhu vaasingazivi havazomushandisi somushandi.
9  Vachashumira Jehovha Mwari wavo naDhavhidhi mambo wavo, wandichavamutsira.”
10  “Asi iwe usatya, haiwa mushumiri wangu Jakobho,” ndizvo zvinotaura Jehovha, “usavhunduka, haiwa iwe Israeri. Nokuti tarira ndichakuponesa uchibva kure uye vana vako vachibva kunyika yokutapwa kwavo. Jakobho achadzoka, orega kuva nechinonetsa, ogara zvakanaka, uye hapazovi neanokonzera kudedera.”
11  “Nokuti ndinewe,” ndizvo zvinotaura Jehovha, “kuti ndikuponese; asi ndichaparadza chose marudzi ose andakakuparadzira kwaari. Asi iwe, handizokuparadzi. Ndichakururamisa zvakafanira, zvandisingazombokuregi usina kurangwa.”
12  Nokuti zvanzi naJehovha: “Kuputsika kwako hakurapiki. Ronda rako rinoramba riripo.
13  Hapana ari kukutetererera mhosva yako, iro ronda rako. Hapana nzira yokukuporesa nayo, kana kukurapa.
14  Vose vaya vaikuda kwazvo vakukanganwa. Havarambi vachikutsvaka. Nokuti ndakakurova neshamhu yomuvengi, nokuranga kwomunhu ane utsinye, nokuda kwokuwanda kwokukanganisa kwako; zvivi zvako zvawanda.
15  Nei uchichema nokuda kwokuputsika kwako? Kurwadziwa kwako hakurapiki nokuda kwokuwanda kwokukanganisa kwako; zvivi zvako zvawanda. Ndakakuitira zvinhu izvi.
16  Naizvozvo vose vaya vanokuparadza vachaparadzwa; uye kana dziri mhandu dzako dzose, dzose dzichatapwa. Vaya vanokutorera nechisimba vachatorerwawo nechisimba, uye vose vanokupamba ndichaita kuti vapambwe.”
17  “Nokuti ndichaita kuti uwanezve utano hwakanaka, uye ndichaporesa maronda ako,” ndizvo zvinotaura Jehovha. “Nokuti vakakutumidza kuti mukadzi akadzingwa: ‘Kureva Ziyoni, risina ari kuritsvaka.’”
18  Zvanzi naJehovha: “Tarirai ndiri kuunganidza nhapwa dzematende aJakobho, uye ndichanzwira tsitsi tebhenekeri dzake. Guta racho richavakwazve pachikomo charo; uye shongwe yokugara ichamira panzvimbo yayo yakafanira.
19  Chokwadi kuonga kuchabva kwavari, nenzwi revaya vari kuseka. Ndichaita kuti vawande, uye havazovi vashoma; asi ndichavaita vazhinji kwazvo, uye havazovi vasingakoshi.
20  Vanakomana vake vachava sezvavaiva vakaita kare, neungano yake ichasimbiswa kwazvo pamberi pangu. Ndichafunga nezvevadzvinyiriri vake vose.
21  Mukuru wake achabva kwaari, uye mutongi wake achabuda pakati pake; uye ndichaita kuti aswedere pedyo, uye achaswedera kwandiri.” “Nokuti zvino, ndiani uyu apa mwoyo wake sechokumbofanobata kuti aswedere kwandiri?” ndizvo zvinotaura Jehovha.
22  “Muchava vanhu vangu, neni ndichava Mwari wenyu.”
23  Tarirai! Dutu raJehovha, idzo hasha dzake, dzabuda, mhepo ine mvura inoramba ichikukura. Ichatenderera pamisoro yevakaipa.
24  Kutsamwa kukuru kwaJehovha hakuzodzoki kusvikira apedza uye kusvikira aita zvinofungwa nomwoyo wake. Mumazuva okupedzisira muchafunga nezvazvo.
16  Zvino shoko raJehovha rakaramba richiuya kwandiri, richiti:
2  “Usawana mudzimai, uye usava nevanakomana nevanasikana munzvimbo ino.
3  Nokuti zvanzi naJehovha pamusoro pevanakomana uye pamusoro pevanasikana vanoberekerwa munzvimbo ino, uye pamusoro pavanaamai vavo vari kuvabereka uye pamusoro pavanababa vavo vari kuita kuti vaberekwe munyika ino,
4  ‘Vachafa nenzufu dzinokonzerwa nematenda. Havazochemwi, uye havazovigwi. Vachava somupfudze panyika; uye vachapera nebakatwa uye nenzara, zvitunha zvavo zvichava zvokudya zvezvisikwa zvinobhururuka zvokumatenga nezvemhuka dzepanyika.’
5  “Nokuti zvanzi naJehovha, ‘Usapinda muimba yomutambo wevanochema, usaenda kunochema uye usavanzwira tsitsi.’ “‘Nokuti ndabvisa rugare rwangu pavanhu ava,’ ndizvo zvinotaura Jehovha, ‘kunyange mutsa worudo netsitsi.
6  Vachafa, vakuru nevaduku, munyika ino. Havazovigwi, uyewo vanhu havazozvirovi vachivachema, hapana chero upi zvake achazvicheka-cheka kana kuzvigera muparavara nokuda kwavo.
7  Havazovapi chero zvokudya zvipi zvazvo nokuda kwokuchema kuti vanyaradze mumwe munhu pamusoro pevakafa; uyewo havazopi munhu anochema baba vake kana anochema amai vake kapu yokunyaradza kuti anwe.
8  Usambopinda muimba yokuitira mabiko kuti ugare pasi navo kuti udye uye kuti unwe.’
9  “Nokuti zvanzi naJehovha wemauto, Mwari waIsraeri, ‘Tarira ndichagumisa inzwi rokupembera nomufaro nenzwi rokufara, inzwi romuroori nenzwi romwenga munzvimbo ino, imi muchizviona uye mumazuva enyu.’
10  “Zvino paunoudza vanhu ava mashoko ose aya, ivo vakati kwauri, ‘Jehovha ataurirei dambudziko guru rose iri kwatiri, takakanganisei uye chivi chedu chatakatadzira Jehovha Mwari wedu nacho ndechipi?’
11  utiwo kwavari, ‘“Nokuti madzibaba enyu akandisiya,” ndizvo zvinotaura Jehovha, “akaramba achitevera vamwe vanamwari, achivashumira nokuvakotamira. Asi akandisiya, uye haana kuchengeta mutemo wangu.
12  Imi makaita zvakaipa kwazvo kupfuura madzibaba enyu, tarirai mumwe nomumwe ari kutevera kuoma kwomwoyo wake wakaipa nokusanditeerera.
13  Ndichakukandai kunze kwenyika ino muchipinda munyika iyo imi musina kuziva, kunyange madzibaba enyu, uye ikoko muchashumira vamwe vanamwari masikati nousiku, nokuti handingakunzwirii nyasha.”’
14  “‘Naizvozvo, tarira! mazuva ari kuuya,’ ndizvo zvinotaura Jehovha, ‘pazvisingazonzizve: “NaJehovha mupenyu akabudisa vanakomana vaIsraeri munyika yeIjipiti!”
15  asi: “NaJehovha mupenyu akabudisa vanakomana vaIsraeri munyika yokuchamhembe nomunyika dzose dzaakanga avaparadzira kwadziri!” uye ndichavadzosa kunyika yavo, yandakapa madzitateguru avo.’
16  “‘Tarirai ndichashevedza vabati vehove vazhinji,’ ndizvo zvinotaura Jehovha, ‘uye vachavatsvaka kuti vavabate; uye pashure ndichashevedza vavhimi vazhinji, vachavavhima mumakomo ose nomuzvikomo zvose nomumikaha yemabwe.
17  Nokuti maziso angu ari kuona nzira dzavo dzose. Havana kuvanzika pamberi pangu, uyewo kukanganisa kwavo hakuna kuvanzwa pamberi pangu.
18  Kutanga, ndichatsiva zvakaenzanirana nokukanganisa kwavo nechivi chavo, nokuti vakasvibisa nyika yangu. Vakanga vazadza nhaka yangu nezvitunha zvezvinhu zvavo zvinonyangadza uye nezvinhu zvavo zvinosemesa.’”
19  Haiwa Jehovha, simba rangu nenhare yangu, nzvimbo yangu yokutizira muzuva rokutambudzika, marudzi achauya kwamuri achibva kumigumo yenyika, uye achati: “Chokwadi madzitateguru edu akagara nhaka nhemawo zvadzo, zvinhu pasina uye zvinhu zvakanga zvisina zvazvinobatsira.”
20  Munhu wepanyika angazviitira vanamwari ivo vasiri vanamwari here?
21  “Naizvozvo tarirai ndiri kuita kuti vazive; panguva ino chete ndichaita kuti vazive ruoko rwangu uye kuva nesimba kwangu, uye vachaziva kuti ndinonzi Jehovha.”
35  Iri ndiro shoko rakauya kuna Jeremiya richibva kuna Jehovha mumazuva aJehoyakimu mwanakomana waJosiya, mambo waJudha, richiti:
2  “Enda kuimba yevaRekabhi, utaure navo, uuye navo muimba yaJehovha, mune imwe yedzimba dzokudyira; uye uvape waini kuti vanwe.”
3  Naizvozvo ndakatora Jaazaniya mwanakomana waJeremiya mwanakomana waHabhaziniya nehama dzake, nevanakomana vake vose, neimba yose yevaRekabhi,
4  ndikauya navo muimba yaJehovha, muimba yokudyira yevanakomana vaHanani mwanakomana waIgdhariya, munhu waMwari wechokwadi, yaiva pedyo neimba yokudyira yemachinda yaiva pamusoro peimba yokudyira yaMaaseya mwanakomana waSharumu muchengeti wesuo.
5  Ndakabva ndaisa makapu azere newaini nemidziyo yokunwira pamberi pevanakomana veimba yevaRekabhi ndikati kwavari: “Inwai waini.”
6  Asi ivo vakati: “Hatisi kuzonwa waini, nokuti Jonadhabhi mwanakomana waRekabhi, tateguru vedu, akatirayira, achiti, ‘Musanwa waini, imi kana vanakomana venyu, nokusingagumi.
7  Musavaka dzimba, musadyara mbeu; uye musadyara minda yemizambiringa, kana kuva nayo. Asi mugare mumatende mazuva enyu ose, kuti murambe muchirarama mazuva mazhinji panyika yamuri kugara muri vatorwa.’
8  Naizvozvo tinoramba tichiteerera inzwi raJehonadhabhi mwanakomana waRekabhi tateguru vedu pazvinhu zvose zvaakatirayira nokusanwa waini mazuva edu ose, isu, madzimai edu, vanakomana vedu nevanasikana vedu,
9  uye nokusazvivakira dzimba dzokuti tigare, kuti tisava neminda yemizambiringa kana minda kana mbeu.
10  Tinoramba tichigara mumatende, tichiteerera uye tichiita maererano nezvose zvatakarayirwa naJonadhabhi tateguru vedu.
11  Asi Nebhukadrezari mambo weBhabhironi paakauya kuzorwisa nyika, takati, ‘Uyai, ngatipindei muJerusarema nokuda kweuto rehondo revaKadheya uye nokuda kweuto rehondo revaSiriya, uye ngatigarei muJerusarema.’”
12  Zvino shoko raJehovha rakauya kuna Jeremiya, richiti:
13  “Zvanzi naJehovha wemauto, Mwari waIsraeri, ‘Enda uti kuvarume vaJudha nokuvagari vomuJerusarema: “Hamuna kuramba muchikurudzirwa kuteerera mashoko angu here?” ndizvo zvinotaura Jehovha.
14  “Mashoko aJehonadhabhi mwanakomana waRekabhi, aakarayira vanakomana vake, kuti varege kunwa waini, akaitwa, uye havana kuinwa kusvikira nhasi, nokuti vakateerera murayiro watateguru vavo. Asi ini, ndakataura nemi, ndichifumomuka ndichitaura, asi hamuna kunditeerera.
15  Ndakaramba ndichikutumirai vashumiri vangu vaprofita, ndichifumomuka ndichivatuma, ndichiti, ‘Ndapota, mumwe nomumwe ngaatendeuke panzira yake yakaipa, itai kuti mabasa enyu ave akanaka, musatevera vamwe vanamwari kuti muvashumire. Rambai muchigara panyika yandakakupai imi nemadzitateguru enyu.’ Asi hamuna kurereka nzeve dzenyu, uyewo hamuna kunditeerera.
16  Asi vanakomana vaJehonadhabhi mwanakomana waRekabhi vakaita murayiro watateguru wavo waakavarayira; asi vanhu ava, havana kunditeerera.”’”
17  “Naizvozvo zvanzi naJehovha, Mwari wemauto, Mwari waIsraeri, ‘Tarirai ndichaunzira Judha nevagari vose vomuJerusarema dambudziko rose randakataura kwavari, nokuti ndakataura navo asi havana kuteerera, ndakaramba ndichishevedzera kwavari asi havana kupindura.’”
18  Jeremiya akati kuimba yevaRekabhi: “Zvanzi naJehovha wemauto, Mwari waIsraeri, ‘Nokuti makateerera murayiro waJehonadhabhi tateguru wenyu uye muri kuramba muchichengeta mirayiro yake, muchiita maererano nezvose zvaakakurayirai,
19  naizvozvo zvanzi naJehovha wemauto, Mwari waIsraeri: “Kuna Jonadhabhi mwanakomana waRekabhi hakuzoshayikwi murume wokuti amire pamberi pangu nguva dzose.”’”
18  Iri ndiro shoko rakauya kuna Jeremiya richibva kuna Jehovha, richiti:
2  “Simuka, uende kuimba yomuumbi, uye ndichaita kuti unzwe mashoko angu ikoko.”
3  Ndakaenda kuimba yomuumbi, uye iye akanga achishandisa mavhiri omuumbi.
4  Mudziyo waakanga achigadzira nevhu wakashatiswa noruoko rwomuumbi, akachinja, akarigadzirisa mumwe mudziyo, sezvakanga zvakarurama kumuumbi kuti agadzire.
5  Shoko raJehovha rakaramba richiuya kwandiri, richiti:
6  “‘Haiwa imi imba yaIsraeri, handikwanisi kukuitai sezvaitwa nomuumbi uyu here?’ ndizvo zvinotaura Jehovha. ‘Haiwa imi imba yaIsraeri, ‘Tarirai! Sezvakaita ivhu riri muruoko rwomuumbi, ndizvo zvamakaita muruoko rwangu.
7  Panguva ipi neipi yandingataura nezvorudzi uye nezvoumambo kuti ndirudzure nokuruputsa nokuruparadza,
8  uye rudzi irworwo rukatendeuka pane zvakaipa zvarwo zvandakarunyevera, ndichazvidembawo pamusoro pedambudziko randakanga ndafunga kuita paruri.
9  Asi panguva chero ipi zvayo yandingataura pamusoro porudzi uye pamusoro poumambo kuti ndiruvake uye ndirudyare,
10  irwo rukandiitira zvakaipa nokusateerera inzwi rangu, ndichazvidembawo pamusoro pezvakanaka zvandakazvitaurira kuti ndiite zvakarunakira.’
11  “Ndapota, chitaura zvino nevarume vaJudha uye nevagari vomuJerusarema uti, ‘Zvanzi naJehovha: “Tarirai ndiri kukugadzirirai dambudziko uye ndiri kukufungirai zano. Ndapota, mumwe nomumwe ngaatendeuke panzira yake yakaipa, uye itai kuti nzira dzenyu nezvamunoita zvive zvakanaka.”’”
12  Ivo vakati: “Hazvina tariro! Nokuti tichatevera kufunga kwedu, uye mumwe nomumwe achaita zvinhu zvokuoma kwomwoyo wake wakaipa.”
13  Naizvozvo zvanzi naJehovha: “Ndapota, bvunzai pakati pemarudzi. Ndiani akambonzwa zvinhu zvakadai? Kune chinhu chinosemesa chaitwa zvakanyanyisa nemhandara yaIsraeri.
14  Chando cheRebhanoni chichabva padombo rokusango here? Kana kuti mvura inobva kumwe, inotonhorera, inoyerera, ichaoma here?
15  Nokuti vanhu vangu vakandikanganwa pakuti vanokwidzira chimwe chinhu chisina zvachinobatsira utsi hwezvibayiro, uye pakuti vanogumbura vanhu munzira dzavo, iwo makwara ekare kare, kuti vafambe mumigwagwa, nzira isina kuumbiridzwa,
16  kuti vaite kuti nyika yavo ive chinhu chinokatyamadza, chinhu chinoridzirwa muridzo nokusingagumi. Munhu wose anopfuura namo acharamba akatarira achikatyamara odzungudza musoro wake.
17  Ndichavaparadzira pamberi pomuvengi sezvinoitwa nemhepo yokumabvazuva. Muzuva renjodzi yavo, ndichavafuratira, handingavatariri.”
18  Ivo vakati: “Uyai, ngatirongerei Jeremiya mazano, nokuti mutemo hauzoparari kumupristi kana zano kumunhu akachenjera kana shoko kumuprofita. Uyai timurove norurimi uye ngatirege kuteerera mashoko ake chero api zvawo.”
19  Nditeererei, haiwa Jehovha, uye inzwai inzwi revanopikisana neni.
20  Zvakanaka zvingatsiviwa nokuita zvakaipa here? Nokuti vacherera mweya wangu gomba. Yeukai kumira kwangu pamberi penyu kuti nditaure zvakanaka kunyange nezvavo, kuti ndidzose hasha dzenyu dzibve pavari.
21  Naizvozvo isai vanakomana vavo kunzara, muvaise kusimba rebakatwa; madzimai avo ngaave vakadzi vakashayikirwa nevana, uye chirikadzi. Varume vavo ngavave vaya vakaurayiwa nedenda rinouraya, majaya avo vaya vakaurayiwa nebakatwa muhondo.
22  Kuchema ngakunzwike mudzimba dzavo, pamunongoerekana mavaunzira boka revapambi. Nokuti vachera gomba kuti vandibate, uye vavanzira tsoka dzangu zviteyeso.
23  Asi imi, haiwa Jehovha, munonyatsoziva kundirongera zano kwavo kwose kuti vandiuraye. Musafukidza kukanganisa kwavo, uye musadzima chivi chavo pamberi penyu; asi ngavave vaya vanogumburwa pamberi penyu. Varwisei panguva yokutsamwa kwenyu.
17  “Chivi chaJudha chakanyorwa nechinyoreso chesimbi. Chakatemerwa pahwendefa remwoyo yavo, uye panyanga dzeatari dzavo nomuromo wedhaimani,
2  vanakomana vavo pavanoyeuka atari dzavo nematanda avo matsvene ari pedyo nemiti yakasvibirira, pazvikomo zvakakwirira,
3  pamakomo ari kusango. Ndichaita kuti pfuma yako, zvinhu zvako zvose zvinokosha zvingopambwa—idzo nzvimbo dzako dzakakwirira nokuda kwechivi chiri munharaunda dzako dzose.
4  Unorega, uchitozvidira hako, nhaka yako yandakanga ndakupa. Iniwo ndichaita kuti ushandire vavengi vako munyika yausina kuziva; nokuti makabatidzwa somoto mukutsamwa kwangu. Iwo ucharamba uchibvira nokusingagumi.”
5  Zvanzi naJehovha: “Murume anovimba nomunhu wepanyika uye anoita munhu wenyama simba rake, uye ane mwoyo unotsauka pana Jehovha ngaatukwe.
6  Achava somuti uri woga mubani rerenje uye haazooni panouya zvakanaka; asi achagara munzvimbo dzakaoma murenje, munyika ine munyu isingagarwi.
7  Akakomborerwa murume anovimba naJehovha, uye akaita Jehovha chivimbo chake.
8  Achava somuti wakadyarwa pedyo nemvura, unoendesa midzi yawo kurwizi chaiko; uye haazooni panouya kupisa, asi mashizha ake achava akasvibirira. Mugore rokusanaya kwemvura haazozvidyi mwoyo, uyewo haazoregi kubereka zvibereko.
9  “Mwoyo unonyengera kupfuura zvinhu zvose uye wakaipa kwazvo. Ndiani angauziva?
10  Ini, Jehovha, ndinonzvera mwoyo, ndinoongorora itsvo, kuti ndipe mumwe nomumwe zvinoenderana nenzira dzake, zvinoenderana nezvibereko zvezvaakaita.
11  Munhu anowana pfuma, asi asingaiti nokururama akaita sehwari inounganidza zvaisina kukandira. Pahafu yemazuva ake achaisiya, uye pakuguma kwake achava benzi.”
12  Kune chigaro choumambo chinobwinya chave chakakwirira kubvira pakutanga; ndiyo nzvimbo yenzvimbo yedu tsvene.
13  Haiwa Jehovha, tariro yaIsraeri, vose vaya vanokusiyai vachanyadziswa. Vaya vanotsauka vachibva kwandiri vachanyorwa muvhu, nokuti vakasiya tsime remvura mhenyu, iye Jehovha.
14  Haiwa Jehovha, ndiporesei uye ndichapora. Ndiponesei, uye ndichaponeswa; nokuti ndimi wandinorumbidza.
15  Tarira! Kune vaya vari kuti kwandiri: “Shoko raJehovha riri kupi? Tapota, ngariuye.”
16  Asi ini, handina kuchimbidza kubva pakuva mufudzi ari kukuteverai, uye handina kumbopanga zuva renjodzi. Imi makaziva kutaura kwemiromo yangu; kwakaitika pamberi pechiso chenyu.
17  Musava chinhu chinotyisa kwandiri. Ndimi nzvimbo yangu yokupotera pazuva redambudziko.
18  Vatambudzi vangu ngavanyadziswe, asi ini ngandirege kunyadziswa. Ivo ngavavhundutswe, asi ini ngandirege kuvhundutswa. Unzai zuva redambudziko pavari, muvaputse kakapetwa kaviri.
19  Jehovha akati kwandiri: “Enda, umire pagedhi revanakomana vevanhu vacho iro madzimambo aJudha anopinda naro uye raanobuda naro, nepamagedhi ose eJerusarema.
20  Uti kwavari, ‘Inzwai shoko raJehovha, imi madzimambo aJudha nevaJudha vose nemi vagari vose vomuJerusarema, munopinda nepamagedhi aya.
21  Zvanzi naJehovha: “Chenjererai mweya yenyu, uye musatakura chero mutoro upi zvawo pazuva resabata kuti muupinze nepamagedhi eJerusarema.
22  Musabudisa mutoro mudzimba dzenyu pazuva resabata; hapana basa ramunofanira kuita zvachose. Tsaurai zuva resabata, sezvandakarayira madzitateguru enyu;
23  asi ivo havana kuteerera kana kurereka nzeve yavo, uye vakaomesa mitsipa yavo kuti varege kunzwa uye kuti varege kugamuchira kurangwa.”’
24  “‘“Zvino kana mukanyatsonditeerera,” ndizvo zvinotaura Jehovha, “kuti murege kupinza mutoro nepamagedhi eguta rino pazuva resabata uye kuti mutsaure zuva resabata nokusaita basa chero ripi zvaro pariri,
25  madzimambo achapindawo nepamagedhi eguta rino aine machinda, achigara pachigaro choumambo chaDhavhidhi, achikwira mungoro uye achitasva mabhiza, iwo nemachinda awo, varume vaJudha nevagari vomuJerusarema; uye guta rino richagarwa nokusingagumi.
26  Vanhu vachauya vachibva kumaguta aJudha nokunzvimbo dzakapoteredza Jerusarema nokunyika yaBhenjamini nokunyika yakadzikira nokunzvimbo ine makomo nokuNegebhu, vachiuya nechinopiwa chinopiswa chakakwana nechibayiro nechinopiwa chezviyo nezvinonhuhwirira zvichena uye vachiuya nechibayiro chokuonga muimba yaJehovha.
27  “‘“Asi kana musingazonditeereri nokutsvenesa zuva resabata uye nokusatakura mutoro, asi muchipinda nawo nepamagedhi eJerusarema pazuva resabata, ndichabatidzawo moto pamagedhi aro, uchaparadza shongwe dzokugara dzomuJerusarema uye hauzodzimwi.”’”
50  Iri ndiro shoko rakataurwa naJehovha pamusoro peBhabhironi, pamusoro penyika yevaKadheya, achishandisa muprofita Jeremiya:
2  “Zvitaurei pakati pemarudzi uye zvizivisei. Simudzai chiratidzo; zvizivisei. Haiwa imi vanhu, musavanza chinhu. Itii, ‘Bhabhironi ratorwa. Bheri anyadziswa. Merodhaki avhundutswa. Mifananidzo yaro yanyadziswa. Zvidhori zvaro zvinosemesa sendove zvavhundutswa.’
3  Nokuti rumwe rudzi rwauya kuzorirwisa ruchibva kuchamhembe. Ndirwo runoita kuti nyika yaro ive chinhu chinokatyamadza, zvokuti hapana anogara mariri. Vanhu nezvipfuwo zvatiza. Zvaenda.”
4  Zvanzi naJehovha, “Mumazuva iwayo uye panguva iyoyo, vanakomana vaIsraeri, ivo pamwe chete nevanakomana vaJudha, vachauya. Vachafamba, vachisvimha misodzi pavanenge vachifamba, uye vachatsvaka Jehovha Mwari wavo.
5  Vacharamba vachibvunza nzira yokuZiyoni, zviso zvavo zvakatarira ikoko, vachiti, ‘Uyai tiende kuna Jehovha, tiite sungano inogara nokusingagumi isingazokanganwiki.’
6  Vanhu vangu vava boka rezvisikwa zviri kuparara. Vafudzi vavo vakavadzungairisa. Ivo vakavatungamirira kumakomo. Vakabva pagomo vachienda kuchikomo. Vakakanganwa nzvimbo yavo yokuzororera.
7  Vose vaya vaivawana vaivaparadza, uye mhandu dzavo dzaiti, ‘Hatizovi nemhosva, nokuti vakatadzira Jehovha, nzvimbo inogarwa nokururama uye tariro yemadzitateguru avo, iye Jehovha.’”
8  “Tizai muBhabhironi, budai munyika yevaKadheya, uye itai semhuka dzinotungamirira boka rezvipfuwo.
9  Nokuti tarirai ndichamutsa uye ndichaunza ungano yemarudzi makuru kuti irwise Bhabhironi ichibva kunyika yokuchamhembe, vachagadzirira kurwa naro. Richakundirwa ikoko. Miseve yawo yakaita seiya yomurume ane simba ari kuita kuti vana vashayike, asingadzoki asina chaaita.
10  Kadheya ichava chinopambwa. Vose vaya vari kuipamba vachazvigutsa,” ndizvo zvinotaura Jehovha.
11  “Nokuti makaramba muchifara, nokuti makaramba muchipembera nomufaro pamaipamba nhaka yangu. Nokuti makaramba muchibinha pasi setsiru riri muuswa huchiri huduku, uye makaramba muchihwihwidza semabhiza makono.
12  Amai venyu vanyara kwazvo. Ivo vakakuberekai vaodzwa mwoyo. Tarirai! Ndivo vanokosha zvishoma pane mamwe marudzi, vakaita serenje risina mvura uye bani rerenje.
13  Nokuda kwokutsamwa kwaJehovha haizogarwi, yose zvayo ichava dongo. Ani naani achapfuura nomuBhabhironi, acharamba akatarira achikatyamara, oridza muridzo nokuda kwematambudziko aro ose.
14  “Gadzirirai kurwisa Bhabhironi kumativi ose, imi mose munokunga uta. Ripfurei. Musasiya kana museve mumwe chete, nokuti rakatadzira Jehovha.
15  Shevedzerai kwariri nokuda kwehondo muri kumativi ose. Rakanda mapfumo pasi. Mbiru dzaro dzawa. Masvingo aro aputswa. Nokuti iko kutsiva kwaJehovha. Ritsivei. Riitirei sezvarakaita.
16  Paradzai mudyari muBhabhironi, nouya anoshandisa jeko munguva yokukohwa. Nokuda kwebakatwa rine utsinye mumwe nomumwe achatendeukira kuvanhu vake, uye mumwe nomumwe achatizira kunyika yake.
17  “Israeri makwai akapararira. Shumba ndidzo dzakamuparadzira. Pakutanga akaparadzwa namambo weAsiriya, uye kekupedzisira Nebhukadrezari mambo weBhabhironi akan’en’ena mapfupa ake.
18  Naizvozvo zvanzi naJehovha wemauto, Mwari waIsraeri, ‘Tarirai ndiri kufunga nezvamambo weBhabhironi uye nezvenyika yake sokufunga kwandakaita nezvamambo weAsiriya.
19  Ndichadzosa Israeri kumafuro ake, achafura paKameri nepaBhashani; uye mweya wake uchaguta munzvimbo ine makomo yaEfremu nomuGiriyedhi.’”
20  “Mumazuva iwayo nepanguva iyoyo,” ndizvo zvinotaura Jehovha, “kukanganisa kwaIsraeri kuchatsvakwa, asi hakuzovipo; uye zvivi zvaJudha zvichatsvakwa, asi hazvizowaniki, nokuti ndichakanganwira vaya vandinosiya.”
21  “Endai munorwisa nyika yeMerataimu—muirwise uye murwise vagari vomuPekodhi. Kuuraya nokuparadza chose ngazvive pavari,” ndizvo zvinotaura Jehovha, “uye itai maererano nezvose zvandakakurayirai.
22  Munyika mune ruzha rwehondo nokuparadza kukuru.
23  Haiwa nyundo yenyika yose yagurwa uye yaputswa sei! Haiwa Bhabhironi rava chinhuwo zvacho chinokatyamadza pakati pemarudzi sei!
24  Ndakuteyera musungo ukabatwawo, haiwa iwe Bhabhironi, asi hauna kuzviziva. Wakawanikwa ukabatwawo, nokuti wakaitira Jehovha manyawi.
25  “Jehovha avhura dura rake, uye anobudisa zvombo zvokutsamwa kwake. Nokuti Changamire Ishe, Jehovha wemauto, ane basa munyika yevaKadheya.
26  Pindai mariri muchibva kurutivi rwokumugumo. Vhurai matura aro. Riitirei murwi, sevaya vari kuita mirwi, muriparadze. Ngarirege kuva nevapi nevapi vanosara.
27  Urayai nzombe dzaro dzose duku. Ngadziende kunourayiwa. Vane nhamo, nokuti zuva ravo rasvika, nguva yokufungwa nezvavo!
28  “Kune inzwi revaya vari kutiza nevaya vari kupukunyuka munyika yeBhabhironi kuti vazivise kutsiva kwaJehovha Mwari wedu muZiyoni, iko kutsiva nokuda kwetemberi yake.
29  “Shevedzai vanopfura nouta kuti varwise Bhabhironi, vose vaya vanokunga uta. Dzikai musasa makaripoteredza. Ngaparege kuva nevanopukunyuka. Ritsivei maererano nebasa raro. Riitirei maererano nezvose zvarakaita. Nokuti rakazvikudza pamberi paJehovha, pamberi poMutsvene waIsraeri.
30  Naizvozvo majaya aro achawira munzvimbo dzaro dzinoungana vanhu, uye varume varo vose vehondo vachaitwa kuti vanyarare muzuva iroro,” ndizvo zvinotaura Jehovha.
31  “Tarira! Ndiri kukurwisa, haiwa iwe Anozvikudza,” ndizvo zvinotaura Changamire Ishe, Jehovha wemauto, “nokuti zuva rako richauya, nguva yandichafunga nezvako.
32  Anozvikudza achagumburwa owa, uye hapana anozomumutsa. Ndichabatidza moto mumaguta ake, uye uchaparadza nzvimbo dzake dzose dzakapoteredza.”
33  Zvanzi naJehovha wemauto: “Vanakomana vaIsraeri nevanakomana vaJudha vari kudzvinyirirwa pamwe chete, uye vose vaya vakavatapa vakavabata. Vakavarambidza kuenda.
34  Mudzikinuri wavo ane simba, Jehovha wemauto ndiro zita rake. Chokwadi achavatongera mhosva yavo, kuti azorodze nyika uye aite kuti vagari vomuBhabhironi varege kugadzikana.”
35  “Kune bakatwa riri kurwisa vaKadheya,” ndizvo zvinotaura Jehovha, “uye riri kurwisa vagari vomuBhabhironi nemachinda aro nevakachenjera varo.
36  Kune bakatwa riri kurwisa vanotaura zvisina zvazvinobatsira, uye vachaita zvoupenzi. Kune bakatwa riri kurwisa varume varo vane simba, uye ivo vachavhunduka.
37  Kune bakatwa riri kurwisa mabhiza avo nengoro dzavo dzehondo neboka rose revamwe vanhu vakavhengana vari pakati paro, uye ivo vachava vakadzi. Kune bakatwa riri kurwisa pfuma yaro, uye iyo ichapambwa.
38  Mvura yaro ichaoma, yopwa. Nokuti inyika yemifananidzo yakavezwa, uye vanoramba vachipenga nokuda kwezvavanoratidzwa zvinotyisa.
39  Naizvozvo zvinogara munzvimbo dzisina mvura zvichagara nemhuka dzinoungudza, mhou dzichagara mariri; uye harizombogarwizve, uyewo harizovipo kwezvizvarwa nezvizvarwa.”
40  “Hapana munhu achagara imomo, uyewo hapana mwanakomana wevanhu achagara mariri ari mutorwa,” ndizvo zvinotaura Jehovha, “sezvazvakanga zvakaita Mwari paakaparadza Sodhoma neGomora nemataundi aiva pedyo naro.
41  “Tarirai! Rudzi ruri kuuya kubva kuchamhembe; uye rudzi rukuru nemadzimambo makuru achamutswa kubva kumativi ari kure kwazvo enyika.
42  Ivo vanoshandisa uta nepfumo duku. Vane utsinye uye havazonzwiri ngoni. Inzwi ravo rakaita segungwa risina kugadzikana, uye vachatasva mabhiza; vakagadzirira pamwe chete kuti varwe newe, haiwa iwe mwanasikana weBhabhironi.
43  “Mambo weBhabhironi anzwa mashoko pamusoro pavo, uye maoko ake ati regwede. Pane kutambudzika! Abatwa nemarwadzo makuru, sezvinoita mukadzi ari kusununguka.
44  “Tarira! Mumwe munhu achauya sezvinoita shumba achibva mumatenhere makuru ari pedyo naJodhani achienda kunzvimbo yokugara yakasimba, asi nenguva pfupi ndichaita kuti vatize vachibva mairi. Ndichagadza uya akasarudzwa kuti aitarisire. Nokuti ndiani akaita seni, ndiani achandidenha, ndiani zvino, mufudzi angamira pamberi pangu?
45  Haiwa imi vanhu, naizvozvo inzwai zvakarongwa naJehovha zvaakarongera Bhabhironi, uye pfungwa dzake dzaafungira nyika yevaKadheya. Chokwadi vana vemakwai vachazvuzvurudzwa. Chokwadi iye achaita kuti nzvimbo yawo yaanogara iparadzwe nokuda kwawo.
46  Panonzwika kuti Bhabhironi rabatwa, nyika ichazununguswa, uye kushevedzera kuchanzwika pakati pemarudzi.”
9  Haiwa, kudai musoro wangu waiva mvura, uye kudai maziso angu aiva tsime remisodzi! Ndaizosvimha misodzi masikati nousiku nokuda kwevakaurayiwa vomwanasikana wevanhu vangu.
2  Haiwa, kudai ndaiva nenzvimbo inogarwa nevafambi murenje! Ndaizosiya vanhu vangu, ndobva kwavari, nokuti vose zvavo imhombwe, ungano yevanyengeri;
3  uye vanokunga rurimi rwavo souta hwavo vachireva nhema; asi havana kuva vane simba munyika nokuda kwokutendeka. “Nokuti vakabva pane zvakaipa vachienda pane zvakaipa, uye havana kunditeerera,” ndizvo zvinotaura Jehovha.
4  “Mumwe nomumwe wenyu ngaazvichenjerere pashamwari yake, uye musavimba nehama zvachose. Nokuti chokwadi hama dzose dzichatora nzvimbo dzevamwe, uye shamwari dzose dzichafamba-famba dzichichera vamwe,
5  mumwe nomumwe anoramba achinyengedza shamwari yake; uye havatauri chokwadi zvachose. Vakadzidzisa rurimi rwavo kureva nhema. Vakazvinetesa nokuita zvakaipa.
6  “Nzvimbo yako yokugara iri pakati pounyengeri. Vakaramba kundiziva nounyengeri,” ndizvo zvinotaura Jehovha.
7  Naizvozvo zvanzi naJehovha wemauto: “Tarirai ndiri kuvanatsa, uye ndinofanira kuvaongorora, nokuti ndingaita sei pamusoro pomwanasikana wevanhu vangu?
8  Rurimi rwavo museve wokuurayisa. Rwakataura zvokunyengera. Munhu anoramba achitaura nomuromo wake zvorugare neshamwari yake; asi mukati make anoronga kuti avandire.”
9  “Handifaniri kuita kuti vazvidavirire nokuda kwezvinhu izvi here?” ndizvo zvinotaura Jehovha. “Kana kuti mweya wangu haufaniri kutsiva rudzi rwakadai here?
10  Ndichasvimha misodzi uye ndicharira pamusoro pemakomo, ndichaimba rwiyo rwemariro pamusoro pemafuro erenje; nokuti achange apiswa zvokuti hapana murume achapfuura namo uye vanhu havazonzwi kuchema kwezvipfuwo. Zvisikwa zvinobhururuka zvokumatenga nemhuka zvichange zvatiza; zvichange zvaenda.
11  Ndichaita Jerusarema murwi wematombo, nzvimbo inogara hunguhwe; uye ndichaita maguta aJudha matongo, asina anogaramo.
12  “Ndiani murume akachenjera, kuti anzwisise izvi, kunyange iye ataurirwa nomuromo waJehovha, kuti azvitaure? Nei nyika ichifanira kuparara, ipiswe serenje risina kana munhu anopfuura nomariri?”
13  Jehovha akati: “Nokuti vakasiya mutemo wangu wandakapa kuti uve pamberi pavo, uye nokuti havana kuteerera inzwi rangu uye havana kufamba mauri,
14  asi vakaramba vachitevera kuoma kwemwoyo yavo nemifananidzo yaBhaari, yavakanga vadzidziswa nezvayo nemadzibaba avo;
15  naizvozvo zvanzi naJehovha wemauto, Mwari waIsraeri, ‘Tarirai ndichavadyisa, ivo vanhu ava, muti unovava, uye ndichavanwisa mvura ine muchetura;
16  ndichavaparadzira pakati pemarudzi avasina kuziva, ivo kana madzibaba avo, uye ndichatuma bakatwa kuti rivatevere kusvikira ndavaparadza.’
17  “Zvanzi naJehovha wemauto, ‘Nzwisisai, mushevedze vakadzi vanoimba rwiyo rwemariro, kuti vauye; uye mudaidze vakadzi vane unyanzvi, kuti vauye,
18  kuti vakurumidze, varire pamusoro pedu. Maziso edu ngaachururuke misodzi uye maziso edu anopenya ayerere mvura.
19  Nokuti inzwi rokurira ranzwika muZiyoni richiti: “Takapambwa sei! Takanyara zvikuru sei! Nokuti takasiya nyika yacho; nokuti vakakoromora nzvimbo dzedu dzataigara.”
20  Asi inzwai, haiwa imi vakadzi, shoko raJehovha, nzeve dzenyu ngadziteerere shoko romuromo wake. Ibvai madzidzisa vanasikana venyu kurira, uye mukadzi mumwe nomumwe adzidzise shamwari yake rwiyo rwemariro.
21  Nokuti rufu rwauya nepamahwindo edu; rwauya mushongwe dzedu dzatinogara, kuti ruparadze mwana mumugwagwa uye majaya munzvimbo dzinoungana vanhu.’
22  “Taura, ‘Zvanzi naJehovha: “Zvitunha zvevanhu zvichawirawo panyika somupfudze uye somutsetse wemwanda wezviyo zvichangobva kuchekwa zvinosiyiwa nomukohwi, zvisina anounganidza.”’”
23  Zvanzi naJehovha: “Munhu akachenjera ngaarege kuzvikudza nokuda kwouchenjeri hwake, uye munhu ane simba ngaarege kuzvikudza nokuda kwokuva kwake nesimba. Mupfumi ngaarege kuzvikudza nokuda kwoupfumi hwake.”
24  “Asi anozvikudza ngaazvikudze nokuda kwechinhu ichi, kuva nenjere uye kuva nezivo pamusoro pangu, kuti ndini Jehovha, Iye ane mutsa worudo, kururamisira nokururama panyika; nokuti ndinofarira zvinhu izvi,” ndizvo zvinotaura Jehovha.
25  “Tarirai! Mazuva ari kuuya,” ndizvo zvinotaura Jehovha, “andichaita kuti vanhu vose vakadzingiswa asi vachiri pakusadzingiswa vazvidavirire,
26  Ijipiti naJudha naEdhomu nevanakomana vaAmoni naMoabhi nevanhu vose vane bvudzi rakadimburirwa pazvavovo vari kugara murenje; nokuti marudzi ose haana kudzingiswa, uye imba yose yaIsraeri ine mwoyo isina kudzingiswa.”
28  Zvino mugore iroro, pakutanga kwoumambo hwaZedhekiya mambo waJudha, mugore rechina, mumwedzi wechishanu, Hananiya mwanakomana waAzuri, muprofita aibva kuGibhiyoni, akati kwandiri tiri muimba yaJehovha, vapristi nevanhu vose vachizviona:
2  “Zvanzi naJehovha wemauto, Mwari waIsraeri, ‘Ndichatyora joko ramambo weBhabhironi.
3  Makore maviri asati apera ndichadzosa kunzvimbo ino midziyo yose yeimba yaJehovha yakatorwa naNebhukadhinezari mambo weBhabhironi munzvimbo ino kuti aende nayo kuBhabhironi.’”
4  “‘Ndichadzosa kunzvimbo ino Jekoniya mwanakomana waJehoyakimu, mambo waJudha, nenhapwa dzose dzaJudha dzakaenda kuBhabhironi,’ ndizvo zvinotaura Jehovha, ‘nokuti ndichatyora joko ramambo weBhabhironi.’”
5  Muprofita Jeremiya akati kumuprofita Hananiya, vapristi vachizviona uye vanhu vose vakanga vamire muimba yaJehovha vachizviona;
6  chokwadi muprofita Jeremiya akati: “Ameni! Jehovha ngaaite saizvozvo! Jehovha ngaasimbise mashoko ako awaprofita nokudzosa midziyo yeimba yaJehovha nevanhu vose vakatapwa vachibva kuBhabhironi vachiuya kunzvimbo ino!
7  Zvisinei, ndapota, inzwa shoko iri randiri kutaura uchinzwa uye vanhu vose vachinzwa.
8  Vaprofita vakanditangira nevakakutangira kubvira kare kare, vaiprofitawo pamusoro penyika zhinji nepamusoro poumambo hukuru, nezvehondo uye nezvedambudziko uye nezvedenda.
9  Asi muprofita anoprofita nezvorugare, shoko romuprofita wacho parinoitika, chokwadi muprofita akatumwa naJehovha achazivikanwa.”
10  Muprofita Hananiya akabva abvisa joko pamutsipa womuprofita Jeremiya, akarityora.
11  Hananiya akataura vanhu vose vachizviona, kuti: “Zvanzi naJehovha, ‘Ndichatyora joko raNebhukadhinezari mambo weBhabhironi ndichiribvisa pamutsipa wemarudzi ose saizvozvi makore maviri asati apera.’” Muprofita Jeremiya akabva aenda hake.
12  Shoko raJehovha rakabva rauya kuna Jeremiya, pashure pokunge muprofita Hananiya atyora joko achiribvisa pamutsipa womuprofita Jeremiya, richiti:
13  “Enda uti kuna Hananiya, ‘Zvanzi naJehovha: “Watyora majoko omuti, asi panzvimbo pawo uchagadzira majoko esimbi.”
14  Nokuti zvanzi naJehovha wemauto, Mwari waIsraeri: “Ndichaisa joko resimbi pamutsipa wemarudzi aya ose, kuti ashandire Nebhukadhinezari mambo weBhabhironi; uye iwo achamushandira. Ndichamupa kunyange mhuka dzomusango.”’”
15  Zvino muprofita Jeremiya akati kumuprofita Hananiya: “Ndapota, teerera haiwa iwe Hananiya! Jehovha haana kukutuma, asi iwe waita kuti vanhu ava vavimbe nenhema.
16  Naizvozvo zvanzi naJehovha, ‘Tarira! Ndiri kukuendesa kure nenyika. Gore rino uchafa, nokuti wataura zvokupandukira Jehovha.’”
17  Naizvozvo muprofita Hananiya akafa mugore iroro, mumwedzi wechinomwe.
27  Pakutanga kwoumambo hwaJehoyakimu mwanakomana waJosiya, mambo waJudha, shoko iri rakauya kuna Jeremiya richibva kuna Jehovha, richiti:
2  “Jehovha ati kwandiri, ‘Gadzira zvokusungisa, pamwe chete nemajoko, uzviise pamutsipa wako.
3  Uzvitumire kuna mambo weEdhomu nokuna mambo weMoabhi nokuna mambo wevanakomana vaAmoni nokuna mambo weTire nokuna mambo weSidhoni noruoko rwenhume dziri kuuya kuJerusarema kuna Zedhekiya mambo waJudha.
4  Uvape murayiro nokuda kwavanatenzi vavo, uchiti: “‘“Zvanzi naJehovha wemauto, Mwari waIsraeri; muti kuna vanatenzi venyu,
5  ‘Ini ndakaita nyika, vanhu nemhuka zviri panyika nesimba rangu guru uye noruoko rwangu rwakatambanudzwa; uye ndakazvipa kune wandakaona akakodzera kwandiri.
6  Zvino ini ndaisa nyika idzi dzose muruoko rwaNebhukadhinezari mambo weBhabhironi, mushumiri wangu; uye ndamupawo mhuka dzomusango kuti dzimushandire.
7  Marudzi ose achashandira iye nomwanakomana wake nomuzukuru wake kusvikira nguva yenyika yake yasvika, uye marudzi mazhinji nemadzimambo makuru achamuita mushandi.’
8  “‘“‘Zvino rudzi noumambo zvisingazomushandiri, iye Nebhukadhinezari mambo weBhabhironi; uye ruya rusingazoisi mutsipa warwo pasi pejoko ramambo weBhabhironi, ndichafunga nezvorudzi irworwo nebakatwa, nenzara, nedenda,’ ndizvo zvinotaura Jehovha, ‘kusvikira ndavapedza noruoko rwake.’
9  “‘“‘Asi imi, musateerera vaprofita venyu nevashoperi venyu nevaroti venyu nevaiti venyu vezvemashiripiti nevaroyi venyu, vari kuti kwamuri: “Hamuzoshandiri mambo weBhabhironi.”
10  Nokuti vari kukuprofitirai nhema, kuti muendeswe kure muchibviswa panyika yenyu; uye ini ndichakuparadzirai, uye muchaparara.
11  “‘“‘Asi rudzi ruchaisa mutsipa warwo pasi pejoko ramambo weBhabhironi, rwomushandira, ndicharuregawo kuti ruzorore panyika yarwo,’ ndizvo zvinotaura Jehovha, ‘uye ruchairima rwogara mairi.’”’”
12  Ndakataura maererano nemashoko ose aya kunyange kuna Zedhekiya mambo waJudha, ndichiti: “Isai mitsipa yenyu pasi pejoko ramambo weBhabhironi mushandire iye nevanhu vake murambe muchirarama.
13  Nei imi nevanhu venyu muchifanira kufa nebakatwa, nenzara uye nedenda maererano nezvataurwa naJehovha kurudzi rusingashandiri mambo weBhabhironi?
14  Musateerera mashoko evaprofita vari kuti kwamuri, ‘Hamuzoshandiri mambo weBhabhironi,’ nokuti vari kukuprofitirai nhema.
15  “‘Nokuti handina kuvatuma,’ ndizvo zvinotaura Jehovha, ‘asi vari kuprofita nezita rangu zvenhema, zvokuti ndichakuparadzirai, uye muchaparara, imi nevaprofita vari kukuprofitirai.’”
16  Ndakataura nevapristi nevanhu ava vose, ndichiti: “Zvanzi naJehovha, ‘Musateerera mashoko evaprofita venyu vari kukuprofitirai, vachiti: “Tarirai! Midziyo yeimba yaJehovha ichakurumidza kudzoswa ichibva kuBhabhironi!” Nokuti vari kukuprofitirai nhema.
17  Musavateerera. Shandirai mambo weBhabhironi murambe muchirarama. Nei guta rino richifanira kuva dongo?
18  Asi kana vari vaprofita uye kana shoko raJehovha riri kwavari, ndapota, ngavakumbire Jehovha wemauto, kuti midziyo ichasara muimba yaJehovha neimba yamambo waJudha nomuJerusarema irege kuenda kuBhabhironi.’
19  “Nokuti zvanzi naJehovha wemauto pamusoro pembiru nepamusoro pedziva nepamusoro pezvingoro nepamusoro pemidziyo yakasara ichasara muguta rino,
20  isina kutorwa naNebhukadhinezari mambo weBhabhironi paakatapa Jekoniya mwanakomana waJehoyakimu, mambo waJudha, achibva muJerusarema achienda kuBhabhironi, pamwe chete nevanokudzwa vose vaJudha neJerusarema;
21  nokuti zvanzi naJehovha wemauto, Mwari waIsraeri, pamusoro pemidziyo ichasara paimba yaJehovha neimba yamambo waJudha neJerusarema,
22  ‘“Ichaendeswa kuBhabhironi uye icharamba iri ikoko kusvikira pazuva randichafunga nezvayo,” ndizvo zvinotaura Jehovha. “Ndichaidzosa, ndoidzorera kunzvimbo ino.”’”
7  Iri ndiro shoko rakauya kuna Jeremiya richibva kuna Jehovha, richiti:
2  “Mira pagedhi reimba yaJehovha, uzivise shoko iri ipapo, uti, ‘Inzwai shoko raJehovha, imi mose vanhu vaJudha, vari kupinda nepamagedhi aya kuti mukotamire Jehovha.
3  Zvanzi naJehovha wemauto, Mwari waIsraeri: “Itai kuti nzira dzenyu nezvamunoita zvive zvakanaka, uye ndichaita kuti murambe muchigara munzvimbo ino.
4  Musavimba nemashoko enhema, muchiti, ‘Itemberi yaJehovha, itemberi yaJehovha, itemberi yaJehovha!’
5  Nokuti chokwadi kana mukaita kuti nzira dzenyu nezvamunoita zvive zvakanaka, chokwadi kana mukaruramisira munhu neshamwari yake,
6  kana mukasadzvinyirira mutorwa, nherera uye chirikadzi, mukasateura ropa risina mhosva munzvimbo ino, mukasatevera vamwe vanamwari kuti muzviunzire dambudziko,
7  ini ndichaitawo kuti murambe muchigara munzvimbo ino, munyika yandakapa madzitateguru enyu, kubvira narini kusvikira narini.”’”
8  “Tarirai muri kuvimba nemashoko enhema—hazvizobatsiri zvachose.
9  Mungaba nokuponda nokuita upombwe nokupika zvenhema nokukwidzira Bhaari utsi hwezvibayiro nokutevera vamwe vanamwari vamakanga musingazivi,
10  mozouya momira pamberi pangu muimba ino yave ichishevedzwa nezita rangu, uye moti, ‘Chokwadi tichanunurwa,’ pasinei nokuita zvinhu zvose izvi zvinosemesa here?
11  Imba ino yave ichishevedzwa nezita rangu yava bako remakororo kwamuri here? Tarirai ini pachangu ndazvionawo,” ndizvo zvinotaura Jehovha.
12  “‘Asi endai zvino kunzvimbo yangu yaiva muShiro, kwandakaita kuti zita rangu rigare pakutanga, muone zvandakaiitira nokuda kwezvakaipa zvevanhu vangu vaIsraeri.
13  Zvino nokuti makaramba muchiita mabasa ose aya,’ ndizvo zvinotaura Jehovha, ‘uye ndakaramba ndichitaura nemi, ndichifumomuka ndichitaura, asi imi hamuna kuteerera, uye ndakaramba ndichikushevedzai, asi hamuna kupindura,
14  ndichaitirawo imba yanga ichishevedzwa nezita rangu, yamuri kuvimba nayo, nenzvimbo yandakakupai imi nemadzitateguru enyu, sezvandakaitira Shiro.
15  Ndichakurasai mubve pamberi pechiso changu, sokurasa kwandakaita hama dzenyu dzose, ivo vana vose vaEfremu.’
16  “Zvino iwe, usanyengeterera vanhu ava, uye usachema uchiteterera kana kunyengetera kana kundikumbira nokuda kwavo, nokuti ndichange ndisiri kukuteerera.
17  Hausi kuona zvavari kuita mumaguta aJudha nomumigwagwa yeJerusarema here?
18  Vanakomana vari kunhonga huni, vanababa vari kubatidza moto, uye madzimai ari kukanya mukanyiwa wefurawa kuti vagadzirire ‘mambokadzi wokumatenga’ makeke echibayiro; uye vari kudururira zvinopiwa zvinonwiwa kune vamwe vanamwari kuti vandigumbure.
19  ‘Ndini here wavari kugumbura?’ ndizvo zvinotaura Jehovha. ‘Havasi ivo pachavo, kuti zviso zvavo zvinyare here?’
20  Naizvozvo zvanzi naChangamire Ishe Jehovha, ‘Tarirai! Kutsamwa kwangu nehasha dzangu zviri kudururirwa panzvimbo ino, pavanhu nepazvipfuwo, pamiti yomusango nepazvibereko zvevhu; izvo zvichatsva, uye hazvizodzimwi.’
21  “Zvanzi naJehovha wemauto, Mwari waIsraeri, ‘Wedzerai zvinopiwa zvenyu zvakakwana zvinopiswa pazvibayiro zvenyu mudye nyama.
22  Nokuti handina kutaura nemadzitateguru enyu, uyewo pazuva randakaabudisa munyika yeIjipiti handina kuarayira pamusoro pezvinhu zvine chokuita nechinopiwa chinopiswa uye chibayiro.
23  Asi ndakaarayira chinhu ichi, ndichiti: “Teererai inzwi rangu, ndichava Mwari wenyu, imi muchava vanhu vangu; fambai munzira yose yandichakurayirai, kuti zvikufambirei zvakanaka.”’
24  Asi ivo havana kuteerera, uyewo havana kurereka nzeve dzavo, asi vakafamba maererano nemazano avo, maererano nokuoma kwemwoyo yavo yakaipa, zvokuti vakadzokera shure, vakasaenda mberi,
25  kubvira pazuva rakabuda madzitateguru enyu munyika yeIjipiti kusvikira nhasi; uye ndakaramba ndichikutumirai vashumiri vangu vose vaprofita, ndichifumomuka zuva nezuva ndichivatuma.
26  Asi ivo havana kunditeerera, uye havana kurereka nzeve dzavo, asi vakaramba vachiomesa mitsipa yavo. Vakaita zvakaipa kwazvo kupfuura madzitateguru avo!
27  “Uchavaudza mashoko aya ose, asi ivo havazokuteereri; uchashevedzera kwavari, asi havazokupinduri.
28  Uti kwavari, ‘Urwu ndirwo rudzi rune vanhu vasina kuteerera inzwi raJehovha Mwari warwo, uye haruna kubvuma kurangwa. Kutendeka kwaparara, uye kwabviswa pamiromo yavo.’
29  “Gera bvudzi rako risina kugerwa urirase, uye imba rwiyo rwemariro pamusoro pezvikomo zvisina chinhu, nokuti Jehovha aramba chizvarwa chaakatsamwira kwazvo uye achachisiya.
30  ‘Nokuti vanakomana vaJudha vakaita zvakaipa pamberi pangu,’ ndizvo zvinotaura Jehovha. ‘Vakaisa zvinhu zvavo zvinonyangadza muimba yanga ichishevedzwa nezita rangu, kuti vaisvibise.
31  Vakavaka nzvimbo dzakakwirira dzeTofeti, iri mumupata womwanakomana waHinomu, kuti vapise vanakomana vavo nevanasikana vavo mumoto, chinhu chandakanga ndisina kuvarayira uye chakanga chisina kuuya mumwoyo mangu.’
32  “‘Naizvozvo, tarirai! mazuva ari kuuya,’ ndizvo zvinotaura Jehovha, ‘pausingazombonzi Tofeti uye mupata womwanakomana waHinomu, asi mupata wokuurayira; uye vachaviga vakafa muTofeti pachizoshayikwa nzvimbo yakakwana.
33  Zvitunha zvevanhu ava zvichava zvokudya zvezvisikwa zvinobhururuka zvokumatenga nezvemhuka dzepanyika, pasina angazvidederesa.
34  Ndichagumisa inzwi rokupembera nomufaro nenzwi rokufara, inzwi romuroori nenzwi romwenga mumaguta aJudha nomumigwagwa yeJerusarema; nokuti nyika yacho ichatova nzvimbo yakaparadzwa.’”
51  Zvanzi naJehovha: “Tarirai ndichamutsira Bhabhironi nevagari vomuRebhi-kamai mhepo inoparadza;
2  uye ndichatuma vaurutsi kuBhabhironi avo vachariurutsa uye vachaita kuti nyika yaro isava nechinhu; nokuti vacharirwisa kumativi ose pazuva redambudziko.
3  “Uya anokunga uta hwake ngaarege kukunga. Ngaparege kuva nomunhu anosimuka akapfeka nguo yake yokuzvidzivirira nayo ine simbi. “Musambonzwira majaya aro tsitsi. Paradzai chose uto raro rose.
4  Vachawira pasi vaurayiwa munyika yevaKadheya uye vabvoorwa mumigwagwa yaro.
5  “Nokuti Israeri naJudha havana kusiyiwa naMwari wavo vari chirikadzi, naiye Jehovha wemauto. Nokuti nyika yevaKadheya yave izere nemhosva pakuona kwoMutsvene waIsraeri.
6  “Tizai muBhabhironi, mumwe nomumwe aponese mweya wake. Regai kuitwa zvinhu zvisina upenyu nokukanganisa kwaro. Nokuti inguva yokutsiva kwaJehovha. Iye ari kuritsiva nokuda kwezvarakaita.
7  Bhabhironi rave riri kapu yendarama iri muruoko rwaJehovha, rave richidhakisa nyika yose. Marudzi akanwa waini yaro. Ndokusaka marudzi achiramba achipenga.
8  Bhabhironi rangoerekana rawa, zvokuti raputsika. Ungudzai pamusoro paro. Zorai bharisamu nokuda kwokurwadziwa kwaro. Zvichida ringaporeswa.”
9  “Tingadai takaporesa Bhabhironi, asi harina kuporeswa. Risiyei, mumwe nomumwe ngaaende kunyika yake. Nokuti kutongwa kwaro kwasvika kumatenga chaiko, uye kwasimudzirwa kumatenga ane makore.
10  Jehovha akatibudisira mabasa akarurama. Uyai tirondedzere basa raJehovha Mwari wedu tiri muZiyoni.”
11  “Bwinyisai miseve. Batai nhoo dzeraundi makavharidzira, haiwa imi varume. Jehovha amutsa madzimambo evaMedhiya, nokuti pfungwa yake ndeyokurwisa Bhabhironi, kuti ariparadze. Nokuti iko kutsiva kwaJehovha, kutsiva nokuda kwetemberi yake.
12  Simudzai chiratidzo muchirwisa masvingo eBhabhironi. Wedzerai kurinda. Isai varindi. Itai kuti vaya vakavandira vagadzirire. Nokuti Jehovha afunga pfungwa yacho uye achaitira vagari vomuBhabhironi zvaakataura.”
13  “Haiwa iwe mukadzi anogara pamvura zhinji, ane pfuma zhinji, kuguma kwako kwasvika, chiyero chokuwana kwako mubereko.
14  Jehovha wemauto apika nomweya wake achiti, ‘Ndichakuzadza nevanhu, semhashu, uye ivo vachakuimbira vachishevedzera.’
15  Iye ndiye Muiti wenyika nesimba rake, Iye anosimbisa nyika inobereka nouchenjeri hwake, Iye akatatamura matenga nokunzwisisa kwake.
16  Anoita kuti mvura iri kumatenga itinhire panonzwika inzwi rake, uye anoita kuti mhute ikwire ichibva kumugumo wenyika. Akagadzirawo panobuda nemvura inonaya, uye anobudisa mhepo mumatura ake.
17  Vanhu vose vakava vasingafungi kwazvo zvokuti havachazivi. Vapfuri vose vesimbi vachanyara nemifananidzo yakavezwa; nokuti mifananidzo yavo yakaumbwa nesimbi yakanyungudutswa ndeyenhema, uye haina simba roupenyu.
18  Haina zvainobatsira, ibasa rinosekesa. Ichaparara panguva yaichafungwa nezvayo.
19  “Mugove waJakobho hauna kuita sezvinhu izvi, nokuti iye ndiye Muumbi wezvinhu zvose, mudonzvo wenhaka yake. Jehovha wemauto ndiro zita rake.”
20  “Uri tsvimbo yangu, wakaita sezvombo zvehondo, ndichaita kuti uputse-putse marudzi, ndichaita kuti uparadze umambo.
21  Ndichaita kuti uputse-putse bhiza nomutasvi waro, ndichaita kuti uputse-putse ngoro yehondo nomutasvi wayo.
22  Ndichaita kuti uputse-putse murume nomukadzi, ndichaita kuti uputse-putse akwegura nomukomana, ndichaita kuti uputse-putse jaya nemhandara.
23  Ndichaita kuti uputse-putse mufudzi neboka rake rezvipfuwo, ndichaita kuti uputse-putse murimi nechipani chake chemhuka, uye ndichaita kuti uputse-putse magavhuna nevatevedzeri vevatongi.
24  Ndichatsiva Bhabhironi nevagari vose vomuKadheya zvakaipa zvavo zvose zvavakaita muZiyoni imi muchizviona,” ndizvo zvinotaura Jehovha.
25  “Tarira ndichakurwisa, haiwa iwe gomo rinoparadza,” ndizvo zvinotaura Jehovha, “iwe muparadzi wenyika yose; ndichakutambanudzira ruoko rwangu, ndokukungurutsa uchibva pamabwe, ndokuita gomo rakatsva.”
26  “Vanhu havazotori dombo repakona pauri kana kuti dombo renheyo, nokuti uchava matongo nokusingagumi,” ndizvo zvinotaura Jehovha.
27  “Haiwa imi varume, simudzai chiratidzo munyika yacho. Ridzai hwamanda pakati pemarudzi. Tsaurai marudzi kuti arirwise. Shevedzai umambo hweArarati, Mini neAshkenazi kuti hurirwise. Rayirai mukuru anopinza basa kuti arirwise. Itai kuti mabhiza auye sezvinoita mhashu dzine tumvere.
28  Tsaurai marudzi kuti arirwise, iwo madzimambo eMedhiya, magavhuna ayo nevatevedzeri vevatongi vayo vose nenyika yose inodzorwa nomumwe nomumwe wavo.
29  Nyika ngaizununguke, irwadziwe kwazvo, nokuti zvakafungwa naJehovha zvauya kuzorwisa Bhabhironi kuti zviite nyika yeBhabhironi chinhu chinokatyamadza, isina anogaramo.
30  “Varume vane simba veBhabhironi varega kurwa. Varamba vakagara munzvimbo dzakasimba. Simba ravo rapera. Vava vakadzi. Nzvimbo dzaro dzokugara dzapiswa nomoto. Mizariro yaro yatyorwa.
31  “Mumwe mumhanyi anomhanya kuti asangane nomumwe mumhanyi, uye imwe nhume kuti isangane neimwe nhume, kuti vaudze mambo weBhabhironi kuti guta rake rakundwa kumativi ose,
32  kuti mazambuko atorwa, kuti vapisa zvikepe zvenhokwe nomoto, uye varume vehondo vanetseka.”
33  Nokuti zvanzi naJehovha wemauto, Mwari waIsraeri: “Mwanasikana weBhabhironi akaita seburiro. Inguva yokumutsika-tsika zvakasimba. Asi munguva duku nguva yokukohwa ichamusvikira.”
34  “Nebhukadrezari mambo weBhabhironi andidya; andivhiringidza. Andiita somudziyo usina chinhu. Andimedza sezvinoita nyoka huru; azadza dumbu rake nezvinhu zvangu zvinonaka. Andisukurudza.
35  ‘Chisimba chandakaitirwa ini pamwe chete nomuviri wangu ngachive paBhabhironi!’ mukadzi anogara muZiyoni achadaro. ‘Ropa rangu ngarive pavagari vomuKadheya!’ Jerusarema richadaro.”
36  Naizvozvo zvanzi naJehovha: “Tarira ndichakutongera mhosva yako, uye ndichakutsivira. Ndichaomesa gungwa raro, uye ndichaomesa matsime aro.
37  Bhabhironi richava mirwi yematombo, nzvimbo inogara hunguhwe, chinhu chinokatyamadza uye chinhu chokuridzira muridzo, risina anogaramo.
38  Vose pamwe chete vachadzvova sevana veshumba vava nezenze. Vachaomba sevana veshumba.”
39  “Pavanenge vadziyirwa ndichagadzira mabiko avo uye ndichavadhakisa, kuti vapembere nomufaro; uye vacharara hope dzisingagumi, dzavasingazomuki padziri,” ndizvo zvinotaura Jehovha.
40  “Ndichavaendesa kwavanourayirwa semakwai makono, semakondohwe pamwe chete nenhongo.”
41  “Haiwa Sheshaki rakundwa sei, Kurumbidzwa kwenyika yose kwatorwa nechisimba sei! Bhabhironi rava chinhuwo zvacho chinokatyamadza sei pakati pemarudzi!
42  Gungwa rakwira pamusoro peBhabhironi. Rafukidzwa nemafungu aro mazhinji.
43  Maguta aro ava chinhu chinokatyamadza, nyika isina mvura uye bani rerenje. Senyika, hapana murume achagara mariri, uye hapana mwanakomana womunhu achapfuura nomariri.
44  Ndichafunga nezvaBheri ari muBhabhironi, ndichabudisa zvaakamedza mumuromo make. Marudzi haazodiranizve achienda kwaari. Uyewo rusvingo rweBhabhironi ruchawa.
45  “Budai mariri, haiwa imi vanhu vangu, mumwe nomumwe ngaaponese mweya wake pakutsamwa kukuru kwaJehovha.
46  Kana zvikasadaro mwoyo yenyu ichashayiwa ushingi, muchatya mashoko achanzwiwa munyika. Mugore rimwe chete mashoko acho achauya, uye pashure pawo mune rimwe gore kuchava nemamwe mashoko nechisimba panyika, mutongi achirwisana nomutongi.
47  Naizvozvo, tarirai! mazuva achauya andichafunga nezvemifananidzo yakavezwa yeBhabhironi; uye nyika yaro yose ichanyara, vakaurayiwa varo vose vachawira mariri.
48  “Matenga nenyika nezvose zviri mazviri zvichashevedzera nomufaro pamusoro peBhabhironi, nokuti vapambi vachauya kwariri vachibva kuchamhembe,” ndizvo zvinotaura Jehovha.
49  “Bhabhironi harina kuwisa vakaurayiwa vaIsraeri chete, asi vakaurayiwa venyika yose vakawirawo muBhabhironi.
50  “Imi vakapukunyuka pabakatwa, rambai muchienda. Musamira. Yeukai Jehovha muri kure, fungai Jerusarema mumwoyo menyu.”
51  “Tanyadziswa, nokuti tanzwa kuzvidzwa. Kunyara kwafukidza zviso zvedu, nokuti vanhu vatisingazivi vauya kuzorwisa nzvimbo tsvene dzeimba yaJehovha.”
52  “Naizvozvo, tarirai! mazuva achauya,” ndizvo zvinotaura Jehovha, “andichafunga nezvemifananidzo yaro yakavezwa, uye munyika yaro yose munhu akabayiwa achagomera.”
53  “Kunyange kana Bhabhironi rikakwira kumatenga, kunyange kana rikaita kuti pasave nomunhu anosvikira kukwirira kwesimba raro, vapambi vachabva kwandiri vachaenda kwariri,” ndizvo zvinotaura Jehovha.
54  “Teererai! Kune kushevedzera kuri kubva kuBhabhironi uye kuparadza kukuru kuri kubva kunyika yevaKadheya,
55  nokuti Jehovha ari kupamba Bhabhironi, achaparadza inzwi guru mariri, mafungu avo achava asina kugadzikana semvura zhinji. Ruzha rweinzwi ravo ruchabudiswa.
56  Nokuti mupambi, achauya pariri, ipo paBhabhironi, uye varume varo vane simba vachabatwa. Uta hwavo huchaparadzwa, nokuti Jehovha ndiMwari wokutsiva. Chokwadi iye achatsiva.
57  Ndichadhakisa machinda aro nevakachenjera varo, magavhuna aro nevatevedzeri vevatongi varo nevarume varo vane simba, vacharara hope dzisingagumi, dzavasingazomuki padziri,” ndizvo zvinotaura Mambo, ane zita rokuti Jehovha wemauto.
58  Zvanzi naJehovha wemauto: “Rusvingo rweBhabhironi, kunyange rwakafara, ruchakoromorwa; uye magedhi aro, kunyange akareba, achapiswa nomoto. Marudzi achashandira pasina, mapoka emarudzi achashandira zvichapiswa nomoto; uye achangozvinetesa hawo.”
59  Seraya mwanakomana waNeriya mwanakomana waMaseya paakaenda naZedhekiya mambo waJudha kuBhabhironi mugore rechina ava mambo, akarayirwa shoko iri nomuprofita Jeremiya; uye Seraya ndiye aiva mutariri mukuru.
60  Jeremiya akanyora mubhuku rimwe chete dambudziko rose raizouya paBhabhironi, iwo mashoko ose aya akanyorerwa Bhabhironi.
61  Jeremiya akatizve kuna Seraya: “Paunongosvika kuBhabhironi, woriona, uverenge mashoko ose aya zvinonzwika.
62  Uti, ‘Haiwa Jehovha, imi makataura pamusoro penzvimbo ino, kuti muiparadze kuti irege kuva nechinhu chinogara imomo, angava munhu kana chipfuwo, asi kuti ive matongo nokusingagumi.’
63  Zvino paunenge wapedza kuverenga bhuku iri, usungirire dombo pariri, urikande pakati paYufratesi.
64  Uti, ‘Bhabhironi richanyura seizvi uye harizombomukizve nokuda kwedambudziko randichaunza pariri; uye vachazvinetesa.’” Mashoko aJeremiya anogumira pano.
34  Iri ndiro shoko rakauya kuna Jeremiya richibva kuna Jehovha, Nebhukadrezari mambo weBhabhironi neuto rake rose rehondo noumambo hwose hwenyika, hwaidzorwa noruoko rwake, nemarudzi ose pavakanga vachirwisa Jerusarema nemaguta aro ose, richiti:
2  “Zvanzi naJehovha Mwari waIsraeri, ‘Enda unotaura naZedhekiya mambo waJudha, uti kwaari: “Zvanzi naJehovha, ‘Tarira ndichaisa guta rino muruoko rwamambo weBhabhironi, uye iye acharipisa nomoto.
3  Iwe hauzopukunyuki paruoko rwake, nokuti chokwadi uchabatwa uye uchaiswa muruoko rwake. Maziso ako achaona maziso amambo weBhabhironi, muromo wake uchataura nomuromo wako, uye uchaenda kuBhabhironi.’
4  Asi inzwa shoko raJehovha, haiwa iwe Zedhekiya mambo waJudha, ‘Zvanzi naJehovha pamusoro pako: “Hauzourayiwi nebakatwa.
5  Uchafira murugare; uye vachakupisira zvinonhuwira sezvavakaitira madzibaba ako, madzimambo ekare akakutangira, uye vachati ‘Maiwe tenzi kani!’ vachikuchema, nokuti ‘ini ndataura shoko racho,’ ndizvo zvinotaura Jehovha.”’”’”
6  Muprofita Jeremiya akaudza Zedhekiya mambo waJudha mashoko ose aya ari muJerusarema,
7  mauto ehondo amambo weBhabhironi paakanga achirwisa Jerusarema nemaguta ose aJudha akasiyiwa, neRakishi neAzeka; nokuti iwo, maguta akanga akavakirirwa, ndiwo akanga asara pamaguta aJudha.
8  Zvino shoko rakauya kuna Jeremiya richibva kuna Jehovha pashure pokunge Mambo Zedhekiya aita sungano nevanhu vose vaiva muJerusarema kuti avazivise kusunungurwa,
9  kuti mumwe nomumwe arege mushandirume wake uye mumwe nomumwe arege mushandikadzi wake achienda akasununguka, murume muHebheru nomukadzi muHebheru, kuti varege kuvaita vashandi, kureva muJudha, uyo ari hama yake.
10  Naizvozvo machinda ose akateerera, nevanhu vose vakanga vaita sungano yacho kuti mumwe nomumwe arege mushandirume wake uye mumwe nomumwe arege mushandikadzi wake achienda akasununguka, kuti varege kuvaitazve vashandi, uye ivo vakateerera, vakavarega vachienda.
11  Asi pashure paizvozvo vakachinja, vakatanga kudzosa vashandirume vacho nevashandikadzi vacho vavakanga varega vachienda vakasununguka, vakaita kuti vave vashandirume nevashandikadzi.
12  Naizvozvo shoko raJehovha rakauya kuna Jeremiya richibva kuna Jehovha, richiti:
13  “Zvanzi naJehovha Mwari waIsraeri, ‘Ini ndakaita sungano nemadzitateguru enyu pazuva randakavabudisa munyika yeIjipiti, muimba yevashandi, ndichiti:
14  “Panopera makore manomwe mumwe nomumwe ngaarege hama yake ichienda, murume muHebheru, akatengeswa kwauri uye akakushandira kwemakore matanhatu; uye umurege achienda akasununguka, abve kwauri.” Asi madzitateguru enyu haana kunditeerera, uyewo haana kurereka nzeve dzawo.
15  Zvino imi munotendeuka nhasi moita zvakarurama pamberi pangu mumwe nomumwe achizivisa kusunungurwa kushamwari yake, uye munoita sungano pamberi pangu muimba yave ichishevedzwa nezita rangu.
16  Asi mava kuchinja, muchisvibisa zita rangu uye mumwe nomumwe achidzosa mushandirume wake uye mumwe nomumwe achidzosa mushandikadzi wake, vamakarega vachienda vakasununguka muchibvumirana nemweya yavo, uye muri kuvaita vashandirume nevashandikadzi venyu.’
17  “Naizvozvo zvanzi naJehovha, ‘Imi hamuna kunditeerera mumwe nomumwe nokuramba achizivisa kusunungurwa kuhama yake uye mumwe nomumwe kushamwari yake. Tarirai ndiri kukuzivisai kuti muchasunungurirwa kubakatwa, kudenda nokunzara,’ ndizvo zvinotaura Jehovha, ‘uye ndichaita kuti muve chinhu chinodederesa umambo hwose hwenyika.
18  Ndichaisa varume vari kudarika sungano yangu, vasina kuita mashoko esungano yavakaita pamberi pangu nemhuru yavakacheka nepakati kuti vapfuure nepakati pemativi ayo;
19  iwo machinda aJudha nemachinda eJerusarema, vakuru vakuru nevapristi nevanhu vose vomunyika yacho, vaya vakapfuura nepakati pemativi emhuru yacho—
20  chokwadi ndichavaisa mumaoko evavengi vavo nomumaoko evaya vari kutsvaka mweya yavo; uye zvitunha zvavo zvichava zvokudya zvezvisikwa zvinobhururuka zvokumatenga nezvemhuka dzenyika.
21  Ndichaisa Zedhekiya mambo waJudha nemachinda ake mumaoko evavengi vavo nomumaoko evaya vari kutsvaka mweya yavo nomumaoko emauto ehondo amambo weBhabhironi ari kurega kukurwisai.’
22  “‘Tarirai ndiri kurayira,’ ndizvo zvinotaura Jehovha, ‘ndichavadzosa kuguta rino, vacharirwisa, voritora, voripisa nomoto; uye ndichaita kuti maguta aJudha ave matongo asina anogaramo.’”
46  Iri ndiro shoko raJehovha rakauya kumuprofita Jeremiya pamusoro pemarudzi:
2  Pamusoro peIjipiti, pamusoro peuto rehondo raFarao Neko mambo weIjipiti, aiva pedyo norwizi rwaYufratesi paKakemishi, akakundwa naNebhukadrezari mambo weBhabhironi mugore rechina raJehoyakimu mwanakomana waJosiya, mambo waJudha richiti:
3  “Gadzirirai nhoo duku nenhoo huru, haiwa imi varume, muende kuhondo.
4  Sungai mabhiza, mutasve, haiwa imi vatasvi vemabhiza, mirai makapfeka ngowani. Bwinyisai mapfumo marefu. Pfekai nguo dzokuzvidzivirira nadzo dzine simbi.
5  “‘Nei ndavaona vachivhunduka? Vari kudzoka shure, varume vavo vane simba vaparadzwa; chokwadi vatiza, uye havana kutendeuka. Kune zvinhu zvinotyisa kumativi ose,’ ndizvo zvinotaura Jehovha.
6  ‘Munhu anomhanya kwazvo ngaarege kuedza kutiza, uye murume ane simba ngaarege kuedza kupukunyuka. Kumusoro nechokuchamhembe pedyo norwizi rwaYufratesi vagumburwa, vakawa.’
7  “Ndiani uyu anouya soRwizi rwaNire, senzizi dzine mvura inoramba ichizvikanda?
8  Ijipiti inouya soRwizi rwaNire, uye mvura yacho inoramba ichizvikanda senzizi. Inoti, ‘Ndichaenda. Ndichafukidza nyika. Ndichaparadza guta nevaya vari kugara mariri nyore nyore.’
9  Endai, haiwa imi mabhiza; uye mhanyai kwazvo, haiwa imi ngoro! Varume vane simba ngavabude, Kushi naPuti, vanoshandisa nhoo, nevaRudhimu, vanoshandisa uye vanokunga uta.
10  “Zuva iroro nderaChangamire Ishe, Jehovha wemauto, zuva rokutsiva, rokuti atsive mhandu dzake. Bakatwa richadya roguta, roguta ropa ravo, nokuti Changamire Ishe, iye Jehovha wemauto, ane chibayiro munyika yokuchamhembe pedyo norwizi rwaYufratesi.
11  “Enda kuGiriyedhi utore bharisamu, haiwa iwe mhandara yeIjipiti. Wakawanza nzira dzokurapa nadzo zvikashaya zvazvakabatsira. Hausi kupora.
12  Marudzi akanzwa kuzvidzwa kwako uye kuchema kwako kwazadza nyika. Nokuti vakagumburwa, murume ane simba achirwisana nomurume ane simba. Vakawira pasi pamwe chete, vari vaviri.”
13  Iri ndiro shoko rakaudzwa muprofita Jeremiya naJehovha pamusoro pokuuya kwaNebhukadrezari mambo weBhabhironi kuzorwisa nyika yeIjipiti:
14  “Zvitaurei muIjipiti, haiwa imi varume, zvizivisei muMigdhori, uye zvizivisei muNofi nomuTapanhesi. Itii, ‘Mira, uchizvigadzirirawo, nokuti bakatwa richaparadza kumativi ako ose.
15  Nei vanhu vako vane simba vakakukurwa? Havana kumira, nokuti Jehovha akavasundira kure.
16  Vari kugumburwa vakawanda. Vanowirawo pasi. Vanoramba vachitaurirana vachiti: “Muka, ngatidzokere kuvanhu vokwedu nokunyika yehama dzedu nokuda kwebakatwa rine utsinye.”’
17  Ikoko vakazivisa kuti, ‘Farao mambo weIjipiti anongovawo ruzha zvarwo. Akarega nguva yomutambo ichipfuura.’
18  “‘Noupenyu hwangu,’ ndizvo zvinotaura Mambo, ane zita rokuti Jehovha wemauto, ‘iye achapinda seTabhori riri pakati pemakomo uye seKameri riri pedyo negungwa.
19  Zvigadzirire mukwende nokuda kwokutapwa, haiwa iwe mugari wechikadzi, mwanasikana weIjipiti. Nokuti Nofi richava chinhuwo zvacho chinokatyamadza uye chokwadi richapiswa nomoto, kuti rirege kuva nomugari.
20  Ijipiti yakaita setsiru rakanaka kwazvo. Chokwadi utunga huchabva kuchamhembe kuzoirwisa.
21  Uyezve, varwi vayo vanobhadharwa vari pakati payo vakaita semhuru dzakakodzwa. Asi ivo vakadzoka; vakatiza vari pamwe chete. Havana kumira. Nokuti zuva renjodzi yavo rakasvika pavari, iyo nguva yavakafungwa nezvavo.’
22  “‘Inzwi rayo rakaita serenyoka inofamba; nokuti varume vachaenda vaine simba, chokwadi vachapinda mairi nematemo, sevaya vari kuunganidza huni.
23  Vachatema sango rayo,’ ndizvo zvinotaura Jehovha, ‘nokuti haripindiki. Nokuti vawanda kwazvo kupfuura mhashu, uye havaverengeki.
24  Mwanasikana weIjipiti achanyara. Chokwadi achaiswa muruoko rwevanhu vokuchamhembe.’
25  “Zvanzi naJehovha wemauto, Mwari waIsraeri, ‘Tarira ndiri kufunga nezvaAmone wokuNo, nezvaFarao, nezveIjipiti, nezvavanamwari vayo uye nezvemadzimambo ayo, kunyange nezvaFarao uye nezvevose vaya vanovimba naye.’
26  “‘Ndichavaisa mumaoko evaya vari kutsvaka mweya yavo nomuruoko rwaNebhukadrezari mambo weBhabhironi nomumaoko evashandi vake; uye pashure paizvozvo iyo ichagarwa somumazuva ekare,’ ndizvo zvinotaura Jehovha.
27  “‘Asi iwe, usatya, haiwa mushumiri wangu Jakobho, usavhunduka, haiwa iwe Israeri. Nokuti tarira ndichakuponesa uchibva kure uye vana vako vachibva kunyika yokutapwa kwavo. Chokwadi Jakobho achadzoka, haazonetswi asi achagara zvakanaka, pasina anokonzera kudedera.
28  Asi iwe, usatya, haiwa mushumiri wangu Jakobho,’ ndizvo zvinotaura Jehovha, ‘nokuti ndinewe. Nokuti ndichaparadza marudzi ose andakakuparadzira kwaari, asi iwe handizokuparadzi. Asi ndichakuranga zvakakodzera, uye handizokusiyi zvachose usina kurangwa.’”
37  Zvino Mambo Zedhekiya mwanakomana waJosiya akatanga kutonga panzvimbo paKoniya mwanakomana waJehoyakimu, akanga agadzwa kuva mambo munyika yaJudha naNebhukadrezari mambo weBhabhironi.
2  Asi iye nevashandi vake nevanhu vomunyika yacho havana kuteerera mashoko aJehovha aakataura achishandisa muprofita Jeremiya.
3  Mambo Zedhekiya akatuma Jehukari mwanakomana waSheremiya naZefaniya mwanakomana womupristi Maaseya kumuprofita Jeremiya, achiti: “Tapota, tinyengeterere kuna Jehovha Mwari wedu.”
4  Jeremiya akanga achipinda nokubuda pakati pevanhu, zvavakanga vasina kumuisa muimba yevasungwa.
5  Kwaiva neuto rehondo raFarao rakabva kuIjipiti; uye vaKadheya vakanga vakakomba Jerusarema vakanzwa mashoko pamusoro pavo. Naizvozvo vakarega kurwisa Jerusarema.
6  Shoko raJehovha rakabva rauya kumuprofita Jeremiya, richiti:
7  “Zvanzi naJehovha Mwari waIsraeri, ‘Muti kuna mambo waJudha, iye akutumai kwandiri kuzondibvunza: “Tarira! Uto rehondo raFarao riri kuuya kwamuri kuti rikubatsirei richadzokera kunyika yaro, Ijipiti.
8  VaKadheya vachadzoka, vorwisa guta rino, voritora uye voripisa nomoto.”
9  Zvanzi naJehovha: “Musanyengera mweya yenyu muchiti, ‘Chokwadi vaKadheya vacharega kutirwisa,’ nokuti havazoendi.
10  Nokuti kudai makanga mauraya uto rose rehondo revaKadheya vari kukurwisai uye kwakasara pakati pavo varume vakabvoorwa, mumwe nomumwe aizosimuka mutende rake, vopisa guta rino nomoto.”’”
11  Uto rehondo revaKadheya parakanga rarega kurwisa Jerusarema nokuda kweuto rehondo raFarao,
12  Jeremiya akabuda muJerusarema kuti aende kunyika yaBhenjamini uye kuti anowana mugove wake ikoko pakati pevanhu.
13  Naizvozvo paakanga ari paGedhi raBhenjamini mumwe mukuru aitarisira, ainzi Irija mwanakomana waSheremiya mwanakomana waHananiya, aivawo ipapo. Akabva abata muprofita Jeremiya, achiti: “Uri kuenda kuvaKadheya!”
14  Asi Jeremiya akati: “Inhema! Handisi kuenda kuvaKadheya.” Asi iye haana kumuteerera. Naizvozvo Irija akaramba akabata Jeremiya, akapinda naye maiva nemachinda.
15  Machinda akatsamwira Jeremiya, akamurova, akamuisa muimba yezvisungo zvomumakumbo, muimba yomunyori Jehonatani, nokuti iyi ndiyo yavakanga vaita imba yevasungwa.
16  Jeremiya paakapinda muimba yaiva nomugodhi, mudzimba dzepasi, Jeremiya akaramba achigara imomo kwemazuva mazhinji.
17  Mambo Zedhekiya akatumira shoko kuti vamutore, uye mambo akatanga kumubvunza mibvunzo ari mumba make vari munzvimbo yakavandika. Akati: “Pane shoko rinobva kuna Jehovha here?” Jeremiya akati: “Riripo!” Akatizve: “Muchaiswa muruoko rwamambo weBhabhironi!”
18  Jeremiya akabva ati kuna Mambo Zedhekiya: “Ndakakutadzirei imi nevashandi venyu nevanhu vose ava, zvamakandiisa muimba yevasungwa?
19  Zvino vaprofita venyu vakakuprofitirai vachiti: ‘Mambo weBhabhironi haazouyi kuzokurwisai uye kuzorwisa nyika ino’ varipiko?
20  Zvino ndapota, teererai haiwa ishe wangu mambo. Ndapota, kukumbira kwangu kuti ndinzwirwe nyasha ngakusvike pamberi penyu, musandidzorera kuimba yomunyori Jehonatani, kuti ndirege kufira ikoko.”
21  Naizvozvo Mambo Zedhekiya akarayira, vakabva vachengetesa Jeremiya muChivanze cheVarindi; uye aipiwa chingwa cheraundi zuva nezuva chaibva kumugwagwa wevabiki, kusvikira chingwa chose chapera muguta. Jeremiya akaramba achigara muChivanze cheVarindi.
45  Iri ndiro shoko rakataurwa nomuprofita Jeremiya kuna Bharuki mwanakomana waNeriya paakanyora mubhuku mashoko aya akabva mumuromo maJeremiya mugore rechina raJehoyakimu mwanakomana waJosiya, mambo waJudha, zvichinzi:
2  “Zvanzi naJehovha Mwari waIsraeri pamusoro pako, haiwa iwe Bharuki,
3  ‘Iwe wakati: “Zvino ndava nenhamo, nokuti Jehovha awedzera shungu pakurwadziwa kwangu! Ndaneta nokugomera kwangu, uye handina kuwana nzvimbo yokuzororera.”’
4  “Uti kwaari, ‘Zvanzi naJehovha: “Tarira! Ndichaputsa zvandakavaka, uye ndichadzura zvandakadyara, iyo nyika yacho yose.
5  Asi iwe, unoramba uchizvitsvakira zvinhu zvikuru. Usaramba uchitsvaka.”’ “‘Nokuti tarira ndichaunza dambudziko panyama yose,’ ndizvo zvinotaura Jehovha, ‘uye ndichakupa mweya wako sechinhu chakapambwa munzvimbo dzose dzaungaenda.’”
52  Zedhekiya akanga aine makore makumi maviri nerimwe chete paakatanga kutonga, uye akatonga kwemakore gumi nerimwe chete ari muJerusarema. Amai vake vainzi Hamutari mwanasikana waJeremiya wokuRibna.
2  Iye akaramba achiita zvakaipa pamberi paJehovha, maererano nezvose zvakanga zvaitwa naJehoyakimu.
3  Izvi zvakaitika muJerusarema nomuJudha nokuda kwokutsamwa kwaJehovha, kusvikira avabvisa pamberi pake. Zedhekiya akapandukira mambo weBhabhironi.
4  Mugore rechipfumbamwe iye ava mambo, mumwedzi wechigumi, pazuva rechigumi romwedzi wacho, Nebhukadrezari mambo weBhabhironi akasvika kuzorwisa Jerusarema, iye neuto rake rose rehondo, vakadzika musasa pakatarisana naro, vakavaka rusvingo kumativi ose kuti varirwise.
5  Naizvozvo guta racho rakakombwa kusvikira mugore rechigumi nerimwe chete raMambo Zedhekiya.
6  Mumwedzi wechina, pazuva rechipfumbamwe romwedzi wacho, nzara yakanyanya muguta uye makanga musina zvokudya nokuda kwevanhu vomunyika yacho.
7  Guta racho rakazoputswa; uye varume vose vehondo vakatanga kutiza, vakabuda muguta usiku nenzira yokugedhi raiva pakati pemasvingo maviri aiva pedyo nomunda wamambo, vaKadheya pavakanga vakakomba guta; uye vakaramba vachienda nenzira yokuArabha.
8  Uto rehondo revaKadheya rakatevera mambo, vakabata Zedhekiya mumapani erenje eJeriko; uye uto rake rehondo rose rakapararira richimusiya.
9  Vakabva vabata mambo, vakaenda naye kwaiva namambo weBhabhironi kuRibra munyika yeHamati, kuti amutonge.
10  Mambo weBhabhironi akauraya vanakomana vaZedhekiya iye achizviona, akaurayawo machinda ose aJudha muRibra.
11  Akapofumadza maziso aZedhekiya, mambo weBhabhironi achibva azomusunga nezvisungo zvomumakumbo zvemhangura, akaenda naye kuBhabhironi, akamuisa muchitokisi kusvikira pazuva raakafa.
12  Mumwedzi wechishanu, pazuva rechigumi romwedzi wacho, kureva mugore rechigumi nemapfumbamwe raMambo Nebhukadrezari, mambo weBhabhironi, Nebhuzaradhani mukuru wevarindi, uya akanga achimira pamberi pamambo weBhabhironi, akasvika muJerusarema.
13  Akapisa imba yaJehovha neimba yamambo nedzimba dzose dzomuJerusarema; uye akapisawo dzimba dzose huru nomoto.
14  Mauto ose ehondo evaKadheya aiva nomukuru wevarindi akaputsa masvingo ose eJerusarema, kumativi ose.
15  Nebhuzaradhani mukuru wevarindi akatapa vamwe vanhu vakaderera nevamwe vanhu vose vakanga vasiyiwa muguta nevakanga vatiza, vaya vakanga vaenda kuna mambo weBhabhironi nedzimwe mhizha dzose.
16  Nebhuzaradhani mukuru wevarindi akasiya vamwe vanhu vomunyika yacho vakanga vakaderera kuti vave vatarisiri vemizambiringa uye kuti vave vashandi vaiita zvokumanikidzwa.
17  VaKadheya vakaputsa-putsa mbiru dzemhangura dzeimba yaJehovha nezvingoro nedziva remhangura raiva muimba yaJehovha, vakaenda nemhangura yacho yose kuBhabhironi.
18  Vakatora makeni nemafoshoro nezvokudzimisa moto nendiro nemakapu nemidziyo yose yemhangura yavaishandisa kushumira.
19  Mukuru wevarindi akatora mabheseni nemidziyo yokuisira moto nendiro nemakeni nezvigadziko zvemarambi nemakapu nendiro zvaiva zvendarama chaiyo, nezviya zvaiva zvesirivha chaiyo.
20  Akatorawo mbiru mbiri, dziva rimwe chete, nzombe dzemhangura gumi nembiri dzaiva pasi pedziva racho, nezvingoro, zvakanga zvagadzirirwa imba yaJehovha naMambo Soromoni. Mhangura yazvo haina kuyerwa—izvo zvinhu zvose izvi.
21  Kana dziri mbiru, mbiru imwe neimwe yakanga yakareba makubhiti gumi nemasere, shinda yakareba makubhiti gumi nemaviri yaiitenderera; uye ukobvu hwayo hwaiva upamhi hweminwe mina, iyo iine mhango.
22  Musoro waiva pairi waiva wemhangura, musoro mumwe chete wakanga wakareba makubhiti mashanu; uye mambure nemapomegraneti zvaiva pamusoro wacho, kumativi ose, zvose zvaiva zvemhangura; uye mbiru yechipiri yaiva nezvakafanana neizvi, uyewo mapomegraneti acho.
23  Mapomegraneti aiva makumi mapfumbamwe nematanhatu, kumativi acho, mapomegraneti acho ose aiva zana pamusoro pemambure kumativi ose.
24  Mukuru wevarindi akatorawo mupristi mukuru Seraya nomupristi wechipiri Zefaniya nevachengeti vemasuo vatatu,
25  uye muguta akatora jinda rimwe chete raiva murayiri wevarume vehondo, nevarume vanomwe pane vaya vaibvumirwa kupinda maiva namambo, vaiva muguta, nomunyori womukuru weuto, uya aiunganidza vanhu vomunyika yacho, nevarume makumi matanhatu pavanhu vomunyika yacho, vaiva muguta racho.
26  Naizvozvo Nebhuzaradhani mukuru wevarindi akatora ivava akaenda navo kwaiva namambo weBhabhironi kuRibra.
27  Mambo weBhabhironi akavabaya, akavaurayira muRibra munyika yeHamati. Nokudaro vaJudha vakatapwa vachibva panyika yavo.
28  Ava ndivo vanhu vakatapwa naNebhukadrezari: mugore rechinomwe, vaJudha zviuru zvitatu nemakumi maviri nevatatu.
29  Mugore rechigumi nemasere raNebhukadrezari, mweya mazana masere nemakumi matatu nemiviri yakatapwa muJerusarema.
30  Mugore rechimakumi maviri nematatu raNebhukadrezari, Nebhuzaradhani mukuru wevarindi akatapa vaJudha, mweya mazana manomwe nemakumi mana nemishanu. Mweya yacho yose yaiva zviuru zvina nemazana matanhatu.
31  Mugore rechimakumi matatu nemanomwe Jehoyakini mambo waJudha atapwa, mumwedzi wechigumi nemiviri, pazuva rechimakumi maviri nemashanu romwedzi wacho, Evhiri-merodhaki mambo weBhabhironi, mugore raakava mambo, akasimudza musoro waJehoyakini mambo waJudha, akamubudisa mujeri.
32  Akatanga kutaura naye zvinhu zvakanaka, akakwidziridza chigaro chake choumambo kupfuura zvigaro zvoumambo zvemamwe madzimambo aaiva nawo muBhabhironi.
33  Akabvisa nguo dzake dzomujeri, uye nguva dzose aidya zvokudya pamberi pake mazuva ose oupenyu hwake.
34  Kana uri mugove wake wezvokudya, aipiwa mugove wake wezvokudya nguva dzose namambo weBhabhironi, zuva nezuva sezvaaifanira kupiwa, kusvikira pazuva raakafa, mazuva ose oupenyu hwake.
23  “Vane nhamo vafudzi vari kuparadza nokuparadzira makwai emafuro angu!” ndizvo zvinotaura Jehovha.
2  Naizvozvo zvanzi naJehovha Mwari waIsraeri pamusoro pevafudzi vari kufudza vanhu vangu: “Imi makaparadzira makwai angu; makaramba muchiaparadzira, uye hamuna kufunga nezvawo.” “Tarirai ndiri kufunga nezvenyu nokuda kwokuipa kwezvamakaita,” ndizvo zvinotaura Jehovha.
3  “Ini ndichaunganidza makwai angu akasara kubva kunyika dzose dzandakanga ndaaparadzira kwadziri, ndichaadzosa kumafuro awo, uye iwo achabereka owanda.
4  Ndichaamutsira vafudzi vachaafudza; haazotyizve, uyewo haazombovhundutswi, uye hapana richashayikwa,” ndizvo zvinotaura Jehovha.
5  “Tarira! Mazuva achauya,” ndizvo zvinotaura Jehovha, “andichamutsira Dhavhidhi nhungirwa yakarurama. Mambo achatonga oita nokungwara uye oruramisira nokuita zvakarurama munyika yacho.
6  Pamazuva ake Judha achaponeswa, uye Israeri achagara akachengeteka. Iri ndiro zita rake raachashevedzwa naro, Jehovha Ndiye Kururama Kwedu.”
7  “Naizvozvo, tarira! mazuva achauya,” ndizvo zvinotaura Jehovha, “avasingazotizve, ‘NaJehovha mupenyu akabudisa vanakomana vaIsraeri munyika yeIjipiti,’
8  asi, ‘NaJehovha mupenyu akabudisa, akaunza vana veimba yaIsraeri kubva kunyika yokuchamhembe nokunyika dzose dzandakanga ndavaparadzira kwadziri,’ uye ivo vachagara panyika yavo.”
9  Mwoyo wangu wange uchirwadziwa kwazvo mukati mangu pamusoro pevaprofita vacho. Mapfupa angu ose atanga kudedera. Ndava somurume akadhakwa, somurume akurirwa newaini, nokuda kwaJehovha uye nokuda kwemashoko ake matsvene.
10  Nokuti nyika yazara nemhombwe. Nokuti nyika iri kuchema nokuda kwokutukwa, mafuro erenje aoma; uye maitiro avo akaipa, uye kuva nesimba kwavo hakuna kururama.
11  “Nokuti muprofita nomupristi vasvibiswa. Ndakawanawo zvakaipa zvavo muimba yangu,” ndizvo zvinotaura Jehovha.
12  “Naizvozvo nzira yavo ichavaitira senzvimbo dzinotsvedza murima, dzavachasundirwa madziri vowa.” “Nokuti ndichavaunzira dambudziko, gore randichavafunga,” ndizvo zvinotaura Jehovha.
13  “Ndakaona chinhu chisina kukodzera muvaprofita vokuSamariya. Vakaita sevaprofita vakamutswa naBhaari, uye vanoramba vachidzungairisa vanhu vangu, ivo vaIsraeri.
14  Ndakaona zvinhu zvinosemesa muvaprofita vomuJerusarema, kuita upombwe nokufamba munhema; uye vakasimbisa maoko evanoita zvakaipa kuti mumwe nomumwe arege kutendeuka pane zvakaipa zvake. Kwandiri vose zvavo vaita seSodhoma, uye vagari varo seGomora.”
15  Naizvozvo zvanzi naJehovha wemauto pamusoro pevaprofita: “Tarirai ndiri kuita kuti vadye muti unovava, uye ndichavapa mvura ine muchetura kuti vanwe. Nokuti kutsauka kwakabuda kuvaprofita vomuJerusarema kukaenda kunyika yose.”
16  Zvanzi naJehovha wemauto: “Musateerera mashoko evaprofita vari kukuprofitirai. Vari kuita kuti muve vasingabatsiri. Zvinoratidzwa nemwoyo yavo ndizvo zvavanotaura—kwete zvinobva mumuromo maJehovha.
17  Vari kutaura vataurazve nevaya vasingandiremekedzi vachiti, ‘Jehovha ati: “Muchava norugare.”’ Vakaudza vanhu vose vari kufamba mukuoma kwemwoyo yavo kuti, ‘Hapana dambudziko richakuwirai.’
18  Nokuti ndiani akamira muboka revanoshamwaridzana naJehovha kuti aone uye anzwe shoko rake? Ndiani akateerera shoko rake kuti arinzwe?
19  Tarirai! Dutu raJehovha, hasha, zvichabuda, kunyange mhepo yechamupupuri chine mvura. Ichatenderera pamisoro yevakaipa.
20  Kutsamwa kwaJehovha hakuzodzoki kusvikira apedza uye kusvikira aita kuti zvinofungwa nomwoyo wake zviitike. Mumazuva okupedzisira muchazvifunga muchinzwisisa.
21  “Handina kutuma vaprofita vacho, asi ivo vakamhanya. Handina kutaura navo, asi ivo vakaprofita.
22  Asi kudai vakanga vamira muboka revandinoshamwaridzana navo, vangadai vakaita kuti vanhu vangu vanzwe mashoko angu, uye vangadai vakaita kuti vatendeuke panzira yavo yakaipa uye pakuipa kwezvavanoita.”
23  “Ndiri Mwari ari pedyo,” ndizvo zvinotaura Jehovha, “kwete Mwari ari kure here?”
24  “Kana kuti pane murume angavanda munzvimbo dzakavandika ini ndikasamuona here?” ndizvo zvinotaura Jehovha. “Ini handizadzi matenga nenyika here?” ndizvo zvinotaura Jehovha.
25  “Ndanzwa zvataurwa nevaprofita vari kuprofita nhema nezita rangu, vachiti, ‘Ndarota hope! Ndarota hope!’
26  Zvicharamba zviri mumwoyo yevaprofita vari kuprofita nhema asi vari vaprofita vokunyengera kwemwoyo yavo kusvikira rini?
27  Vari kufunga nezvokuita kuti vanhu vangu vakanganwe zita rangu nehope dzavo dzavanoramba vachirondedzera kune mumwe nomumwe, sokukanganwa kwakaita madzibaba avo zita rangu nokunamata Bhaari.
28  Muprofita ari kurota hope, ngaarondedzere hope dzacho; asi uya ane shoko rangu, ngaataure shoko rangu nechokwadi.” “Mashanga anei chokuita nezviyo?” ndizvo zvinotaura Jehovha.
29  “Shoko rangu harina kufanana nomoto here,” ndizvo zvinotaura Jehovha, “uye nenyundo inoputsa ibwe?”
30  “Naizvozvo tarirai handiwirirani nevaprofita vacho,” ndizvo zvinotaura Jehovha, “vaya vari kuba mashoko angu, mumwe nomumwe kushamwari yake.”
31  “Tarirai handiwirirani nevaprofita vacho,” ndizvo zvinotaura Jehovha, “vaya vari kushandisa rurimi rwavo kuti vataure kuti, ‘Adaro!’”
32  “Tarirai handiwirirani nevaprofita vanorota zvenhema,” ndizvo zvinotaura Jehovha, “vanozvirondedzera vodzungairisa vanhu vangu nokuda kwenhema dzavo uye nokuda kwokuzvirumbidza kwavo.” “Asi ini handina kuvatuma kana kuvarayira. Naizvozvo havazombobatsiri vanhu ava,” ndizvo zvinotaura Jehovha.
33  “Vanhu ava kana muprofita kana mupristi pavanokubvunza, vachiti, ‘Mutoro waJehovha chii?’ iwe utiwo kwavari, ‘“Ndimi—haiwa muri mutoro wakadini! Chokwadi ndichakusiyai,” ndizvo zvinotaura Jehovha.’
34  Muprofita kana mupristi kana vanhu vanoti, ‘Mutoro waJehovha!’ Ndichafungawo nezvomurume iyeye uye nezveimba yake.
35  Mumwe nomumwe anoramba achiti kune mumwe wake uye mumwe nomumwe kuhama yake, ‘Jehovha apindura kutii? Uye Jehovha ataurei?’
36  Asi musataurazve nezvomutoro waJehovha, nokuti mutoro wacho unova shoko romumwe nomumwe, uye makachinja mashoko aMwari mupenyu, Jehovha wemauto, Mwari wedu.
37  “Uti kumuprofita wacho, ‘Jehovha akupindurei? Jehovha ataurei?
38  Zvino kana muchiramba muchitaura kuti “Mutoro waJehovha!” naizvozvo zvanzi naJehovha: “Nokuda kwokutaura kwenyu kuti, ‘Shoko iri ndiro mutoro waJehovha,’ pandakaramba ndichikutumirai shoko, ndichiti, ‘Musati: “Mutoro waJehovha!”’
39  naizvozvo ndiri pano! Ndichakuregai zvachose, uye ndichakusiyai imi neguta randakakupai imi nemadzitateguru enyu—ndichakubvisai pamberi pangu.
40  Ndichaisa kuzvidzwa pamuri nokusingagumi uye kunyadziswa nokusingagumi, zvisingazokanganwiki.”’”
42  Zvino vakuru vose vemauto ehondo naJohanani mwanakomana waKareya naJezaniya mwanakomana waHoshaya nevanhu vose, kubvira kumuduku kusvikira kumukuru, vakaswedera,
2  vakati kumuprofita Jeremiya: “Tapota, kukumbira kwedu kunzwirwa nyasha ngakuuye pamberi penyu, mutinyengeterere kuna Jehovha Mwari wenyu, muchimiririra vakasara vose ava, nokuti takasiyiwa tiri vashoma pavazhinji, sezvamuri kutiona nemaziso enyu.
3  Jehovha Mwari wenyu ngaatiudze nzira yatinofanira kufamba nayo nezvatinofanira kuita.”
4  Muprofita Jeremiya akati kwavari: “Ndanzwa. Tarirai ndichanyengetera kuna Jehovha Mwari wenyu maererano nezvamataura; uye ndichakuudzai mashoko ose amuchapindurwa naJehovha. Handizoregi kukuudzai kana shoko rimwe chete.”
5  Ivo vakati kuna Jeremiya: “Jehovha ngaave chapupu chechokwadi uye chakavimbika kwatiri kana tikasaita chaizvo maererano nemashoko ose amuchatumwa nawo kwatiri naJehovha Mwari wenyu.
6  Angava akanaka kana kuti akaipa, tichateerera inzwi raJehovha Mwari wedu watiri kukutumai kwaari, kuti zvitinakire kana tikateerera inzwi raJehovha Mwari wedu.”
7  Zvino mazuva gumi apera, shoko raJehovha rakauya kuna Jeremiya.
8  Naizvozvo akashevedza Johanani mwanakomana waKareya nevakuru vose vemauto ehondo vaaiva navo nevanhu vose, kubvira kumuduku kusvikira kumukuru;
9  akati kwavari: “Zvanzi naJehovha Mwari waIsraeri, wamakandituma kwaari kuti ndisvitse chikumbiro chenyu chokunzwirwa nyasha pamberi pake,
10  ‘Chokwadi kana mukaramba muchigara munyika ino, ndichakuvakaiwo, handizokuputsii, uye ndichakudyarai, handizokudzurii; nokuti ndichazvidemba pamusoro pedambudziko randakakuunzirai.
11  Musatya mambo weBhabhironi, wamuri kutya.’ “‘Musamutya,’ ndizvo zvinotaura Jehovha, ‘nokuti ndinemi, kuti ndikuponesei uye ndikununurei muruoko rwake.
12  Ndichakunzwirai ngoni, uye iye achakunzwirai ngoni, okudzorerai kunyika yenyu.
13  “‘Asi kana mukati: “Aiwa; hatisi kuzogara munyika ino!” kuti musateerera inzwi raJehovha Mwari wenyu,
14  muchiti: “Aiwa, asi tichapinda munyika yeIjipiti, matisingazooni hondo uye matisingazonzwi kurira kwehwamanda uye matisingazovi nenzara yezvokudya; uye tichagara imomo”;
15  naizvozvo zvino inzwai shoko raJehovha, haiwa imi vakasara vaJudha. Zvanzi naJehovha wemauto, Mwari waIsraeri: “Kana imi chokwadi mukataridzisa zviso zvenyu kuti mupinde muIjipiti, mukapinda kuti mugare imomo muri vatorwa,
16  bakatwa ramuri kutya richakuwanai munyika yeIjipiti, naiyo nzara yamuri kutya ichanyatsokuteverai kuIjipiti; uye muchafira ikoko.
17  Varume vose vachataridzisa zviso zvavo kuti vapinde muIjipiti kuti vagare imomo vari vatorwa ndivo vachaurayiwa nebakatwa, nenzara uye nedenda; uye havazovi neanopona kana anopukunyuka, nokuda kwedambudziko randichavaunzira.”’
18  “Nokuti zvanzi naJehovha wemauto, Mwari waIsraeri, ‘Kutsamwa kwangu nehasha dzangu zvazvakadururirwa pavagari vomuJerusarema, saizvozvowo hasha dzangu dzichadururirwa pamuri nokuda kwokupinda kwenyu muIjipiti, muchava chinhu chakatukwa, chinokatyamadza, chinomhurwa uye chinozvidzwa, hamuzoonizve nzvimbo ino.’
19  “Jehovha ataura pamusoro penyu, haiwa imi vakasara vaJudha. Musapinda muIjipiti. Chokwadi zivai kuti ndakupupurirai nhasi,
20  kuti makakanganisira mweya yenyu; nokuti makandituma kuna Jehovha Mwari wenyu, muchiti, ‘Tinyengetererei kuna Jehovha Mwari wedu; uye tiudzei zvose zvinotaurwa naJehovha Mwari wedu sezvazviri, uye tichazviita.’
21  Ndinokuudzai nhasi, asi hamuzomboteereri inzwi raJehovha Mwari wenyu kana chero chinhu chipi zvacho chaandituma nacho kwamuri.
22  Zvino chokwadi zivai kuti muchaurayiwa nebakatwa, nenzara uye nedenda munzvimbo yamuri kufarira kupinda kuti mugare muri vatorwa.”
22  Zvanzi naJehovha: “Enda kuimba yamambo waJudha, utaure shoko iri ikoko.
2  Uti, ‘Inzwai shoko raJehovha, haiwa imi mambo waJudha agere pachigaro choumambo chaDhavhidhi, imi nevashandi venyu nevanhu venyu, vaya vanopinda nepamagedhi aya.
3  Zvanzi naJehovha: “Ruramisirai uye itai zvakarurama, nunurai uya ari kubirwa paruoko rweanobiridzira; uye musaitira utsinye chero mutorwa upi zvake, nherera kana chirikadzi. Musavaitira chisimba. Musateura ropa risina mhosva munzvimbo ino.
4  Nokuti chokwadi kana mukaita shoko iri, madzimambo ari kugara pachigaro choumambo chaDhavhidhi achapindawo nepamagedhi eimba ino, akakwira mungoro uye ari pamabhiza, iye nevashandi vake nevanhu vake.”’
5  “‘Asi kana mukasateerera mashoko aya, ndinopika neni pachangu,’ ndizvo zvinotaura Jehovha, ‘kuti imba ino ichava dongo.’
6  “Nokuti zvanzi naJehovha pamusoro peimba yamambo waJudha, ‘Wakaita seGiriyedhi kwandiri, sepamusoro peRebhanoni. Chokwadi ndichakuita renje; kana ari maguta, hapana kana rimwe chete richagarwa.
7  Ndichakutsaurira vaya vari kuparadza kuti vakurwise, mumwe nomumwe nezvombo zvake; uye vachatema misidhari yako yakanaka kwazvo voiwisira mumoto.
8  Marudzi mazhinji achapfuura nomuguta rino otaurirana achiti: “Jehovha akaitirei guta guru iri seizvi?”
9  Vachati: “Nokuti vakasiya sungano yaJehovha Mwari wavo, vakakotamira vamwe vanamwari, vakavashumira.”’
10  “Musachema munhu akafa, uye musamunzwira tsitsi. Chemai kwazvo uya ari kuenda, nokuti haazodzokizve uye haazooni nyika yehama dzake.
11  Nokuti zvanzi naJehovha pamusoro paSharumu mwanakomana waJosiya, mambo waJudha ari kutonga panzvimbo paJosiya baba vake, akabva munzvimbo ino, ‘Haazodzokizve ikoko.
12  Nokuti achafira kunzvimbo yavakamuendesa akatapwa, uye haazoonizve nyika ino.’
13  “Ane nhamo munhu anovaka imba yake, asi asingaiti nokururama, nedzimba dzake dzepamusoro, asi asingaiti nokururamisira, achishandisa wokwake uyo anoshandira pasina, uye waasingapi mubayiro wake;
14  uya anoti, ‘Ndichazvivakira imba hombe nedzimba dzepamusoro dzakafara; uye mahwindo angu achakudzwa nokuda kwayo, uye mapuranga acho achava omusidhari, akazorwa zvitsvuku.’
15  Ucharamba uchitonga nokuti uri kukwikwidza nokushandisa misidhari here? Baba vako, havana kudya, vakanwa, vakaruramisira uye vakaita zvakarurama here? Ipapo zvakavafambira zvakanaka.
16  Vakarwira mhosva dzomunhu anotambura nomurombo. Ipapo zvakafamba zvakanaka. ‘Izvozvo zvakanga zvisiri kundiziva here?’ ndizvo zvinotaura Jehovha.
17  ‘Chokwadi maziso ako nomwoyo wako hazvisi pane chimwe chinhu asi papfuma yako isina kururama, neparopa rouya asina mhosva kuti uriteure, nepakubiridzira, nepakumanikidza kuti uzviite.’
18  “Naizvozvo zvanzi naJehovha pamusoro paJehoyakimu mwanakomana waJosiya, mambo waJudha, ‘Havazomuchemi vachiti: “Maiwe, hama yangu! Uye maiwe, hanzvadzi yangu kani!” Havazomuchemi vachiti: “Maiwe, tenzi kani! Uye maiwe, changamire kani!”
19  Achavigwa sezvinoitwa mbongoro hono, achizvuzvurudzwa uye achiraswa kunze, kuseri kwemagedhi eJerusarema.’
20  “Kwira pamusoro peRebhanoni ushevedzere, uite kuti inzwi rako rinzwike uri kuBhashani. Shevedzera uri kuAbharimu, nokuti vose vaya vanokuda kwazvo vaparadzwa.
21  Ndakataura newe munguva yawakanga usinganetseki. Wakati, ‘Handisi kuzoteerera.’ Izvi ndizvo zvawave uchiita kubvira uchiri muduku, nokuti hauna kuteerera inzwi rangu.
22  Mhepo ichafudza vafudzi vako vose; uye vaya vanokuda kwazvo vachatapwa. Nokuti panguva iyoyo uchanyara uye uchaninipiswa nokuda kwedambudziko rako rose.
23  Haiwa iwe unogara muRebhanoni, uchigara mumisidhari, uchagomera sei marwadzo okusununguka paanouya kwauri, marwadzo okusununguka seaya omukadzi ari kusununguka!”
24  “‘Noupenyu hwangu,’ ndizvo zvinotaura Jehovha, ‘kunyange dai Koniya mwanakomana waJehoyakimu, mambo waJudha, aiva rin’i yokusimbisa nayo iri paruoko rwangu rworudyi, ndaizokubvisa ipapo!
25  Ndichakuisa mumaoko evaya vari kutsvaka mweya wako nomumaoko evaya vaunotya nomuruoko rwaNebhukadrezari mambo weBhabhironi nomumaoko evaKadheya.
26  Iwe naamai vako vakakubereka ndichakukandai mune imwe nyika yamusina kuberekerwa, uye ikoko ndiko kwamuchafira.
27  Asi havazodzokeri kunyika iyo mweya yavo ichange ichida kudzokera kwairi.
28  Murume uyu Koniya chinhuwo zvacho chinozvidzwa, chakaputswa-putswa, kana kuti mudziyo usingafarirwi here? Nei iye nevana vake vachakandwa pasi, vokandwa munyika yavasina kumboziva?’
29  “Haiwa iwe nyika, nyika, nyika, inzwa shoko raJehovha.
30  Zvanzi naJehovha, ‘Nyorai murume uyu seasina mwana, somurume asingazombobudiriri pamazuva ake; nokuti kubvira pavana vake hapana kana mumwe chete achabudirira, achigara pachigaro choumambo chaDhavhidhi uye achitongazve pakati paJudha.’”
38  Zvino Shefatiya mwanakomana waMetani naGedhariya mwanakomana waPashuri naJukari mwanakomana waSheremiya naPashuri mwanakomana waMarikija vakanzwa mashoko akanga achitaurirwa vanhu vose naJeremiya, achiti:
2  “Zvanzi naJehovha, ‘Munhu acharamba achigara muguta rino ndiye achaurayiwa nebakatwa, nenzara uye nedenda. Asi munhu achaenda kuvaKadheya ndiye acharamba achirarama uye mweya wake uchava kwaari sechinhu chakapambwa uye uri mupenyu.’
3  Zvanzi naJehovha, ‘Chokwadi guta rino richaiswa mumaoko euto rehondo ramambo weBhabhironi, uye acharitora.’”
4  Zvino machinda akati kuna mambo: “Tapota, murume uyu ngaaurayiwe, nokuti ari kunetesa maoko evarume vehondo vasara muguta rino nemaoko evanhu vose saizvozvo, nokutaura navo maererano nemashoko aya. Nokuti murume uyu haasi kutsvakira vanhu ava rugare asi dambudziko.”
5  Naizvozvo Mambo Zedhekiya akati: “Tarirai! Iye ari mumaoko enyu. Nokuti mambo haangakudzivisii kuita chero chinhu chipi zvacho.”
6  Zvino vakatora Jeremiya, vakamukanda mumugodhi wemvura waMarikija mwanakomana wamambo, waiva muChivanze cheVarindi. Naizvozvo vakadzikisa Jeremiya netambo. Zvino mumugodhi macho makanga musina mvura, asi maiva nematope; uye Jeremiya akatanga kunyura mumatope acho.
7  Zvino Ebhedhi-mereki muItiopiya, murume akanga ari mukuru mukuru uye aiva muimba yamambo, akanzwa kuti vakanga vaisa Jeremiya mumugodhi; uye mambo akanga akagara paGedhi raBhenjamini.
8  Naizvozvo Ebhedhi-mereki akabuda muimba yamambo akataura namambo, achiti:
9  “Haiwa ishe wangu mambo, varume ava vaita zvakaipa pane zvose zvavaitira muprofita Jeremiya, wavakanda mumugodhi, kuti afire imomo nenzara. Nokuti muguta hamusisina chingwa.”
10  Mambo akabva arayira Ebhedhi-mereki muItiopiya, achiti: “Tora varume makumi matatu vauri kutarisira munzvimbo ino, ubudise muprofita Jeremiya mumugodhi asati afa.”
11  Naizvozvo Ebhedhi-mereki akatora varume vaaitarisira, akapinda muimba yamambo pasi penzvimbo yaichengeterwa pfuma, akatora mamvemve nemachira akasakara ipapo, akazvidzikisira Jeremiya mumugodhi netambo.
12  Ebhedhi-mereki muItiopiya akabva ati kuna Jeremiya: “Ndapota, isa mamvemve nemachira akasakara muhapwa mako pasi petambo.” Jeremiya akaita saizvozvo.
13  Vakazokwidza Jeremiya netambo, vakamubudisa mumugodhi macho. Jeremiya akaramba achigara muChivanze cheVarindi.
14  Zvino Mambo Zedhekiya akatumira shoko, akaunza muprofita Jeremiya kwaaiva panopindwa napo pechitatu, paiva muimba yaJehovha, mambo akabva ati kuna Jeremiya: “Ndiri kukukumbira chimwe chinhu. Usandivanzira chero chinhu chipi zvacho.”
15  Jeremiya akati kuna Zedhekiya: “Kana ndikakutaurirai, chokwadi hamuzondiurayi here? Kana ndikakupai mazano, hamuzonditeereri.”
16  Mambo Zedhekiya akabva apika kuna Jeremiya vari munzvimbo yakavandika, achiti: “NaJehovha mupenyu, akatipa mweya uyu, handizokuurayi, uye handizokuisi muruoko rwevarume ava vari kutsvaka mweya wako.”
17  Zvino Jeremiya akati kuna Zedhekiya: “Zvanzi naJehovha, Mwari wemauto, Mwari waIsraeri, ‘Chokwadi kana mukaenda kumachinda amambo weBhabhironi, mweya wenyu ucharamba uchirarama uye guta rino harizopiswi nomoto, uye imi neimba yenyu mucharamba muchirarama.
18  Asi kana musingazoendi kumachinda amambo weBhabhironi, guta rino richaiswawo mumaoko evaKadheya, vacharipisa nomoto, uye imi hamuzopukunyuki mumaoko avo.’”
19  Mambo Zedhekiya akabva ati kuna Jeremiya: “Ndiri kutya vaJudha vaya vakaenda kuvaKadheya, kuti vangandiisa mumaoko avo, vakandiitira zvakaipa.”
20  Asi Jeremiya akati: “Havazokuisai saizvozvo. Ndapota, teererai inzwi raJehovha pane zvandiri kukuudzai, zvichakufambirai zvakanaka, uye mweya wenyu ucharamba uchirarama.
21  Asi kana mukaramba kuenda, ichi ndicho chinhu chandaoneswa naJehovha:
22  Tarirai! vakadzi vose vakasiyiwa muimba yamambo waJudha vachaendeswa kumachinda amambo weBhabhironi, uye vachati, ‘Varume vamuine rugare navo vakakufurirai uye vakakukundai.Vakaita kuti tsoka dzenyu dzinyure mumatope chaimo; vakatiza vakananga kumwe.’
23  Vachaendesa madzimai enyu ose nevanakomana venyu kuvaKadheya, uye imi hamuzopukunyuki mumaoko avo, asi muchabatwa noruoko rwamambo weBhabhironi, uye muchaita kuti guta rino ripiswe nomoto.”
24  Zedhekiya akati kuna Jeremiya: “Ngaparege kumbova nomurume anosvika pakuziva nezvezvinhu izvi, kuti iwe urege kufa.
25  Kana machinda akanzwa kuti ndataura newe, akauya maunenge uri, akati kwauri, ‘Tapota tiudze, Wataura namambo nezvei? Usativanzira chero chinhu chipi zvacho, hatizokuurayi. Mambo ataura newe nezvechii?’
26  utiwo kwaari, ‘Ndanga ndichikumbira kunzwirwa nyasha pamberi pamambo, kuti arege kundidzorera kuimba yaJehonatani kuti ndifire ikoko.’”
27  Kwapera nguva yakati, machinda ose akapinda maiva naJeremiya akatanga kumubvunza. Iyewo, akaaudza maererano nemashoko aya ose akanga arayirwa namambo. Naizvozvo iwo akanyarara pamberi pake, nokuti nyaya yacho haina kunzwika.
28  Jeremiya akaramba achigara muChivanze cheVarindi kusvikira zuva rakatorwa Jerusarema. Zvakaitika pakatorwa Jerusarema chaipo.
32  Iri ndiro shoko rakauya kuna Jeremiya richibva kuna Jehovha mugore rechigumi raZedhekiya mambo waJudha, kureva mugore rechigumi nemasere raNebhukadrezari.
2  Panguva iyoyo mauto ehondo amambo weBhabhironi akanga akakomba Jerusarema; uye muprofita Jeremiya akanga akavharirwa muChivanze cheVarindi, chakanga chiri muimba yamambo waJudha;
3  nokuti Zedhekiya mambo waJudha akanga amuvharira, achiti: “Uri kuprofitirei uchiti, ‘Zvanzi naJehovha: “Tarirai ndichaisa guta rino muruoko rwamambo weBhabhironi, uye iye acharikunda;
4  Zedhekiya, mambo waJudha, haazopukunyuki paruoko rwevaKadheya, nokuti chokwadi achaiswa muruoko rwamambo weBhabhironi, uye muromo wake uchataura nomuromo waiyeye, nemaziso ake achaona maziso aiyeye”’;
5  ‘iye achaenda naZedhekiya kuBhabhironi, acharamba ari ikoko kusvikira ndafunga nezvake,’ ndizvo zvinotaura Jehovha; ‘kunyange zvazvo muchiramba muchirwa nevaKadheya, hamuzobudiriri’?”
6  Jeremiya akati: “Shoko raJehovha rakabva rauya kwandiri, richiti,
7  ‘Hanameri mwanakomana waSharumu hama yababa vako, ari kuuya kwauri, achiti: “Tenga munda wangu uri kuAnatoti, nokuti ndiwe une kodzero yokudzikinura kuti uutenge.”’”
8  Kwapera nguva yakati, Hanameri mwanakomana wehama yababa vangu akapinda mandaiva, maererano neshoko raJehovha, muChivanze cheVarindi, akati kwandiri: “Ndapota, tenga munda wangu uri kuAnatoti, riri munyika yaBhenjamini, nokuti ndiwe une kodzero yenhaka, uye ndiwe une simba rokudzikinura. Utenge.” Ndakabva ndaziva kuti rakanga riri shoko raJehovha.
9  Naizvozvo ndakatenga munda waiva kuAnatoti kuna Hanameri mwanakomana wehama yababa vangu. Ndakamuyerera mari yacho, mashekeri manomwe nemasirivha gumi.
10  Ndakabva ndanyora gwaro rechibvumirano, ndikaisa chisimbiso, ndikashevedza zvapupu pandaiyera mari yacho muchikero.
11  Pashure paizvozvo ndakatora gwaro rechibvumirano chokutenga, riya rakanga rakanamwa maererano nomurayiro uye nemirau, neriya rakanga rasiyiwa rakavhurika;
12  ndikabva ndapa Bharuki mwanakomana waNeriya mwanakomana waMaseya gwaro rechibvumirano chokutenga, Hanameri mwanakomana wehama yababa vangu achizviona uye zvapupu zvichizviona, zviya zvakanga zvichinyora gwaro rechibvumirano chokutenga, vaJudha vose vakanga vakagara muChivanze cheVarindi vachizviona.
13  Zvino ndakarayira Bharuki ivo vachizviona, ndichiti:
14  “Zvanzi naJehovha wemauto, Mwari waIsraeri, ‘Tora magwaro aya echibvumirano, gwaro iri rechibvumirano chokutenga, rakanamwa, nerimwe gwaro rechibvumirano rasiyiwa rakavhurika, uaise mumudziyo wevhu, kuti agare kwemazuva mazhinji.’
15  Nokuti zvanzi naJehovha wemauto, Mwari waIsraeri, ‘Dzimba neminda, neminda yemizambiringa zvichatengwawo munyika ino.’”
16  Zvino ndakanyengetera kuna Jehovha pashure pokunge ndapa Bharuki mwanakomana waNeriya gwaro rechibvumirano chokutenga, ndichiti:
17  “Maiwe, haiwa, Changamire Ishe Jehovha! Tarirai makaita matenga nenyika muchishandisa simba renyu guru noruoko rwenyu rwakatambanudzwa. Chinhu chacho hachina kukuomerai,
18  Imi mune mutsa worudo kuzviuru, munotsiva kukanganisa kwemadzibaba pazvipfuva zvevanakomana vavo vanovatevera, Mwari wechokwadi, Iye mukuru, Iye ane simba, Jehovha wemauto ndiro zita rake,
19  ane chinangwa chikuru uye ane mabasa mazhinji, imi mune maziso akasvinurira nzira dzose dzevanakomana vevanhu, kuti mupe mumwe nomumwe maererano nenzira dzake uye maererano nezvibereko zvezvaakaita;
20  imi makaita zviratidzo nezvishamiso munyika yeIjipiti kusvikira nhasi nepakati paIsraeri uye pakati pevanhu, kuti muzviitire zita, sezvazvakaita nhasi.
21  Makabudisa vanhu venyu vaIsraeri munyika yeIjipiti, nezviratidzo nezvishamiso, noruoko rwakasimba, noruoko rwakatambanudzwa uye nokutyisa kukuru.
22  “Kwapera nguva yakati, makavapa nyika ino yamakapikira madzitateguru avo kuti muchavapa, nyika inoyerera mukaka nouchi.
23  Vakapinda, vakaita kuti ive yavo, asi havana kuteerera inzwi renyu, uye havana kufamba mumutemo wenyu. Havana kuita zvinhu zvose zvamakavarayira kuti vaite, zvokuti makaita kuti dambudziko rose iri rivawire.
24  Tarirai! Vanhu vasvika kuguta nemasvingo okukomba nawo kuti varitore, uye guta racho richaiswa muruoko rwevaKadheya vari kurirwisa, nokuda kwebakatwa nenzara nedenda; uye zvamakataura zvaitika, tarirai muri kuzviona.
25  Asi imi haiwa Changamire Ishe Jehovha, mati kwandiri, ‘Tenga munda nemari uye shevedza zvapupu,’ kunyange zvazvo guta racho richaiswa muruoko rwevaKadheya.”
26  Shoko raJehovha rakabva rauya kuna Jeremiya richiti:
27  “Ndini Jehovha, Mwari wezvipenyu zvose zvenyama. Pane chinhu chero chipi zvacho chakandiomera here?
28  Naizvozvo zvanzi naJehovha, ‘Tarira ndichaisa guta rino muruoko rwevaKadheya nomuruoko rwaNebhukadrezari mambo weBhabhironi, uye acharitora.
29  VaKadheya vari kurwisa guta rino vachapinda, vopisa guta rino nomoto uye vachariroromesa pamwe chete nedzimba dzine matenga avakakwidzira utsi hwezvibayiro kuna Bhaari vari paari, uye avakadururira zvinopiwa zvinonwiwa kune vamwe vanamwari kuti vandigumbure.’
30  “‘Nokuti vanakomana vaIsraeri nevanakomana vaJudha varatidza kuva vanhu vaiita zvakaipa pamberi pangu, kubvira vachiri vaduku; nokuti vanakomana vaIsraeri vari kutondigumbura nebasa remaoko avo,’ ndizvo zvinotaura Jehovha.
31  ‘Nokuti guta rino, kubvira pazuva ravakarivaka, kusvikira nhasi chaiye, rave riri chinhu chinonditsamwisa uye chinoita kuti ndive nehasha, kuti ndiribvise pamberi pechiso changu,
32  nokuda kwezvakaipa zvose zvevanakomana vaIsraeri nezvevanakomana vaJudha zvavakaita kuti vandigumbure, ivo, madzimambo avo, machinda avo, vapristi vavo nevaprofita vavo, nevarume vaJudha nevagari vomuJerusarema.
33  Vakaramba vachindifuratira vasinganditariri; kunyange zvazvo ndaivadzidzisa, ndichifumomuka ndichivadzidzisa, asi hapana kana mumwe chete wavo akanga achiteerera kuti agamuchire kurangwa.
34  Vakaisa zvinhu zvavo zvinonyangadza muimba yave ichishevedzwa nezita rangu, kuti vaisvibise.
35  Uyezve, vakavaka nzvimbo dzakakwirira dzaBhaari dziri mumupata womwanakomana waHinomu, kuti vaite kuti vanakomana vavo nevanasikana vavo vapinde mumoto vachienda kuna Moreki, chinhu chandisina kuvarayira, uyewo hazvina kuuya mumwoyo mangu kuti vaite chinhu ichi chinosemesa, kuti vatadzise Judha.’
36  “Naizvozvo zvino, zvanzi naJehovha Mwari waIsraeri pamusoro peguta rino ramuri kuti richaiswa muruoko rwamambo weBhabhironi nebakatwa, nenzara uye nedenda,
37  ‘Tarirai ndichavaunganidza vachibva kunyika dzose dzandichange ndavaparadzira kwadziri ndakatsamwa, ndiine hasha uye ndakashatirwa kwazvo; uye ndichavadzosa kunzvimbo ino ndoita kuti vagare vakachengeteka.
38  Vachava vanhu vangu, uye ini ndichava Mwari wavo.
39  Ndichavapa mwoyo mumwe nenzira imwe kuti vanditye nguva dzose, kuti zvive zvakanaka kwavari nokuvanakomana vavo vanovatevera.
40  Ndichaita navo sungano inogara nokusingagumi, yandisingazobvisi pashure pavo, kuti ndivaitire zvakanaka; uye ndichaita kuti vanditye mumwoyo mavo kuti varege kutsauka vachibva kwandiri.
41  Ndichapembera nomufaro pamusoro pavo kuti ndivaitire zvakanaka, ndichavadyara munyika ino muchokwadi nomwoyo wangu wose uye nomweya wangu wose.’”
42  “Nokuti zvanzi naJehovha, ‘Sokuunza kwandaita dambudziko guru rose iri pavanhu ava, saizvozvo ndichavaunzirawo zvakanaka zvose zvandiri kutaura pamusoro pavo.
43  Minda ichatengwa munyika ino yamuchange muchiti: “Idongo risina munhu kana chipfuwo. Iyo yakaiswa mumaoko evaKadheya.”’
44  “‘Vanhu vachatenga minda nemari, magwaro echibvumirano achanyorwa nokunamwa uye zvapupu zvichashevedzwa munyika yaBhenjamini nomunzvimbo dzakapoteredza Jerusarema nomumaguta aJudha nomumaguta enzvimbo ine makomo nomumaguta enyika yakadzikira nomumaguta ari kumaodzanyemba, nokuti ndichadzosa nhapwa dzavo,’ ndizvo zvinotaura Jehovha.”
6  Vandai, haiwa imi vanakomana vaBhenjamini, muchibva pakati peJerusarema; uye ridzai hwamanda muTekoa. Simudzai chiratidzo chomoto pamusoro peBheti-hakeremu; nokuti kutambudzika kwatarira pasi kuchibuda kuchamhembe, iko kuputsa kukuru.
2  Zvechokwadi mwanasikana weZiyoni afanana nomukadzi akaberekwa akanaka uye akatunhidzwa.
3  Vafudzi nemapoka avo vakauya kwaari. Vakadzika matende avo vakamupoteredza. Mumwe nomumwe akafura chikamu chake.
4  Ivo vamutsaurira hondo vachiti: “Simukai tiende ari masikati!” “Tine nhamo, nokuti kwava kuda kuvira, nokuti mimvuri yemanheru inoramba ichireba!”
5  “Simukai, handei huri usiku, tiparadze shongwe dzake dzaanogara.”
6  Nokuti zvanzi naJehovha wemauto: “Temai miti mugadzire rusvingo rwokukomba narwo Jerusarema. Ndiro guta rinofanira kuitwa kuti rizvidavirire. Rizere noudzvinyiriri.
7  Rakachengeta zvakaipa zvaro zvichitonhorera, sezvinoita mugodhi unochengeta mvura yawo ichitonhorera. Chisimba nokupamba zvinonzwika mariri; urwere nedambudziko zviri pamberi pechiso changu nguva dzose.
8  Ruramiswa, haiwa iwe Jerusarema, kuti mweya wangu urege kukufuratira wasemeswa newe; kuti ndirege kukuita dongo, nyika isingagarwi.”
9  Zvanzi naJehovha wemauto: “Chokwadi vachaunganidza vakasara vaIsraeri sezvinoitwa pamuzambiringa. Tsvaka noruoko rwako somunhu ari kutanha mazambiringa pazvinotandira zvomuzambiringa.”
10  “Ndichataura naani ndonyevera, kuti vanzwe? Tarira! Nzeve dzavo hadzina kudzingiswa, zvokuti havakwanisi kuteerera. Tarira! Kwavari shoko raJehovha rava kuzvidzwa, iro shoko ravasingafariri.
11  Ndazara nehasha dzaJehovha. Ndaneta nokuramba ndakanyarara.” “Dzidururire pamwana ari mumugwagwa nepaboka remajaya anoshamwaridzana panguva imwe chete; nokuti vachabatwawo, murume pamwe chete nomudzimai wake, achembera pamwe chete naiye ane mazuva mazhinji.
12  Dzimba dzavo dzichapiwa vamwe kuti dzive dzavo, minda nemadzimai panguva imwe chete. Nokuti ndichatambanudzira ruoko rwangu vagari vomunyika yacho,” ndizvo zvinotaura Jehovha.
13  “Nokuti kubvira kumuduku wavo kusvikira kumukuru wavo, munhu wose ari kuwana pfuma isina kururama; uye kubvira kumuprofita kusvikira kumupristi, mumwe nomumwe ari kunyengedzera.
14  Vanoedza kuporesa zvishomanana kuparara kwevanhu vangu, vachiti, ‘Kune rugare! Kune rugare!’ iko kusina rugare.
15  Vakanyara here nokuti vakanga vaita chinhu chinosemesa? Kutanga, chokwadi havambonyari; uyewo, havasati vava kuziva kuti vanonyara sei. Naizvozvo vachawa pamwe chete nevaya vari kuwa; vachagumburwa panguva yandichavaita kuti vazvidavirire,” Jehovha adaro.
16  Zvanzi naJehovha: “Mirai munzira, muone, mubvunze nezvemigwagwa yekare, apo zvino pane nzira yakanaka; mufambe mairi, uye muwanire mweya yenyu zororo.” Asi ivo vakaramba vachiti: “Hatisi kuzofamba.”
17  “Ndakakumutsirai varindi vaiti, ‘Teererai kurira kwehwamanda!’” Asi ivo vakaramba vachiti: “Hatisi kuzoteerera.”
18  “Naizvozvo inzwai, haiwa imi marudzi! Ziva, haiwa iwe ungano, zvichava pakati pavo.
19  Teerera, haiwa iwe nyika! Tarira ndiri kuunza dambudziko pavanhu ava sezvibereko zvokufunga kwavo, nokuti havana kuteerera mashoko angu; uye mutemo wangu—vakarambawo vachiuramba.”
20  “Izvi zvinei neni zvamunouya nezvinonhuhwirira zvichena zvinobva kuShebha neipwa dzinonhuhwirira dzakanaka dzinobva kunyika iri kure? Zvinopiwa zvenyu zvinopiswa zvakakwana hazvifadzi, uye zvibayiro zvenyu zvave zvisingandigutsi.”
21  Naizvozvo zvanzi naJehovha: “Tarirai ndiri kuisira vanhu ava zvinhu zvinogumbura, uye vachagumburwa nazvo, vanababa nevanakomana pamwe chete; muvakidzani neshamwari yake—vachaparara.”
22  Zvanzi naJehovha: “Tarirai! Vanhu vari kuuya vachibva kunyika yokuchamhembe, uye kune rudzi rukuru ruchamutswa ruchibva kumativi ari kure kwazvo enyika.
23  Vachabata uta nepfumo duku. Vane utsinye, uye havazovi netsitsi. Inzwi ravo richatinhira segungwa, uye vachatasva mabhiza. Rudzi rwacho rwakagadzirira kurwa newe somurume wehondo, haiwa iwe mwanasikana weZiyoni.”
24  Tanzwa mashoko pamusoro parwo. Maoko edu ati regwede. Tabatwa nokutambudzika, nemarwadzo okusununguka seomukadzi ari kusununguka.
25  Musabuda muchienda kusango, uye musafamba kunyange munzira; nokuti kune bakatwa romuvengi, kune zvinhu zvinotyisa kumativi ose.
26  Haiwa iwe mwanasikana wevanhu vangu, sungira masaga uumburuke mumadota. Kuchema kwako ngakuve sokuya kwomunhu anochema mwanakomana mumwe oga, kuungudza kwokurwadziwa; nokuti mupambi achangoerekana atisvikira.
27  “Ndakakuita munhu anoedza simbi pakati pevanhu vangu, munhu anotsvakisisa; uchaziva uye uchaongorora nzira yavo.
28  Vose zvavo varume vakasindimara chose, vanofamba-famba vachichera vamwe—mhangura nesimbi. Vose zvavo vakaipa.
29  Mvuto dzapiswa. Mutobvu unobuda mumoto wadzo. Mumwe munhu aramba achinatsa kwazvo pasina, uye vaya vakaipa havana kuparadzaniswa.
30  Chokwadi vanhu vachavatumidza kuti sirivha yakarambwa, nokuti Jehovha avaramba.”
31  “Panguva iyoyo,” ndizvo zvinotaura Jehovha, “ndichava Mwari wemhuri dzose dzaIsraeri; uye ivo vachava vanhu vangu.”
2  Zvanzi naJehovha: “Vanhu vakapona pabakatwa vakanzwirwa nyasha murenje, Israeri paakanga achifamba kuti azorore.”
3  Jehovha akazviratidza kwandiri ari kure, achiti: “Ndakakuda norudo rusingagumi. Ndokusaka ndakakukweva nomutsa worudo.
4  Ndichakuvakazve uye uchavakwazve, haiwa iwe mhandara yaIsraeri. Uchashongawo makandira ako, woenda uchitamba sevaya vari kuseka.
5  Uchadyarawo minda yemizambiringa mumakomo eSamariya. Vadyari vachadyara votanga kuishandisa.
6  Nokuti kune zuva iro varindi vari munzvimbo ine makomo yaEfremu vachashevedzera kuti, ‘Haiwa imi vanhu, simukai, ngatikwirei kuZiyoni, kuna Jehovha Mwari wedu.’”
7  Nokuti zvanzi naJehovha: “Shevedzerai kwazvo kuna Jakobho muchifara, uye pururudzai muri pamberi pemarudzi. Zvizivisei. Rumbidzai, muti, ‘Haiwa Jehovha, ponesai vanhu venyu, vakasara vaIsraeri.’
8  Tarirai ndichavaunza vachibva kunyika yokuchamhembe, ndichavaunganidza vachibva kumativi ari kure kwazvo enyika. Pakati pavo pachava nemapofu nevakaremara, mukadzi ane pamuviri neari kusununguka, vose pamwe chete. Vachadzoka kuno vari ungano huru.
9  Vachauya vachichema, uye ndichavaunza vachiteterera kunzwirwa nyasha. Ndichaita kuti vafambe vachienda kumipata ine nzizi dzemvura, munzira yakarurama yavasingazogumburwi. Nokuti ndava Baba vaIsraeri; uye Efremu ndiye dangwe rangu.”
10  Inzwai shoko raJehovha, haiwa imi marudzi, murizivise muzvitsuwa zviri kure, muti: “Iye ari kuparadzira Israeri achamuunganidza, uye achamuchengeta sezvinoita mufudzi anochengeta boka rake rezvipfuwo.
11  Nokuti Jehovha achadzikinura Jakobho, omununura paruoko rwouya akasimba kumupfuura.
12  Vachauya, voshevedzera nomufaro vari pamusoro peZiyoni, vofarira kunaka kwaJehovha, zviyo newaini itsva nemafuta nevana vemakwai nemombe. Mweya yavo ichangova somunda une mvura, uye havazonetizve.”
13  “Panguva iyoyo mhandara ichafara ichitamba, uyewo majaya nevakwegura, vose pamwe chete. Ndichachinja kuchema kwavo kuti kuve kupembera nomufaro, uye ndichavanyaradza ndoita kuti vafare vachibva pakuva neshungu kwavo.
14  Ndichagutsa mweya yevapristi nemafuta, vanhu vangu vachagutswa nokunaka kwangu,” ndizvo zvinotaura Jehovha.
15  “Zvanzi naJehovha, ‘Inzwi riri kunzwika muRama, kurira nokuchema kunoshungurudza; Rakeri achichema vanakomana vake. Aramba kunyaradzwa nokuda kwevanakomana vake, nokuti havasisipo.’”
16  Zvanzi naJehovha: “‘Rega kuchema, uye maziso ako ngaarege kubudisa misodzi, nokuti basa rako rine mubayiro,’ ndizvo zvinotaura Jehovha, ‘ivo vachadzoka vachibva kunyika yomuvengi.’
17  “‘Kune tariro nokuda kwenguva yako yemberi,’ ndizvo zvinotaura Jehovha, ‘vanakomana vacho vachadzoka kunharaunda yavo.’”
18  “Ndakanzwa Efremu achizvichema achiti, ‘Makandiruramisa, kuti ndiruramiswe, semhuru isina kurovedzwa. Ndidzosei uye ndichakurumidza kudzoka, nokuti ndimi Jehovha Mwari wangu.
19  Nokuti ndakati ndadzoka, ndakazvidemba; uye ndakati ndaitwa kuti ndizive, ndakarova pachidya nembama. Ndakanyara, ndakanzwa ndaninipiswa, nokuti ndakanga ndatakura kuzvidzwa kwouduku hwangu.’”
20  “Efremu mwanakomana anokosha kwandiri, kana kuti mwana anodiwa here? Nokuti kusvikira pakutaura kwangu ndichipesana naye ndichamuyeukazve. Ndokusaka ura hwangu hwava husina kugadzikana nokuda kwake. Chokwadi ndichamunzwira tsitsi,” ndizvo zvinotaura Jehovha.
21  “Zviisire zviratidzo zvomumugwagwa. Zviisire zvikwangwani. Isa mwoyo wako pamugwagwa mukuru, nzira yauchaenda nayo. Dzoka, haiwa iwe mhandara yaIsraeri. Dzoka kumaguta ako aya.
22  Uchatsaukira uko nokoko kusvikira rini, haiwa iwe mwanasikana asina kutendeka? Nokuti Jehovha asika chinhu chitsva panyika: Munhukadziwo zvake achauya pedyo pedyo nomurume omukomba.”
23  Zvanzi naJehovha wemauto, Mwari waIsraeri: “Vachataurawo shoko iri munyika yaJudha nomumaguta ake, pandichaunganidza nhapwa dzavo, ‘Jehovha ngaakukomborere, haiwa iwe nzvimbo yokugara yakarurama, haiwa iwe gomo dzvene.’
24  Judha nemaguta ake ose vachagara mairi pamwe chete, varimi nevaya vari kufamba neboka rezvipfuwo.
25  Nokuti ndichagutsa mweya wakaneta, uye ndichagutsa mweya yose iri kupera simba.”
26  Ipapo ndakamuka ndikaona; uye hope dzangu, dzakanga dzichindifadza.
27  “Tarirai! Mazuva achauya,” ndizvo zvinotaura Jehovha, “andichadyara imba yaIsraeri neimba yaJudha nembeu yomunhu uye nembeu yechipfuwo.”
28  “Ndicharamba ndakasvinura kwavari kuti ndivake uye kuti ndidyare, sokuramba ndakasvinura kwavari kwandakaita kuti ndidzure uye kuti ndiputse, kuti ndikoromore uye kuti ndiparadze uye kuti ndikuvadze,” ndizvo zvinotaura Jehovha.
29  “Mumazuva iwayo havachazotizve, ‘Vanababa ndivo vakadya mazambiringa asina kuibva, asi mazino evanakomana ndiwo akaita ugugu.’
30  Asi mumwe nomumwe achafira kukanganisa kwake. Ani naani achadya mazambiringa asina kuibva, ndiye ane mazino achaita ugugu.”
31  “Tarirai! Mazuva achauya,” ndizvo zvinotaura Jehovha, “andichaita sungano itsva neimba yaIsraeri uye neimba yaJudha;
32  isina kuita sesungano yandakaita nemadzitateguru avo pazuva randakabata maoko avo kuti ndivabudise munyika yeIjipiti, ‘sungano yangu yavakaputsa, kunyange zvazvo ini ndakanga ndiri murume wavo,’ ndizvo zvinotaura Jehovha.”
33  “Nokuti iyi ndiyo sungano yandichaita neimba yaIsraeri pashure pemazuva iwayo,” ndizvo zvinotaura Jehovha. “Ndichaisa mutemo wangu mavari, uye ndichaunyora mumwoyo mavo. Ndichava Mwari wavo, uye ivo vachava vanhu vangu.”
34  “Mumwe nomumwe haazodzidzisizve shamwari yake uye mumwe nomumwe hama yake, achiti, ‘Zivai Jehovha!’ nokuti vose vachandiziva, kubvira kumuduku wavo kunyange kusvikira kumukuru wavo,” ndizvo zvinotaura Jehovha. “Nokuti ndichakanganwira kukanganisa kwavo, uye handizoyeukizve chivi chavo.”
35  Zvanzi naJehovha, Mupi wezuva kuti rive chiedza masikati, mirau yomwedzi nenyeredzi kuti zvive chiedza usiku, Iye anonyandura gungwa kuti mafungu aro arege kugadzikana, Iye ane zita rokuti Jehovha wemauto:
36  “‘Kudai mirau iyi yaigona kubviswa pamberi pangu,’ ndizvo zvinotaura Jehovha ‘vaya vari vana vaIsraeri vaigonawo kurega kuva rudzi pamberi pangu nguva dzose.’”
37  Zvanzi naJehovha: “‘Kudai matenga ari kumusoro aigona kuyerwa uye nheyo dzenyika iri pasi dzaigona kuongororwa, iniwo ndaizoramba vana vose vaIsraeri nokuda kwezvose zvavakaita,’ ndizvo zvinotaura Jehovha.”
38  “Tarirai! Mazuva achauya,” ndizvo zvinotaura Jehovha, “guta racho parichavakirwa Jehovha kubvira kuShongwe yaHananeri kusvikira kuGedhi Repakona.
39  Tambo yokuyeresa ichaendawo mberi yakananga kuchikomo cheGarebhi, uye ichatenderera ichienda kuGoa.
40  Bani rose rezvitunha uye remadota ane mafuta, nepakatenuka-tenuka pose kusvikira kumupata une rukova weKidroni, kusvikira kukona yokuGedhi reMabhiza chaiko nechokunobuda zuva, zvichava chinhu chitsvene kuna Jehovha. Harizodzurwi, uyewo harizokoromorwizve nokusingagumi.”
21  Iri ndiro shoko rakauya kuna Jeremiya richibva kuna Jehovha, Mambo Zedhekiya paakamutumira Pashuri mwanakomana waMarikija naZefaniya mwanakomana waMaaseya, mupristi, achiti:
2  “Tapota tibvunzire kuna Jehovha, nokuti Nebhukadrezari mambo weBhabhironi ari kurwa nesu. Zvichida Jehovha achatiitira maererano nemabasa ake ose anoshamisa, zvokuti iye achabva kwatiri.”
3  Jeremiya akati kwavari: “Itii kuna Zedhekiya,
4  ‘Zvanzi naJehovha Mwari waIsraeri: “Tarirai ndichaita kuti zvombo zvehondo zviri muruoko rwenyu zvikudzokerei, zvamuri kurwisa nazvo mambo weBhabhironi, nevaKadheya vari kukukombai vari kunze kworusvingo, uye ndichazviunganidza pakati peguta rino.
5  Ini ndicharwa nemi noruoko rwakatambanudzwa, noruoko rwakasimba, ndakatsamwa, ndiine hasha uye ndakagumbuka kwazvo.
6  Ndichauraya vagari vomuguta rino, vanhu nemhuka. Zvichafa nedenda guru.”’
7  “‘“Pashure paizvozvo,” ndizvo zvinotaura Jehovha, “ndichaisa Zedhekiya mambo waJudha nevashandi vake nevanhu nevaya vachasiyiwa muguta rino nedenda, nebakatwa nenzara, muruoko rwaNebhukadrezari mambo weBhabhironi, imo mumaoko evavengi vavo nomumaoko evaya vari kutsvaka mweya yavo, iye achavauraya nomuromo webakatwa. Haazovanzwiri urombo, uye haazovanzwiri tsitsi kana kuvanzwira ngoni.”’
8  “Uti kuvanhu ava, ‘Zvanzi naJehovha: “Tarirai ndiri kuisa nzira youpenyu nenzira yorufu pamberi penyu.
9  Munhu anoramba akagara muguta rino achaurayiwa nebakatwa, nenzara uye nedenda; asi anobuda uye anoenda kuvaKadheya vari kukukombai acharamba achirarama, mweya wake uchava wake sezvakapambwa zvake.”’
10  “‘“Nokuti ndatarira guta rino ndakatsamwa kuti ndiriunzire dambudziko, kwete zvakanaka,” ndizvo zvinotaura Jehovha. “Richaiswa muruoko rwamambo weBhabhironi, uye acharipisa nomoto.”
11  “‘Zvino kana iri imba yamambo waJudha, inzwai shoko raJehovha, haiwa imi varume.
12  Haiwa imi imba yaDhavhidhi, zvanzi naJehovha: “Mangwanani oga oga ipai mutongo muchiruramisira, nunurai ari kubirwa paruoko rweanobiridzira, kuti hasha dzangu dzirege kubuda somoto dzikapisa uye dzikasava neanodzidzima nokuda kwokuipa kwezvamakaita.”’
13  “‘Tarira ndiri kukurwisa, haiwa iwe mukadzi anogara mubani, haiwa iwe dombo renyika yakati sandara,’ ndizvo zvinotaura Jehovha. ‘Asi imi muri kuti: “Ndiani achauya kuzotirwisa? Ndiani achapinda matinogara?”
14  Ndichaitawo kuti muzvidavirire maererano nezvibereko zvezvamakaita,’ ndizvo zvinotaura Jehovha. ‘Ndichabatidza moto musango rake, uye iwo uchaparadza zvinhu zvose zvakamupoteredza.’”
25  Iri ndiro shoko rakauya kuna Jeremiya pamusoro pevanhu vose vaJudha mugore rechina raJehoyakimu mwanakomana waJosiya, mambo waJudha, kureva gore rokutanga raNebhukadrezari mambo weBhabhironi;
2  rakataurwa nomuprofita Jeremiya pamusoro pevanhu vose vaJudha uye pamusoro pevagari vose vomuJerusarema, achiti:
3  “Kubvira mugore rechigumi nematatu raJosiya mwanakomana waAmone, mambo waJudha, kusvikira nhasi, makore makumi maviri nematatu aya, shoko raJehovha rakauya kwandiri, uye ndakaramba ndichitaura nemi, ndichifumomuka ndichitaura, asi hamuna kuteerera.
4  Jehovha akakutumirai vashumiri vake vose vaprofita, achifumomuka achivatuma, asi hamuna kuteerera, uyewo hamuna kurereka nzeve yenyu kuti muteerere,
5  vachiti, ‘Tapota, mumwe nomumwe ngaatendeuke abve panzira yake yakaipa uye pakuipa kwezvamakaita, rambai muchigara panyika yamakapiwa imi nemadzitateguru enyu naJehovha kubvira kare kare, kusvikira kunguva refu ichauya.
6  Musatevera vamwe vanamwari kuti muvashumire nokuvakotamira, kuti murege kunditsamwisa nebasa remaoko enyu, uye kuti ndirege kukuunzirai dambudziko.’
7  “‘Asi hamuna kunditeerera,’ ndizvo zvinotaura Jehovha, ‘kuti mundigumbure nebasa remaoko enyu, muzviunzire dambudziko.’
8  “Naizvozvo zvanzi naJehovha wemauto, ‘“Nokuti hamuna kuteerera mashoko angu,
9  tarirai ndichatumira shoko ndotora mhuri dzose dzokuchamhembe,” ndizvo zvinotaura Jehovha, “uye ndichatumira shoko kuna Nebhukadrezari mambo weBhabhironi, mushumiri wangu, uye ndichavaunza kuti varwise nyika ino nevagari vayo nemarudzi aya ose akapoteredza; uye ndichavatsaura kuti vaparadzwe uye ndichaita kuti vave chinhu chinokatyamadza nechinhu chokuridzira muridzo uye matongo nokusingagumi.
10  Ndichaparadza inzwi rokupembera nomufaro nenzwi rokufara mavari, inzwi romuroori nenzwi romwenga, kurira kweguyo nechiedza cherambi.
11  Nyika ino yose ichava dongo, chinhu chinokatyamadza, uye marudzi aya achashandira mambo weBhabhironi kwemakore makumi manomwe.”’
12  “‘Zvino kana makore makumi manomwe apera, ndichaita kuti mambo weBhabhironi norudzi irworwo vazvidavirire kukanganisa kwavo,’ ndizvo zvinotaura Jehovha, ‘kunyange nyika yevaKadheya, ndichaiita matongo nokusingagumi.
13  Ndichaunza mashoko angu ose andakataura pairi, uyewo zvose zvakanyorwa mubhuku rino zvakaprofitwa naJeremiya kumarudzi ose.
14  Nokuti kunyange iwo, marudzi mazhinji nemadzimambo makuru, akavashandisa sevashandi; uye ini ndichavatsiva maererano nebasa ravo uye maererano nebasa remaoko avo.’”
15  Nokuti Jehovha Mwari waIsraeri ati kwandiri: “Tora kapu iyi yewaini yehasha muruoko rwangu, unwise marudzi ose andiri kukutuma kwaari.
16  Ngaanwe adzedzerekere mberi neshure uye aite sevanhu vanopenga nokuda kwebakatwa randiri kutuma pakati pawo.”
17  Ndakatora kapu yacho muruoko rwaJehovha, ndikanwisa marudzi ose andakanga ndatumwa kwaari naJehovha:
18  anoti, Jerusarema nemaguta aJudha nemadzimambo aro, machinda aro, kuti ndizviite matongo, chinhu chinokatyamadza, chinhu chokuridzira muridzo uye chinotukwa, sezvazvakaita nhasi;
19  Farao mambo weIjipiti nevashandi vake nemachinda ake nevanhu vake vose;
20  neboka rose revamwe vanhu vakavhengana, nemadzimambo ose enyika yeUzi, nemadzimambo ose enyika yevaFiristiya neAshkeroni neGaza neEkroni nevachasara vokuAshdhodhi;
21  Edhomu neMoabhi nevanakomana vaAmoni;
22  nemadzimambo ose eTire nemadzimambo ose eSidhoni nemadzimambo echitsuwa chiri munzvimbo yegungwa;
23  neDhedhani neTema neBhuzi navose vaya vane bvudzi rakadimburirwa pazvavovo;
24  nemadzimambo ose evaArabhu nemadzimambo ose eboka revamwe vanhu vakavhengana ari kugara murenje;
25  nemadzimambo ose eZimri nemadzimambo ose eEramu nemadzimambo ose evaMedhiya;
26  nemadzimambo ose okuchamhembe ari pedyo neari kure, mumwe pashure pomumwe, nohumwe umambo hwose hwepasi huri panyika; uye mambo weSheshaki achanwa kana ivo vapedza.
27  “Uti kwavari, ‘Zvanzi naJehovha wemauto, Mwari waIsraeri: “Inwai, mudhakwe, murutse uye muwe zvokuti hamugoni kumuka nokuda kwebakatwa randichatuma pakati penyu.”’
28  Kana vakaramba kutora kapu yacho muruoko rwako kuti vanwe, utiwo kwavari, ‘Zvanzi naJehovha wemauto: “Muchatonwa chete.
29  Nokuti, tarirai! ndiri kutanga kuunza dambudziko paguta rinoshevedzwa nezita rangu, uye imi mungarega kurangwa here?”’ “‘Hamuzoregi kurangwa, nokuti kune bakatwa randiri kushevedzera vagari vose vepanyika,’ ndizvo zvinotaura Jehovha wemauto.
30  “Asi iwe, uprofite kwavari mashoko ose aya, uti kwavari, ‘Jehovha achadzvova ari kumusoro, achaita kuti inzwi rake rinzwike ari kunzvimbo yake tsvene yaanogara. Chokwadi achadzvovera nzvimbo yake yaanogara. Achashevedzera kuvagari vose vepanyika sezvinoita vaya vari kutsika-tsika chisviniro chewaini.’
31  “‘Ruzha ruchasvika kurutivi rwokumugumo wenyika chaiko, nokuti Jehovha ane gakava nemarudzi. Iye achatonga vanhu vose. Vakaipa achavaisa kubakatwa,’ ndizvo zvinotaura Jehovha.
32  “Zvanzi naJehovha wemauto, ‘Tarirai! Dambudziko riri kufamba richibva pane rumwe rudzi richienda kune rumwe rudzi, uye mhepo huru ine mvura ichamutswa kumativi ari kure kwazvo enyika.
33  Vaya vachaurayiwa naJehovha vachavapo pazuva iroro kubvira kumugumo wenyika kusvikira kune mumwe mugumo wenyika. Havazochemwi, uyewo havazounganidzwi kana kuvigwa. Vachava somupfudze panyika.’
34  “Ungudzai, imi vafudzi, mushevedzere! Umburukai, imi vakuru veboka rezvipfuwo, nokuti mazuva enyu okuurayiwa neokuparadzirwa akwana, muchaputsika somudziyo unodiwa!
35  Nzvimbo yokutizira yevafudzi, nenzira yokupukunyuka nayo yevakuru veboka rezvipfuwo hazvisisipo.
36  Teererai! Kushevedzera kwevafudzi, nokuungudza kwevakuru veboka rezvipfuwo, nokuti Jehovha ari kupamba mafuro avo.
37  Nzvimbo dzokugara dzine rugare dzaitwa kuti dzisava noupenyu nokuda kwokutsamwa kukuru kwaJehovha.
38  Akabva munzvimbo yake yaanovanda somwana weshumba ava nezenze, nokuti nyika yavo yava chinhu chinokatyamadza nokuda kwebakatwa rine utsinye uye nokuda kwokutsamwa kwake kukuru.”
13  Jehovha ati kwandiri: “Enda, utenge bhandi rerineni urisunge muhudyu mako, asi usariisa mumvura.”
2  Naizvozvo ndakatenga bhandi racho sezvakataurwa naJehovha, ndikarisunga muhudyu mangu.
3  Shoko raJehovha rakauya kwandiri kechipiri, richiti:
4  “Tora bhandi rawatenga, rawakasunga muhudyu mako, usimuke, uende kuna Yufratesi, urivige ikoko mumukaha weibwe.”
5  Naizvozvo ndakaenda ndikariviga pedyo naYufratesi, sezvandakanga ndarayirwa naJehovha.
6  Asi kwapera mazuva mazhinji, Jehovha akati kwandiri: “Simuka uende kurwizi rwaYufratesi unotora bhandi randakakurayira kuti uvige ikoko.”
7  Naizvozvo ndakaenda kuna Yufratesi ndikachera, ndikatora bhandi racho pandakanga ndariviga, uye tarira! bhandi racho rakanga raora; risisina kukodzera chero chinhu chipi zvacho.
8  Shoko raJehovha rakabva rauya kwandiri, richiti:
9  “Zvanzi naJehovha, ‘Ndichaparadza kuzvikudza kwaJudha nokuzvikudza kukuru kweJerusarema saizvozvi.
10  Vanhu ava vakaipa vari kuramba kuteerera mashoko angu, vari kufamba mukuoma kwemwoyo yavo uye vanoramba vachitevera vamwe vanamwari kuti vavashumire uye kuti vavakotamire, vachavawo sebhandi iri risina charakakodzera.’
11  ‘Sokunamatira kunoita bhandi muhudyu dzomurume, saizvozvowo ndakaita kuti imba yose yaIsraeri neimba yose yaJudha dzinamatire kwandiri,’ ndizvo zvinotaura Jehovha, ‘kuti vave kwandiri rudzi nezita, kurumbidzwa uye chimwe chinhu chakanaka; asi ivo havana kuteerera.’
12  “Zvino uvaudze shoko iri rokuti, ‘Zvanzi naJehovha Mwari waIsraeri: “Chirongo chose chikuru chinhu chinozadzwa newaini.”’ Ivo vachati kwauri, ‘Chokwadi hatizivi here kuti chirongo chose chikuru chinhu chinozadzwa newaini?’
13  Iwe uti kwavari, ‘Zvanzi naJehovha: “Onai ndichazadza vagari vose vomunyika ino nemadzimambo ari kugara pachigaro choumambo chaDhavhidhi nevapristi nevaprofita nevagari vose vomuJerusarema nokudhakwa.
14  Ndichavadhumanisa, vanababa nevanakomana, panguva imwe chete,” ndizvo zvinotaura Jehovha. “Handizonzwi tsitsi, kana kusuruvara, uye handizovi nengoni kuti ndirege kuvaparadza.”’
15  “Inzwai, muteerere. Musazvikudza, nokuti Jehovha ataura.
16  Kudzai Jehovha Mwari wenyu, asati aita kuti pave nerima uye tsoka dzenyu dzisati dzarovana pamakomo panguva yorubvunzavaeni. Muchatarisira chiedza, asi iye achachiita zarima; achachichinja kuva rima gobvu.
17  Kana musingazorinzwi, mweya wangu uchachema uri munzvimbo dzokuvanda nokuda kwokuzvikudza uye uchasvimha misodzi; uye ziso rangu richayerera misodzi, nokuti boka rezvipfuwo raJehovha richange rapambwa.
18  “Iti kuna mambo nokuna vahosi, ‘Garai munzvimbo yakaderera, nokuti korona dzenyu dzorunako dzichawira pasi dzichibva pamisoro yenyu.’
19  Maguta okumaodzanyemba akavharwa, zvokuti hapana ari kuavhura. Judha wose akatapwa. Akatapwa chose.
20  “Tarira uone avo vari kubva kuchamhembe. Boka rezvipfuwo rawakapiwa nomumwe munhu, iro boka rako remakwai rakanaka riri kupi?
21  Mumwe munhu paanofunga nezvako uchatii, iwe zvawakavadzidzisa seshamwari dzaunovimba nadzo vari pedyo pedyo newe pakutanga? Marwadzo okusununguka haazokubati here, seaya omudzimai ari kusununguka?
22  Pauchati mumwoyo mako, ‘Nei zvinhu izvi zvandiwira?’ nokuda kwokuwanda kwokukanganisa kwako, mipendero yenguo dzako yafukurwa; zvitsitsinho zvako zvaitirwa chisimba.
23  “MuKushi angachinja ganda rake here? kana ingwe mavara ayo here? Imi maizogonawo kuita zvakanaka, imi vanhu vakadzidziswa kuita zvakaipa.
24  Naizvozvo ndichavaparadzira semashanga ari kupfuura ari mumhepo iri kubva kurenje.
25  Uyu ndiwo mugove wako, chikamu chako chakayerwa chinobva kwandiri,” ndizvo zvinotaura Jehovha, “nokuti wandikanganwa uye unoramba uchivimba nenhema.
26  Iniwo ndichafukurira nguo yako kuchiso chako, uye kunyadziswa kwako kuchaonekwa,
27  mabasa ako oupombwe nokuhwihwidza kwako, kusazvibata kwako mukuita zvechipfambi. Ndaona zvinhu zvako zvinonyangadza, pazvikomo, zviri kusango. Une nhamo iwe, haiwa Jerusarema! Haugoni kuva akachena—kusvikira rini?”
14  Iri ndiro shoko raJehovha rakauya kuna Jeremiya pamusoro pokusanaya kwemvura:
2  Judha ari kuchema, uye magedhi ake aparara. Agara pasi akasuruvara, uye kushevedzera kweJerusarema kwakwirawo.
3  Vakuru vavo vatuma vanhu vavo vasingakoshi kumvura. Vasvika kumigero. Havana kuwana mvura. Vadzoka nemidziyo yavo isina chinhu. Vanyadziswa, vaodzwa mwoyo, uye vafukidza misoro yavo.
4  Varimi vanyara; vafukidza misoro yavo nokuda kwenyika yaparadzwa nokuti panyika hapana kuva nemvura zhinji.
5  Nokuti kunyange nondo hadzi iri musango yabereka, ikasiya mwana wayo, nokuti hapana uswa huchangobva kumera.
6  Mbizi dzamira pazvikomo zvisina chinhu; dzafembedza mhepo sezvinoita hunguhwe; maziso adzo aneta nokuti hapana zvinomera.
7  Kunyange kana kukanganisa kwedu kukatipupurira zvakaipa, haiwa Jehovha, itai chimwe chinhu nokuda kwezita renyu; nokuti mabasa edu okusatendeka ava mazhinji; takakutadzirai.
8  Haiwa imi tariro yaIsraeri, Muponesi wake munguva yokutambudzika, nei muchiita somutorwa munyika, uye somufambi atsauka kuti arare?
9  Nei muchiita somunhu ashamiswa, somurume ane simba asingakwanisi kana kuponesa? Asi imi muri pakati pedu, haiwa Jehovha, uye zita renyu rakashevedzwa patiri. Musatisiya.
10  Zvanzi naJehovha pamusoro pevanhu ava: “Saizvozvo vakada kudzungaira; havana kudzora tsoka dzavo. Naizvozvo Jehovha haana kuvafarira. Zvino achayeuka kukanganisa kwavo uye achafunga nezvezvivi zvavo.”
11  Jehovha akati kwandiri: “Usanyengeterera vanhu ava nokuda kwezvakanaka chero zvipi zvazvo.
12  Pavanotsanya, handingateereri kuchema kwavo kwokuteterera; uye pavanopa chinopiwa chinopiswa chakakwana nechinopiwa chezviyo, handingazvifariri; nokuti ndichavapedza nebakatwa nenzara uye nedenda.”
13  Ipapo ndakati: “Maiwe, haiwa, Changamire Ishe Jehovha! Tarirai vaprofita vari kuti kwavari, ‘Hapana bakatwa ramuchaona, uye hapana nzara ichauya kwamuri, asi ndichakupai rugare rwechokwadi munzvimbo ino.’”
14  Jehovha akati kwandiri: “Vaprofita vacho vari kuprofita nhema nezita rangu. Handina kuvatuma, uyewo handina kuvarayira kana kutaura navo. Vari kutaura vachiprofita kwamuri zvinhu zvakaratidzwa zvenhema nokushopera uye chinhu chisina zvachinobatsira nokunyengera kwemwoyo yavo.
15  Naizvozvo zvanzi naJehovha pamusoro pevaprofita vari kuprofita nezita rangu, vandisina kutuma uye vari kutaura kuti hapana bakatwa kana nzara zvichavapo munyika ino, ‘Vaprofita ivavo vachapera nebakatwa uye nenzara.
16  Vanhu vavari kuprofitira vachava vanhu vanokandwa kunze mumigwagwa yeJerusarema nokuda kwenzara uye bakatwa, pasina anovaviga—ivo, madzimai avo nevanakomana vavo nevanasikana vavo. Ndichavadururira dambudziko ravo.’
17  “Zvino utaure kwavari shoko iri, ‘Maziso angu ngaayerere misodzi usiku nemasikati, asarega, nokuti mhandara yevanhu vangu yaputswa kwazvo, neronda rinorwadza kwazvo.
18  Kana ndikaenda kusango, tarirai, kune vaya vakaurayiwa nebakatwa! Kana ndikapinda muguta, tarirai, kunewo matenda aikonzerwa nenzara! Nokuti muprofita nomupristi vadzungaira nenyika yavasina kuziva.’”
19  Makaramba Judha zvachose here, kana kuti mweya wenyu wakasemawo Ziyoni? Makatiroverei zvokuti hatipori? Taitarisira rugare, asi hapana chakanaka chakauya; uye taitarisira nguva yokuporeswa, asi, tarirai! takavhundutswa!
20  Haiwa Jehovha, tinobvuma zvakaipa zvedu, kukanganisa kwemadzitateguru edu, nokuti takakutadzirai.
21  Musarega kutiremekedza nokuda kwezita renyu; musazvidza chigaro chenyu choumambo chinobwinya. Yeukai; musaputsa sungano yenyu nesu.
22  Pazvidhori zvisina zvazvinobatsira zvemamwe marudzi pane chinhu chero chipi zvacho chinogona kunayisa mvura here, kunyange iwo matenga anogona kupa mvura zhinji here? Hamusi imi here, haiwa Jehovha Mwari wedu? Tinotarisira kwamuri, nokuti ndimi makaita zvinhu zvose izvi.
29  Zvino aya ndiwo mashoko etsamba yakatumirwa nomuprofita Jeremiya ichibva kuJerusarema ichienda kuvarume vakuru vakasara pavanhu vakatapwa nokuvapristi nokuvaprofita nokuvanhu vose, vakanga vatapwa naNebhukadhinezari vachibva kuJerusarema vachienda kuBhabhironi,
2  pashure pokunge mambo Jekoniya navahosi nevakuru vakuru, machinda aJudha neeJerusarema, nemhizha nevavaki vemasvingo okudzivirira nawo vabva muJerusarema.
3  Yakatumirwa noruoko rwaErasa mwanakomana waShafani naGemariya mwanakomana waHirikiya, vakatumwa naZedhekiya mambo waJudha kuBhabhironi kuna Nebhukadhinezari mambo weBhabhironi, ichiti:
4  “Zvanzi naJehovha wemauto, Mwari waIsraeri, kuvanhu vose vakatapwa, vandakaita kuti vatapwe vachibva kuJerusarema vachienda kuBhabhironi,
5  ‘Vakai dzimba, mugare madziri, dyarai minda, mudye zvibereko zvayo.
6  Wanai madzimai, mubereke vanakomana nevanasikana; uye wanirai vanakomana venyu madzimai uye ipai vanasikana venyu varume, kuti vabereke vanakomana nevanasikana; uye muwande ikoko, musava vashoma.
7  Tsvakaiwo rugare rweguta randakaita kuti mutapwe muchienda kwariri, murinyengeterere kuna Jehovha, nokuti murugare rwaro muchava norugare rwenyu.
8  Nokuti zvanzi naJehovha wemauto, Mwari waIsraeri: “Vaprofita venyu vari pakati penyu nevashoperi venyu ngavarege kukunyengerai, uye musateerera hope dzavo dzavari kurota.
9  Nokuti ‘vari kukuprofitirai nhema nezita rangu. Handina kuvatuma,’ ndizvo zvinotaura Jehovha.”’”
10  “Nokuti zvanzi naJehovha, ‘Kana makore makumi manomwe apera muri kuBhabhironi, ndichafunga nezvenyu, uye ndichasimbisa shoko rangu rakanaka kwamuri ndichikudzosai kunzvimbo ino.’
11  “‘Nokuti ndinonyatsoziva pfungwa dzandiri kukufungirai,’ ndizvo zvinotaura Jehovha, ‘pfungwa dzorugare, kwete dzedambudziko, kuti ndikupei nguva yemberi netariro.
12  Muchandishevedza, mouya, monyengetera kwandiri, uye ini ndichakuteererai.’
13  “‘Muchanditsvaka, mondiwana, nokuti muchanditsvaka nemwoyo yenyu yose.
14  Ndichaita kuti mundiwane,’ ndizvo zvinotaura Jehovha. ‘Ndichaunganidza boka renyu renhapwa, ndokuunganidzai muchibva kumarudzi ose nokunzvimbo dzose dzandakakuparadzirai kwadziri,’ ndizvo zvinotaura Jehovha. ‘Ndichakudzosai kunzvimbo yandakaita kuti mubviswe pamakatapwa.’
15  “Asi imi makati, ‘Jehovha akatimutsira vaprofita muBhabhironi.’
16  “Nokuti zvanzi naJehovha kuna mambo agere pachigaro chaDhavhidhi nokuvanhu vose vagere muguta rino, idzo hama dzenyu dzisina kutapwa pamwe chete nemi,
17  ‘Zvanzi naJehovha wemauto: “Tarirai ndiri kuvatumira bakatwa, nzara nedenda, uye ndichaita kuti vave semaonde akatsemuka asingadyiki nokuda kwokuipa kwawo.”’
18  “‘Ndichavatevera nebakatwa, nenzara uye nedenda, uye ndichavaita chinhu chinodederesa umambo hwose hwepanyika, chinhu chinotukwa uye chinhu chinokatyamadza, chinhu chokuridzira muridzo uye chinozvidzwa pakati pemarudzi ose andichavaparadzira kwaari,
19  nokuti havana kuteerera mashoko angu,’ ndizvo zvinotaura Jehovha, ‘andakavatumira nevashumiri vangu vaprofita, ndichifumomuka ndichivatuma.’ “‘Asi hamuna kuteerera,’ ndizvo zvinotaura Jehovha.
20  “Asi imi, inzwai shoko raJehovha, imi mose vanhu vakatapwa, vandakaendesa kuBhabhironi muchibva kuJerusarema.
21  Zvanzi naJehovha wemauto, Mwari waIsraeri, pamusoro paAhabhi mwanakomana waKoraya uye kuna Zedhekiya mwanakomana waMaaseya, vari kukuprofitirai nhema nezita rangu, ‘Tarirai ndichavaisa muruoko rwaNebhukadrezari mambo weBhabhironi, uye achavauraya muchizviona.
22  Boka rose renhapwa dzaJudha riri muBhabhironi richatora kutuka kwavari, richiti: “Jehovha ngaakuite saZedhekiya uye saAhabhi, vakagochwa nomoto namambo weBhabhironi!”
23  nokuti vakaita zvinhu zvoupenzi pakati paIsraeri, uye vanoramba vachiita upombwe nemadzimai eshamwari dzavo, vanoramba vachitaura zvenhema nezita rangu, shoko randisina kuvarayira. “‘“Ini ndini ndinoziva uye ndiri chapupu,” ndizvo zvinotaura Jehovha.’”
24  “Uti kuna Shemaya weNeheramu,
25  ‘Zvanzi naJehovha wemauto, Mwari waIsraeri: “Nokuti iwe wakatumira tsamba muzita rako kuvanhu vose vari muJerusarema, kuna Zefaniya mwanakomana waMaaseya, mupristi, nokuvapristi vose, uchiti,
26  ‘Jehovha aita kuti uve mupristi panzvimbo paJehoyadha mupristi, kuti uve mutariri mukuru weimba yaJehovha kumunhu wose anopenga uye ari kuita somuprofita, uye iwe unofanira kumusunga mumatanda nomumatanda okurangira;
27  saka, nei usina kutsiura Jeremiya wokuAnatoti, ari kuita somuprofita kwamuri?
28  Nokuti ndokusaka atitumira shoko kuBhabhironi, achiti: “Inguva refu! Vakai dzimba mugare madziri, uye dyarai minda mudye zvibereko zvayo,—”’”’”
29  Mupristi Zefaniya akaverenga tsamba iyi muprofita Jeremiya achinzwa.
30  Shoko raJehovha rakabva rauya kuna Jeremiya, richiti:
31  “Tumira shoko kuvanhu vose vakatapwa, uchiti, ‘Zvanzi naJehovha pamusoro paShemaya weNeheramu: “Nokuti Shemaya aprofita kwamuri, ini ndisina kumutuma, uye aedza kuita kuti muvimbe nenhema,
32  naizvozvo zvanzi naJehovha, ‘Tarirai ndiri kufunga nezvaShemaya weNeheramu nevana vake.’ “‘“‘Haazovi nomurume anogara pakati pevanhu ava; uye haazotariri zvakanaka zvandichaitira vanhu vangu,’ ndizvo zvinotaura Jehovha, ‘nokuti ataura zvokupandukira Jehovha chose.’”’”
40  Iri ndiro shoko rakauya kuna Jeremiya richibva kuna Jehovha pashure pokunge Nebhuzaradhani mukuru wevarindi amutuma ari kuRama, paakamutora paakanga akasungwa nemakechemu ari pakati penhapwa dzose dzokuJerusarema nedzokuJudha, dzakanga dzichiendeswa kuBhabhironi.
2  Mukuru wevarindi akabva atora Jeremiya akati kwaari: “Jehovha Mwari wako akataura nezvedambudziko iri pamusoro penzvimbo ino,
3  kuti Jehovha azviite uye aite sezvaakataura, nokuti makatadzira Jehovha, hamuna kuteerera inzwi rake. Saka chinhu ichi chaitika kwamuri.
4  Zvino tarira! ndakusunungura nhasi mumakechemu anga ari pamaoko ako. Kana zvakanaka kwauri kuti uende neni kuBhabhironi, handei, uye ndicharamba ndichikutarisira. Asi kana zvakaipa kwauri kuti uende neni kuBhabhironi, rega. Ona! Nyika yose iri pamberi pako. Enda chero kupi zvako kwakakunakira uye kwakarurama kwauri.”
5  Zvino panguva iyoyo asati afunga kwokuenda, Nebhuzaradhani akati: “Dzokera kuna Gedhariya mwanakomana waAhikamu mwanakomana waShafani, akarayirwa namambo weBhabhironi kutarisira maguta aJudha, ugare naye pakati pevanhu; kana kuti enda chero kupi zvako kwakarurama kwauri.” Mukuru wevarindi akabva amupa mugove wezvokudya nechipo, akamurega kuti aende.
6  Naizvozvo Jeremiya akasvika kuna Gedhariya mwanakomana waAhikamu kuMizpa, akagara naye pakati pevanhu vakasiyiwa munyika yacho.
7  Kwapera nguva yakati, vakuru vose vemauto ehondo vaiva musango, ivo nevarume vavo, vakanzwa kuti mambo weBhabhironi akanga arayira Gedhariya mwanakomana waAhikamu kuti atarisire nyika yacho uye kuti akanga amurayira kuti atarisire varume nevakadzi nevana vaduku nevamwe vanhu vakaderera vomunyika yacho, vakanga vasina kutapwa vachiendeswa kuBhabhironi.
8  Naizvozvo vakaenda kwaiva naGedhariya kuMizpa vaiva, Ishmaeri mwanakomana waNetaniya naJohanani naJonatani, vanakomana vaKareya, naSeraya mwanakomana waTanhumeti nevanakomana vaEfai muNetofa naJezaniya mwanakomana womuMaakati, ivo nevarume vavo.
9  Gedhariya mwanakomana waAhikamu mwanakomana waShafani akapika kwavari nevarume vavo, achiti: “Musatya kushandira vaKadheya. Rambai muchigara munyika, shandirai mambo weBhabhironi, uye zvichakufambirai zvakanaka.
10  Tarirai ini ndiri kugara muMizpa, kuti ndimire pamberi pevaKadheya vachauya kwatiri. Imi, unganidzai waini nemichero yezhizha nemafuta muzviise mumidziyo yenyu, mugare mumaguta enyu amakatora.”
11  VaJudha vose vaiva muMoabhi nepakati pevanakomana vaAmoni nomuEdhomu nevaya vaiva mune dzimwe nyika dzose, ivo vakanzwawo kuti mambo weBhabhironi akanga asiya vamwe kuna Judha uye kuti akanga arayira Gedhariya mwanakomana waAhikamu mwanakomana waShafani kuti avatarisire.
12  VaJudha vacho vose vakatanga kudzoka vachibva kunzvimbo dzose dzavakanga vapararira kwadziri, vakaramba vachiuya munyika yaJudha kwaiva naGedhariya kuMizpa. Vakaunganidza waini nemichero yezhizha zvakawanda kwazvo.
13  Zvino Johanani mwanakomana waKareya nevakuru vose vemauto ehondo vaiva musango, vakauya kuna Gedhariya kuMizpa.
14  Vakati kwaari: “Hautombozivi here kuti Bhaarisi, mambo wevanakomana vaAmoni, iye pachake atuma Ishmaeri mwanakomana waNetaniya kuti auraye mweya wako?” Asi Gedhariya mwanakomana waAhikamu haana kutenda zvavaitaura.
15  Zvino Johanani mwanakomana waKareya akati kuna Gedhariya, vari munzvimbo yakavandika muMizpa: “Ndinoda kuenda, iko zvino, ndiuraye Ishmaeri mwanakomana waNetaniya, zvapasina kana anozoziva. Angaurayireiko mweya wenyu, uye vaJudha vose vari kuungana kwamuri vangapararirei, uye vakasara vaJudha vangapararirei?”
16  Asi Gedhariya mwanakomana waAhikamu akati kuna Johanani mwanakomana waKareya: “Usaita chinhu ichi, nokuti uri kureva nhema pamusoro paIshmaeri.”
39  Mugore rechipfumbamwe raZedhekiya mambo waJudha, mumwedzi wechigumi, Nebhukadrezari mambo weBhabhironi neuto rake rose rehondo vakasvika kuJerusarema, vakatanga kurikomba.
2  Mugore rechigumi nerimwe chete raZedhekiya, mumwedzi wechina, pazuva rechipfumbamwe romwedzi wacho, guta rakaputswa.
3  Machinda ose amambo weBhabhironi, aiti, Nerigari-sharezeri, Samgari-nebho, Sasekimu, Rabsarisi, Nerigari-sharezeri muRabmagi nemamwe machinda ose amambo weBhabhironi akapinda, akagara paGedhi Repakati.
4  Zvino Zedhekiya mambo waJudha nevarume vose vehondo pavakangovaona, vakatanga kutiza, vakabuda muguta usiku nenzira yokumunda wamambo, nepagedhi raiva pakati pemasvingo maviri; uye vakaramba vachienda nenzira yokuArabha.
5  Uto rehondo revaKadheya rakavadzingirira, vakabata Zedhekiya pamapani erenje eJeriko. Vakabva vamutora, vakaenda naye kuna Nebhukadrezari mambo weBhabhironi kuRibra munyika yeHamati kuti amuzivise zvaakatonga.
6  Mambo weBhabhironi akauraya vanakomana vaZedhekiya muRibra iye achizviona, uye mambo weBhabhironi akauraya vanokudzwa vose vaJudha.
7  Akapofumadza maziso aZedhekiya, achibva amusunga nezvisungo zvomumakumbo zvemhangura, kuti amuendese kuBhabhironi.
8  VaKadheya vakapisa imba yamambo nedzimba dzevanhu nomoto, vakaputsa masvingo eJerusarema.
9  Nebhuzaradhani mukuru wevarindi akatapa vamwe vanhu vose vakanga vasiyiwa muguta, nevakanga vatiza vachienda kwaari, nevamwe vanhu vose vakanga vasiyiwa, akavaendesa kuBhabhironi.
10  Nebhuzaradhani mukuru wevarindi akasiya vamwe vanhu munyika yaJudha, vakanga vakaderera, vasina kana chavaiva nacho; uye akavapa minda yemizambiringa uye akavashandisa basa rokumanikidzirwa pazuva iroro.
11  Nebhukadrezari mambo weBhabhironi akarayirawo Nebhuzaradhani mukuru wevarindi pamusoro paJeremiya, achiti:
12  “Mutore, urambe uchimutarisira, usatombomuitira chero chinhu chipi zvacho chakaipa. Asi umuitire sezvaanokuudza.”
13  Naizvozvo Nebhuzaradhani mukuru wevarindi naNebhushazibhani muRabsarisi, naNerigari-sharezeri muRabmagi nevarume vakuru vose vamambo weBhabhironi vakatumira shoko;
14  vakatumira shoko, vakatora Jeremiya muChivanze cheVarindi, vakamuendesa kwaiva naGedhariya mwanakomana waAhikamu mwanakomana waShafani, kuti amuunze kumba kwake, kuti agare pakati pevanhu.
15  Zvino shoko raJehovha rakauya kuna Jeremiya paakanga akavharirwa muChivanze cheVarindi, richiti:
16  “Enda uti kuna Ebhedhi-mereki muItiopiya, ‘Zvanzi naJehovha wemauto, Mwari waIsraeri: “Tarira ndiri kuita kuti mashoko angu ave echokwadi pamusoro peguta rino nokuda kwedambudziko, kwete nokuda kwezvakanaka, uye iwo achaitika pazuva iroro iwe uchizviona.”’
17  “‘Ndichakununura pazuva iroro,’ ndizvo zvinotaura Jehovha, ‘hauzoiswi mumaoko evarume vaunotya.’
18  “‘Nokuti chokwadi ndichakupukunyutsa, hauzourayiwi nebakatwa; uye uchava nomweya wako sezvakapambwa, nokuti wakavimba neni,’ ndizvo zvinotaura Jehovha.”
19  Zvanzi naJehovha: “Enda, utore chirongo chomuumbi nevamwe varume vakuru vevanhu nevamwe varume vakuru vevapristi.
2  Enda kumupata womwanakomana waHinomu, uri panopindwa napo paGedhi reZvaenga. Uzivise ikoko mashoko andichakutaurira.
3  Uti, ‘Inzwai shoko raJehovha, haiwa imi madzimambo aJudha nemi vagari vomuJerusarema. Zvanzi naJehovha wemauto, Mwari waIsraeri: “‘“Tarirai ndiri kuunza dambudziko panzvimbo ino, rokuti ani naani paanorinzwa, nzeve dzake dzichaunga;
4  nokuti vakandisiya, vakaita kuti nzvimbo ino itadze kuzivikanwa, vakakwidzira vamwe vanamwari vavakanga vasina kuziva utsi hwezvibayiro munzvimbo iyoyo, ivo nemadzitateguru avo nemadzimambo aJudha; uye vazadza nzvimbo ino neropa revasina mhosva.
5  Vakavaka nzvimbo dzakakwirira dzaBhaari kuti vapise vanakomana vavo mumoto sezvinopiwa zvinopiswa zvakakwana kuna Bhaari, chinhu chandakanga ndisina kurayira kana kutaura nezvacho, uye chakanga chisina kuuya mumwoyo mangu.”’
6  “‘“Naizvozvo, tarira! mazuva achauya,” ndizvo zvinotaura Jehovha, “nzvimbo ino paisingazonzizve Tofeti uye mupata womwanakomana waHinomu, asi mupata wokuurayira.
7  Ndichaita kuti chinangwa chaJudha necheJerusarema chive chisina zvachinobatsira munzvimbo ino, uye ndichaita kuti vawiswe nebakatwa pamberi pevavengi vavo uye nemaoko evaya vari kutsvaka mweya yavo. Ndichapa zvisikwa zvinobhururuka zvokumatenga nemhuka dzepanyika zvitunha zvavo.
8  Ndichaita kuti guta rino rive chinhu chinokatyamadza uye chinhu chinoridzirwa muridzo. Munhu wose achapfuura nomariri acharamba akatarira achikatyamara oridza muridzo pamusoro pematambudziko aro ose.
9  Ndichaita kuti vadye nyama yevanakomana vavo nenyama yevanasikana vavo; uye mumwe nomumwe achadya nyama yewokwake, nokuda kwokuomerwa uye nokuda kwokumanikidzwa kwavachakomberedzwa nakwo nevavengi vavo nevaya vari kutsvaka mweya yavo.”’
10  “Zvino iwe uputse chirongo chacho varume vauchaenda navo vachizviona.
11  Uti kwavari, ‘Zvanzi naJehovha wemauto: “Ndichaputsa vanhu ava neguta rino saizvozvi, sokuputsa kunoita munhu mudziyo womuumbi zvokuti hauzogadzirikizve; uye vachaviga muTofeti kusvikira pasisinazve nzvimbo yokuviga.”’
12  “‘Nzvimbo ino ndichaiitira saizvozvo,’ ndizvo zvinotaura Jehovha, ‘pamwe chete nevagari vayo, uyewo ndichaita kuti guta rino rive seTofeti.
13  Dzimba dzomuJerusarema nedzimba dzemadzimambo aJudha dzichava senzvimbo yeTofeti, dzisina kuchena, kureva dzimba dzose dzine pamusoro pematenga pavaikwidzira uto rose rokumatenga utsi hwezvibayiro uye pavaidururira zvinopiwa zvinonwiwa kune vamwe vanamwari.’”
14  Jeremiya akabva kuTofeti, kwaakanga atumwa naJehovha kuti anoprofita, akamira pachivanze cheimba yaJehovha, akati kuvanhu vose:
15  “Zvanzi naJehovha wemauto, Mwari waIsraeri, ‘Tarirai ndichaunzira guta rino nemaguta aro ose dambudziko randakataura nezvaro, nokuti ivo vakaomesa mitsipa yavo kuti varege kuteerera mashoko angu.’”
24  Zvino Jehovha akandiratidza, uye tarira! paiva netswanda mbiri dzemaonde dzakanga dzakaiswa pamberi petemberi yaJehovha, pashure pokunge Nebhukadrezari mambo weBhabhironi atapa Jekoniya mwanakomana waJehoyakimu, mambo waJudha, nemachinda aJudha nemhizha nevavaki vemasvingo okudzivirira nawo, muJerusarema kuti aende navo kuBhabhironi.
2  Mune imwe tswanda, maonde acho akanga akanaka kwazvo, semaonde anotanga kuibva; asi mune imwe tswanda, maonde acho akanga akaipa kwazvo, zvokuti aisadyika nokuda kwokuipa kwawo.
3  Jehovha akati kwandiri: “Jeremiya, uri kuonei?” Naizvozvo ndakati: “Maonde, maonde akanaka acho, akanaka kwazvo, asi akaipa acho, akaipa kwazvo, zvokuti haadyiki nokuda kwokuipa kwawo.”
4  Shoko raJehovha rakabva rauya kwandiri, richiti:
5  “Zvanzi naJehovha Mwari waIsraeri, ‘Ndichaona nenzira yakanaka nhapwa dzaJudha, dzandichaendesa kunyika yevaKadheya dzichibva munzvimbo ino, semaonde aya akanaka.
6  Ndichadzitarira zvakanaka, uye ndichadzidzosa kunyika ino. Ndichadzivaka, uye handizodziputsi; ndichadzidyara, uye handizodzidzuri.
7  Ndichadzipa mwoyo wokuti dzindizive, kuti ndini Jehovha; uye dzichava vanhu vangu, uye ini ndichava Mwari wadzo, nokuti dzichadzoka kwandiri nemwoyo yadzo yose.
8  “‘Sezvakaita maonde akaipa ayo asingadyiki nokuda kwokuipa kwawo, zvanzi naJehovha: “Saizvozvo ndichaita kuti Zedhekiya mambo waJudha nemachinda ake nevachasara vomuJerusarema vachasara munyika ino nevaya vari kugara munyika yeIjipiti—
9  ndichavaitawo chinhu chinodederesa, chinokonzera dambudziko, muumambo hwose hwepanyika, chinoshoresa nechinotaurirwa chirevo, chinoshorwa nechinotukwa, munzvimbo dzose dzandichavaparadzira kwadziri.
10  Ndichavatumira bakatwa, nzara nedenda, kusvikira vapera panyika yandakapa ivo nemadzitateguru avo.”’”
43  Zvino Jeremiya paakangopedza kutaura nevanhu vose mashoko ose aJehovha Mwari wavo aakanga atumwa nawo kwavari naJehovha Mwari wavo, iwo mashoko ose aya,
2  Azariya mwanakomana waHoshaya naJohanani mwanakomana waKareya nevarume vose vaizvikudza vakati kuna Jeremiya: “Uri kureva nhema. Jehovha Mwari wedu haana kukutuma, achiti, ‘Musapinda muIjipiti kuti mugare imomo muri vatorwa.’
3  Asi Bharuki mwanakomana waNeriya ndiye ari kukufurira kuti urwisane nesu kuti tiiswe mumaoko evaKadheya, kuti vatiuraye kana kuti kutitapa vachitiendesa kuBhabhironi.”
4  Zvino Johanani mwanakomana waKareya nevakuru vose vemauto ehondo nevanhu vose havana kuteerera inzwi raJehovha, kuti varambe vachigara munyika yaJudha.
5  Naizvozvo Johanani mwanakomana waKareya nevakuru vose vemauto ehondo vakatora vakanga vasara vose vaJudha vakanga vadzoka vachibva kune mamwe marudzi kwavakanga vapararira, kuti vanogara kwenguva duku munyika yaJudha,
6  varume nemadzimai nevana vaduku nevanasikana vamambo nemweya yose yakanga yasiyiwa naNebhuzaradhani mukuru wevarindi, iina Gedhariya mwanakomana waAhikamu mwanakomana waShafani, nomuprofita Jeremiya naBharuki mwanakomana waNeriya.
7  Ivo vakazosvika munyika yeIjipiti, nokuti havana kuteerera inzwi raJehovha; uye zvishoma nezvishoma vakasvika kuTapanhesi.
8  Zvino shoko raJehovha rakabva rauya kuna Jeremiya ari muTapanhesi, richiti:
9  “Tora matombo makuru noruoko rwako, uavige mumadhaka ari pamasitepisi ezvidhinha ari panopindwa napo muimba yaFarao iri muTapanhesi varume vechiJudha vachizviona.
10  Uti kwavari, ‘Zvanzi naJehovha wemauto, Mwari waIsraeri: “Tarirai ndiri kutumira shoko uye ndichatora Nebhukadrezari mambo weBhabhironi, mushumiri wangu, ndichaisa chigaro chake choumambo pamusoro chaipo pematombo aya andaviga, uye achatambanudzira tende rake rakanaka kwazvo pamusoro pawo.
11  Achauya orwisa nyika yeIjipiti. Munhu wose akafanirwa nedenda rinouraya achafa nedenda rinouraya, munhu wose akafanirwa nokutapwa achatapwa, munhu wose akafanirwa nebakatwa achaurayiwa nebakatwa.
12  Ndichabatidza moto mudzimba dzavanamwari veIjipiti; uye iye achadzipisa, ovatapa, ozviputira munyika yeIjipiti, sokuzviputira kunoita mufudzi nenguo yake, uye chokwadi achabuda imomo norugare.
13  Achaputsa mbiru dzeBheti-shemeshi, riri munyika yeIjipiti; uye achapisa dzimba dzavanamwari veIjipiti nomoto.”’”
44  Iri ndiro shoko rakauya kuna Jeremiya nokuda kwevaJudha vose vakanga vachigara munyika yeIjipiti, vaya vaigara muMigdhori nomuTapanhesi nomuNofi nomunyika yePatrosi, richiti:
2  “Zvanzi naJehovha wemauto, Mwari waIsraeri, ‘Imi makaona dambudziko randakaunzira Jerusarema nemaguta ose aJudha, uye tarirai ava matongo nhasi, uye hapana anogara maari.
3  Imhaka yezvakaipa zvavo zvavakaita kuti vandigumbure nokuenda kune vamwe vanamwari nokuvakwidzira utsi hwezvibayiro nokuvashumira, vavakanga vasina kuziva ivo, imi kana madzitateguru enyu.
4  Ndakaramba ndichikutumirai vashumiri vangu vose vaprofita, ndichifumomuka ndichivatuma, ndichiti: “Ndapota, musaita chinhu chakadai chinosemesa chandakavenga.”
5  Asi ivo havana kuteerera, uyewo havana kurereka nzeve dzavo kuti vatendeuke pane zvakaipa zvavo nokurega kukwidzira vamwe vanamwari utsi hwezvibayiro.
6  Naizvozvo hasha dzangu nokutsamwa kwangu zvakadururwa, zvikabvira mumaguta aJudha nomumigwagwa yeJerusarema; uye zvakava nzvimbo yakaparadzwa, dongo zvaro, sezvazvakaita nhasi.’
7  “Zvino zvanzi naJehovha, Mwari wemauto, Mwari waIsraeri, ‘Muri kuunzirei dambudziko guru pamweya yenyu, kuti muparadzise murume nomukadzi pakati penyu, mwana neanoyamwa, pakati paJudha, zvokuti hapana wamunosiya nokuda kwenyu;
8  nokundigumbura nemabasa emaoko enyu, nokukwidzira vamwe vanamwari utsi hwezvibayiro munyika yeIjipiti, yamuri kupinda kuti mugare muri vatorwa; kuti muparadzwe uye kuti muve chinhu chinotukwa uye chinhu chinozvidzwa pakati pemarudzi ose enyika?
9  Makanganwa here mabasa akaipa emadzitateguru enyu nemabasa akaipa emadzimambo aJudha nemabasa akaipa emadzimai awo, nemabasa akaipa enyu nemabasa akaipa emadzimai enyu, avakaita munyika yaJudha nomumigwagwa yeJerusarema?
10  Kusvikira nhasi havana kunzwa vaninipiswa, havana kutya, uyewo havana kufamba mumutemo wangu nomumirau yangu yandakaisa pamberi penyu nepamberi pemadzitateguru enyu.’
11  “Naizvozvo zvanzi naJehovha wemauto, Mwari waIsraeri, ‘Tarirai ndiri kutaridzisa chiso changu kwamuri nokuda kwedambudziko uye nokuda kwokuparadza vaJudha vose.
12  Ndichatora vakasara vaJudha vakataridzisa zviso zvavo kuti vapinde munyika yeIjipiti kuti vagare imomo vari vatorwa, vachaperera munyika yeIjipiti. Vachaurayiwa nebakatwa; uye vachapera nenzara, kubvira kumuduku kusvikira kumukuru; vachaurayiwa nebakatwa uye nenzara. Vachava chinhu chinomhurwa, chinhu chinokatyamadza, chinhu chinotukwa uye chinhu chinozvidzwa.
13  Ndichaita kuti vaya vari kugara munyika yeIjipiti vazvidavirire, sezvandakaita kuti Jerusarema rizvidavirire, nebakatwa, nenzara uye nedenda.
14  Pane vakasara vaJudha vari kupinda kuti vagare imomo vari vatorwa, imo munyika yeIjipiti, hapazovi neanopukunyuka kana anopona, kunyange kuti vadzokere kunyika yaJudha kuri kuda kudzokera mweya yavo kuti vanogara; nokuti havazodzokeri, kunze kwevachapukunyuka.’”
15  Varume vose vakanga vachiziva kuti madzimai avo akanga achikwidzira vamwe vanamwari utsi hwezvibayiro, nemadzimai ose akanga akamira ari ungano huru, nevanhu vose vakanga vachigara munyika yeIjipiti, muPatrosi, vakapindura Jeremiya, vachiti:
16  “Kana riri shoko rawatiudza uchishandisa zita raJehovha, hatisi kuzokuteerera;
17  asi chokwadi tichaita mashoko ose akabuda mumuromo medu, kuti tikwidzire ‘mambokadzi wokumatenga’ utsi hwezvibayiro uye kuti timudururire zvinopiwa zvinonwiwa, sezvatakaita isu nemadzitateguru edu, madzimambo edu nemachinda edu tiri mumaguta aJudha nomumigwagwa yeJerusarema, pataigara takaguta nezvokudya uye takapfuma, uye hatina kumboona dambudziko chero ripi zvaro.
18  Kubvira panguva yatakarega kukwidzira ‘mambokadzi wokumatenga’ utsi hwezvibayiro nokumudururira zvinopiwa zvinonwiwa takashayiwa zvinhu zvose, uye tapera nebakatwa uye nenzara.
19  “Pataikwidzirawo ‘mambokadzi wokumatenga’ utsi hwezvibayiro nepataida kwazvo kumudururira zvinopiwa zvinonwiwa, takambomuitira makeke echibayiro tisina kukumbira varume vedu here, kuti vagadzire mufananidzo wake, uye kumudururira zvinopiwa zvinonwiwa?”
20  Jeremiya akapindurawo vanhu vose, varume nemadzimai acho nevanhu vose, vaimupindura neshoko, achiti:
21  “Kana huri utsi hwezvibayiro hwamakakwidza muri mumaguta aJudha nomumigwagwa yeJerusarema, imi nemadzitateguru enyu, madzimambo enyu nemachinda enyu nevanhu vomunyika yacho, hazvisi izvo zvakayeukwa naJehovha uye zvakauya mumwoyo make here?
22  Jehovha haana kuzokwanisazve kuzvishivirira nokuda kwokuipa kwezvamakaita, nokuda kwezvinhu zvinosemesa zvamakanga maita, naizvozvo nyika yenyu yakava dongo, chinhu chinokatyamadza uye chinhu chinotukwa, isina mugari, sezvayakaita nhasi.
23  Zvamakakwidza utsi hwezvibayiro mukatadzira Jehovha, mukasateerera inzwi raJehovha, mukasafamba mumutemo wake nomumirau yake nomuzviyeuchidzo zvake, ndokusaka mawirwa nedambudziko iri sezvazvakaita nhasi.”
24  Jeremiya akatizve kuvanhu vose nokuvakadzi vose: “Inzwai shoko raJehovha, imi vaJudha vose vari munyika yeIjipiti.
25  Zvanzi naJehovha wemauto, Mwari waIsraeri, ‘Imi nemadzimai enyu, imi vakadzi munotaurawo nemiromo yenyu, (uye imi makazviita nemaoko enyu,) muchiti: “Chokwadi tichaita mhiko dzedu dzatakapika, kuti tikwidzire ‘mambokadzi wokumatenga’ utsi hwezvibayiro uye kuti timudururire zvinopiwa zvinonwiwa.” Chokwadi imi vakadzi muchazadzisa mhiko dzenyu, uye chokwadi muchaita mhiko dzenyu.’
26  “Naizvozvo inzwai shoko raJehovha, imi vaJudha mose muri kugara munyika yeIjipiti, ‘“Tarirai ndapika nezita rangu guru,” Jehovha adaro, “kuti zita rangu harichavizve chinhu chinoshevedzwa nomuromo chero womurume upi zvake waJudha, achiti, ‘NaChangamire Ishe Jehovha mupenyu!’ munyika yose yeIjipiti.
27  Tarirai ndiri kuramba ndakasvinurira kuti ndiunze dambudziko, kwete kuti ndiunze zvakanaka; uye varume vose vaJudha vari munyika yeIjipiti vachapera nebakatwa uye nenzara, kusvikira vasisipo.
28  Asi vaya vachapukunyuka bakatwa, vachadzokera kunyika yaJudha vachibva kunyika yeIjipiti, vari vashoma; uye vose vaya vevaJudha vakasara, vari kupinda munyika yeIjipiti kuti vagare imomo vari vatorwa, vachaziva kuti mashoko aani achava echokwadi, angu kana kuti avo.”’”
29  “‘Ichi ndicho chiratidzo kwamuri,’ ndizvo zvinotaura Jehovha, ‘chokuti ndichafunga nezvenyu munzvimbo ino, kuti muzive kuti mashoko angu achatova echokwadi pamuri kuti ndikuunzirei dambudziko:
30  Zvanzi naJehovha: “Tarirai ndichaisa Farao Hofra, mambo weIjipiti, mumaoko evavengi vake uye mumaoko evaya vari kutsvaka mweya wake, sokuisa kwandakaita Zedhekiya mambo waJudha muruoko rwaNebhukadrezari mambo weBhabhironi, muvengi wake, uya aitsvaka mweya wake.”’”
47  Iri ndiro shoko raJehovha rakauya kumuprofita Jeremiya pamusoro pevaFiristiya, Farao asati arwisa Gaza.
2  Zvanzi naJehovha: “Tarira! Mvura iri kuuya ichibva kuchamhembe uye yava rukova rwakafashamira. Ichafashamira panyika nezvizere mairi, guta nevaya vari kugara mariri. Vanhu vachachema, uye vose vari kugara munyika yacho vachaungudza.
3  Mutsindo wemahwanda emabhiza ake makono paunonzwika, ngoro dzake dzehondo padzinotinhira, iko kutinhira kwemavhiri ake, chokwadi vanababa havazotendeukiri kuvanakomana, nokuda kwokushaya simba kwemaoko avo,
4  nokuda kwezuva riri kuuya rokupamba vaFiristiya vose, rokuparadza munhu wose akapona akanga achibatsira muTire nomuSidhoni. Nokuti Jehovha ari kupamba vaFiristiya, vaya vakasara pachitsuwa cheKaftori.
5  Gaza richava nemhanza. Ashkeroni raitwa kuti rinyarare. Haiwa iwe akasara webani ravo, ucharamba uchizvicheka-cheka kusvikira rini?
6  “Haiwa iwe, bakatwa raJehovha, ucharamba usina chauri kuita kusvikira rini? Pinda mumuhara mako. Zorora, unyarare.
7  “Ringanyarara sei, iye Jehovha akarirayira? Rakarayirwa pamusoro peAshkeroni uye pamusoro pemhenderekedzo yegungwa. Ndipo paakarisarudzira kuti rive.”
48  Zvanzi naJehovha wemauto, Mwari waIsraeri, pamusoro peMoabhi: “Nebho rine nhamo, nokuti rapambwa! Kiriyataimu ranyadziswa, ratorwa. Nzvimbo yakakwirira yakachengeteka yanyadziswa uye yavhundutswa.
2  Moabhi haisisiri kurumbidzwa. Vakaifungira dambudziko vari muHeshbhoni vachiti: ‘Uyai, ngatiiparadzei irege kuva rudzi.’ “Iwewo, haiwa Madmeni, ramba wakanyarara. Bakatwa riri kukutevera.
3  Kune inzwi rokuchema riri kubva kuHoronaimu, kupamba nokuputsa kukuru.
4  Moabhi yaputswa. Vana vayo vakanzwika vachichema.
5  Nokuti munhu anokwira kuenda kuRuhiti achisvimha misodzi—achingosvimha misodzi. Nokuti pakudzika kubva kuHoronaimu panongova nokuchema kwokutambudzika pamusoro pokuputsika kwakanzwiwa nevanhu.
6  “Tizai; muponese mweya yenyu, muve somujunipa uri murenje.
7  Nokuti unovimba nemabasa ako nepfuma yako, iwewo uchakundwa. Kemoshi achatapwa panguva imwe chete nevapristi vake nemachinda ake.
8  Mupambi achauya pamaguta ose, uye hapazovi neguta ringapukunyuka. Bani richaparara uye nyika yakati sandara ichatsakatiswa, chinhu chataurwa naJehovha.
9  “Ipai Moabhi chiratidzo chomugwagwa, nokuti painova matongo ichaenda; uye maguta ayo achava chinhu chinokatyamadza, asina anogara maari.
10  “Uya anoita basa raJehovha asina hanya naro ngaatukwe; uye uya anodzora bakatwa rake paropa ngaatukwe!
11  “VaMoabhi vave vakagara zvakanaka kubvira vachiri vaduku, uye vari kuramba vakagadzikana pamasese avo. Havana kudururwa vachibviswa mune mumwe mudziyo vachiiswa mune mumwe, uye havana kutapwa. Ndokusaka kunaka kwavo kwaramba kuri mavari, uye kunhuhwirira kwavo kusina kuchinja.
12  “‘Naizvozvo, tarira! kune mazuva ari kuuya,’ ndizvo zvinotaura Jehovha, ‘andichavatumira vanotsveyamisa midziyo, vachaitsveyamisa; uye vachakutura zviri mumidziyo yavo, vachaputsa-putsa zvirongo zvavo zvikuru.
13  VaMoabhi vachanyara pamusoro paKemoshi, sokunyara kwakaita vaya veimba yaIsraeri pamusoro peBheteri ravaivimba naro.
14  Nei muchiti: “Tiri varume vane simba uye varume vazere nesimba rehondo”?’
15  “‘Moabhi yapambwa, mumwe munhu aenda kunorwisa maguta ayo. Majaya avo akanaka kwazvo aenda kunourayiwa,’ ndizvo zvinotaura Mambo, ane zita rokuti Jehovha wemauto.
16  “Njodzi yevaMoabhi yava pedyo kuuya, uye dambudziko ravo riri kukurumidza kwazvo.
17  Vose vaya vakavapoteredza vachavanzwira tsitsi, navose vaya vanoziva zita ravo. Itii, ‘Haiwa shamhu yesimba yatyoka sei, iwo mudonzvo worunako!’
18  “Ibva pakukudzwa, ugare pasi uine nyota, haiwa iwe mugari wechikadzi womwanasikana weDhibhoni; nokuti mupambi weMoabhi auya kuzokurwisa. Chokwadi achaparadza nzvimbo dzako dzakavakirirwa.
19  “Mira, utsvake nzira, haiwa iwe mukadzi anogara muAroeri. Bvunza iye ari kutiza naiye ari kuzvipukunyutsa. Iti, ‘Chii chaitwa?’
20  Moabhi yanyadziswa, nokuti yavhundutswa. Ungudzai uye chemai. Taurai muri muAnoni, haiwa imi varume, kuti Moabhi yapambwa.
21  Kutonga kwasvika panyika yakati sandara, kuHoroni nokuJahazi nokuMefaati,
22  nokuDhibhoni nokuNebho nokuBheti-dhibrataimu,
23  nokuKiriyataimu nokuBheti-gamuri nokuBheti-miyoni
24  nokuKeriyoti nokuBhozra nokumaguta ose enyika yeMoabhi, aya ari kure neaya ari pedyo.
25  “‘Nyanga yaMoabhi yagurwa, uye ruoko rwake rwatyorwa,’ ndizvo zvinotaura Jehovha.
26  ‘Mudhakisei, haiwa imi varume, nokuti akazvitutumadza kwazvo pamberi paJehovha; uye Moabhi aumburuka mumarutsi ake, ava chinhu chinosekwa.
27  “‘Israeri haana kuva chinhu chinosekwa kwauri here? Kana kuti akawanikwa pakati pembavha chaidzo here? Nokuti kazhinji pawaitaura nezvake waidzungudza musoro.
28  “‘Ibvai mumaguta mugare paibwe, imi vagari vomuMoabhi, ivai senjiva inovaka dendere rayo munzvimbo dziri pedyo negomba.’”
29  “Takanzwa nezvokudada kwaMoabhi—anozvikudza kwazvo—takanzwa nezvokuva kwake pamusoro, nezvokudada kwake, nezvokuzvikudza kwake uye nezvokuzvikwidziridza kwomwoyo wake.”
30  “‘Ini ndakaziva kushatirwa kwake kukuru,’ ndizvo zvinotaura Jehovha, ‘uye hazvizovi zvakadaro; zvaanotaura zvisina zvazvinobatsira—chokwadi havazoiti saizvozvo.
31  Ndokusaka ndichaungudza pamusoro paMoabhi, uye ndichashevedzera kuvaMoabhi vose. Nokuti mumwe munhu achachema varume vokuKiri-heresi.
32  “‘Ndichakuchema kupfuura kuchema kwandichaita Jazeri, haiwa iwe muzambiringa weSibma. Nhungirwa dzako dziri kukura zvakanaka dzayambuka gungwa. Dzasvika kugungwa—iko kuJazeri. Michero yako yomuzhizha nemazambiringa ako akaunganidzwa zvasvikirwa nomupambi.
33  Kufara nokupembera zvabviswa mumunda wemichero uye munyika yeMoabhi. Ndaita kuti waini ipere muzvisviniro. Hapana achange achitsika-tsika achishevedzera. Kushevedzera hakuzovi kushevedzera.’”
34  “‘Vakabudisa inzwi ravo pavaishevedzera vari kuHeshbhoni richisvika kuEreyare, kusvikira kuJahazi vabudisa inzwi ravo, kubvira kuZoari kusvikira kuHoronaimu, kusvikira kuEgrati-sherishiya; nokuti kunyange mvura yeNimrimu ichaparadzwa.
35  Ndichaita kuti muMoabhi musava nouya anouya nechinopiwa panzvimbo yakakwirira nouya anokwidzira mwari wake utsi hwezvibayiro,’ ndizvo zvinotaura Jehovha.
36  ‘Ndokusaka mwoyo wangu usingazogadzikani nokuda kwaMoabhi, sezvinoita nyere; uye mwoyo wangu usingazogadzikani sezvinoita nyere nokuda kwevarume veKiri-heresi. Ndokusaka zvakawanda zvaakaita kuti zvivepo zvichaparara.
37  Nokuti misoro yose ine mhanza, uye ndebvu dzose dzakadimburirwa. Maoko ose akachekwa-chekwa, uye muhudyu mune masaga!’”
38  “‘Pamatenga ose edzimba dzeMoabhi nomunzvimbo dzayo dzinoungana vanhu—yose zvayo—mune kuungudza; nokuti ndaputsa Moabhi sezvinoitwa mudziyo usingafarirwi,’ ndizvo zvinotaura Jehovha.
39  ‘Haiwa avhundutswa sei! Ungudzai! Haiwa Moabhi afuratira sei! Anyara. Moabhi ava chinhu chinosekwa uye chinhu chinotyisa kuna vose vakamupoteredza.’”
40  “Nokuti zvanzi naJehovha, ‘Tarirai! Mumwe munhu achatambanudzirawo mapapiro ake pamusoro peMoabhi sezvinoita gondo rinobvuta.
41  Chokwadi mataundi achatorwa, uye nzvimbo dzayo dzakasimba dzichatorwa nechisimba. Mwoyo yevarume vane simba veMoabhi muzuva iroro ichaita somwoyo womudzimai ari kutambudzika nokusununguka.’”
42  “‘Moabhi achatsakatiswa kuti arege kuva rudzi, nokuti azvitutumadza kwazvo pamberi paJehovha.
43  Kutya negomba nechiteyeso zviri pauri, haiwa iwe mugari womuMoabhi,’ ndizvo zvinotaura Jehovha.
44  ‘Ani naani anotiza nokuda kwokutya achawira mugomba; uye ani naani anobuda mugomba achabatwa nechiteyeso.’ “‘Nokuti ndichaunza pamusoro payo, pamusoro peMoabhi, gore ravachafungwa nezvavo,’ ndizvo zvinotaura Jehovha.
45  ‘Vaya vari kutiza vamira mumumvuri weHeshbhoni vasisina simba. Nokuti moto uchabuda muHeshbhoni uye murazvo uchabuda pakati paSihoni; uye uchaparadza zvavovo zvaMoabhi nenhongonya dzemisoro yevanakomana vemheremhere.’
46  “‘Une nhamo, haiwa iwe Moabhi! Vanhu vaKemoshi vaparara. Nokuti vanakomana vako vatapwa uye vanasikana vako vatapwa.
47  Ndichaunganidza nhapwa dzeMoabhi mumazuva okupedzisira,’ ndizvo zvinotaura Jehovha. ‘Kutongwa kweMoabhi kunogumira pano.’”
5  Zvino mhanya-mhanyai mumigwagwa yeJerusarema muone, muzive, mutsvake munzvimbo dzaro dzinoungana vanhu kana mungawana munhu, kana kuina ani naani ari kururamisira, kana kuina ani naani ari kutsvaka kutendeka, uye ndicharikanganwira.
2  Kunyange kana vakati: “NaJehovha mupenyu!” vachange vachipika nhema.
3  Haiwa Jehovha, maziso enyu haatsvaki kutendeka here? Makavarova, asi havana kurwara. Makavaparadza. Vakaramba kurangwa. Vakaomesa zviso zvavo kupfuura ibwe. Vakaramba kudzoka.
4  Kunyange ini ndakanga ndati: “Chokwadi ivo vanhu vakaderera. Vakaita zvoupenzi, nokuti vakaramba nzira yaJehovha, izvo zvakatongwa naMwari wavo.
5  Ndichaenda kune vakuru, nditaure navo; nokuti ivo vaifanira kunge vakaziva nzira yaJehovha, izvo zvakatongwa naMwari wavo. Chokwadi ivo vaifanira kunge vakatyorawo joko racho; vaifanira kunge vakadambura zvisungo zvacho.”
6  Ndokusaka shumba yabuda musango yavauraya, mhumhi yomumapani erenje ichiramba ichivaparadza, ingwe iri kuramba yakamuka pamaguta avo. Munhu wose anobuda maari anobvamburwa-bvamburwa. Nokuti kudarika kwavo kuzhinji; mabasa avo okusatendeka ava mazhinji.
7  Ndingakukanganwira sei nokuda kwechinhu ichi? Vanakomana vako vakandisiya, uye vanoramba vachipika nezvinhu zvisiri Mwari. Ndakaramba ndichivagutsa, asi ivo vakaramba vachiita upombwe, uye vanoenda kuimba yepfambi vari mapoka.
8  Vava semabhiza anoda gadzi, ane manhu akasimba. Mumwe nomumwe anohwihwidzira mudzimai weshamwari yake.
9  “Handingaiti kuti vazvidavirire nokuda kwezvinhu izvi here?” ndizvo zvinotaura Jehovha. “Kana kuti mweya wangu haungatsivi rudzi rwakadai here?”
10  “Uyai muparadze mitsara yaro yemizambiringa, asi musaparadza zvachose. Bvisai nhungirwa dzaro dziri kukura kwazvo, nokuti hadzisi dzaJehovha.
11  Nokuti imba yaIsraeri neimba yaJudha chokwadi dzakandinyengera,” ndizvo zvinotaura Jehovha.
12  “Vakaramba Jehovha, uye vanoramba vachiti, ‘Haasi iye. Hapana kutambudzika kuchatiwira, uye hapana bakatwa kana nzara zvatichaona.’
13  Vaprofita vanova mhepo, uye shoko harisi mavari. Ndizvo zvavachaitirwa.”
14  Naizvozvo zvanzi naJehovha, Mwari wemauto: “Nokuti muri kutaura chinhu ichi, tarirai ndiri kuita kuti mashoko angu ave moto mumuromo menyu, vanhu ava vachava huni, uye iwo uchavaparadza.”
15  “Tarirai ndiri kukuunzirai rudzi runobva kure, haiwa imi imba yaIsraeri,” ndizvo zvinotaura Jehovha. “Irwo rudzi runogara nguva refu. Rudzi rwekare kare, rudzi rune mutauro wamusingazivi, uye wamusingagoni kunzwa muchinzwisisa zvavanotaura.
16  Goba ravo rakaita seguva rakavhurika; vose zvavo varume vane simba.
17  Vachadyawo zvamakakohwa nezvokudya zvenyu. Varume vacho vachadya vanakomana venyu nevanasikana venyu. Vachadya makwai enyu nemombe dzenyu. Vachadya muzambiringa wenyu nomuonde wenyu. Vachaputsa nebakatwa maguta enyu akavakirirwa amuri kuvimba nawo.”
18  “Kunyange mumazuva iwayo,” ndizvo zvinotaura Jehovha, “handizokuparadzii zvachose.
19  Muchati, ‘Jehovha Mwari wedu atiitira zvinhu zvose izvi nokuda kwei?’ Iwe uti kwavari, ‘Sokundisiya kwamakaita mukashumira mwari wokune imwe nyika munyika yenyu, saizvozvowo muchashumira vanhu vamusingazivi munyika isiri yenyu.’”
20  Taurai izvi muimba yaJakobho, uye zvizivisei pakati paJudha, muchiti:
21  “Zvino inzwai izvi, haiwa imi vanhu vasina kuchenjera vasinganzwisisi: Ivo vane maziso, asi havaoni; vane nzeve, asi havanzwi.
22  ‘Hamundityiwo here,’ ndizvo zvinotaura Jehovha, ‘kana kuti hamusi kurwadziwa kwazvo nokuda kwangu, iye akaita kuti jecha rive muganhu wegungwa, murau unogara nokusingagumi warisingagoni kudarika here? Kunyange mafungu aro akazvikanda, haangakundi; uye kunyange akasagadzikana, haangaupfuuri.
23  Asi vanhu ava vava nemwoyo yakasindimara uye inopandukira; vatsauka uye vanoramba vachifamba nenzira yavo.
24  Asi mumwoyo mavo havana kuti: “Zvino, ngatityei Jehovha Mwari wedu, Iye anopa mvura zhinji nemvura yematsutso nemvura yokupedzisira mumwaka wayo, Iye anochengeta vhiki dzatakarayirwa dzokukohwa.”
25  Zvikanganiso zvenyu zvadzinga zvinhu izvi, uye zvivi zvenyu zvadzivisa zvinhu zvakanaka kwamuri.
26  “‘Nokuti pavanhu vangu pane vanhu vakaipa. Vanoramba vachinyatsotarira, sezvinoita vabati veshiri pavanovandira. Vaisa chiteyeso chinoparadza. Vanobata vanhu.
27  Dendere zvarizere nezvisikwa zvinobhururuka, saizvozvowo dzimba dzavo dzizere nounyengeri. Ndokusaka vava vakuru uye vachiwana upfumi.
28  Vakora; vava kupenyerera. Vapfachukirawo nezvinhu zvakaipa. Hapana mhosva yavakarwira, kunyange mhosva yenherera, kuti vabudirire; uye havana kururamisira varombo.’”
29  “Handingaiti kuti vazvidavirire nokuda kwezvinhu izvi here,” ndizvo zvinotaura Jehovha, “kana kuti mweya wangu haungatsivi rudzi rwakadai here?
30  Zvinokatyamadza, kunyange chinhu chinosemesa, zvakaitwa kuti zvivepo munyika:
31  Vaprofita vanoprofita nhema; uye vapristi vanoramba vachidzvinyirira maererano nemasimba avo. Vanhu vangu vazvida saizvozvo; saka muchaitei pakuguma kwazvo?”
36  Zvino mugore rechina raJehoyakimu mwanakomana waJosiya, mambo waJudha, shoko iri rakauya kuna Jeremiya richibva kuna Jehovha, richiti:
2  “Tora bhuku rakaitwa mupumburu, unyore mariri mashoko ose andakakuudza pamusoro paIsraeri naJudha nemarudzi ose, kubvira pazuva randakataura newe, kubvira pamazuva aJosiya, kusvikira nhasi chaiye.
3  Zvichida veimba yaJudha vachateerera dambudziko rose randiri kufunga kuvaitira, kuti zvimwe mumwe nomumwe angatendeuka panzira yake yakaipa, uye kuti ndivakanganwire kukanganisa kwavo nechivi chavo.”
4  Jeremiya akashevedza Bharuki mwanakomana waNeriya kuti Bharuki anyore achiudzwa naJeremiya mashoko ose aJehovha ayo Iye akanga amuudza, mubhuku rakaitwa mupumburu.
5  Jeremiya akabva arayira Bharuki, achiti: “Ini ndakavharirwa. Handigoni kupinda muimba yaJehovha.
6  Iwe pinda, uverenge zvinonzwika mupumburu wawakanyora ndichikuudza mashoko aJehovha, vanhu vari paimba yaJehovha pazuva rokutsanya vachinzwa; uyewo uaverenge zvinonzwika, vaJudha vose vari kuuya vachibva kumaguta avo vachinzwa.
7  Zvichida kukumbira kwavo kuti vanzwirwe nyasha kuchasvika pamberi paJehovha, mumwe nomumwe akatendeuka panzira yake yakaipa, nokuti kutsamwa nehasha zvakataurwa kuvanhu ava naJehovha zvakakura.”
8  Bharuki mwanakomana waNeriya akaita maererano nezvose zvaakanga arayirwa nomuprofita Jeremiya, kuti averenge zvinonzwika bhuku remashoko aJehovha ari paimba yaJehovha.
9  Zvino mugore rechishanu raJehoyakimu mwanakomana waJosiya, mambo waJudha, mumwedzi wechipfumbamwe, vanhu vose vaiva muJerusarema nevanhu vose vaipinda muJerusarema vachibva kumaguta aJudha vakazivisa kuti kutsanya kuitwe pamberi paJehovha.
10  Bharuki akatanga kuverenga zvinonzwika bhuku remashoko aJeremiya ari paimba yaJehovha, muimba yokudyira yaGemariya mwanakomana womukopi Shafani, muchivanze chokumusoro, panopindwa napo pegedhi idzva reimba yaJehovha, vanhu vose vachinzwa.
11  Mikaya mwanakomana waGemariya mwanakomana waShafani akanzwa mashoko ose aJehovha aiva mubhuku racho.
12  Akaenda kuimba yamambo, kuimba yokudyira yomunyori, uye tarira! ikoko ndiko kwakanga kugere machinda ose, munyori Erishama naDheraya mwanakomana waShemaya naErinatani mwanakomana waAkibhori naGemariya mwanakomana waShafani naZedhekiya mwanakomana waHananiya nemamwe machinda ose.
13  Mikaya akavaudza mashoko ose aakanga anzwa, Bharuki paakaverenga bhuku racho zvinonzwika vanhu vose vachinzwa.
14  Machinda ose akabva atuma Jehudhai mwanakomana waNetaniya mwanakomana waSheremiya mwanakomana waKushai kuna Bharuki, achiti: “Uya nomupumburu wawaverenga zvinonzwika vanhu vachinzwa—uri muruoko rwako.” Naizvozvo Bharuki mwanakomana waNeriya akauya nomupumburu wacho uri muruoko rwake, akapinda mavaiva.
15  Vakabva vati kwaari: “Tapota, gara pasi, uuverenge zvinonzwika takateerera.” Naizvozvo Bharuki akaverenga zvinonzwika ivo vakateerera.
16  Zvino pavakangonzwa mashoko acho ose, vakatarirana vachitya; uye vakati kuna Bharuki: “Chokwadi tichaudza mambo mashoko ose aya.”
17  Vakabvunza Bharuki, vachiti: “Tapota tiudze, Wakanyora sei mashoko ose aya aakakuudza?”
18  Bharuki akabva ati kwavari: “Akaramba achindizivisa mashoko ose aya nomuromo wake, ini ndichinyora mubhuku neingi.”
19  Machinda acho akazoti kuna Bharuki: “Enda uvande, iwe naJeremiya, kuti parege kumbova nomunhu achaziva kwamunenge muri.”
20  Vakabva vapinda maiva namambo, muchivanze, vakachengetesa mupumburu wacho muimba yokudyira yomunyori Erishama; uye vakataura mashoko acho ose mambo achinzwa.
21  Nokudaro mambo akatuma Jehudhai kuti anotora mupumburu wacho. Naizvozvo akaubudisa muimba yokudyira yomunyori Erishama. Jehudhai akauverenga zvinonzwika mambo akateerera uye machinda ose akanga amire pedyo namambo akateerera.
22  Mambo akanga agere muimba yomunguva yechando, mumwedzi wechipfumbamwe, mbaura ichipfuta pamberi pake.
23  Zvino Jehudhai paakanga angoverenga zvikamu zvitatu kana kuti zvina zvepeji, akabva aucheka nebanga romunyori, akaukanda mumoto waiva mumbaura kusvikira mupumburu wacho wose waperera mumoto waiva mumbaura.
24  Mambo nevashandi vake vose vakanga vachiteerera mashoko ose aya, havana kutya; uyewo havana kubvarura nguo dzavo.
25  Erinatani naDheraya naGemariya vakateterera mambo kuti arege kupisa mupumburu wacho, asi iye haana kuvateerera.
26  Mambo akarayirawo Jerameeri mwanakomana wamambo naSeraya mwanakomana waAzrieri naSheremiya mwanakomana waAbdheeri kuti vanotora munyori Bharuki nomuprofita Jeremiya. Asi Jehovha akaramba akavavanza.
27  Zvino shoko raJehovha rakauyazve kuna Jeremiya pashure pokunge mambo apisa mupumburu waiva nemashoko akanga anyorwa naBharuki achiudzwa naJeremiya, richiti:
28  “Torazve mumwe mupumburu, unyore mauri mashoko ose okutanga aiva mumupumburu wokutanga, wakapiswa naJehoyakimu mambo waJudha.
29  Uti kuna Jehoyakimu mambo waJudha, ‘Zvanzi naJehovha: “Iwe wakapisa mupumburu uyu, uchiti, ‘Wakanyorerei mauri, uchiti: “Chokwadi mambo weBhabhironi achauya uye achaparadza nyika ino oita kuti munhu nemhuka zvisavapo mairi”?’
30  Naizvozvo zvanzi naJehovha kuna Jehoyakimu mambo waJudha, ‘Haazovi chero nomunhu upi zvake achagara pachigaro choumambo chaDhavhidhi, uye chitunha chake chichava chinhu chakakandwa kunze kuti chipiswe masikati uye chiome nechando usiku.
31  Ndichaita kuti iye nevana vake nevashandi vake vazvidavirire kukanganisa kwavo, uye ndichaunza pavari nepavagari vomuJerusarema nepavarume vaJudha dambudziko rose randakataura kwavari, ivo vakasateerera.’”’”
32  Jeremiya akatora mumwe mupumburu akabva aupa munyori Bharuki mwanakomana waNeriya, uyo akanyora mauri achiudzwa naJeremiya mashoko ose aiva mubhuku rakanga rapiswa nomoto naJehoyakimu mambo waJudha; uye mashoko mazhinji akaita saiwayo akawedzerwa kwaari.
41  Naizvozvo mumwedzi wechinomwe Ishmaeri mwanakomana waNetaniya mwanakomana waErishama wevana voumambo nevarume vakuru vamambo nevamwe varume gumi vaaiva navo vakauya kwaiva naGedhariya mwanakomana waAhikamu kuMizpa. Uye ikoko vakatanga kudya zvokudya pamwe chete vari muMizpa.
2  Ishmaeri mwanakomana waNetaniya nevarume gumi vaaiva navo vakabva vasimuka, vakauraya Gedhariya mwanakomana waAhikamu mwanakomana waShafani nebakatwa. Naizvozvo akauraya munhu akanga agadzwa namambo weBhabhironi kuti atarisire nyika yacho.
3  Ishmaeri akauraya vaJudha vose vaaiva navo, kureva vaiva naGedhariya, kuMizpa, nevaKadheya vaiva imomo, kureva varume vehondo.
4  Zvino rava zuva rechipiri Gedhariya aurayiwa, pakwakanga kusina kana munhu aiziva nezvazvo,
5  kwakabva kwauya vamwe varume vachibva kuShekemu, nokuShiro uye nokuSamariya, varume makumi masere vakanga vakagera ndebvu dzavo, nguo dzavo dzakabvaruka, vakazvicheka-cheka, uye mumaoko avo maiva nechinopiwa chezviyo nezvinonhuhwirira zvichena, kuti vazviunze kuimba yaJehovha.
6  Naizvozvo Ishmaeri mwanakomana waNetaniya akabuda muMizpa kuti anovachingura, achifamba achichema. Paakangosangana navo akati kwavari: “Uyai kuna Gedhariya mwanakomana waAhikamu.”
7  Asi pavakangosvika pakati peguta, Ishmaeri mwanakomana waNetaniya akavauraya, akavakanda mumugodhi wemvura, iye nevarume vaaiva navo.
8  Asi pakati pavo paiva nevarume gumi vakakurumidza kuti kuna Ishmaeri: “Musatiuraya, nokuti tine pfuma yakavanzwa musango, gorosi nebhari nemafuta nouchi.” Naizvozvo akarega, uye haana kuvauraya pamwe nehama dzavo.
9  Zvino mugodhi wemvura umo Ishmaeri akakanda zvitunha zvose zvevarume vaakanga auraya wakanga uri mugodhi mukuru, uya wakanga waitwa naMambo Asa achitya Bhaasha mambo waIsraeri. Ishmaeri mwanakomana waNetaniya akauzadza nevaya vakaurayiwa.
10  Ishmaeri akabva atapa vanhu vose vakanga vasara vaiva muMizpa, vanasikana vaMambo nevanhu vose vakanga vasara muMizpa, vakanga vachengeteswa Gedhariya mwanakomana waAhikamu naNebhuzaradhani mukuru wevarindi. Naizvozvo Ishmaeri mwanakomana waNetaniya akavatapa, akaenda kuti ayambukire kuvanakomana vaAmoni.
11  Kwapera nguva yakati, Johanani mwanakomana waKareya nevakuru vose vemauto ehondo vaaiva navo vakanzwa zvakaipa zvose zvakanga zvaitwa naIshmaeri mwanakomana waNetaniya.
12  Naizvozvo vakatora varume vose, vakaenda kunorwisa Ishmaeri mwanakomana waNetaniya, vakamuwana pedyo nemvura zhinji yaiva muGibhiyoni.
13  Vanhu vose vaiva naIshmaeri pavakangoona Johanani mwanakomana waKareya nevakuru vose vemauto ehondo vaaiva navo, vakatanga kufara.
14  Vanhu vose vakanga vatapwa naIshmaeri kuMizpa vakatendeuka, vakadzoka, vakaenda kuna Johanani mwanakomana waKareya.
15  Asi Ishmaeri mwanakomana waNetaniya akatiza Johanani aine varume vasere, kuti aende kuvanakomana vaAmoni.
16  Johanani mwanakomana waKareya nevakuru vose vemauto ehondo vaaiva navo vakatora vanhu vose vakasara vokuMizpa vavakadzosa kubva kuna Ishmaeri mwanakomana waNetaniya, paakanga auraya Gedhariya mwanakomana waAhikamu, varume vakasimba, varume vehondo, nemadzimai nevana vaduku nemachinda, vaakanga adzosa kubva kuGibhiyoni.
17  Naizvozvo vakaenda vakagara munzvimbo yeKimhamu yaiva pedyo neBhetrehema, kuti vapfuurire uye vapinde muIjipiti,
18  nokuda kwevaKadheya; nokuti vakanga vava kuvatya, Ishmaeri mwanakomana waNetaniya zvaakanga auraya Gedhariya mwanakomana waAhikamu, akanga agadzwa namambo weBhabhironi kuti atarisire nyika yacho.
15  Zvino Jehovha akati kwandiri: “Kunyange dai Mosesi naSamueri vanga vakamira pamberi pangu, mweya wangu waisazombova nehanya nevanhu ava. Ndaizovadzinga pamberi pechiso changu, kuti vabude vaende.
2  Zvino kana vakati kwauri, ‘Tichabuda tichienda kupi?’ iwe utiwo kwavari, ‘Zvanzi naJehovha: “Munhu wose akafanirwa nedenda rinouraya, achaenda kudenda rinouraya! Munhu wose akafanirwa nebakatwa, achaenda kubakatwa! Munhu wose akafanirwa nenzara, achaenda kunzara! Munhu wose akafanirwa nokutapwa, achatapwa!”’
3  “‘Ndichaita kuti zvinhu zvina zvive nesimba pavari,’ ndizvo zvinotaura Jehovha, ‘bakatwa kuti riuraye, imbwa kuti dzizvuzvurudze, zvisikwa zvinobhururuka zvokumatenga uye mhuka dzepanyika kuti zvidye uye zviparadze.
4  Ndichavaisa kuumambo hwose hwenyika kuti vagwagwadze nokuda kwaManase mwanakomana waHezekiya, mambo waJudha, nokuda kwezvaakaita muJerusarema.
5  Nokuti ndiani achakunzwira tsitsi, haiwa iwe Jerusarema, ndiani achachema newe, uye ndiani achatsauka kuti abvunze kuti wakadini?’
6  “‘Iwe wakandisiya,’ ndizvo zvinotaura Jehovha. ‘Unoramba uchifamba uchidzokera shure. Ndichakutambanudzira ruoko rwangu ndokuparadza. Ndaneta nokuzvidemba.
7  Ndichavaurutsa neforogo pamagedhi enyika yacho. Ndichaita kuti vashayikirwe nevana. Ndichaparadza vanhu vangu, zvavasina kutendeuka panzira dzavo.
8  Chirikadzi dzavo dzava zhinji kwandiri kupfuura jecha remakungwa. Ndichaunzira amai nejaya mupambi ari masikati. Ndichaita kuti vangoerekana vawirwa nokunetseka nokuvhiringidzika.
9  Mukadzi akabereka vanomwe aparara; mweya wake wafemereka. Zuva rake ravira achiri masikati; ranyara uye ratsverudzwa.’ ‘Vakasara vavo ndichavaurayisa nebakatwa pamberi pevavengi vavo,’ ndizvo zvinotaura Jehovha.”
10  Ndine nhamo, haiwa amai vangu, nokuti makandibereka, ini murume wokungopopotedzana uye murume wokungokakavadzana nenyika yose. Handina kukweretesa, uye ivo havana kundikweretesa. Vose zvavo vari kundituka.
11  Jehovha ati: “Chokwadi ndichakushumira nokuda kwezvakanaka. Chokwadi ndichakureverera pamuvengi munguva yokutambudzika nomunguva yenhamo.
12  Munhu angagura-gura simbi, simbi inobva kuchamhembe, uye mhangura here?
13  Pfuma yako nezvinhu zvako zvinokosha ndichazvipa kuti zvingopambwa, kwete nokuda kwomutengo, asi nokuda kwezvivi zvako zvose, kunyange munharaunda dzako dzose.
14  Ndichaita kuti vapfuure nevavengi vako vachipinda munyika yausina kuziva. Nokuti moto wabatidzwa ndakatsamwa. Wapfutidzirwa imi.”
15  Imi makaziva. Haiwa Jehovha, ndiyeukei, mufunge nezvangu, munditsivire vatambudzi vangu. Musandibvisa pakunonoka kutsamwa kwenyu. Cherechedzai kutsungirira kuzvidzwa kwandiri kuitwa nokuda kwenyu.
16  Mashoko enyu akawanikwa, ndikaadya; uye kwandiri shoko renyu rinova kupembera nomufaro uye kufara kwomwoyo wangu; nokuti ndanga ndichishevedzwa nezita renyu, haiwa Jehovha Mwari wemauto.
17  Handina kugara pasi muboka revanoshamwaridzana revaya vanoita musere ndikapembera nomufaro. Ndakagara pasi ndiri ndoga nokuda kworuoko rwenyu, nokuti makandizadza nokutsamwa.
18  Nei kurwadziwa kwangu kwaramba kuripo uye ronda rangu risingarapiki? Raramba kupora. Chokwadi kwandiri munova sechimwe chinhu chinonyengera, semvura isingagoni kuvimbwa nayo.
19  Naizvozvo zvanzi naJehovha: “Kana uchizodzoka, ipapo ndichakudzosa. Uchamira pamberi pangu. Kana uchizobudisa zvinhu zvinokosha pazvinhu zvisina zvazvinobatsira, uchava somuromo wangu. Ivo vachadzoka kwauri, asi iwe hauzodzokeri kwavari.”
20  “Ndakuita rusvingo rwemhangura rwakasimbiswa kuvanhu ava; ivo vacharwa newe, asi havazokukundi. Nokuti ini ndinewe, kuti ndikuponese uye kuti ndikununure,” ndizvo zvinotaura Jehovha.
21  “Ndichakununura muruoko rwevakaipa, uye ndichakudzikinura muchanza chevadzvinyiriri.”
20  Zvino Pashuri mwanakomana waImeri, mupristi, uya aivawo mumiririri aitungamirira muimba yaJehovha, akaramba achiteerera Jeremiya paakanga achiprofita mashoko aya.
2  Pashuri akabva arova muprofita Jeremiya, akamusunga mumatanda akanga ari paGedhi Rokumusoro raBhenjamini, raiva muimba yaJehovha.
3  Asi pazuva rakatevera Pashuri akabvisa Jeremiya mumatanda, Jeremiya akabva ati kwaari: “Jehovha akupa zita, kwete rokuti Pashuri, asi Chinhu chinotyisa kumativi ose.
4  Nokuti zvanzi naJehovha, ‘Tarira ndiri kukuita chinhu chinotyisa kwauri nokuna vose vanokuda, ivo vachaurayiwa nebakatwa revavengi vavo maziso ako akatarira; ndichaisa vaJudha vose muruoko rwamambo weBhabhironi, uye iye achavatapa achivaendesa kuBhabhironi ovauraya nebakatwa.
5  Ndichaisa zvinhu zvose zvakachengetwa zveguta rino nezvibereko zvaro zvose nezvinhu zvaro zvose zvinokosha; uye pfuma yose yemadzimambo aJudha, ndichaiisa muruoko rwevavengi vavo. Vachazvipamba, vozvitora, voenda nazvo kuBhabhironi.
6  Asi iwe, haiwa Pashuri, nevagari vose vomuimba yako, muchatapwa; muchasvika kuBhabhironi, uchafira ikoko uye uchavigwa ikoko pamwe chete nevanokuda vose, nokuti wakaprofita nhema kwavari.’”
7  Makandinyengedza, haiwa Jehovha, zvokuti ndakanyengedzwa. Makashandisa simba renyu kundirwisa, zvokuti makakunda. Ndakava chinhu chinosekwa zuva rose; munhu wose ari kundinyomba.
8  Nokuti kazhinji pandinotaura, ndinoshevedzera. Chisimba nokupamba ndizvo zvandinoshevedzera. Nokuti kwandiri shoko raJehovha rakava chinhu chinokonzera kuzvidzwa uye kunyombwa zuva rose.
9  Ndakati: “Handisi kuzotaura nezvake, uye handisi kuzotaurazve nezita rake.” Asi mumwoyo mangu zvakava somoto unobvira wakavharirwa mumapfupa angu; ndakaneta nokuramba ndakanyarara, uye handina kukwanisa kuzvitsungirira.
10  Nokuti ndakanzwa mashoko akaipa evazhinji. Kwaiva nezvinhu zvinotyisa kumativi ose. “Pomerai, kuti timupomere.” Vanhu vose vanonditi “Rugare!”—vari kutarira kukamhina kwangu vachiti: “Zvichida achanyengedzwa, kuti timukunde, timutsive.”
11  Asi Jehovha akanga aineni somunhu ane simba anotyisa kwazvo. Ndokusaka vaya vari kunditambudza vachagumburwa vakasakunda. Vachanyadziswa kwazvo, nokuti vachange vasina kubudirira. Kunyadziswa kwavo kunogara nokusingagumi kuchava kuya kusingazokanganwiki.
12  Asi imi, haiwa Jehovha wemauto, munoongorora munhu akarurama; munoona itsvo nomwoyo. Regai ndione kuvatsiva kwenyu, nokuti ndazivisa mhosva yangu kwamuri.
13  Imbirai Jehovha! Rumbidzai Jehovha! Nokuti akanunura mweya womurombo paruoko rwevanoita zvakaipa.
14  Zuva randakaberekwa ngaritukwe! Zuva randakaberekwa naamai vangu ngarirege kukomborerwa!
15  Munhu akaunzira baba vangu mashoko akanaka, achiti: “Maberekerwa mwanakomana, munhurume!” ngaatukwe. Chokwadi iye akaita kuti vafare.
16  Munhu iyeye ngaave semaguta akaparadzwa naJehovha asi Iye akasambozvidemba. Achanzwa kushevedzera mangwanani uye chiratidzo chokunyevera panguva yemasikati.
17  Nei asina kundiuraya ndichiri muchibereko, kuti amai vangu vave guva rangu uye chibereko chavo chive nomwana nokusingagumi?
18  Ndakabudirei muchibereko kuti ndione basa rakaoma nokushungurudzwa uye kuti mazuva angu agumire munyadzi?
1  Aya ndiwo mashoko aJeremiya mwanakomana waHirikiya, mumwe wevapristi vaiva muAnatoti munyika yaBhenjamini;
2  uyo shoko raJehovha rakauya kwaari mumazuva aJosiya mwanakomana waAmone, mambo waJudha, mugore rechigumi nematatu rokutonga kwake.
3  Rakaramba richiuya mumazuva aJehoyakimu mwanakomana waJosiya, mambo waJudha, kusvikira pakupera kwegore rechigumi nerimwe chete raZedhekiya mwanakomana waJosiya, mambo waJudha, kusvikira Jerusarema ratapwa mumwedzi wechishanu.
4  Zvino shoko raJehovha rakatanga kuuya kwandiri, richiti:
5  “Ndakakuziva ndisati ndakuumba mudumbu, uye ndakakutsaura usati wabuda muchibereko. Ndakakuita muprofita kumarudzi.”
6  Asi ini ndakati: “Maiwe, haiwa, Changamire Ishe Jehovha! Tarirai handigoni kutaura, nokuti ndinongovawo hangu mukomana.”
7  Zvino Jehovha akati kwandiri: “Usati, ‘Ndinongovawo hangu mukomana.’ Asi unofanira kuenda kuna vose vandichakutuma kwavari; uye unofanira kutaura zvose zvandichakurayira.
8  Usatya zviso zvavo, nokuti ‘Ini ndinewe kuti ndikununure,’ ndizvo zvinotaura Jehovha.”
9  Ipapo Jehovha akatambanudza ruoko rwake, akaita kuti rugunzve muromo wangu. Jehovha akabva ati kwandiri: “Tarira ndaisa mashoko angu mumuromo mako.
10  Ona, nhasi ndakugadza kuti uve nesimba pamarudzi uye paumambo, kuti udzure nokukoromora nokuparadza nokuputsa, kuvaka nokudyara.”
11  Shoko raJehovha rakaramba richiuya kwandiri, richiti: “Jeremiya, uri kuonei?” Naizvozvo ndakati: “Ndiri kuona nhungirwa yomuarumondi.”
12  Jehovha akati kwandiri: “Waona zvakanaka, nokuti ndiri kuramba ndakasvinurira shoko rangu kuti ndiriite.”
13  Zvino shoko raJehovha rakauya kwandiri kechipiri, richiti: “Uri kuonei?” Naizvozvo ndakati: “Ndiri kuona gate riri kufutidzirwa moto, uye muromo waro wakafuratira kuchamhembe.”
14  Jehovha akati kwandiri: “Vagari vose vomunyika vachasunungurirwa dambudziko richibva kuchamhembe.
15  Nokuti ‘tarirai ndichashevedza mhuri dzose dzoumambo hwokuchamhembe,’ ndizvo zvinotaura Jehovha; ‘uye imwe neimwe ichauya yoisa chigaro chayo choumambo pavanopinda napo pamagedhi eJerusarema, nepamasvingo aro kumativi ose nemaguta ose aJudha.
16  Ndichataura navo zvandakatonga pamusoro pezvakaipa zvavo zvose, pakuti vakandisiya uye vanoramba vachikwidzira vamwe vanamwari utsi hwezvibayiro uye vachikotamira mabasa emaoko avo.’
17  “Asi iwe, sunga muhudyu mako, usimuke, utaure navo zvose zvandinokurayira. Usavhundutswa navo, kuti ndirege kukuvhundutsa pamberi pavo.
18  Asi ini, tarira nhasi ndakuita guta rakavakirirwa, mbiru yesimbi uye masvingo emhangura kuti urwisane nenyika yose, nemadzimambo aJudha, nemachinda ake, nevapristi vake uye nevanhu vomunyika yacho.
19  Vacharwa newe, asi havazokukundi, nokuti ‘Ini ndinewe,’ ndizvo zvinotaura Jehovha, ‘kuti ndikununure.’”
2  Zvino shoko raJehovha rakauya kwandiri, richiti:
2  “Enda ushevedzere Jerusarema richinzwa, uchiti, ‘Zvanzi naJehovha: “Ndinonyatsoyeuka mutsa worudo wawakaratidza uchiri muduku, rudo rwepanguva yawakavimbiswa kuroorwa, kunditevera kwawakaita murenje, munyika isina kudyarwa mbeu.
3  Israeri aiva chinhu chitsvene kuna Jehovha, zvibereko zvokutanga kwaAri.”’ ‘Vanhu vose vaimuparadza vaizvipa mhosva. Dambudziko raiuya pavari,’ ndizvo zvakataura Jehovha.”
4  Inzwai shoko raJehovha, haiwa imi imba yaJakobho, nemi mhuri dzose dzeimba yaIsraeri.
5  Zvanzi naJehovha: “Madzibaba enyu akawanei mandiri chakanga chisina kururama, zvokuti akava kure neni kwazvo, uye akaramba achitevera chidhori chisina zvachinobatsira, achiva asina zvaanobatsira pachawo?
6  Haana kuti, ‘Jehovha ari kupi, Iye akatibudisa munyika yeIjipiti, Iye akatifambisa nomurenje, nomunyika yemapani erenje nemakomba, nomunyika isina mvura uye yezarima, nomunyika isina munhu akafambamo uye musina munhu wepanyika akagaramo?’
7  “Ndakakuunzai zvishoma nezvishoma kunyika ine michero, kuti mudye zvibereko zvayo nezvinhu zvayo zvakanaka. Asi makapinda, mukasvibisa nyika yangu; uye makaita kuti nhaka yangu ive chinhu chinosemesa.
8  Vapristi havana kuti, ‘Jehovha ari kupi?’ Vaya vanoita zvomutemo havana kundiziva; uye vafudzi vakanditadzira, naivowo vaprofita vakaprofita naBhaari, uye vakatevera vaya vaisagona kubatsira.
9  “‘Naizvozvo ndichakakavadzanazve nemi,’ ndizvo zvinotaura Jehovha, ‘uye ndichakakavadzana nevanakomana vevanakomana venyu.’
10  “‘Asi yambukirai kunyika dzevaKitimu dziri mumhenderekedzo yegungwa muone. Tumirai shoko kuKedhari munyatsofungisisa, muone kana chinhu chakadai chakaitika.
11  Kune rudzi rwakachinjanisa vanamwari varwo nevaya vasiri vanamwari here? Asi vanhu vangu vakachinjanisa kukudzwa kwangu nezvinhu zvisingabatsiri.
12  Rambai makatarira izvi muchishamiswa, haiwa imi matenga; uye bvudzi ngarimire nokuda kwokutya kwazvo,’ ndizvo zvinotaura Jehovha,
13  ‘nokuti vanhu vangu vakaita zvinhu zviviri zvakaipa: Vakandisiya, ini tsime remvura mhenyu, kuti vachere migodhi yemvura, migodhi yakatsemuka, isingagoni kuchengeta mvura.’
14  “‘Israeri mushandi, kana kuti muranda akaberekerwa mumba here? Nei ava wokupamba?
15  Vana veshumba vane zenze vanomudzvovera; ivo varira. Vakaita kuti nyika yake ive chinhu chinokatyamadza. Maguta ake akatungidzwa moto, zvokuti hamuna anogaramo.
16  Naivowo vanakomana vokuNofi nokuTapanesi vakaramba vachikudya panhongonya yomusoro.
17  Izvi handizvo zvawakaita nokusiya kwako Jehovha Mwari wako munguva yaakakufambisa munzira here?
18  Zvino uchanetsekerei nokutsvaka nzira inoenda kuIjipiti kuti unwe mvura yorwizi rwaShihori? Uchanetsekerei nokutsvaka nzira inoenda kuAsiriya kuti unwe mvura yoRwizi?
19  Zvakaipa zvako ngazvikururamise, uye mabasa ako okusatendeka ngaakutsiure. Saka ziva, uone kuti kusiya kwako Jehovha Mwari wako chinhu chakaipa nechinorwadza, uye hausati wava kunditya,’ ndizvo zvinotaura Changamire Ishe, Jehovha wemauto.
20  “‘Nokuti kare kare ndakatyora-tyora joko rako; ndakadambura zvisungo zvako. Asi iwe wakati: “Handisi kuzoshumira,” nokuti wairara wakazvambarara pazvikomo zvose zvakakwirira nepasi pemiti yose yakasvibirira, uchiita upfambi.
21  Asi ini, ndakanga ndakudyara somuzambiringa mutsvuku wakanaka kwazvo, wose zvawo uri mbeu yechokwadi. Naizvozvo wandichinjira sei kuva nhungirwa dzakaipa dzomumwe muzambiringa?’
22  “‘Asi kunyange ukageza nesoda uye ukatora sipo yakawanda, kukanganisa kwako kuchava kutindivara pamberi pangu,’ ndizvo zvinotaura Changamire Ishe Jehovha.
23  Ungati sei, ‘Handina kuzvisvibisa. Handina kutevera vanaBhaari’? Ona nzira yako mumupata. Cherechedza zvawakaita. Uri ngamera duku hadzi inongomhanya-mhanya munzira dzayo zvisina chinangwa;
24  uri mbizi yajaira musango, mweya wayo paunopanga, ichifembedza mhepo; panguva yainoda mukono, ndiani angaidzosa? Dzose dziya dziri kuitsvaka hadzizozvinetesi. Mumwedzi wayo dzichaiwana.
25  Usaita kuti tsoka yako ishayiwe shangu, uye pahuro pako pave nenyota. Asi iwe wakati, ‘Hazvina tariro! Aiwa, asi ndakada vanhu vandisingazivi, uye ndichavatevera.’
26  “Veimba yaIsraeri, ivo, madzimambo avo, machinda avo nevapristi vavo nevaprofita vavo vakanyara sokunyara kunoita mbavha painobatwa.
27  Vari kuti kumuti, ‘Ndiwe baba vangu,’ uye kudombo, ‘Ndiwe wakandibereka.’ Asi ivo vakandifuratira, havana kunditarira nezviso zvavo. Panguva yedambudziko ravo vachati, ‘Simukai mutiponese!’
28  “Asi vanamwari vako vawakazvigadzirira varipiko? Ngavasimuke kana vangakuponesa panguva yedambudziko rako. Haiwa iwe Judha, vanamwari vako vawanda sezvakaita maguta ako.
29  “‘Nei muchiramba muchikakavadzana neni? Nei makanditadzira, mose zvenyu?’ ndizvo zvinotaura Jehovha.
30  Ndakarova vanakomana venyu pasina zvazvakabatsira. Havana kubvuma kurangwa. Bakatwa renyu rakaparadza vaprofita venyu, seshumba iri kuparadza.
31  Haiwa imi chizvarwa, onai shoko raJehovha. “Ndangova renje zvaro kuna Israeri kana kuti nyika yerima guru here? Nei ava, vanhu vangu, vakati, ‘Takafamba-famba takasununguka. Hatizodzokizve kwamuri’?
32  Mhandara ingakanganwa zvishongo zvayo, mwenga angakanganwa micheka yake inosungwa nechomumazamu here? Asi vanhu vangu—vakandikanganwa mazuva asingaverengeki.
33  “Haiwa iwe mukadzi, nei uchinatsa nzira yako kuti utsvake kudiwa? Naizvozvo wakadzidzisawo nzira dzako zvinhu zvakaipa.
34  Uyewo, kumupendero wenguo yako kwakawanikwa mavara eropa remweya yevarombo vasina mhosva. Handina kuvawana vachipaza, asi iwo ari pamipendero iyi yose.
35  “Asi unoti, ‘Handina mhosva. Chokwadi kutsamwa kwake kwakabva kwandiri.’ “Tarira ndava kukakavadzana newe nokuda kwokutaura kwako kwokuti, ‘Handina kutadza.’
36  Nei uchiona kuchinja kwako nzira sechinhu chisingambokoshi? Uchanyadziswawo neIjipiti, sokunyadziswa kwawakaitwa neAsiriya.
37  Nokuda kweizviwo uchaenda maoko ako ari pamusoro wako, nokuti Jehovha akaramba zvaunovimba nazvo, uye hauzobudiriri nazvo.”
3  Kune kutaura kwokuti: “Kana murume akadzinga mudzimai wake, iye akabva kwaari, akava womumwe murume, iye angadzokazve kwaari here?” Nyika iyoyo chokwadi haina kusvibiswa here? “Zvino iwe wakaita zvechipfambi neshamwari zhinji; uchadzoka kwandiri here?” ndizvo zvinotaura Jehovha.
2  “Tarira makwara akapfumbira uone. Ndepapi pausina kubatwa chibharo? Wakavagarira padivi penzira, somuArabhiya ari murenje; uye unoramba uchisvibisa nyika nemabasa ako oupfambi nezvakaipa zvako.
3  Naizvozvo wanyimwa mvura zhinji, uye hapana mvura yokupedzisira yauya. Huma yako yaita seyomudzimai anoita zvechipfambi. Wakaramba kunyadziswa.
4  Kubva zvino watanga here kundishevedza uchiti, ‘Baba vangu, ndimi shamwari youduku hwangu yandinovimba nayo!
5  Munhu angaramba akatsamwa nokusingagumi, kana kuramba achichenjerera chinhu nokusingaperi here?’ Tarira! Wakataura, asi wakaita zvinhu zvakaipa ukakunda.”
6  Zvino Jehovha akati kwandiri mumazuva amambo Josiya: “‘Wakaona zvakaitwa naIsraeri asina kutendeka here? Iye akaenda pamakomo ose akakwirira nepasi pemiti yose yakasvibirira, kuti aite zvechipfambi ipapo.
7  Pashure pokunge aita zvinhu zvose izvi, ndakaramba ndichiti achadzoka kwandiri, asi haana kudzoka; uye Judha akaramba akatarira mwana waamai vake anonyengera.
8  Pandakaona izvozvo, nokuti Israeri asina kutendeka akanga aita upombwe, ndakamudzinga, ndikamupa gwaro rokumuramba chose, asi Judha, mwana waamai vake anonyengera haana kutya, asi iyewo akaenda ndokuita zvechipfambi.
9  Upfambi hwake hwakavapo nokuda kwokushayiwa hanya kwake, uye akaramba achisvibisa nyika, achiita upombwe nematombo nemiti;
10  asi nokuda kwezvose izvi Judha, mwana waamai vake anonyengera haana kudzoka kwandiri nomwoyo wake wose, asi akadzoka zvokungonyepedzera,’ ndizvo zvinotaura Jehovha.”
11  Zvino Jehovha akati kwandiri: “Israeri asina kutendeka akaita kuti mweya wake uve wakarurama kupfuura Judha anonyengera.
12  Enda uzivise mashoko aya kuchamhembe, uti: “‘“Dzokai, haiwa imi vaIsraeri vakatsauka,” ndizvo zvinotaura Jehovha.’ ‘“Handizokutaririi nechiso changu ndakatsamwa, nokuti ndakavimbika,” ndizvo zvinotaura Jehovha.’ ‘“Handizorambi ndakatsamwa nokusingagumi.
13  Ingocherechedzai kukanganisa kwenyu chete, nokuti makatadzira Jehovha Mwari wenyu. Makaramba muchifamba-famba muchitevera nzira dzinoenda kuvanhu vamusingazivi pasi pemiti yose yakasvibirira, asi hamuna kuteerera inzwi rangu,” ndizvo zvinotaura Jehovha.’”
14  “Dzokai, haiwa imi vanakomana vakatsauka,” ndizvo zvinotaura Jehovha. “Nokuti ini pachangu ndava murume wenyu; ndichakutorai, mumwe kubva muguta uye vaviri kubva mumhuri, uye ndichaenda nemi kuZiyoni.
15  Ndichakupai vafudzi vanofadza mwoyo wangu, uye vachakufudzai nezivo nenjere.
16  Muchava vazhinji, mobereka zvibereko muri munyika yacho pamazuva iwayo,” ndizvo zvinotaura Jehovha. “Ivo havazotizve, ‘Areka yesungano yaJehovha!’ uye iyo haizouyi mumwoyo, uyewo havazoiyeuki kana kuisuwa, uye haizogadzirwizve.
17  Panguva iyoyo vachatumidza Jerusarema kuti chigaro choumambo chaJehovha; uye marudzi ose achaunganidzwa kwariri, kuzita raJehovha riri paJerusarema, uye havazoteverizve kuoma kwemwoyo yavo yakaipa.”
18  “Mumazuva iwayo vachafamba, imba yaJudha iri pedyo neimba yaIsraeri, uye vachabuda munyika yokuchamhembe vari pamwe chete vachipinda munyika yandakapa madzitateguru enyu kuti ive nhaka yavo.
19  Ini ndakati, ‘Haiwa ndakakuisa pakati pevanakomana nokukupa nyika yakanaka sei, nhaka yechishongo chemauto emarudzi!’ Ndakatizve, ‘Muchashevedzera kwandiri kuti, “Baba vangu!” uye hamuzoregi kunditevera.’
20  ‘Haiwa imi imba yaIsraeri, chokwadi makandinyengera, sezvinoita mudzimai anosiya shamwari yake nokunyengera,’ ndizvo zvinotaura Jehovha.”
21  Mumakwara akapfumbira makanzwika inzwi, kuchema, kuteterera kwevanakomana vaIsraeri. Nokuti vakamonyanisa nzira yavo; ivo vakakanganwa Jehovha Mwari wavo.
22  “Dzokai, imi vanakomana vakatsauka. Ndichagadzirisa kutsauka kwenyu.” “Tiri pano! Tauya kwamuri, nokuti imi, haiwa Jehovha, muri Mwari wedu.
23  Chokwadi zvikomo pamwe chete nenyonganyonga iri pamakomo ndezvenhema. Chokwadi ruponeso rwaIsraeri ruri kuna Jehovha Mwari wedu.
24  Asi chinhu chinonyadzisa chaparadza zvakashandirwa zvakaoma nemadzitateguru edu kubvira tichiri vaduku, makwai avo nemombe dzavo, vanakomana vavo nevanasikana vavo.
25  Tinorara pasi tichinyara, kunyadziswa kwedu kunoramba kuchitifukidza; nokuti takatadzira Jehovha Mwari wedu, isu nemadzibaba edu kubvira tichiri vaduku kusvikira nhasi, uye hatina kuteerera inzwi raJehovha Mwari wedu.”
33  Zvino shoko raJehovha rakauya kuna Jeremiya kechipiri, paakanga achakavharirwa muChivanze cheVarindi, richiti:
2  “Zvanzi naJehovha Muiti wenyika, iye Jehovha Akaiumba kuti aisimbise kwazvo, iye ane zita rokuti Jehovha,
3  ‘Shevedzera kwandiri, uye ini ndichakupindura ndobva ndakuzivisa zvinhu zvikuru nezvisinganzwisisiki zvausina kuziva.’”
4  “Nokuti zvanzi naJehovha Mwari waIsraeri pamusoro pedzimba dzeguta rino uye pamusoro pedzimba dzemadzimambo aJudha dzakaputswa kuti dzigadzire rusvingo rwokudzivirira narwo uye nokuda kwebakatwa;
5  pamusoro pevaya vachauya kuzorwisa vaKadheya, kuti vazadze nzvimbo nezvitunha zvevarume vandakauraya ndakatsamwa, ndiine hasha, uye pamusoro pavose vane zvakaipa zvakaita kuti ndisanzwira nyasha guta rino,
6  ‘Tarirai ndichariporesa uye ndichaita kuti rive noutano; ndichavarapa ndovazivisa rugare rwakawanda nechokwadi.
7  Ndichadzosa nhapwa dzaJudha nenhapwa dzaIsraeri, uye ndichadzivaka sepakutanga.
8  Ndichadzinatsa pakukanganisa kwadzo kwose kwadzakanditadzira nako, uye ndichakanganwira kukanganisa kwadzo kwadzakanditadzira nako uye kwadzakandidarikira nako.
9  Kwandiri richava zita rokupembera nomufaro, kurumbidzwa norunako kumarudzi ose enyika achanzwa zvakanaka zvose zvandichadziitira. Achatya odedera nokuda kwezvakanaka zvose uye nokuda kworugare rwose rwandicharipa.’”
10  “Zvanzi naJehovha, ‘Munzvimbo ino yamuchave muchiti idongo risina munhu uye risina chipfuwo, mumaguta aJudha nomumigwagwa yeJerusarema yakaparadzwa isina munhu uye isina mugari neisina chipfuwo, muchanzwika
11  inzwi rokupembera nomufaro uye inzwi rokufara, inzwi romuroori nenzwi romwenga, inzwi revaya vanoti: “Rumbidzai Jehovha wemauto, nokuti Jehovha akanaka; nokuti mutsa wake worudo unogara nokusingagumi!”’ “‘Vachange vachiuya nechinopiwa chokuonga muimba yaJehovha, nokuti ndichadzosa nhapwa dzenyika yacho sepakutanga,’ Jehovha adaro.”
12  “Zvanzi naJehovha wemauto, ‘Munzvimbo ino yakaita dongo isina munhu kana chipfuwo nomumaguta ayo ose muchavawo nemafuro evafudzi vanoita kuti boka ravo rezvipfuwo rirare pasi.’
13  “‘Mumaguta enzvimbo ine makomo, mumaguta enyika yakadzikira nomumaguta okumaodzanyemba nomunyika yaBhenjamini nomunzvimbo dzakapoteredza Jerusarema nomumaguta aJudha, mapoka ezvipfuwo achapfuurawo nepasi pemaoko ouya anoaverenga,’ Jehovha adaro.”
14  “‘Tarirai! Mazuva achauya,’ ndizvo zvinotaura Jehovha, ‘andichaita shoko rakanaka randataura, pamusoro peimba yaIsraeri uye pamusoro peimba yaJudha.
15  Mumazuva iwayo uye panguva iyoyo ndichaita kuti nhungirwa yakarurama itungire nokuda kwaDhavhidhi, uye iye achaita kuti pave nokururamisira nokururama munyika.
16  Mumazuva iwayo Judha achaponeswa uye Jerusarema richagara rakachengeteka. Richanzi, Jehovha Ndiye Kururama Kwedu.’”
17  “Nokuti zvanzi naJehovha, ‘Kuna Dhavhidhi hakuzoshayikwi murume wokuti agare pachigaro choumambo cheimba yaIsraeri.
18  Kuvapristi, ivo vaRevhi, hakuzoshayikwi murume pamberi pangu kuti ape chinopiwa chinopiswa chakakwana uye kuti aite kuti chinopiwa chezviyo chipfungaire uye kuti ape chibayiro nguva dzose.’”
19  Zvino shoko raJehovha rakauyazve kuna Jeremiya, richiti:
20  “Zvanzi naJehovha, ‘Kana mukaputsa sungano yangu yemasikati nesungano yangu yousiku, kuti masikati nousiku zvirege kuvapo panguva yazvo,
21  saizvozvowo sungano yangu nomushumiri wangu Dhavhidhi ingaputswa zvokuti haangavi nomwanakomana achava mambo pachigaro chake choumambo; saizvozvowo nevaRevhi, ivo vapristi, vashumiri vangu.
22  Uto riri kumatenga zvarisingaverengeki, uyewo jecha regungwa zvarisingayereki, saizvozvowo ndichaita kuti vana vomushumiri wangu Dhavhidhi nevaRevhi vari kundishumira vawande.’”
23  Zvino shoko raJehovha rakaramba richiuya kuna Jeremiya, richiti:
24  “Hauna kuona here zvakataurwa nevanhu vorudzi urwu, vachiti, ‘Mhuri mbiri dzasarudzwa naJehovha, achadzirambawo’? Vanoramba vasingaremekedzi vanhu vangu, zvokuti harufaniri kurambazve ruri rudzi pamberi pavo.
25  “Zvanzi naJehovha, ‘Kudai chaisava chokwadi kuti ndakanga ndagadza sungano yangu yemasikati nousiku, mirau yokudenga neyepanyika,
26  saizvozvowo ndaizoramba kunyange vana vaJakobho nevomushumiri wangu Dhavhidhi, kuti ndirege kutora vatongi pavana vake kuti vatarisire vana vaAbrahamu, Isaka naJakobho. Nokuti ndichaunganidza nhapwa dzavo uye ndichadzinzwira tsitsi.’”
12  Haiwa Jehovha, imi makarurama pandinonyunyuta kwamuri, kunyange pandinotaura nemi nezvenyaya dzokutonga. Nei nzira yevakaipa iriyo yabudirira, zvokuti vose vari kunyengera ndivo vasinganetseki?
2  Makavadyara; ivo vakadzikawo midzi. Vanoramba vachikura; vaberekawo michero. Muri pedyo nemiromo yavo, asi muri kure neitsvo dzavo.
3  Haiwa Jehovha, imi munonyatsondiziva; munondiona, uye makaongorora mwoyo wangu kuti wakadini kwamuri. Vasarudzei semakwai okuti anourayiwa, uye vatsaurei kuitira zuva rokuurayiwa.
4  Nyika icharamba ichioma, zvinomera zvomusango rose zvichioma kusvikira rini? Mhuka nezvisikwa zvinobhururuka zvaparadzwa nokuda kwezvakaipa zvevaya vari kugara mairi. Nokuti vati: “Iye haaoni nguva yedu yemberi.”
5  Zvawakamhanya nevanofamba netsoka, asi vachikunetesa, zvino ungakwikwidzana sei nemabhiza? Unovimba nenyika yorugare here? Naizvozvo uchaita sei pakati pematenhere makuru ari pedyo naJodhani?
6  Nokuti kunyange hama dzako neimba yababa vako, naivowo vakakunyengera. Vakashevedzera kwazvo vari shure kwako. Usambotenda mavari, nokuti vanotaura zvinhu zvakanaka kwauri.
7  “Ndasiya imba yangu; ndarega nhaka yangu; ndaisa anodiwa nomweya wangu muchanza chevavengi vake.
8  Kwandiri nhaka yangu yava seshumba iri musango. Yandidzvovera. Ndokusaka ndaivenga.
9  Kwandiri nhaka yangu yakaita seshiri ine mavara mazhinji inodya nyama; shiri dzinodya nyama dzakaimomotera. Uyai, unganai, imi zvikara zvose zvomusango; ngazviuye kuti zvidye.
10  Vafudzi vazhinji vakaparadza munda wangu wemizambiringa; vakatsika-tsika mugove wangu. Vakachinja mugove wangu wakanaka kuti uve renje.
11  Mumwe munhu akauita renje; waoma; waitwa renje kwandiri. Nyika yose yaitwa dongo, nokuti hapana munhu azviisa mumwoyo.
12  Vapambi vakauya nomumakwara ose akapfumbira anopfuura nomurenje. Nokuti bakatwa raJehovha riri kuparadza kubvira kumugumo wenyika kusvikira kune mumwe mugumo wenyika. Hapana vanhu chero vapi zvavo vane rugare.
13  Vakadyara gorosi, asi vakakohwa minzwa. Vakazvirwarisa; vachava vasingabatsiri. Vachanyara nezvibereko zvenyu nokuda kwokutsamwa kukuru kwaJehovha.”
14  Zvanzi naJehovha kuvavakidzani vangu vose vakaipa, vari kubata nhaka yandakaita kuti ive yevanhu vangu, ivo vaIsraeri: “Tarirai ndiri kuvadzura panyika yavo; uye ndichadzura imba yaJudha ibve pakati pavo.
15  Kana ndavadzura, ndichavanzwirazve ngoni, ndichavadzosa, mumwe nomumwe kunhaka yake uye mumwe nomumwe kunyika yake.”
16  “Chokwadi kana vakadzidza nzira dzevanhu vangu vachipika nezita rangu vachiti, ‘NaJehovha mupenyu!’ sokudzidzisa kwavakaita vanhu vangu kupika naBhaari, vachavakwawo pakati pevanhu vangu.
17  Asi kana vakasateerera, ndichadzurawo rudzi irworwo, ndichirudzura nokuruparadza,” ndizvo zvinotaura Jehovha.
