4  Asi Jona haana kumbofadzwa nazvo, akatsamwa kwazvo.
2  Nokudaro akanyengetera kuna Jehovha akati: “Aa, haiwa Jehovha, handizvo zvandainetseka nazvo, pandakanga ndichiri kunyika yangu here? Ndokusaka ndakatizira hangu kuTashishi; nokuti ndaiziva kuti muri Mwari ane nyasha nengoni, anononoka kutsamwa uye azere nomutsa worudo, uye anozvidemba pamusoro pedambudziko.
3  Zvino haiwa Jehovha, ndapota, chiurayai henyu mweya wangu, nokuti kufa kwangu kuri nani pane kuti ndive mupenyu.”
4  Jehovha akati: “Une chikonzero chakanaka chokutsamwa kwazvo here?”
5  Jona akabva abuda muguta akanogara pasi kumabvazuva kweguta; uye akazozvigadzirira dumba ikoko, kuti agare pasi paro mumumvuri kusvikira aona zvaizoitika kuguta racho.
6  Naizvozvo Jehovha Mwari akaita kuti mupudzi umere, uve pamusoro paJona, kuti uve mumvuri womusoro wake, kuti umununure pakutambudzika kwake. Zvino Jona akatanga kufarira kwazvo mupudzi wacho.
7  Asi Mwari wechokwadi akaita kuti gonye rirume mupudzi wacho pakutsvuka kwoutonga pazuva rakatevera; uye iwo wakaoma zvishoma nezvishoma.
8  Zvino zuva parakangobuda, Mwari akaitawo kuti pave nemhepo inopisa yokumabvazuva, zuva rikaramba richirova pamusoro waJona, zvokuti akanga ava kupera simba; uye akaramba achikumbira kuti mweya wake ufe, uye akadzokorora kuti: “Kufa kwangu kuri nani pane kuti ndive mupenyu.”
9  Zvino Mwari akati kuna Jona: “Une chikonzero chakanaka chokutsamwa kwazvo pamusoro pomupudzi wacho here?” Iye akati: “Ndine chikonzero chokutsamwa kwazvo, kusvikira pakufa.”
10  Asi Jehovha akati: “Iwe wanzwira urombo mupudzi, wausina kushandira kana kukudza, wanga uri chinhuwo zvacho chakura nousiku humwe chete chikaparara sechinhu chakura nousiku humwe chete.
11  Zvino ini, ndaisafanira kunzwira urombo Ninivhi guta guru, mune vanhu vanopfuura zviuru zana nemakumi maviri vasingambozivi musiyano woruoko rwavo rworudyi noruboshwe rwavo, tisingaverengi zvipfuwo zvizhinji here?”
1  Zvino shoko raJehovha rakatanga kuuya kuna Jona mwanakomana waAmitai, richiti:
2  “Simuka, uende kuNinivhi guta guru, urizivise kuti kuipa kwavo kwasvika pamberi pangu.”
3  Asi Jona akasimuka, akatizira kuTashishi kuti abve pamberi paJehovha; uye akazosvika kuJopa, akawana ngarava yaienda kuTashishi. Naizvozvo akabhadhara mari yacho yokufamba, akapinda mukati mayo, kuti aende navo kuTashishi, abve pamberi paJehovha.
4  Zvino Jehovha akatuma mhepo huru pagungwa, pagungwa pakava nemhepo huru ine mvura; uye ngarava yacho yakanga yava kuda kuparadzwa.
5  Vafambisi vengarava vakatanga kutya, mumwe nomumwe akashevedzera kuna mwari wake kuti vabatsirwe. Vakaramba vachikanda zvinhu zvaiva mungarava mugungwa, kuti vairerutsire. Asi Jona akanga apinda mukatikati mengarava yacho, akabva arara, akafa zvake nehope.
6  Mukuru wengarava akazoenda pedyo naye akati kwaari: “Iwe munhu akarara, waita seiko? Muka, shevedzera kuna mwari wako! Zvichida Mwari wechokwadi acharatidza kuti ane hanya nesu, tikarega kuparara.”
7  Vakatanga kutaurirana vachiti: “Uyai tikande mijenya, kuti tizive kuti imhosva yaani yaita kuti tiwirwe nedambudziko iri.” Vakaramba vachikanda mijenya, mujenya ukazobata Jona.
8  Naizvozvo vakati kwaari: “Tapota, tiudze, imhosva yaani yaita kuti tiwirwe nedambudziko iri? Unoita basa rei, uye unobva kupi? Unobva kunyika ipi, uye unobva kuvanhu vapi?”
9  Iye akabva ati kwavari: “Ndiri muHebheru, uye ndinotya Jehovha Mwari wokumatenga, Iye akasika gungwa nenyika yakaoma.”
10  Zvino varume vacho vakatanga kutya kwazvo, vakati kwaari: “Wakaitei?” Nokuti varume vacho vakanga vaziva kuti akanga achitiza pamberi paJehovha, nokuti akanga avaudza.
11  Vakazoti kwaari: “Tokuitei, kuti gungwa ridzikame nokuda kwedu?” Nokuti gungwa rakanga richingoramba richipengeswa nemhepo ine mvura.
12  Naizvozvo akati kwavari: “Ndisimudzei mundikande mugungwa, uye gungwa richadzikama nokuda kwenyu; nokuti ndinoziva kuti mhepo huru iyi ine mvura yauya pamuri nokuda kwangu.”
13  Asi varume vacho vakaedza kukwasva nesimba, kuti vadzose ngarava kunyika yakaoma; asi vakatadza, nokuti gungwa rakaramba richingopengeswa kwazvo nemhepo ine mvura richivadzivisa.
14  Zvino vakashevedzera kuna Jehovha vakati: “Aa, tapota haiwa Jehovha, ngatirege kuparara nokuda kwomweya womurume uyu! Haiwa Jehovha, musaisa ropa risina mhosva patiri, imi zvamaita maererano nezvamada!”
15  Vakabva vasimudza Jona, vakamukanda mugungwa; uye gungwa rakatanga kudzikama pakushatirwa kwaro.
16  Varume vacho vakatanga kutya Jehovha kwazvo, vakabayira chibayiro kuna Jehovha, vakaita mhiko.
17  Zvino Jehovha akaita kuti hove huru imedze Jona, zvokuti Jona akava mudumbu rehove yacho kwemazuva matatu nousiku hutatu.
2  Zvino Jona akanyengetera kuna Jehovha Mwari wake ari mudumbu rehove,
2  akati: “Ndakashevedzera kuna Jehovha ndichitambudzika, iye akandipindura.Ndakachemera kubatsirwa ndiri mudumbu reSheori.Imi makanzwa inzwi rangu.
3  Pamakandikanda munzvimbo dzakadzika, mumwoyo megungwa guru,Rwizi rwakabva rwandikomberedza.Masaisai enyu ose nemafungu enyu—zvakapfuura nepamusoro pangu.
4  Ini ndakati, ‘Ndadzingwa pamberi penyu!Ndichazotarirazve sei temberi yenyu tsvene?’
5  Mvura yakandikomberedza kusvikira kumweya wangu chaiko; mvura yakadzika yakaramba yakandikomberedza.Masora akamonera musoro wangu.
6  Ndakadzika pasi pemakomo.Mizariro yenyika yakanga iri pamusoro pangu nokusingagumi.Asi makabudisa upenyu hwangu mugomba, haiwa Jehovha Mwari wangu.
7  Mweya wangu pawakapera simba mukati mangu, Jehovha ndiye wandakayeuka.Munyengetero wangu wakabva wasvika kwamuri, imo mutemberi yenyu tsvene.
8  Vaya vanoremekedza zvidhori zvenhema, vanosiya mutsa wavo worudo.
9  Asi ini, ndichabayira chibayiro kwamuri nenzwi rokuonga.Ndicharipa zvandakapika. Ruponeso runobva kuna Jehovha.”
10  Kwapera nguva yakati, Jehovha akarayira hove yacho, ikarutsira Jona panyika yakaoma.
3  Zvino shoko raJehovha rakauya kuna Jona kechipiri, richiti:
2  “Simuka, uende kuNinivhi guta guru, unorizivisa mashoko andichakuudza.”
3  Jona akabva asimuka, akaenda kuNinivhi maererano neshoko raJehovha. Zvino Ninivhi rakanga riri guta guru kuna Mwari, raida mazuva matatu kuti ufambe kusvika kwarakaperera.
4  Jona akazopinda muguta racho, akafamba rwendo rwezuva rimwe chete, akaramba achizivisa kuti: “Kwangosara mazuva makumi mana, uye Ninivhi richaparadzwa.”
5  Zvino vanhu vomuNinivhi vakatanga kutenda muna Mwari, vakazivisa kuti vanhu vatsanye uye vapfeke masaga, kubvira kumukuru wavo kusvikira kumuduku wavo.
6  Shoko racho parakasvika kuna mambo weNinivhi, akabva asimuka pachigaro chake choumambo, akabvisa nguo yake yebasa, akapfeka masaga, akagara pasi mumadota.
7  Akaitawo kuti zvishevedzerwe, uye zvitaurwe muNinivhi, maererano nomurau wamambo nevakuru vake, zvichinzi: “Hapana munhu kana chipfuwo, kana mombe kana makwai, zvinofanira kumboravidza chinhu. Hapana chinofanira kudya zvokudya. Hazvifaniri kunyange kunwa mvura.
8  Vanhu nezvipfuwo ngazvifuke masaga; uye ngavashevedzere kuna Mwari nesimba, mumwe nomumwe atendeuke panzira yake yakaipa nepakuita zvechisimba zvaiva mumaoko avo.
9  Ndiani anoziva kana Mwari wechokwadi angachinja, akazvidemba, akadzora kutsamwa kwake kukuru, kuti tirege kuparara?”
10  Zvino Mwari wechokwadi akaona mabasa avo, kuti vakanga vatendeuka panzira yavo yakaipa; naizvozvo Mwari wechokwadi akazvidemba pamusoro pedambudziko raakanga ataura kuti aizovaunzira; akarega kuriunza.
