10  Vane nhamo vaya vari kudzika mirau inokuvadza nevaya, vanogara vachinyora, vakanyora zvinonetsa chose,
2  kuti vasundire kure vakaderera vachibva panyaya inofanira kutongwa, kuti vabvutire vanhu vangu vanotambudzika kururamisira, kuti chirikadzi dzive zvakapambwa zvavo, uye kuti vapambe kunyange nherera!
3  Zvino muchaitei pazuva rokufungwa kwenyu uye pakuparadzwa, pakunenge kuchibva kure? Muchatizira kuna ani kuti mubatsirwe, uye muchasiya kupi kukudzwa kwenyu,
4  kunze kwokuti munhu achakotamira vasungwa uye kuti vanhu varambe vachiwira pasi pakati pevakaurayiwa? Nokuda kweizvi zvose kutsamwa kwake hakuna kupera, asi ruoko rwake ruchakatambanudzwa.
5  “Hekani, muAsiriya, shamhu yokutsamwa kwangu, uye katanda kari muruoko rwavo nokuda kwehasha dzangu!
6  Ndichamutuma kurudzi rwakatsauka, ndichamupa murayiro nokuda kwevanhu vakandishatirisa kwazvo, kuti atore zvakapambwa zvizhinji uye atore zvakatorwa nechisimba zvizhinji, kuti aruite nzvimbo yokutsika-tsika sevhu romumigwagwa.
7  Kunyange angasava saizvozvo, iye achanzwa achida; kunyange mwoyo wake ungasava saizvozvo, iye acharonga, nokuti kutsakatisa nokuparadza marudzi mazhinji zviri mumwoyo make.
8  Nokuti achati, ‘Machinda angu haaziwo madzimambo here?
9  Karino harina kufanana neKakemishi here? Hamati harina kufanana neApadhi here? Samariya harina kufanana neDhamasiko here?
10  Nguva dzose panosvika ruoko rwangu paumambo hwamwari asina zvaanobatsira ane mifananidzo yakavezwa inopfuura iya iri kuJerusarema nokuSamariya,
11  handizoitiriwo Jerusarema nezvidhori zvaro sezvandichave ndaitira Samariya navanamwari varo vasina zvavanobatsira here?’
12  “Zvino kana Jehovha agumisa basa rake rose paGomo reZiyoni nepaJerusarema, ndichaita kuti pave nokuzvidavirira nokuda kwezvibereko zvokuvirima kwomwoyo wamambo weAsiriya nokuzvikoshesa kwokuzvikudza kwemaziso ake.
13  Nokuti iye ati, ‘Ndichazviita nesimba roruoko rwangu, uye nouchenjeri hwangu, nokuti ndinonzwisisa; uye ndichabvisa miganhu yevanhu, ndichapamba zvinhu zvavo zvakachengetwa, uye ndichawisira pasi vagari vemo somunhu ane simba.
14  Ruoko rwangu ruchasveerera pfuma yevanhu, sezvinoitwa dendere; ini ndichaunganidza nyika yose, sezvinoita munhu paanounganidza mazai akasiyiwa, hapazovi nomunhu anopapamisa mapapiro ake kana kushama muromo wake kana kurira.’”
15  Demo ringazvikudza kune anotema naro here, kana kuti saha ringazvirumbidza kune anocheka naro here, sokunge kuti mudonzvo wakavheyesa vaya vaiusimudza, sokunge kuti shamhu yakasimudza uya asiri danda?
16  Naizvozvo Ishe wechokwadi, Jehovha wemauto, acharamba achitumira vanhu vake vakobvu hosha inoonza, uye mukukudzwa kwake chinotsva chicharamba chichitsva sokubvira kunoita moto.
17  Chiedza chaIsraeri chichava moto, Mutsvene wake achava murazvo; uye iwo uchapisa woparadza masora ake nemakwenzi ake eminzwa nezuva rimwe chete.
18  Iye achagumisa kunaka kwesango rake nokwomunda wake wemichero kubvira kumweya kusvikira kunyama, uye zvichava sokupera kwomunhu ari kurwara.
19  Mimwe miti yose yomusango rake ichava mishoma zvokuti mukomanawo zvake achakwanisa kunyora kuwanda kwayo.
20  Zvino nezuva iroro vaya vachasara vaIsraeri nevaya vachapukunyuka veimba yaJakobho havazombozendamirizve iye aivarova, asi vachazendamira Jehovha, iye Mutsvene waIsraeri, muchokwadi.
21  Vakasara, ivo vakasara vaJakobho, vachadzoka kuna Mwari Ane Simba.
22  Nokuti kunyange vanhu vako, haiwa iwe Israeri, vakava sejecha regungwa, vachasara vari pakati pavo vachadzoka. Kuparadzwa kwakasarudzwa kuchafashamira mukururama,
23  nokuti Changamire Ishe, Jehovha wemauto, achaparadza uye achaita chisarudzo chisingachinji pakati penyika yose.
24  Naizvozvo zvanzi naChangamire Ishe, Jehovha wemauto: “Musatya muAsiriya, haiwa imi vanhu vangu vagere muZiyoni, uya aichimbokurovai neshamhu uye aichimbokusimudzirai mudonzvo wake sezvaiita Ijipiti.
25  Nokuti munguva duku iri kutevera—hasha dzangu nokutsamwa kwangu zvichange zvaperera mukuparara kwavo.
26  Jehovha wemauto achamusimudzira tyava sezvakaitika pakakundwa Midhiyani padombo rainzi Orebhu; uye mudonzvo wake uchava pagungwa, uye achausimudza sezvaakaitira Ijipiti.
27  “Zvino nezuva iroro mutoro wake uchabva papfudzi rako, joko rake richabva pamutsipa wako, uye joko racho richaparadzwa nemafuta.”
28  Iye asvika paAyati; apfuura nomuMigroni; achengetesa zvinhu zvake paMikmashi.
29  Vayambuka zambuko, Gebha inzvimbo yavo yokurara, Rama radedera, Gibhiya raSauro ratiza.
30  Pururudza, haiwa iwe mwanasikana weGarimu. Teerera, haiwa iwe Raisha. Haiwa iwe unotambudzika, Anatoti!
31  Nzvimbo inonzi Madhimena yatiza. Vagari vomuGebhimu vatsvaka pokuvanda.
32  Iye achamira muNobhu achiri masikati. Anovheyesa ruoko rwake achityisidzira gomo romwanasikana weZiyoni, icho chikomo cheJerusarema.
33  Tarirai! Ishe wechokwadi, Jehovha wemauto, ari kutema matavi noruzha rukuru kwazvo; uye aya akareba ari kutemwa, uye akakwirira anova akaderera.
34  Atema matenhere omusango nomudziyo wesimbi, uye Rebhanoni richawiswa nomunhu ane simba.
4  Zvino vakadzi vanomwe vachabata murume mumwe chete pazuva iroro, vachiti: “Tichadya zvokudya zvedu uye tichapfeka majasi edu; asi dai tikangoshevedzwa nezita rako chete kuti tibvise kuzvidzwa kwedu.”
2  Chinoitwa naJehovha kuti chitungire chichava chokushongedza nacho nechokubwinya pazuva iroro, zvibereko zvenyika zvichava chinhu chokudada nacho uye chinhu chakanaka nokuda kwevaIsraeri vaya vakapukunyuka.
3  Vanosara muZiyoni nevakasara muJerusarema vachanzi vatsvene kwaari, iye munhu wose akanyorwa nokuda kwoupenyu muJerusarema.
4  Jehovha paanenge ageza tsvina yevanasikana veZiyoni, achageza kuteura ropa kweJerusarema pakati paro nesimba rokutonga uye nesimba rokupisa,
5  panzvimbo dzose dzisingachinji dzeGomo reZiyoni nepanzvimbo yaro yokuunganira, Jehovha achasikawo gore noutsi masikati, uye chiedza chomurazvo womoto usiku; nokuti pakubwinya kwose pachava nechinodzivirira.
6  Pachava nedumba rokuti pave nomumvuri masikati pakupisa kukuru, uye rokupotera nerepokuvanda dutu rine mvura uye pakunaya.
26  Pazuva iroro rwiyo urwu ruchaimbwa munyika yaJudha: “Tine guta rakasimba. Iye anoita kuti masvingo norusvingo runodzivirira zvive ruponeso.
2  Vhurai magedhi, kuti rudzi rwakarurama ruri kuramba ruchifamba rwakatendeka rupinde.
3  Muchachengetedza zvinodiwa zvinonyatsotsigirwa murugare runoramba ruripo, nokuti munhu anoitwa kuti avimbe nemi.
4  Vimbai naJehovha, nguva dzose, nokuti Jah Jehovha iDombo rinogara nokusingagumi.
5  “Nokuti aderedza vaya vari kugara kumusoro, iro taundi rakakwirira. Anorideredza, anorideredza kusvikira paivhu; anoriputsira muguruva.
6  Richatsikwa-tsikwa netsoka, idzo tsoka dzomunhu anotambudzika, nhanho dzevakaderera.”
7  Kururama ndiro gwara romunhu akarurama. Zvamakarurama, muchaita kuti nzira yomunhu akarurama iti chechetere.
8  Haiwa Jehovha, chokwadi takatarisira kwamuri, nokuda kwegwara rokutonga kwenyu. Mweya yedu yave ichida zita renyu nechiyeuchidzo chenyu.
9  Ndakakudai nomweya wangu usiku; chokwadi, ndinoramba ndichikutsvakai kwazvo nomwoyo wangu uri mukati mangu; nokuti, kana paine kutonga kunobva kwamuri nokuda kwenyika, vagari vomunyika inobereka vachadzidza kururama.
10  Kunyange munhu akaipa akanzwirwa nyasha, haazombodzidzi kururama. Achaita zvisina kururama munyika yokururama uye haazooni ukuru hwaJehovha.
11  Haiwa Jehovha, ruoko rwenyu rwakasimudzwa, asi ivo havaruoni. Vachaona vonyara nokushingaira kwevanhu venyu. Chokwadi, moto wakagadzirirwa mhandu dzenyu uchadziparadza.
12  Haiwa Jehovha, muchatonga kuti mutipe rugare, nokuti makatiitira mabasa edu ose.
13  Haiwa Jehovha Mwari wedu, vamwe vanatenzi kunze kwenyu vakaita sokuti ndivanatenzi vedu. Tichataura zita renyu tichibatsirwa nemi chete.
14  Ivo vakafa; havazoraramizve. Vasina simba vari murufu, havazomukizve. Naizvozvo makafunga nezvavo kuti muvatsakatise uye muite kuti varege kuzotaurwazve.
15  Makawedzera rudzi; haiwa Jehovha, makawedzera rudzi; makaita kuti mukudzwe. Makawedzera miganhu yose yenyika.
16  Haiwa Jehovha, ivo vakafunga nezvenyu pakutambudzika; vakanyengetera vachizevezera pamakavaranga.
17  Haiwa Jehovha, nokuda kwenyu, takava somukadzi ane pamuviri ava kuda kusununguka, ari kurwadziwa nokusununguka, anoshevedzera ari mumarwadzo okusununguka.
18  Takava nepamuviri, takarwadziwa nokusununguka; zvinoita sokuti takabereka mhepo. Hapana kuponesa chaiko kwatakaunzira nyika, uye vagari vomunyika inobereka havana kuzvarwa.
19  “Vakafa venyu vachararama. Zvitunha zvedu—zvichamuka. Mukai mushevedzere muchifara, imi vagari vari muguruva! Nokuti dova renyu rakaita sedova rekamuti komumaro, uye nyika icharegawo vaya vasina simba vari murufu vachiberekwa.
20  “Vanhu vangu endai mupinde mudzimba dzenyu dzomukati, muvhare masuo. Vandai kwenguva duku kusvikira kutsamwa kwapfuura.
21  Nokuti, tarirai! Jehovha ari kuuya achibva kunzvimbo yake kuzoita kuti mugari womunyika azvidavirire kukanganisa kwaari, uye nyika ichabudisa pachena ropa rayo rakateurwa uye haizofukidzizve vakaurayiwa vayo.”
11  Zvino pachigutsa chaJese pachabuda davi; uye bukira rinobva pamidzi yake richabereka zvibereko.
2  Mudzimu waJehovha uchagara pamusoro pake, mudzimu wouchenjeri uye wokunzwisisa, mudzimu wezano uye wokuva nesimba, mudzimu wokuziva uye wokutya Jehovha;
3  uye iye achafara pakutya Jehovha. Haazotongi nokungoona chete nemaziso ake, kana kungotsiura maererano nezvaanenge anzwa nenzeve dzake.
4  Asi achatongera vakaderera nokururama, uye achatsiura nokururama nokuda kwevanyoro venyika. Acharova nyika neshamhu yomuromo wake; uye achauraya munhu akaipa nomudzimu wemiromo yake.
5  Kururama kuchava bhandi romuhudyu make, uye kutendeka bhandi rechiuno chake.
6  Mhumhi ichagara negwayana gono kwenguva duku, ingwe icharara pasi nembudzana, mhuru nomwana weshumba ava nezenze nemhuka yakakodzwa pamwe chete; uye mukomanawo zvake muduku achazvitungamirira.
7  Mhou nebheya zvichafura pamwe chete; vana vazvo vacharara pasi pamwe chete. Kunyange shumba ichadya uswa senzombe.
8  Mwana anoyamwa achatamba pamwena wemhungu; uye mwana akarumurwa achaisa ruoko rwake muburi rinopinza chiedza mumwena wenyoka ine uturu.
9  Hazvizombokuvadzi kana kumboparadza pagomo rangu rose dzvene; nokuti nyika ichazara nokuziva Jehovha sokufukidzwa kwakaitwa gungwa nemvura.
10  Zvino pazuva iroro pachava nomudzi waJese unenge wakamira sechiratidzo nokuda kwevanhu. Marudzi achaenda kwaari achibvunza, uye nzvimbo yake yokuzororera ichakudzwa.
11  Zvino pazuva iroro Jehovha achapazve ruoko rwake, kechipiri, kuti awane vanosara vevanhu vake vachasara kuAsiriya nokuIjipiti nokuPatrosi nokuKushi nokuEramu nokuShinari nokuHamati nokuzvitsuwa zvegungwa.
12  Iye achasimudzira marudzi chiratidzo, ounganidza vakapararira vaIsraeri; uye achaunganidza vakapararira vaJudha vachibva kumigumo mina yenyika.
13  Godo raEfremu richapera, uye vaya vanovenga Judha vachaparadzwa. Efremu haazoitiri Judha godo, uyewo Judha haazoitiri Efremu utsinye.
14  Vachabhururuka nepapfudzi revaFiristiya nechokumavirira; vachapamba vanakomana vokuMabvazuva vari pamwe chete. Vachatambanudzira ruoko rwavo pana Edhomu naMoabhi, uye vanakomana vaAmoni vachava pasi pavo.
15  Jehovha achagura rurimi rwegungwa reIjipiti, achasimudzira ruoko rwake paRwizi simba rake richipenya. Acharurova muhova dzarwo nomwe, uye achaita kuti vanhu vafambe vakapfeka hwashu dzavo.
16  Pachava nomugwagwa mukuru unobva kuAsiriya nokuda kwevanosara vevanhu vake avo vachasara, sezvapakava nomumwe nokuda kwaIsraeri pazuva raakabuda munyika yeIjipiti.
49  Nditeererei, haiwa imi zvitsuwa, uye teererai, imi mapoka emarudzi ari kure. Jehovha akandishevedza ndichiri mudumbu. Akataura zita rangu ndichiri mukati maamai vangu.
2  Akaita kuti muromo wangu uve sebakatwa rakapinza. Akandifukidza nomumvuri woruoko rwake. Zvishoma nezvishoma akandiita museve wakabwinyiswa. Akandivanza mugoba rake.
3  Akati kwandiri: “Uri mushumiri wangu, haiwa iwe Israeri, ndiwe wandichashandisa kuratidza runako rwangu.”
4  Asi ini ndakati: “Ndakashanda zvakaoma pasina. Nokuti ndakapedzera simba rangu pazvinhu zvisiri zvechokwadi nezvisina zvazvinobatsira. Chokwadi kururamisirwa kwangu kuri kuna Jehovha, uye mubayiro wangu uri kuna Mwari wangu.”
5  Zvino Jehovha, Iye aindiumba ndiri mudumbu kuti ndive mushumiri wake, ati ndidzorere Jakobho kwaari, kuti vaIsraeri vaungane kwaari. Ndichakudzwa pamberi paJehovha, uye Mwari wangu achange ava simba rangu.
6  Iye akati: “Chave chiri chinhu chikuru kwazvo kuti iwe uve mushumiri wangu, kuti umutse madzinza aJakobho uye kuti udzose vakachengetedzwa vaIsraeri; ndakuitawo kuti uve chiedza chemamwe marudzi, kuti ruponeso rwangu rusvike kumugumo wenyika.”
7  Jehovha, Mudzikinuri waIsraeri, Mutsvene wake, ati kumunhu ane mweya unozvidzwa, kuna iye anosemwa norudzi, kumushandi wevatongi: “Madzimambo achaona uye achasimuka, uye machinda achakotama, nokuda kwaJehovha, iye akatendeka, Mutsvene waIsraeri, anokusarudza.”
8  Zvanzi naJehovha: “Ndakakupindura panguva yakakodzera, ndakakubatsira pazuva roruponeso; uye ndakaramba ndichikuchengetedza kuti ndiite kuti uve sungano yevanhu, kuti umutsidzire nyika, uite kuti vavezve nenhaka dzakanga dzaparadzwa,
9  uti kuvasungwa, ‘Budai!’ kune vaya vari murima, ‘Zviratidzei!’ Vachafura pedyo nenzira, uye vachafura pamakwara ose akapfumbira.
10  Havazovi nenzara, uyewo havazovi nenyota, uyewo havazopiswi nokupisa kukuru kana kuti nezuva. Nokuti Iye ari kuvanzwira tsitsi achavatungamirira, uye achavaendesa kuzvitubu zvemvura.
11  Ndichaita kuti makomo angu ose ave nzira, uye migwagwa yangu yose mikuru ichava pakakwirira.
12  Tarira! Ava vachauya vachibva kure, uye, tarira! ava vachibva kuchamhembe nokumavirira, ava vachibva kunyika yeSinimu.”
13  Shevedzerai muchifara, imi matenga, uye fara, iwe nyika. Makomo ngaafare nokushevedzera kwokufara. Nokuti Jehovha anyaradza vanhu vake, uye anonzwira tsitsi vanhu vake vanotambudzika.
14  Asi Ziyoni rakaramba richiti: “Jehovha andisiya, Jehovha andikanganwa.”
15  Mudzimai angakanganwa mwana wake anoyamwa zvokuti angasanzwira tsitsi mwanakomana wedumbu rake here? Kunyange vakadzi ava vangakanganwa havo, asi ini handizokukanganwi.
16  Tarira! Ndakakunyora pazvanza zvangu ndichiita zvokukutemera. Masvingo ako ari pamberi pangu nguva dzose.
17  Vanakomana vako vakurumidza. Vaya vari kukuputsa nevari kukuparadza vachabuda mauri.
18  Tarira kumativi ose uone. Vose zvavo vaungana. Vauya kwauri. “Noupenyu hwangu,” ndizvo zvinotaura Jehovha, “uchavapfeka vose sezvinoitwa zvishongo, uye uchavasungirira pauri sezvinoita mwenga.
19  Kunyange paine nzvimbo dzako dzakaparadzwa nenzvimbo dzako dzakaitwa matongo nenyika yezvakaparadzwa zvako, kunyange zvino wakanyanya kutsvikinyidzika zvokusagona kugarwa, vaya vanokuparadza vave vari kure,
20  asi vanakomana vepanguva yokushayikirwa kwako vachati kwauri, ‘Nzvimbo yacho yanyanya kutsvikinyidzika nokuda kwedu. Tipei nzvimbo, kuti tigare.’
21  Uchati mumwoyo mako, ‘Ndiani akandiberekera ava, zvandiri mukadzi akashayikirwa nevana uye asingabereki, akatapwa uye akaitwa musungwa? Ko ava vakarerwa naani? Tarira! Ndakasiyiwa ndiri ndoga. Ava—vanga vari kupi?’”
22  Zvanzi naChangamire Ishe Jehovha: “Tarirai! Ndichasimudzira marudzi ruoko rwangu, uye ndichasimudzira marudzi chiratidzo changu. Vachauya nevanakomana vako vari pachipfuva, uye vachatakura vanasikana vako papfudzi.
23  Madzimambo achava vatarisiri vako, uye machindakadzi avo achava vakadzi vanokurerera. Vachakukotamira zviso zvavo zvakatarira pasi, vachananzva guruva retsoka dzako; uye uchaziva kuti ndini Jehovha, asingazonyadzisi vaya vanotarira kwandiri.”
24  Murume ane simba angatorerwa vaakatotora here, kana kuti boka renhapwa dzomudzvinyiriri ringatiza here?
25  Asi zvanzi naJehovha: “Kunyange boka renhapwa dzomurume ane simba richatorwa, uye vaya vakatorwa kare nomudzvinyiriri vachatiza. Ini ndicharwa naani naani anokurwisa, uye ini ndichaponesa vanakomana vako.
26  Ndichaita kuti vaya vanokuitira utsinye vadye nyama yavo; uye vachadhakwa neropa ravo sezvavanoita newaini inotapira. Nyama yose ichaziva kuti ini, Jehovha, ndini Muponesi wako noMudzikinuri wako, iye Ane Simba waJakobho.”
64  Haiwa dai makanga mabvarura matenga, dai makanga maburuka, dai makomo akanga adengenyeswa nemi,
2  seapo moto unopisa tsotso, uye moto unovirisa mvura, kuti muzivise mhandu dzenyu zita renyu, kuti marudzi adedereswe nemi!
3  Pamakaita zvinhu zvinotyisa zvataisagona kutarisira, makaburuka. Makomo akadengenyeswa nemi.
4  Kubvira kare kare hapana kana akanzwa, uyewo hapana akamboteerera, uyewo hapana ziso rakaona mumwe Mwari, kunze kwenyu, imi munoshandira iye anoramba achitarisira kwamuri.
5  Makasangana nomunhu aipembera nomufaro uye aiita zvakarurama, vaya vairamba vachikuyeukai munzira dzenyu. Tarirai! Patairamba tichitadza, imi makatsamwa—takaramba takadaro kwenguva refu, zvino tingaponeswa here?
6  Tava somunhu asina kuchena, tose zvedu, mabasa edu ose akarurama akaita senguo dzepanguva yokuva kumwedzi; uye tose zvedu tichaoma semashizha, uye kukanganisa kwedu kuchatitakura sezvinoita mhepo.
7  Hakuna anodana zita renyu, hakuna anomuka kuti akubatei; nokuti mativanzira chiso chenyu, uye munoita kuti tinyangarike nesimba rokukanganisa kwedu.
8  Asi zvino, haiwa Jehovha, imi muri Baba vedu. Isu tiri ivhu, imi muri Muumbi wedu; tose zvedu tiri basa roruoko rwenyu.
9  Haiwa Jehovha, musanyanyisa kutsamwa, uye musayeuka kukanganisa kwedu nokusingaperi. Tapota, zvino tarirai: isu tose tiri vanhu venyu.
10  Maguta enyu matsvene ava renje. Ziyoni rava renje chairo, Jerusarema rava dongo.
11  Imba yedu youtsvene norunako, mamakarumbidzirwa nemadzitateguru edu, yava chinhu chokupisa nomoto; uye zvinhu zvedu zvose zvinokosha zvaparadzwa.
12  Haiwa Jehovha, mucharamba muchizvidzora pasinei nezvinhu izvi here? Mucharamba makanyarara motirega tichitambudzwa zvakanyanyisa here?
8  Zvino Jehovha akati kwandiri: “Tora hwendefa guru unyore pariri nechinyoreso chomunhuwo zvake kuti, ‘Maheri-sharari-hashi-bhazi.’
2  Rega ndipupurirwe nezvapupu zvakatendeka, mupristi Uriya naZekariya mwanakomana waJebherekiya.”
3  Ndakabva ndaswedera pedyo nomuprofitakadzi, iye akava nepamuviri uye kwapera nguva yakati akasununguka mwanakomana. Zvino Jehovha akati kwandiri: “Mutumidze kuti Maheri-sharari-hashi-bhazi,
4  nokuti mukomana wacho asati agona kushevedzera kuti, ‘Baba vangu!’ uye ‘Amai vangu!’ mumwe munhu achaendesa pfuma yeDhamasiko nezvakapambwa zveSamariya pamberi pamambo weAsiriya.”
5  Jehovha akataurazve kwandiri achiti:
6  “Nokuti vanhu ava varamba mvura yeShiroa inoyerera zvinyoronyoro, uye vari kupembera nomufaro nokuda kwaRezini nomwanakomana waRemariya;
7  naizvozvo, tarira! Jehovha achavaunzira mvura yoRwizi ine simba uye zhinji, iye mambo weAsiriya nembiri yake yose. Achabuda pahova dzake dzose oenda kumahombekombe ake ose,
8  opfuura nepakati paJudha. Achafashamira opfuura. Achasvika pamutsipa. Achatambanudza mapapiro ake kuti azadze kufara kwenyika yako, haiwa iwe Emanueri!”
9  Itai zvinokuvadza, haiwa imi marudzi, muputswe-putswe; uye teererai, imi mose muri kumativi ari kure enyika! Zvisungei, muputswe-putswe! Zvisungei, muputswe-putswe!
10  Rongai zano, asi richaputswa! Taurai shoko chero ripi zvaro, asi harizomiri, nokuti Mwari anesu!
11  Nokuti Jehovha akataura neni nesimba roruoko rwake, kuti andiregedzese kufamba nenzira yevanhu ava, achiti:
12  “Musati, ‘Kumukira!’ pamusoro pezvose izvo vanhu ava vanoramba vachiti nezvazvo, ‘Kumukira!’ uye musatya zvavanotya, uyewo musazvidedera.
13  Jehovha wemauto—Ndiye wamunofanira kuita mutsvene, ndiye wamunofanira kutya, uye Ndiye anofanira kukudederesai.”
14  Iye achava senzvimbo tsvene; asi sedombo rokurovera pariri, seibwe rokugumbura kudzimba dzose mbiri dzaIsraeri, sechiteyeso nomusungo kuvagari vomuJerusarema.
15  Vazhinji vavo vachagumburwa uye vachawa, voputswa, vachateyiwa nomusungo, vobatwa.
16  Peta chipupuriro, isa chisimbiso pamutemo pakati pevadzidzi vangu!
17  Ndicharamba ndakatarisira kuna Jehovha, ari kuvanzira imba yaJakobho chiso chake, ndichava netariro maari.
18  Tarirai! Ini nevana vandakapiwa naJehovha tiri zviratidzo nezvishamiso pakati paIsraeri, zvinobva kuna Jehovha wemauto, anogara muGomo reZiyoni.
19  Zvino kana vakati kwamuri: “Bvunzai masvikiro kana kuti vafemberi vanorira uye vanotaura nemanzwi ari pasi-pasi,” vanhu havafaniri kubvunza Mwari wavo here? Vanofanira kubvunza vanhu vakafa nokuda kwevanhu vapenyu here?
20  Bvunzai mutemo nechipupuriro! Chokwadi ivo vacharamba vachitaura maererano nemashoko aya asingazovi nechiedza chemambakwedza.
21  Mumwe nomumwe achapfuura nomunyika yacho achinetseka kwazvo uye aine nzara; nokuti ane nzara uye atsamwa, iye achatuka mambo wake naMwari wake uye achanyatsotarira kumusoro.
22  Achatarira pasi, oona kutambudzika nerima, kusviba, nguva dzakaoma nezarima risina chiedza.
30  “Vane nhamo vanakomana vakasindimara,” ndizvo zvinotaura Jehovha, “vaya vanoda kuita zvakarongwa, asi zvisingabvi kwandiri; uye kudurura chinonwiwa, asi zvisingaitwi nomudzimu wangu, kuti vawedzere chivi pamusoro pechimwe chivi;
2  vaya vari kugadzirira kuenda kuIjipiti asi vasina kundibvunza, kuti vavande munhare yaFarao uye kuti vatizire mumumvuri weIjipiti!
3  Nhare yaFarao ichava chikonzero chokuti munyare, uye kutizira mumumvuri weIjipiti chikonzero chokuti muninipiswe.
4  Nokuti machinda ake ava muZoani, uye nhume dzake dzasvikawo kuHanesi.
5  Vanhu vose vachanyadziswa nevanhu vasina wavanoyamura, vasingabatsiri uye vasingayamuri, asi vanonyadzisa uye vanozvidzisa.”
6  Chirevo pamhuka dzokumaodzanyemba: Vanotakura pfuma yavo pamapfudzi embongoro dzanyatsokura, uye zvinhu zvavo panyundwa dzengamera, vachipfuura nomunyika yokutambudzika nemamiriro ezvinhu akaoma, ine shumba neingwe dzinoomba, ine nyoka nenyoka dzomoto dzinobhururuka. Hazvizobatsiri vanhu vacho.
7  VaIjipiti havana zvavanobatsira, uye vachangobatsira havo pasina chinobuda. Naizvozvo ndakatumidza uyu kuti: “Rakabhi—ivo vanoda kungogara havo.”
8  “Zvino uya, zvinyore pahwendefa ravainaro, zvinyore mubhuku, kuti zvizoshanda muzuva riri mberi, kuti zvive uchapupu nokusingagumi.
9  Nokuti ivo vanhu vanopandukira, vanakomana vane nhema, vanakomana vave vasingadi kunzwa mutemo waJehovha;
10  vakati kune vaiona, ‘Musaona,’ uye kune vaiva nezvavairatidzwa, ‘Musaona zvinhu chero zvipi zvazvo zvakarurama nokuda kwedu. Titaurirei zvinhu zvinofadza; onai zvinhu zvinonyengera.
11  Tsaukai panzira; tsaukai pagwara. Ingotibvisirai iye Mutsvene waIsraeri.’”
12  Naizvozvo zvanzi naiye Mutsvene waIsraeri: “Zvamakaramba shoko iri, uye zvamunovimba nokubiridzira nezvinonyengera, muchizvitsigira nazvo,
13  naizvozvo kukanganisa uku kuchava kwamuri sechikamu chakatsemuka chava kuda kuwira pasi, chikamu chorusvingo rwakareba chakatsveyamira kunze, icho chingangoerekana chaputsika.
14  Mumwe munhu achachiputsa sokuputswa kunoitwa chirongo chikuru chevaumbi, chinoputswa-putswa munhu asina hanya nacho, zvokuti pazvimedu zvacho hapangawanikwi chaenga chokugokesa nacho moto pachoto kana kuti chokucheresa mvura mumachakwi.”
15  Nokuti zvanzi naChangamire Ishe Jehovha, iye Mutsvene waIsraeri: “Muchaponeswa kana mukadzoka uye mukazorora. Kuva nesimba kwenyu kuchangova mukuramba makanyarara nomukuvimbika.” Asi makanga musingadi.
16  Makati: “Aiwa, asi tichatiza tiri pamabhiza!” Ndokusaka muchatiza. Makati: “Tichatasva mabhiza anomhanya kwazvo!” Ndokusaka vaya vari kukuteverai vachamhanya kwazvo.
17  Chiuru chimwe chete chichadedereswa nokushevedzera kunotyisidzira kwomunhu mumwe chete; muchatiza kushevedzera kunotyisidzira kwevashanu kusvikira masara sedanda refu riri pamusoro pegomo uye sechiratidzo chiri pachikomo.
18  Naizvozvo Jehovha acharamba akamirira kuti akunzwirei nyasha, naizvozvo achasimuka kuti akunzwirei ngoni. Nokuti Jehovha ndiMwari wokururamisira. Vanofara vose vaya vari kuramba vachimumirira.
19  Ivo vanhu vari muZiyoni pavachagara muJerusarema, chokwadi iwe hauzosvimhi misodzi. Chokwadi iye achakunzwira nyasha paanonzwa kuchema kwako; achakupindura paanongokunzwa.
20  Jehovha achakupai zvokudya zvokutambudzika nemvura yokudzvinyirirwa; asi Murayiridzi wenyu Mukuru haachazozvivanzizve, maziso enyu achaona Murayiridzi wenyu Mukuru.
21  Nzeve dzenyu dzichanzwa shoko shure kwenyu richiti: “Iyi ndiyo nzira. Fambai nayo,” kana muchida kutsaukira kurudyi kana kuti muchida kutsaukira kuruboshwe.
22  Zvino svibisai sirivha yakafukidza zvifananidzo zvenyu zvakavezwa uye ndarama yakanamirwa pazvifananidzo zvenyu zvakaumbwa nesimbi yakanyungudutswa. Muchazviparadzira. Somukadzi ari kumwedzi, muchati kwazviri: “Itsvinawo zvayo!”
23  Iye achapa mvura yokumeresa mbeu yako yawakadyara muvhu, uye zvokudya sezvibereko zvevhu, izvo zvichava zvakakora uye zvizere nemafuta. Pazuva iroro zvipfuwo zvako zvichafura mumafuro makuru.
24  Mombe nembongoro dzanyatsokura dzinorima munda dzichadya zvokudya zvakasanganiswa nekamuti kanonzi soreri, zvakaurutswa nefoshoro neforogo.
25  Pamakomo ose marefu nepazvikomo zvose zvakakwirira pachava nehova, migero yemvura, pazuva rokuuraya kukuru panowa shongwe.
26  Chiedza chejenaguru chichaita sechiedza chezuva rinopenya; uye chiedza chezuva rinopenya chichawedzerwa kanomwe, sechiedza chemazuva manomwe, pazuva iro Jehovha anosunga pakakuvara pevanhu vake uye anoporesawo ronda rinorwadza kwazvo rakaparirwa nokurova kwake.
27  Tarirai! Zita raJehovha riri kubva kure, richipisa nokutsamwa kwake uye rine makore matema. Kana iri miromo yake, izere nehasha dzake, uye rurimi rwake rwakaita somoto unoparadza.
28  Mudzimu wake wakaita sorukova runofashamira runosvika mumutsipa chaimo, kuti uvheyese marudzi nesefa yezvinhu zvisina zvazvinobatsira; uye matomu anodzungairisa munhu achava mushaya dzemarudzi.
29  Imi muchava norwiyo rwakaita soruya rwousiku uhwo munhu anozvinatsa nokuda kwomutambo, nokufara kwomwoyo kwakaita sokuya kwomunhu ari kufamba nenyere kuti apinde mugomo raJehovha, kuDombo raIsraeri.
30  Jehovha achaita kuti kukudzwa kwenzwi rake kunzwiwe uye achaita kuti kurova kworuoko rwake kuoneke, akatsamwa kwazvo uye aine murazvo womoto unoparadza nemafashamo nedutu rine mvura nechimvuramabwe.
31  Nokuti Asiriya ichavhundutswa nenzwi raJehovha; achairova nomudonzvo.
32  Kuvheya kwose kweshamhu yake yokurangisa kuchaitwa kuti kuve paAsiriya naJehovha kuchava pamwe nokurira kwemakandira noudimbwa; iye acharwa navo nokurwa kwokuvheyesa zvombo.
33  Nokuti Tofeti yake yakarongedzerwa kubvira munguva dzichangopfuura; yakagadzirirwawo mambo. Aita kuti murwi wayo udzike. Moto nehuni zvakawanda. Mhepo yaJehovha yokufema, yakaita sorukova rwesarufa, iri kuipisa.
16  Tumirai mutongi wenyika gondohwe, ribve kuSera, ripfuure nomurenje, riende kugomo romwanasikana weZiyoni.
2  Vanasikana veMoabhi vachaita sechisikwa chine mapapiro chiri kutiza, chadzingwa mudendere racho, vari pamazambuko eAnoni.
3  “Ipai mazano, tongai. “Ita kuti mumvuri wako uite sousiku pamasikati makuru. Vanza vakaparadzirwa; usatengesa chero upi zvake ari kutiza.
4  Vanhu vangu vakaparadzirwa ngavagare vari vatorwa mauri, haiwa iwe Moabhi. Iva nzvimbo yokuti vavande mupambi. Nokuti mudzvinyiriri azoguma; kupamba kwaguma; vaya vanotsika-tsika vamwe vapedzwa chose panyika.
5  “Chigaro choumambo chichasimbiswa kwazvo mumutsa worudo; mumwe achagara pachiri muchokwadi ari mutende raDhavhidhi, achitonga, achitsvaka kururamisira uye achikurumidza kuita zvakarurama.”
6  Takanzwa nezvokudada kweMoabhi, kuti inodada kwazvo; kuzvikudza kwayo nokudada kwayo nokushatirwa kwayo kukuru, iko kutaura kwayo kusina zvakunobatsira hakuzoitiki.
7  Naizvozvo Moabhi ichaungudza nokuda kweMoabhi; iyo yose ichaungudza. Vanotambudzika vachachemera makeke emazambiringa akaomeswa eKiri-hareseti,
8  nokuti minda yakatenuka-tenuka yeHeshbhoni yaoma. Varidzi vemarudzi vatyorera pasi mapazi matsvuku-tsvuku omuzambiringa weSibma. Iwo akanga asvika kuJazeri; akanga atandira murenje. Nhungirwa dzawo dzakanga dzaregwa kuti dzingozvikurira kwazvo; dzakanga dzasvika kugungwa.
9  Ndokusaka ndichachema muzambiringa weSibma sokuchemwa kweJazeri. Ndichakunyorovesa nemisodzi yangu, haiwa iwe Heshbhoni neEreyare, nokuti kushevedzera kwauya pamusoro pezhizha rako nepamusoro pokukohwa kwako.
10  Kufara nokufara kukuru zvabviswa mumunda wemichero; uye muminda yemizambiringa hamuna kushevedzera kwokufara, hamuna kushevedzera kunoitwa. Muzvisviniro hamuna waini inotsikwa-tsikwa nomunhu anotsika. Ndagumisa kushevedzera.
11  Ndokusaka mudumbu mangu muri kurira pamusoro peMoabhi sezvinoita rudimbwa, uye ura hwangu pamusoro peKiri-hareseti.
12  Zvino zvakaonekwa kuti Moabhi akapedzwa simba ari panzvimbo yakakwirira; uye akasvika kunzvimbo yake tsvene kuzonyengetera, uye aisakwanisa kuita chero chinhu chipi zvacho.
13  Iri ndiro shoko rakataurwa naJehovha nezveMoabhi kare.
14  Zvino zvanzi naJehovha: “Mumakore matatu, maererano nemakore omunhu wemaricho, kukudzwa kweMoabhi kuchanyadziswa nokunyongana kuzhinji kwemarudzi ose, uye vaya vanosara vachava vashomanana kwazvo, vasina simba.”
35  Renje nenzvimbo isina mvura zvichapembera nomufaro, bani rerenje richafara rotumbuka sesafuroni.
2  Chokwadi richatumbuka, richafara nomufaro uye nokushevedzera kwokufara. Richapiwa kunaka kweRebhanoni, iko kubwinya kweKameri nokweSharoni. Pachava nevaya vachaona kukudzwa kwaJehovha, iko kubwinya kwaMwari wedu.
3  Simbisai maoko asina simba, uye simbisai mabvi anogweda-gweda.
4  Itii kune vaya vanozvidya mwoyo: “Simbai. Musatya. Tarirai! Mwari wenyu achauya nokutsiva, Mwari achauya nematsive. Iye achauya okuponesai.”
5  Panguva iyoyo maziso emapofu achasvinudzwa, uye nzeve dzematsi dzichavhurwa.
6  Panguva iyoyo munhu akaremara achakwakuka sezvinoita nondo hono, rurimi rwembeveve ruchashevedzera ruchifara. Nokuti mvura ichange yatubuka murenje, uye hova mubani rerenje.
7  Nyika yakaoma nokupisa ichange yaita sedziva rine tsanga zhinji, nyika yakaoma ichange yaita sezvitubu zvemvura. Munzvimbo inogara hunguhwe, iyo nzvimbo yadzo yokuzororera muchava nouswa hwakasvibirira netsanga nenhokwe.
8  Pachava nomugwagwa mukuru, iyo nzira; uye ichanzi Nzira yoUtsvene. Munhu asina kuchena haazofambi nayo. Ichava youya ari kufamba munzira yacho, uye hapana mapenzi achadzungaira mairi.
9  Hapana shumba ichava imomo, uye zvikara zvinorura hazvizooneki mairi. Hapana chichavamo; uye vaya vakadzikinurwa vachafamba imomo.
10  Vakadzikinurwa naJehovha vachadzoka, vachasvika kuZiyoni vachishevedzera nomufaro; uye kufara nokusingagumi kuchava pamisoro yavo. Vachapembera nomufaro uye vachafara, shungu nokugomera zvichatiza.
18  Haiwa, iwe nyika yezvipembenene zvine mapapiro, zvinorira, iri munzvimbo yenzizi dzeItiopiya!
2  Ndiyo iri kutuma nhume nomugungwa, nemagwa enhokwe ari pamusoro pemvura, ichiti: “Endai, imi nhume dzinomhanya, kurudzi rwakareba, rune ganda rinotsvedzerera, kuvanhu vanotyisa kwose kwose, rudzi rune simba guru uye runotsika-tsika, rune nyika yakakukurwa nenzizi.”
3  Imi mose vagari vomunyika inobereka nemi vagari vepanyika, muchaona chimwe chinhu sezvinoitika panosimuka chiratidzo pamakomo, uye muchanzwa kurira sezvinoitika panenge pachiridzwa hwamanda.
4  Nokuti Jehovha ati kwandiri: “Ndicharamba ndakanyarara, ndakatarira nzvimbo yangu isingachinji, sokupisa kukuru mukati mezuva, segore redova pakupisa kwokukohwa.
5  Nokuti kukohwa kusati kwasvika, kutumbuka pakunopera uye ruva parinova zambiringa riri kuibva, munhu achagurawo nhungirwa nezvokuchekereresa miti uye achabvisa matavi anotandira, achaatema.
6  Ose pamwe chete achasiyirwa shiri dzinodya nyama dzomumakomo uye mhuka dzepanyika. Shiri dzinodya nyama dzichapedzera zhizha pazviri, uyewo mhuka dzose dzepanyika dzichapedzera nguva yokukohwa pazviri.
7  “Panguva iyoyo chipo chichaunzwa kuna Jehovha wemauto, chichibva kuvanhu vakareba, vane ganda rinotsvedzerera, uyewo kuvanhu vanotyisa kwose kwose, rudzi rune simba guru uye runotsika-tsika, rune nyika yakakukurwa nenzizi, kusvikira kunzvimbo yezita raJehovha wemauto, Gomo reZiyoni.”
17  Chirevo pamusoro peDhamasiko: “Tarirai! Dhamasiko rabviswa pakuva guta, uye rava murwi, dongo riri kukoromoka.
2  Maguta eAroeri asiyiwa shure anongovawo zvawo nzvimbo dzemapoka ezvipfuwo, kwaanorara pasi, pasina angaadederesa.
3  Guta rakavakirirwa raitwa kuti risavepo pakati paEfremu, uye umambo husavepo muDhamasiko; vaya veSiriya vachasara vachava vakangofanana nokukudzwa kwevanakomana vaIsraeri,” ndizvo zvinotaura Jehovha wemauto.
4  “Zvino nezuva iroro kukudzwa kwaJakobho kuchava kwakaderera, uye muviri wake wakakora uchaondeswa.
5  Mukohwi paanenge achicheka zviyo zvisati zvakohwewa uye ruoko rwake parunokohwa hura dzezviyo, achaita somunhu ari kuunganidza hura dzezviyo dzakasaririra mubani revaRefaimu.
6  Mariri muchasara zvakasaririra sepanozunzwa muorivhi: maorivhi akaibva maviri kana kuti matatu kumusoro kwebazi; mana kana mashanu pamatavi awo anobereka zvibereko,” ndizvo zvinotaura Jehovha Mwari waIsraeri.
7  Pazuva iroro munhu wepanyika achatarira kumusoro kuMuiti wake, maziso ake acharamba akatarira Mutsvene waIsraeri.
8  Haazotariri atari, iro basa remaoko ake; uye haazorambi akatarira zvakaitwa neminwe yake, angava matanda matsvene kana kuti zvigadziko zvokupisira rusenzi.
9  Pazuva iroro maguta ake enhare achava senzvimbo yakasiyiwa zvachose musango, kunyange bazi ravakasiya zvachose nokuda kwevanakomana vaIsraeri; uye iro richava dongo.
10  Nokuti wakanganwa Mwari woruponeso rwako; uye hauna kuyeuka Dombo renhare yako. Ndokusaka uchidyara miti inofadza, uye uchisimamo nhungirwa yakabva kumwe.
11  Masikati unganyatsokomberedza miti yako noruzhowa, uye mangwanani ungameresa mbeu yako, asi kukohwa kuchatiza muzuva rehosha nemarwadzo asingarapiki.
12  Haiwa, nyonganyonga yevanhu vazhinji, vasina kugadzikana sokusagadzikana kwemakungwa! Haiwa ruzha rwemapoka emarudzi, anoita ruzha sokutinhira kwemvura ine simba!
13  Mapoka emarudzi achaita ruzha sokutinhira kwemvura yakawanda. Iye achaatuka, achatizira kure, adzingwe sehundi yemakomo pamberi pemhepo uye sechamupupuri chine rukato chiri kupeperetswa nedutu.
14  Panguva yemanheru, chokwadi, kuchaerekana kwava nokuvhundutsa. Mangwanani asati asvika—izvo hazvisisipo. Uyu ndiwo mugove wevaya vanotitorera nechisimba, nomugove wevaya vanotipamba.
50  Zvanzi naJehovha: “Riripi zvino, gwaro rokuramba amai venyu vandakadzinga? Kana kuti ndakakutengesai kuna ani pane vandiine chikwereti navo? Tarirai! Makatengeswa nokuda kwokukanganisa kwenyu, uye amai venyu vakadzingwa nokuda kwokudarika kwenyu.
2  Nei, kwakanga kusina munhu pandakapinda? Kwakanga kusina munhu aipindura pandakashevedza? Chokwadi ruoko rwangu rwapfupika zvokuti harugoni kudzikinura, kana kuti handina simba rokununura here? Tarirai! Ndinoomesa gungwa nokutuka kwangu; nzizi ndinodziita renje. Hove dzadzo dzinonhuhwa nokuda kwokushaya mvura, uye dzinofa nenyota.
3  Matenga ndinoapfekedza rima, uye ndinoita kuti masaga ave chokuafukidzisa.”
4  Changamire Ishe Jehovha akandipa rurimi rwevakadzidziswa, kuti ndigone kupindura munhu akaneta neshoko. Iye anondimutsa mangwanani oga oga; anomutsa nzeve yangu kuti inzwe sezvinoita vakadzidziswa.
5  Changamire Ishe Jehovha akavhura nzeve yangu, uye ini ndakanga ndisingapandukiri. Handina kufuratira.
6  Ndakapa varovi musana wangu, uye ndakapa vaya vanodzura bvudzi matama angu. Handina kuvanzira chiso changu zvinhu zvinonyadzisa uye kupfirwa mate.
7  Asi Changamire Ishe Jehovha achandibatsira. Ndokusaka ndisingazonyadziswi. Ndokusaka ndaita kuti chiso changu chive dombo rakaoma kwazvo, uye ndinoziva kuti handizonyadziswi.
8  Iye ari kunditi ndakarurama ari pedyo. Ndiani angakakavadzana neni? Ngatisimukei pamwe chete. Ndiani anopikisana neni pakutongwa? Ngaaswedere pedyo neni.
9  Tarirai! Changamire Ishe Jehovha achandibatsira. Ndiani aripo anganditi ndakaipa? Tarirai! Vose zvavo, vachasakara senguo. Chitemamachirawo zvacho chichavadya.
10  Ndiani pakati penyu anotya Jehovha, anoteerera inzwi romushumiri wake, akafamba murima rinogara riripo uye asina chiedza? Ngaavimbe nezita raJehovha asendamire pana Mwari wake.
11  “Tarirai! Imi mose muri kubatidza moto, muri kuita kuti pfarivari dzivheneke, fambai muchiedza chomoto wenyu, uye pakati pepfarivari dzamabatidza. Muchawana izvi kubva paruoko rwangu: Mucharara pasi muchirwadziwa kwazvo.
9  Zvisinei, rima racho harizoiti sezvaraiva rakaita nyika payakanga yakamanikidzwa, sezvazvakanga zvakaita panguva yekare apo mumwe akazvidza nyika yaZebhuruni nenyika yaNaftari nepanguva yakazouya apo mumwe akaita kuti ikudzwe—nzira iri pedyo negungwa, munzvimbo yaJodhani, Garireya yemamwe marudzi.
2  Vanhu vaifamba murima vakaona chiedza chikuru. Vaya vanogara munyika yezarima, vakapenyerwa nechiedza.
3  Makaita kuti rudzi ruve nevanhu vazhinji; makaita kuti rufare kwazvo. Vakafara pamberi penyu sokufara kwomunguva yokukohwa, sevaya vanofara pavanogovana zvakapambwa.
4  Nokuti makatyora-tyora joko romutoro wavo netsvimbo iri pamapfudzi avo, mudonzvo wouyo anovashandisa, sezvamakaita muzuva raMidhiyani.
5  Nokuti shangu dzose dzomunhu anoita mutsindo nejasi rakaumburudzwa muropa zvava zvokupisa sehuni dzomoto.
6  Nokuti takaberekerwa mwana, takapiwa mwanakomana; uye kutonga kwomuchinda kuchava papfudzi rake. Achanzi Mupi weZano Anoshamisa, Mwari Ane Simba, Baba Vasingagumi, Muchinda woRugare.
7  Kukura kwokutonga kwomuchinda wacho norugare hazvizogumi, pachigaro choumambo chaDhavhidhi nepaumambo hwake kuti ahusimbise kwazvo uye kuti ahutsigire nokururamisira uye nokururama, kubvira zvino kusvikira nokusingagumi. Kushingaira kwaJehovha wemauto kuchazviita.
8  Jehovha akatumira shoko kuna Jakobho, rikasvika kuna Israeri.
9  Vanhu vachariziva, ivo vose zvavo, Efremu nomugari wokuSamariya, nokuda kwokuzvikudza kwavo uye nokuda kwokuvirima kwemwoyo yavo vachiti:
10  “Zvidhinha ndizvo zvakawa, asi tichavaka nematombo akavezwa. Mitsamvi ndiyo yakatemwa, asi tichaitsiva nemisidhari.”
11  Jehovha achamumutsira mhandu dzaRezini, uye achakusvudzira vavengi vaiyeye,
12  Siriya ichibva kumabvazuva uye vaFiristiya vachibva neshure, uye vachadya Israeri nomuromo wakashama. Nokuda kweizvi zvose kutsamwa kwake hakuna kupera, asi ruoko rwake ruchakatambanudzwa.
13  Asi vanhu vacho havana kudzokera kuna Iye aivarova, uye havana kutsvaka Jehovha wemauto.
14  Jehovha achagura Israeri musoro nomuswe, nhungirwa nenhokwe, muzuva rimwe chete.
15  Munhu akwegura uye anoremekedzwa kwazvo ndiye musoro, uye muprofita ari kukurayiridza zvenhema ndiye muswe.
16  Vaya vari kutungamirira vanhu ava ndivo vari kuvadzungairisa; uye vaya vari kutungamirirwa ndivo vari kuvhiringidzwa.
17  Ndokusaka Jehovha asingazofariri majaya avo, uye asingazonzwiri ngoni nherera dzavo nechirikadzi dzavo; nokuti ivo vose vanhu vakatsauka nevanoita zvakaipa uye miromo yose inotaura zvoupenzi. Nokuda kweizvi zvose kutsamwa kwake hakuna kupera, asi ruoko rwake ruchakatambanudzwa.
18  Nokuti zvakaipa zvapfuta somoto; iwo uchaparadza makwenzi eminzwa nemasora. Zvichabatira moto mumatenhere omusango, uye achakwira kumusoro seshongwe youtsi.
19  Nyika yatungidzwa moto nokuda kwokushatirwa kukuru kwaJehovha wemauto, uye vanhu vachava huni dzomoto. Hakuna munhu achanzwira tsitsi kunyange hama yake.
20  Mumwe achacheka kurudyi asi achava nenzara; uye mumwe achadya kuruboshwe, asi havangaguti. Mumwe nomumwe achadya nyama yoruoko rwake,
21  Manase achadya Efremu, uye Efremu achadya Manase. Vacharwisa Judha vari pamwe chete. Nokuda kweizvi zvose kutsamwa kwake hakuna kupera, asi ruoko rwake ruchakatambanudzwa.
28  Ine nhamo korona huru yezvidhakwa zvaEfremu, uye rine nhamo ruva riri kusvava rokushongedzwa kwake kworunako, riri kumusoro kwomupata wakaorera wevaya vanokurirwa newaini!
2  Tarira! Jehovha ane mumwe akasimba uye akagwinya. Achakanda pasi nesimba sezvinoita dutu rechimvuramabwe rine mabhanan’ana, iro dutu rinoparadza, sezvinoita dutu rine mabhanan’ana remvura ine simba, inofashamira.
3  Korona huru dzezvidhakwa zvaEfremu dzichatsikwa-tsikwa netsoka.
4  Ruva riri kusvava rokushongedzwa kwake kworunako riri kumusoro kwomupata wakaorera richava seonde rokutanga zhizha risati rasvika, rinoti kana richionekwa nomuoni, anorimedza richiri muchanza chake.
5  Pazuva iroro Jehovha wemauto achava korona yokushongedzwa, chiremba chorunako kuvanhu vake vaya vachasara,
6  kururamisira kune agere pakutonga, uye simba kune vaya vachadzosa kurwa pagedhi.
7  Avawo—vaitwa kuti varasike newaini, vadzungairiswa nedoro rinodhaka. Mupristi nomuprofita—vaitwa kuti varasike nedoro rinodhaka, vavhiringidzwa newaini, vadzungairiswa nedoro rinodhaka; varasika pakuona kwavo, vakanganisa kutonga.
8  Nokuti matafura ose azara nemarutsi anosemesa—hapana paasiri.
9  Ndianiko waachadzidzisa zivo, uye ndiani waachaita kuti anzwisise zvakanzwiwa? Ndevaya vakarumurwa pamukaka, vaya vakabviswa pamazamu here?
10  Nokuti zvinongova “murayiro pamusoro pomurayiro, murayiro pamusoro pomurayiro, tambo yokuyeresa pamusoro petambo yokuyeresa, tambo yokuyeresa pamusoro petambo yokuyeresa, kuno zvishoma, uko zvishoma.”
11  Nokuti iye achataura nevanhu ava achishandisa vaya vanokakama nemiromo yavo uye achishandisa mutauro wakasiyana,
12  vaya vaakaudza kuti: “Iyi ndiyo nzvimbo yokuzororera. Zorodzai apera simba. Iyi ndiyo nzvimbo yokugara zvakanaka,” asi vakanga vasingadi kunzwa.
13  Shoko raJehovha richava kwavari “murayiro pamusoro pomurayiro, murayiro pamusoro pomurayiro, tambo yokuyeresa pamusoro petambo yokuyeresa, tambo yokuyeresa pamusoro petambo yokuyeresa, kuno zvishoma, uko zvishoma,” kuti vaende, vawe negotsi, vatyoke, vateyiwe uye vabatwe.
14  Naizvozvo inzwai shoko raJehovha, imi vadadi, imi vatongi vevanhu ava vari muJerusarema:
15  Nokuti imi makati: “Takaita sungano noRufu; uye takaona zvakaratidzwa tiri pamwe chete neSheori; mafashamo anongoerekana afashukira, kana akapfuura nepano, haangasviki kwatiri, nokuti takaita kuti nhema dzive kwokupotera kwedu uye takavanda munhema”;
16  naizvozvo zvanzi naChangamire Ishe Jehovha: “Tarirai ndiri kuisa dombo kuti rive nheyo muZiyoni, dombo rakaedzwa, dombo repakona rinokosha renheyo yakasimba. Hapana anotenda achavhunduka.
17  Ndichaita kuti kururamisira kuve tambo yokuyeresa uye kururama kuve chokuenzanisa nacho; chimvuramabwe chichakukura kwokupotera kwenhema, uye mvura ichafashamira nzvimbo yokuvanda.
18  Sungano yenyu yamakaita noRufu ichanyangarika, zvamakaratidzwa zviya muri pamwe chete neSheori hazvingamiri. Mafashamo anongoerekana afashukira, paanopfuura nepano—muchavawo nzvimbo yawo yokutsika-tsika.
19  Pose paanopfuura nepano, achakutorai, nokuti mangwanani oga oga achapfuura nepano, masikati nousiku; uye achava chikonzero choga chokubvundisa kuti vamwe vanzwisise zvakanzwiwa.”
20  Nokuti mubhedha wava mupfupi kwazvo zvokuti munhu haangakwanisi kutambarara, uye jira rakarukwa iduku kwazvo paanenge achizviputira.
21  Nokuti Jehovha achasimuka sezvaakaita paGomo rePerazimu, achatsamwa sezvaakaita mubani riri pedyo neGibhiyoni, kuti aite chiito chake—chiito chake chinoshamisa—uye kuti aite basa rake—basa rake rinoshamisa.
22  Zvino regai kuva vazvidzi, kuti zvisungo zvenyu zvirege kuva zvakasimba, nokuti pane kuparadzwa, icho chinhu chatemerwa nyika yose, chandanzwa nezvacho naChangamire Ishe, Jehovha wemauto.
23  Inzwai, uye teererai inzwi rangu; nyatsoteererai uye teererai shoko rangu.
24  Murimi anoswerera kurima here, kutimbira nokuputsa mavhinga mumunda make, kuti adyare mbeu?
25  Kana auenzanisa, haakushi kumini nhema omwaya kumini, haaisi gorosi, mapfunde, nebhari munzvimbo yakatarwa, uye sipereti kuti uve muganhu wake here?
26  Mumwe munhu anomururamisa maererano nezvakarurama. Mwari wake anomurayiridza.
27  Nokuti kumini nhema haipurwi nemhuro; uye vhiri rengoro harifambiswi pamusoro pekumini. Nokuti kumini nhema nguva dzose inopurwa norutanda, uye kumini inopurwa netsvimbo.
28  Zviyo zvechingwa zvinotsemurwa-tsemurwa nguva dzose here? Nokuti munhu haamborambi achizvitsika-tsika. Anofambisa vhiri rengoro yake nemabhiza ake ehondo, asi haazozvitsemuri-tsemuri.
29  Izviwo ndizvo zvabva kuna Jehovha wemauto, akaronga zvinhu zvinoshamisa, akaita basa rinobudirira kwazvo.
27  Pazuva iroro Jehovha achatonga Revhiatani, iyo nyoka inozvonyongoka, Revhiatani nyoka yakagonyana, uye achauraya zimhuka romugungwa riri mugungwa nebakatwa rake rakaoma, guru uye rakasimba.
2  Muimbirei pazuva iroro, muchiti: “Munda wemizambiringa wewaini inopupuma!
3  Ini, Jehovha, ndiri kuuchengetedza. Ndichaudiridza nguva dzose. Kuti parege kuva nomunhu anofunga zvokuuparadza, ndichauchengetedza usiku nemasikati.
4  Handina kutsamwa. Ndiani achandipa makwenzi eminzwa nemasora pakurwa? Ndichazvitsika. Ndichazvipisa nomoto panguva imwe chete.
5  Kana asingadi kuti zvidaro ngaabate nhare yangu, ngaave norugare neni; ngaave norugare neni.”
6  Jakobho achadzika midzi pamazuva anouya, Israeri achatumbuka uye achatungira; vachazadza nyika inobereka nezvibereko.
7  Iye angamurova sokurohwa kwaakaitwa nouya akamurova here? Kana kuti angaurayiwa sokuurayiwa kwakaita vakaurayiwa vake here?
8  Mucharwisana naye nokushevedzera kwokutyisidzira pamunenge muchimudzinga. Iye achamudzinga nemhepo yake ine simba kwazvo muzuva remhepo yokumabvazuva.
9  Naizvozvo kukanganisa kwaJakobho kuchayananisirwa saizvozvi, uye izvi ndizvo zvibereko zvose paanobvisa chivi chake, paanoita matombo ose eatari sematombo omunyakwe akuyiwa, zvokuti matanda matsvene nezvigadziko zvokupisira rusenzi hazvizomiri.
10  Nokuti guta rakavakirirwa richava roga, mafuro achasiyiwa ari oga uye achasiyiwa serenje. Mhuru ichafura imomo, icharara pasi imomo; uye iye achapedza matavi aro.
11  Nhungirwa dzaro padzinooma, vakadzi vari kupinda vachadzityora, vachidzipisa. Nokuti irwo harusi rudzi runonzwisisa. Ndokusaka Muiti warwo asingazorunzwiri ngoni, uye Muumbi wavo asingazorunzwiri nyasha.
12  Zvino pazuva iroro Jehovha achazunza muchero, kubvira parukova runoyerera rwoRwizi kusvikira kumupata une rukova weIjipiti, uye muchanhongwa mumwe pashure pomumwe, haiwa imi vanakomana vaIsraeri.
13  Pazuva iroro hwamanda huru icharidzwa, uye vaya vari kuparara munyika yeAsiriya nevaya vakapararira munyika yeIjipiti vachauya vokotamira Jehovha mugomo dzvene riri muJerusarema.
63  Ndiani uyu ari kubva kuEdhomu, iye anobva kuBhozra ane nguo dzine mavara anopenya, iyeyu anokudzwa akapfeka zvipfeko zvake, ari kufamba musimba rake guru? “Ndini Iye ari kutaura nokururama, Iye ane simba rakawanda rokuponesa.”
2  Nei zvipfeko zvako zvakatsvuka, uye nguo dzako dzakaita sedziya dzomunhu ari kutsika-tsika chisviniro chewaini?
3  “Ndakatsika-tsika chisviniro chewaini ndiri ndoga, pandakanga ndisina munhu wokune mamwe marudzi. Ndakaramba ndichivatsika-tsika ndakatsamwa, uye ndakaramba ndichivatsika-tsika ndakashatirwa. Ropa ravo raitsatika rakaramba richitsatikira panguo dzangu, uye ndakasvibisa zvipfeko zvangu zvose.
4  Nokuti zuva rokutsiva riri mumwoyo mangu, uye gore revakadzikinurwa vangu rasvika.
5  Ndakaramba ndakatarira, asi kwakanga kusina mubatsiri; uye ndakakatyamadzwa, asi kwakanga kusina aitsigira. Naizvozvo ruoko rwangu rwakandiponesa, uye hasha dzangu ndidzo dzakanditsigira.
6  Ndakaramba ndichitsika-tsika marudzi ndakatsamwa, ndikaadhakisa nehasha dzangu uye ndikadururira pasi ropa rawo raitsatika.”
7  Ndichataura nezvomutsa worudo waJehovha, kurumbidzwa kwaJehovha, maererano nezvose zvatakaitirwa naJehovha, kunyange zvakanaka zvakawanda zvaakaitira imba yaIsraeri zvaakavaitira maererano nengoni dzake uye maererano noukuru hwomutsa wake worudo.
8  Iye akati: “Chokwadi ivo vanhu vangu, vanakomana vasingazonyengeri.” Naizvozvo akava Muponesi wavo.
9  Pakutambudzika kwavo kwose naiyewo akanga achitambudzika. Nhume yake yakavaponesa. Akavadzikinura norudo rwake netsitsi dzake, akavasimudza, akavatakura mazuva ose ekare kare.
10  Asi ivo vakapanduka, vakarwadzisa mudzimu wake mutsvene. Zvino akachinja akava muvengi wavo; iye akavarwisa.
11  Uye mumwe akatanga kuyeuka mazuva ekare kare, Mosesi mushumiri wake, achiti: “Ari kupi Iye akavabudisa mugungwa nevafudzi vemakwai ake? Ari kupi Iye akaisa mudzimu Wake mutsvene maari?
12  Iye akaita kuti ruoko Rwake rwakanaka ruende kuruoko rworudyi rwaMosesi; Iye aikamura mvura pamberi pavo kuti azviitire zita rinogara nokusingagumi;
13  Iye aivafambisa nomumvura yaiva nemafungu zvokuti, sebhiza riri murenje, havana kugumburwa?
14  Mudzimu waJehovha wakavazorodza, sezvinoitika kana mhuka ikaenda mubani.” Nokudaro makatungamirira vanhu venyu kuti muzviitire zita rakanaka.
15  Tarirai muri kudenga, muone muri panzvimbo yenyu yokugara yakakwirira youtsvene norunako. Kushingaira kwenyu nesimba renyu rizere, kunetseka kwomwoyo wenyu, nengoni dzenyu zviripi? Zvarega kuuya kwandiri.
16  Nokuti ndimi Baba vedu; kunyange Abrahamu angave asina kutiziva uye Israeri angasatiziva, imi, haiwa Jehovha, ndimi Baba vedu. Mudzikinuri wedu wekare kare ndiro zita renyu.
17  Haiwa Jehovha, munorambirei muchititsausa panzira dzenyu? Munoomeserei mwoyo yedu kuti tirege kukutyai? Dzokai nokuda kwevashumiri venyu, madzinza enhaka yenyu.
18  Vanhu venyu vatsvene vaiva nayo kwenguva duku. Mhandu dzedu dzatsika-tsika nzvimbo yenyu tsvene.
19  Kwenguva refu takava sevaya vamusina kumbotonga, sevaya vasina kumboshevedzwa nezita renyu.
7  Zvino nemazuva aAhazi mwanakomana waJotamu mwanakomana waUziya, mambo waJudha, Rezini mambo weSiriya naPeka mwanakomana waRemariya, mambo waIsraeri, vakaenda kuJerusarema kunorwa naro, asi iye haana kukwanisa kurwa naro.
2  Vakaudza imba yaDhavhidhi kuti: “Siriya yava kuvimba naEfremu.” Mwoyo wake nemwoyo yevanhu vake yakadedera, sokuzununguswa kunoitwa miti yomusango nemhepo.
3  Zvino Jehovha akati kuna Isaya: “Ndapota, buda unosangana naAhazi, iwe naSheyari-jashubhu mwanakomana wako, panogumira mugero wedziva rokumusoro pedyo nomugwagwa mukuru wokumunda womugezi wenguo.
4  Uti kwaari, ‘Chenjerera, urambe wakanyarara. Usatya, uye usarega mwoyo wako uchipera simba nokuda kwemiromo miviri yezvitsiga izvi zviri kupfungaira, nokuda kwokutsamwa kukuru kwaRezini neSiriya nomwanakomana waRemariya,
5  nokuti Siriya naEfremu nomwanakomana waRemariya varangana kukuitira zvakaipa, vachiti:
6  “Ngatiendei tinorwa neJudha tiibvambure, tiitore nechisimba; uye ngatiitei kuti mumwe mambo atonge mairi, iye mwanakomana waTabheeri.”
7  “‘Zvanzi naChangamire Ishe Jehovha: “Hazvingamiri, uyewo hazvingaitiki.
8  Nokuti musoro weSiriya iDhamasiko, uye musoro weDhamasiko ndiRezini; uye makore makumi matanhatu nemashanu asati apfuura, Efremu achaputswa-putswa kuti arege kuva rudzi.
9  Musoro waEfremu iSamariya, uye musoro weSamariya mwanakomana waRemariya. Kutoti muchitenda, chokwadi hamuzovi venguva refu.”’”
10  Zvino Jehovha akatizve kuna Ahazi:
11  “Kumbira chiratidzo kuna Jehovha Mwari wako, chingava chakadzika seSheori kana kuti chakakwirira senzvimbo dzokumusoro.”
12  Asi Ahazi akati: “Handisi kuzokumbira, uyewo handisi kuzoedza Jehovha.”
13  Iye akati: “Ndapota, teererai, haiwa imi imba yaDhavhidhi. Chinhu chiduku here kuti munetese vanhu, uyewo kuti munetese Mwari wangu?
14  Naizvozvo Jehovha achakupai chiratidzo ichi: Tarirai! Musikana achava nepamuviri, achabereka mwanakomana, uye achamutumidza kuti Emanueri.
15  Iye achadya ruomba nouchi panguva yaanoziva kuramba zvakaipa uye kusarudza zvakanaka.
16  Nokuti mukomana wacho asati ava kugona kuramba zvakaipa uye kusarudza zvakanaka, nyika yemadzimambo maviri auri kutya kwazvo ichasiyiwa zvachose.
17  Jehovha achakuunzira iwe nevanhu vako neimba yababa vako mazuva asina kumbovapo kubvira pazuva rokutsauka kwaEfremu achibva kurutivi rwaJudha, iye mambo weAsiriya.
18  “Zvino nezuva iroro Jehovha acharidzira muridzo nhunzi dziri kunogumira migero yorwizi rwaNire rwokuIjipiti nenyuchi dziri munyika yeAsiriya,
19  dzichauya dzomhara, dzose zvadzo, pamipata ine hova ine mawere nepamikaha yemabwe nepamatenhere ose eminzwa nepanzvimbo dzose dzine mvura.
20  “Nezuva iroro, Jehovha achaveura musoro nemvere dzomutsoka, achishandisa chisvo chinobhadharwa chakakumbirwa munharaunda yoRwizi, uye achishandisa mambo weAsiriya, uye icho chichabvisawo ndebvu.
21  “Zvino nezuva iroro munhu achachengetedza tsiru rinobva paboka nemakwai maviri zviri zvipenyu.
22  Nokuda kwokuita mukaka wakawanda, achadya ruomba; nokuti munhu wose akasara munyika yacho achadya ruomba nouchi.
23  “Zvino nezuva iroro nzvimbo dzose dzaichimbova nemizambiringa ine chiuru, inokosha masirivha chiuru, dzichava dzemakwenzi ane minzwa nedzemasora.
24  Achauyako nemiseve nouta, nokuti nyika yose ichangova makwenzi ane minzwa nemasora.
25  Makomo ose aichimbosakurwa zvinomera zvinonetsa nebadza—haungasvikiko nokuda kwokutya makwenzi ane minzwa nemasora; uye ichava nzvimbo yokusairira nzombe nenzvimbo inotsikwa-tsikwa nemakwai.”
55  Nhai imi, imi mose mune nyota! Uyai kumvura. Vaya vasina mari! Uyai, tengai mudye. Chokwadi, uyai mutenge waini nomukaka kunyange musina mari uye pasina mutengo.
2  Munorambirei muchiripira mari nokuda kwezvisiri zvokudya, munoshandirei zvakaoma nokuda kwezvisingagutsi? Nyatsonditeererai, mudye zvakanaka, mweya yenyu ifarire kwazvo zvakakora.
3  Rerekai nzeve dzenyu muuye kwandiri. Teererai, mweya yenyu irambe iri mipenyu, uye ndichabva ndangoita nemi sungano inogara nokusingagumi pamusoro pomutsa worudo wakatendeka kuna Dhavhidhi.
4  Tarirai! Ndakaita kuti iye ave chapupu kumapoka emarudzi, kuti ave mutungamiriri nomudzori wemapoka emarudzi.
5  Tarira! Uchashevedza rudzi rwausingazivi, uye vaya vorumwe rudzi vasina kumbokuziva vachatokumhanyira, nokuda kwaJehovha Mwari wako, uye nokuda kwoMutsvene waIsraeri, nokuti achange aita kuti uve akanaka.
6  Tsvakai Jehovha, achiri kuwanika. Danai kwaari achiri pedyo.
7  Munhu akaipa ngaasiye nzira yake, uye munhu anokuvadza ngaasiye kufunga kwake; uye ngaadzokere kuna Jehovha, iye achamunzwira ngoni, uye kuna Mwari wedu, nokuti achakanganwira zvikuru.
8  “Nokuti kufunga kwenyu hakusi kufunga kwangu, uyewo nzira dzangu hadzisi nzira dzenyu,” ndizvo zvinotaura Jehovha.
9  “Nokuti sokukwirira kwakaita matenga kupfuura nyika, saizvozvowo nzira dzangu dzakakwirira kupfuura nzira dzenyu, uye kufunga kwangu kupfuura kufunga kwenyu.
10  Mvura inonaya nechando zvazvinoburuka zvichibva kumatenga, zvisingadzokeri ikoko, zvonyorovesa nyika kwazvo, zvoita kuti ibereke nokuita kuti imere, mudyari opiwa mbeu uye munhu anodya zvokudya,
11  ndizvo zvichaita shoko rangu rinobuda mumuromo mangu. Harizodzoki kwandiri risina zvaraita, asi richaita zvandinofarira, uye richabudirira pane zvandinoritumira.
12  “Nokuti muchabuda muchifara, uye muchaunzwa muine rugare. Makomo nezvikomo zvichafara pamberi penyu nokushevedzera kwokufara, uye miti yomusango yose ichaombera.
13  Panzvimbo pedenhere reminzwa pachamera mujunipa. Panzvimbo porukato runobaya pachamera mukute. Zvichava chinhu chakakurumbira kuna Jehovha, chiratidzo chisingazoparadzwi nokusingagumi.”
51  “Nditeererei, imi muri kutevera kururama, imi muri kutsvaka kuwana Jehovha. Tarirai dombo ramakatemwa mukabviswa pariri, uye gomba romugodhi ramakacherwa mariri.
2  Tarirai kuna Abrahamu baba venyu nokuna Sara akakuberekai zvishoma nezvishoma achirwadziwa nokusununguka. Nokuti akanga ari mumwe chete pandakamushevedza, ndikamukomborera uye ndikaita kuti awande.
3  Nokuti Jehovha achanyaradza Ziyoni. Chokwadi achanyaradza nzvimbo dzaro dzose dzakaparadzwa, achaita kuti renje raro rive seEdheni uye bani raro rerenje rive somunda waJehovha. Kupembera nomufaro uye kufara zvichawanikwa mariri, kuonga neinzwi rokuimba.
4  “Nditeererei, haiwa imi vanhu vangu; ndinzwei, imi boka rangu remarudzi. Nokuti ndichabudisa mutemo, uye ndichaita kuti zvandakatonga zvive chiedza kumarudzi.
5  Kururama kwangu kwava pedyo. Ruponeso rwangu ruchabuda, uye maoko angu achatonga marudzi. Zvitsuwa zvichatarira kwandiri, uye zvichamirira ruoko rwangu.
6  “Tarirai kumatenga, uye tarirai nyika iri pasi. Nokuti matenga achapararira-pararira sezvinoita utsi, nyika ichasakara sezvinoita nguo, uye vanogara mairi vachafa sezvinoita unyunyu. Asi ruponeso rwangu ruchavapo nokusingagumi, uye kururama kwangu hakuzoputswi.
7  “Nditeererei, imi munoziva kururama, vanhu vane mutemo wangu mumwoyo mavo. Musatya kuzvidza kwevanhuwo zvavo, uye musavhundutswa nemashoko avo okutuka.
8  Nokuti chipfukuto chichavadya sokunge kuti inguo, uye chitemamachira chichavadya sokunge kuti imvere dzemakwai. Asi kururama kwangu kuchavapo nokusingagumi, uye ruponeso rwangu ruchavapo kusvikira kuzvizvarwa zvisingaverengeki.”
9  Muka, muka, pfeka simba, haiwa iwe ruoko rwaJehovha! Muka sepamazuva ekare kare, somuzvizvarwa zvomunguva yakapfuura. Hausi iwe wakagura-gura Rakabhi, wakabaya zimhuka romugungwa here?
10  Hausi iwe wakaomesa gungwa, iyo mvura yakadzika here? Hausi iwe wakaita nzira panzvimbo dzakadzika dzegungwa kuti vakadzikinurwa vayambuke here?
11  Vakadzikinurwa vaJehovha vachabva vadzoka uye vachasvika kuZiyoni vachishevedzera nomufaro, uye kufara nokusingagumi kuchava pamisoro yavo. Vachapembera nomufaro uye vachafara. Shungu nokugomera zvichatiza.
12  “Ini—ndini ndiri kukunyaradzai. “Ndiwe ani kuti utye munhuwo zvake achafa, uye mwanakomana wevanhu achaitwa souswa hwakasvibirira?
13  Ndiwe ani kuti ukanganwe Jehovha Muiti wako, Iye anotatamura matenga nokuvaka nheyo dzenyika, zvokuti nguva dzose waiswerotya hasha dzaiye ari kukukomberedza, sokunge kuti akagadzirira kukuparadza? Dziripi hasha dzaiye ari kukukomberedza?
14  “Iye ari kukotama akasungwa necheni achakurumidza kusunungurwa, kuti arege kupinda murufu, imo mugomba uye kuti zvokudya zvake zvirege kushayikwa.
15  “Asi ini, Jehovha, ndini Mwari wako, Iye anonyandura gungwa kuti mafungu aro arege kugadzikana. Jehovha wemauto ndiro zita rake.
16  Ndichaisa mashoko angu mumuromo mako, uye ndichakufukidza nomumvuri woruoko rwangu, kuti ndidyare matenga uye ndivake nheyo dzenyika uye nditi kuZiyoni, ‘Muri vanhu vangu.’
17  “Muka, muka, simuka, haiwa iwe Jerusarema, iwe wakanwira paruoko rwaJehovha kapu yake yehasha. Wakanwira mumudziyo wokunwira, iyo kapu inodzedzeresa, ukapedza yose.
18  Kwakanga kusina kana mumwe wevanakomana vose vaakabereka aimutungamirira, uye kwakanga kusina kana mumwe wevanakomana vose vaakarera aimubata ruoko.
19  Zvinhu zviviri izvozvo zvakanga zvichikuwira. Ndiani achakunzwira tsitsi? Kupambwa nokuputsika, uye nzara nebakatwa! Ndiani achakunyaradza?
20  Vanakomana vako vati rukutu. Varara kumusoro kwemigwagwa yose segwai romusango rakabatwa mumambure, sevaya vakazadzwa nehasha dzaJehovha, iko kutuka kwaMwari wako.”
21  Naizvozvo teerera izvi, ndapota, haiwa iwe mukadzi anotambudzika uye akadhakwa, asi kwete newaini.
22  Zvanzi naIshe wako, Jehovha, iye Mwari wako, uyo anorwira vanhu vake: “Tarira! Ndichabvisa kapu inodzedzeresa muruoko rwako. Mudziyo wokunwira, kapu yangu yehasha—hauzodzokorori kuinwirazve.
23  Ndichaiisa muruoko rwevaya vari kukutsamwisa, vakati kumweya wako, ‘Kotama kuti tiyambuke,’ zvokuti waisiita musana wako senyika, uye somugwagwa kune vaya vaiyambuka.”
34  Swederai pedyo, imi marudzi, kuti munzwe; uye imi mapoka emarudzi, teererai. Nyika nezvose zviri mairi ngazviteerere, iyo nyika inobereka nezvibereko zvayo zvose.
2  Nokuti Jehovha akagumbukira marudzi ose, uye akatsamwira uto rawo rose. Achaaparadza chose; achaaurayisa.
3  Vakaurayiwa vawo vachakandwa kunze; uye kunhuhwa kwezvitunha zvawo, kuchakwira; makomo achanyangadika neropa rawo.
4  Uto rose rokumatenga richaora. Matenga achapetwa, somupumburu webhuku; uto rawo rose richaputana, sokuputana kunoita mashizha obva adonha pamuzambiringa uye seonde rakaputana rinodonha pamuonde.
5  “Nokuti bakatwa rangu richaguta kumatenga. Tarirai! Richaburukira pana Edhomu, nepavanhu vandichaparadza chose mukururamisira.
6  Jehovha ane bakatwa; iro richaguta neropa; richazara nemafuta, neropa remakondohwe maduku nenhongo, nemafuta eitsvo dzemakondohwe. Nokuti Jehovha ane chibayiro kuBhozra, uye achauraya vakawanda munyika yeEdhomu.
7  Nzombe dzomusango dzichaenda pamwe chete nawo, nzombe duku pamwe chete nevane simba; uye nyika yavo ichaguta ropa, uye guruva ravo richazara nemafuta.”
8  Nokuti Jehovha ane zuva rokutsiva, gore rokutsiva zvakaitirwa Ziyoni.
9  Hova dzaro dzichachinjwa kuva namo, guruva raro kuva sarufa; uye ivhu raro richava senamo inobvira.
10  Haizodzimwi usiku kana kuti masikati; utsi hwayo hucharamba huchikwira nokusingagumi. Richava rakaoma kwezvizvarwa nezvizvarwa; hakuna munhu achapfuura nomariri nokusingaperi-peri.
11  Sekwe romuromo murefu nenungu zvichaita kuti rive razvo, mazizi ane nzeve refu nemakunguo zvichagara mariri; iye acharitambanudzira tambo yokuyeresa yokusava nechinhu nematombo okuva dongo.
12  Vanokudzwa varo—hapana kana vamwe varipo vavachashevedza kuti vauye kuumambo, uye machinda aro ose achava pasina.
13  Minzwa ichamera pashongwe dzaro dzokugara, rukato noutumbambeva zvichamera munzvimbo dzaro dzakavakirirwa; uye richava nzvimbo inogarwa nehunguhwe, chivanze chemhou.
14  Zvinogara munzvimbo isina mvura zvichasangana nemhuka dzinoungudza, uyewo dhimoni rakaita sembudzi richashevedza rimwe raro. Chokwadi dahwa richagara imomo zvakanaka rowana nzvimbo yokuzororera.
15  Nyoka inoita somuseve yakagadzira musha wayo imomo, ichakandira mazai, uye ichaachochonya, yovaunganidza pasi pomumvuri wayo. Chokwadi uvangu huchaungana imomo, humwe nohumwe nesheche yahwo.
16  Tsvakai mubhuku raJehovha muverenge zvinonzwika: hapana kana chimwe chete chazvo chave chichishayikwa; chimwe nechimwe hachikundikani kuva nehadzi yacho, nokuti muromo waJehovha ndiwo wapa murayiro wacho, uye mudzimu wake ndiwo wakazviunganidza.
17  Iye ndiye akazvikandira mujenya, ruoko rwake rwakazvikamurira nzvimbo netambo yokuyeresa. Zvichaita kuti ive yazvo nokusingagumi; zvichagara mairi kwezvizvarwa nezvizvarwa.
62  Handizorambi ndisingaiti chinhu nokuda kweZiyoni, uye handizorambi ndakanyarara nokuda kweJerusarema kusvikira kururama kwaro kwabuda sokupenya, uye kuponeswa kwaro sezhenje romoto rinobvira.
2  “Zvino marudzi achaona kururama kwako, haiwa iwe mukadzi, uye madzimambo ose achaona kukudzwa kwako. Uchashevedzwa nezita idzva, richasarudzwa nomuromo waJehovha.
3  Uchava korona yorunako muruoko rwaJehovha, uye uchava ngowani youmambo muchanza chaMwari wako.
4  Hauzonzizve mukadzi akasiyiwa zvachose; uye nyika yako haizonzizve dongo; asi iwe uchanzi Mufaro Wangu Uri Maari, uye nyika yako ichanzi Mudzimai Womuridzi. Nokuti Jehovha achange akufarira, uye nyika yako ichava mudzimai womuridzi.
5  Nokuti jaya zvarinoroora mhandara kuti ive mudzimai waro, vanakomana vako vachakuroora kuti uve mudzimai. Mwari wako achakufarira, sokufarira mwenga kunoita muroori.
6  Haiwa Jerusarema, ndaisa varindi pamusoro pemasvingo ako. Ngavarege kunyarara zuva rose nousiku hwose, nguva dzose. “Imi muri kutaura nezvaJehovha, regai kunyarara,
7  musamuzorodza kusvikira arisimbisa zvakasimba, chokwadi kusvikira aita kuti Jerusarema rirumbidzwe munyika.”
8  Jehovha apika noruoko rwake rworudyi uye noruoko rwake rune simba achiti: “Handizopizve vavengi vako zviyo zvako kuti zvive zvokudya zvavo, uyewo vokune imwe nyika havazonwi waini yako itsva, yawakashandira zvakaoma.
9  Asi vaya vari kuzviunganidza ndivo vachazvidya, uye zvechokwadi vacharumbidza Jehovha; uye vaya vari kuiunganidza ndivo vachainwira muzvivanze zvangu zvitsvene.”
10  Budai, budai nepamagedhi. Gadzirai nzira yevanhu vacho. Umbiridzai, umbiridzai mugwagwa mukuru. Ubvisei matombo. Simudzirai marudzi chiratidzo.
11  Tarirai! Jehovha akaita kuti zvinzwike kumugumo wenyika achiti: “Itii, kumwanasikana weZiyoni, ‘Tarira! Ruponeso rwako ruri kuuya. Tarira! Iye ane mubayiro waanopa, uye mubhadharo waanopa uri pamberi pake.’”
12  Zvino vanhu vachavatumidza kuti vanhu vatsvene, vaya vakadzikinurwa naJehovha; asi iwe uchatumidzwa kuti Akatsvakwa, Guta Risina Kusiyiwa Zvachose.
57  Munhu akarurama aparara, asi hakuna munhu ane hanya nazvo. Varume vane mutsa worudo vari kuiswa kwakaiswa vakafa, pasina munhu anoona kuti munhu akarurama abviswa nokuda kwedambudziko.
2  Iye anopinda murugare; vanozorora pamibhedha yavo, mumwe nomumwe ari kufamba zvakarurama.
3  “Zvino imi, swederai pano, imi vanakomana vomukadzi anofembera, vana vemhombwe nevomukadzi anoita zvoupfambi:
4  Muri kufara kwazvo pamusoro paani? Ndiani wamuri kuramba muchishamira muromo kwazvo, muchiramba muchibudisira rurimi? Hamusi vana vokudarika, vana venhema here,
5  vaya vari kumutsa kuchiva pakati pemiti mikuru, pasi pemiti yose yakasvibirira, vachiurayira vana mumipata ine hova pasi pemikaha yemabwe?
6  “Mugove wako waiva pamwe chete nematombo anotsvedzerera omumupata une rukova. Iwo—ndiwo aiva mugove wako. Zvakare, wakaadururira chinopiwa chinonwiwa, wakapa chipo. Ndichazvinyaradza nokuda kwezvinhu izvi here?
7  Wakaisa mubhedha wako pagomo refu uye rakakwirira. Wakakwira ikokowo kunopa chibayiro.
8  Wakaisa chiyeuchidzo chako seri kwesuo negwatidziro. Nokuti wakazvifukura uri kure neni, ukakwira; wakakudza mubhedha wako. Wakaita sungano navo. Wakada kurara navo. Wakaona nhengo yomunhurume.
9  Wakaenda kuna Mereki nemafuta, ukaramba uchiwanza mafuta ako okuzora. Wakaramba uchitumira nhume dzako kure, zvokuti wakaderedzera zvinhu kuSheori.
10  Wakashanda zvakaoma munzira dzako zhinji. Hauna kuti, ‘Hazvina tariro!’ Simba rako rakamutsidzirwa. Ndokusaka usina kurwara.
11  “Wakatyisidzirwa naani zvokuti wakatya, ukareva nhema? Asi hauna kundiyeuka. Hapana chawakava nehanya nacho. Handina kuramba ndakanyarara here ndichivanza zvinhu? Naizvozvo wakanga usingandityiwo.
12  Ini ndichazivisa kururama kwako nemabasa ako, kuti hazvizokubatsiri.
13  Paunoshevedzera kuti ubatsirwe, zvawakaunganidza hazvizokununuri, asi mhepo ichazvitakura zvose zvazvo. Mhepo inofemwa ichazvibvisa, asi anotizira mandiri achagara nhaka yenyika uye achaita kuti gomo rangu dzvene rive rake.
14  Zvino mumwe achati, ‘Umbiridzai, umbiridzai! Gadzirai nzira. Bvisai zvinopinganidza zvose munzira yevanhu vangu.’”
15  Nokuti zvanzi neAkakwirira, Iye ari Kumusoro, anogara nokusingaperi uye ane zita dzvene: “Ndinogara pakakwirira nomunzvimbo tsvene, ndinogarawo nomunhu akadzvinyirirwa neanozvininipisa, kuti ndimutsidzire mafungiro evanozvininipisa uye ndimutsidzire mwoyo yevari kudzvinyirirwa.
16  Nokuti handizorwi nokusingagumi, uyewo handizotsamwi nokusingaperi; nokuti simba roupenyu richakundikana nemhosva yangu, kunyange zvisikwa zvinofema zvandakaita.
17  “Ndakatsamwira kuipa kwepfuma yake isina kururama, ndikamurova, ndichivanza chiso changu, pandakanga ndakatsamwa. Asi iye akaramba achifamba nenzira yomwoyo wake somutsauki.
18  Ndakaona nzira dzake; ndikamuporesa, ndikamutungamirira, ndikamuripa nokunyaradza iye nevanochema pamwe chete naye.”
19  “Ndiri kusika zvibereko zvemiromo. Rugare runoramba ruripo ruchava kune ari kure nokune ari pedyo,” Jehovha adaro, “uye ndichamuporesa.”
20  “Asi vakaipa vakaita segungwa riri kubvongodzwa, parinenge risingakwanisi kudzikama, mvura yaro inoramba ichibudisa masora omugungwa nematope.”
21  Zvanzi naMwari wangu, “Hakuna rugare nokuda kwevakaipa.”
46  Bheri apfugama, Nebho akotama; zvidhori zvavo zvazova zvemhuka dzomusango uye zvezvipfuwo, mitoro yavo, iyo mikwende, zvazova mutoro wemhuka dzaneta.
2  Vachakotama; ivo mumwe nomumwe vachapfugama zvakafanana; havambokwanisi kupukunyutsa mutoro, nokuti mweya yavo ichatapwa.
3  “Nditeererei, haiwa imi imba yaJakobho, nemi mose vakasara veimba yaIsraeri, imi makatakurwa neni kubvira muchiri mudumbu, imi makatakurwa kubvira muchiri muchibereko.
4  Ndini Iye mumwe chete kunyange kusvikira munhu akwegura; uye ndicharamba ndichitakura munhu kusvikira achena musoro. Ini ndichaita chimwe chinhu, kuti ndimutakure, kuti ndimuendese uye kuti ndimupukunyutse.
5  “Muchandifananidza naaniko kana kuti kundienzanisa naani kana kuti kundiita akafanana naani kuti nditodzane naye?
6  Kune vaya vari kudurura ndarama zhinji ichibva muchikwama, uye vanoyera sirivha nedanda rechikero. Vanobhadhara mupfuri wesimbi, uye iye anoigadzirisa mwari. Vanogwadama, chokwadi, vanokotama.
7  Vanomutakura papfudzi, vanoenda naye vomuisa munzvimbo yake kuti amire. Haatsuguduki panzvimbo yake yaanomira. Kunyange kana munhu akashevedzera kwaari, iye haapinduri; haaponesi munhu pakutambudzika kwake.
8  “Yeukai izvi, kuti mushinge. Zviisei mumwoyo, imi vadariki.
9  Yeukai zvinhu zvokutanga zvekare kare, kuti ndini Mwari uye hakuna mumwe Mwari, kana ani naani akafanana neni;
10  Iye ari kuzivisa zvokuguma kubvira pakutanga, uye zvinhu zvisati zvaitwa kubvira kare kare; Iye ari kuti, ‘Zvandakaronga zvichamira, uye ndichaita zvinhu zvose zvandinofarira’;
11  Iye ari kushevedza shiri inodya nyama iri kunobuda zuva, murume ari kunyika iri kure kuti aite zvandakaronga. Ndakazvitaura; ndichazviunzawo. Ndakazviumba, ndichazviitawo.
12  “Nditeererei, imi mune mwoyo mikukutu, imi muri kure nokururama.
13  Ndaswededza pedyo kururama kwangu. Hakusi kure, uye ruponeso rwangu haruzononoki. Ndichapa ruponeso muZiyoni, ndichapa Israeri runako rwangu.”
37  Zvino Mambo Hezekiya paakangozvinzwa, akabva abvarura nguo dzake, akapfeka masaga, akapinda mumba maJehovha.
2  Akatumawo Eriyakimu, aitarisira imba, naShebna munyori nevarume vakuru vevapristi vakapfeka masaga kumuprofita Isaya mwanakomana waAmozi.
3  Zvino vakati kwaari: “Zvanzi naHezekiya, ‘Nhasi izuva rokutambudzika nerokutukwa nerokuvirimirwa, nokuti vanakomana vasvika pamuromo wechibereko, asi hapana simba rokusununguka.
4  Zvichida Jehovha Mwari wenyu achanzwa mashoko aRabhisheki, akatumwa naishe wake mambo weAsiriya kuti ashore Mwari mupenyu, uye achaita kuti azvidavirire nokuda kwemashoko anzwiwa naJehovha Mwari wenyu. Nyengetererai vaya vakasara varipo.’”
5  Naizvozvo vashandi vaMambo Hezekiya vakapinda maiva naIsaya.
6  Isaya akabva ati kwavari: “Muti kuna ishe wenyu, ‘Zvanzi naJehovha: “Usatya mashoko awanzwa andatukwa nawo nevashandi vamambo weAsiriya.
7  Tarira ndichaita kuti anetseke, achanzwa mashoko odzokera kunyika yake; uye ndichaita kuti aurayiwe nebakatwa ari munyika yake.”’”
8  Pashure paizvozvo Rabhisheki akadzoka, akawana mambo weAsiriya achirwa neRibna, nokuti akanga anzwa kuti akanga abva kuRakishi.
9  Zvino akanzwa zvichinzi nezvaTihaka mambo weItiopiya: “Iye auya kuzorwa newe.” Paakazvinzwa, akabva atuma nhume kuna Hezekiya, achiti:
10  “Muti kuna Hezekiya mambo waJudha, ‘Mwari wako wauri kuvimba naye ngaarege kukunyengera, achiti: “Jerusarema harizoiswi muruoko rwamambo weAsiriya.”
11  Tarira! Iwe wakanzwa zvakaitwa nemadzimambo eAsiriya kunyika dzose nokudziparadza chose, zvino iwe uchanunurwa here?
12  Vanamwari vemamwe marudzi akaparadzwa nemadzitateguru angu vakaanunura here, Gozani neHarani neRezefi nevanakomana vokuEdheni vaiva muTeri-asari?
13  Mambo weHamati ari kupi namambo weApadhi namambo weguta reSefavhaimu—weHena neweIvha?’”
14  Hezekiya akabva atora tsamba yacho muruoko rwenhume, akaiverenga, Hezekiya achibva aenda kuimba yaJehovha, akaibhedhenura pamberi paJehovha.
15  Hezekiya akatanga kunyengetera kuna Jehovha, achiti:
16  “Haiwa Jehovha wemauto, Mwari waIsraeri, agere pamusoro pemakerubhi, imi moga ndimi Mwari wechokwadi paumambo hwose hwenyika. Ndimi makaita matenga nenyika.
17  Haiwa Jehovha, rerekai nzeve yenyu, munzwe. Haiwa Jehovha, svinudzai maziso enyu, muone, uye inzwai mashoko ose aSaniheribhi aatumira kuti ashore Mwari mupenyu.
18  Haiwa Jehovha, ichokwadi kuti madzimambo eAsiriya akaparadza nyika dzose, nenyika yawo pachawo.
19  Vanamwari vawo vakakandwa mumoto, nokuti vakanga vasiri vanamwari, asi zvinhu zvakagadzirwa nemaoko omunhu, danda nedombo, zvokuti akavaparadza.
20  Asi zvino, haiwa Jehovha Mwari wedu, tiponesei paruoko rwake, kuti umambo hwose hwenyika huzive kuti imi, haiwa Jehovha, ndimi Mwari moga.”
21  Zvino Isaya mwanakomana waAmozi akatumira shoko kuna Hezekiya, achiti: “Zvanzi naJehovha Mwari waIsraeri, ‘Nokuti wanyengetera kwandiri pamusoro paSaniheribhi mambo weAsiriya,
22  izvi ndizvo zvataurwa naJehovha pamusoro pake: “Mhandara yeZiyoni yakuzvidza, yakunyomba.Mwanasikana weJerusarema adzungudza musoro wake ari shure kwako.
23  Ndiani wawakashora uye wawakatuka?Wakashevedzera kuna aniUye unotarira kumusoro nemaziso ako here?Wakazviitira Mutsvene waIsraeri!
24  Wakashora Jehovha uchishandisa vashandi vako ukati,‘Nengoro dzangu zhinji dzehondo ini—Ndichakwira pamusoro penzvimbo dzine makomo,Iwo mativi ari kure kwazvo eRebhanoni;Ndichatema misidhari yaro mirefu, mijunipa yaro yakanaka kwazvo.Ndichapinda kumusorosoro kwaro, iro sango romunda waro wemichero.
25  Ndichachera tsime ndonwa mvura,Ndichaomesa migero yose yeIjipiti yorwizi rwaNire netsoka dzangu.’
26  Hauna kunzwa here? Kubvira kunguva yekare ndizvo zvandichaita.Ndakatozvironga kubvira pamazuva akapfuura. Zvino ndichazviita.Uchaita kuti maguta akavakirirwa ave matongo semirwi yezvakaparadzwa.
27  Maoko evagari vawo achashayiwa simba;Vachavhundutswa uye vachanyadziswa.Vachafanana nezvinomera zvomusango nouswa huchiri huduku hwakasvibirira,Souswa hwepamatenga edzimba nohwepakatenuka-tenuka pahunopiswa nemhepo yokumabvazuva.
28  Ndinonyatsoziva kugara kwako wakanyarara, kubuda kwako nokupinda kwako,Uye kunditsamwira kwako,
29  Nokuti kunditsamwira kwako nokudzvova kwako zvasvika munzeve dzangu.Ndichaisa chokukochekera nacho changu mumhino mako nematomu angu pakati pemiromo yako,Ndichakudzorera nenzira yawakauya nayo.”
30  “‘Ichi ndicho chichava chiratidzo kwauri: Gore rino muchadya zvinongomera zvoga, mugore rechipiri muchadya mahoko; asi mugore rechitatu dyarai mbeu, mukohwe, uye dyarai minda yemizambiringa mudye zvibereko zvayo.
31  Zvino vaya veimba yaJudha vachapukunyuka, vaya vachasara, vachadzika midzi pasi vobereka zvibereko kumusoro.
32  Nokuti vachasara vachabuda muJerusarema uye vaya vachapukunyuka vachabuda muGomo reZiyoni. Kushingaira kwaJehovha wemauto kuchazviita.
33  “‘Naizvozvo zvanzi naJehovha pamusoro pamambo weAsiriya: “Haazopindi muguta rino, uyewo haazopfuri nomuseve imomo, kana kunangana naro nenhoo, kana kurigadzirira rusvingo rwokurikomba narwo.”’
34  “‘Achadzokera nenzira yaakauya nayo, uye haazopindi muguta rino,’ ndizvo zvinotaura Jehovha.
35  ‘Ndichadzivirira guta rino kuti ndiriponese nokuda kwangu uye nokuda kwomushumiri wangu Dhavhidhi.’”
36  Zvino ngirozi yaJehovha yakaenda, ikauraya zviuru zana nemakumi masere nezvishanu mumusasa wevaAsiriya. Vanhu pavakafumomuka, vakaona vose vava zvitunha.
37  Nokudaro Saniheribhi mambo weAsiriya akabva, akaenda, akadzokera, akanogara kuNinivhi.
38  Zvino zvaakanga achikotama ari muimba yaNisroki mwari wake, Adramereki naSharezeri, vanakomana vake, vakamuuraya nebakatwa, ivo vakatizira kunyika yeArarati. Mwanakomana wake Esari-hadhoni akatanga kutonga panzvimbo pake.
45  Zvanzi naJehovha kumuzodziwa wake, kuna Koreshi, wandakabata ruoko rwake rworudyi, kuti ndikunde marudzi pamberi pake, kuti ndisunungure hudyu dzemadzimambo; kuti ndimuvhurire masuo ane madhoo maviri, zvokuti kunyange magedhi haazovharwi:
2  “Ini ndichakutungamirira, uye ndichaenzanisa nzvimbo dzisina kuenzana dzenyika. Ndichatyora-tyora masuo emhangura, uye ndichagura mizariro yesimbi.
3  Ndichakupa pfuma iri murima nepfuma yakavanzwa iri munzvimbo dzakavandika, kuti uzive kuti ndini Jehovha, Iye ari kukushevedza nezita rako, Mwari waIsraeri.
4  Nokuda kwomushumiri wangu Jakobho uye nokuda kwaIsraeri wandakasarudza, ndakakushevedza nezita rako; ndakakutumidza zita rinokudzwa, kunyange wakanga usingandizivi.
5  Ndini Jehovha, uye hakuna mumwezve. Kunze kwangu hakuna mumwe Mwari. Ndichanyatsokusunga, kunyange usina kundiziva,
6  kuti vanhu vazive kubvira kumabvazuva uye kubvira kwarinovirira kuti hakuna mumwe kunze kwangu. Ndini Jehovha, uye hakuna mumwezve.
7  Ini, Jehovha, ndiri kuita zvinhu zvose izvi, kuumba chiedza nokusika rima, kuita rugare nokusika dambudziko.
8  “Haiwa imi matenga, donhedzai zvichibva kumusoro; uye matenga ane makore ngaapfunhe kururama. Nyika ngaivhurike, ngaibereke ruponeso, uye ngaimerese kururama panguva imwe chete. Ini, Jehovha, ndakazvisika.”
9  Ane nhamo anorwa noMuumbi wake, sezvinoita chaenga chomudziyo wevhu nezvimwe zvaenga zvomudziyo wevhu zvepasi! Ivhu ringati here kune muumbi waro: “Unoitei?” Chawakagadzira chingati here: “Haana maoko”?
10  Ane nhamo ari kuti kuna baba: “Munoberekei?” uye kumudzimai: “Munorwadziwa nokusunungukei?”
11  Zvanzi naJehovha, Mutsvene waIsraeri noMuumbi wake: “Ndibvunzei nezvezvinhu zviri kuuya pamusoro pevanakomana vangu; uye mundirayire pamusoro pebasa remaoko angu.
12  Ndini ndakaita nyika uye ndakasika munhu ari pairi. Ini—maoko angu akatatamura matenga, uye ndakarayira uto rawo rose.”
13  “Ndini ndakamutsa mumwe munhu mukururama, uye ndichaenzanisa nzira dzake dzose. Ndiye achavaka guta rangu, uye achasunungura vanhu vangu vakatapwa, kwete nokuda kwomutengo kana nokuda kwepfumbamuromo,” Jehovha wemauto adaro.
14  Zvanzi naJehovha: “Vashandi vasingabhadharwi veIjipiti nevatengesi veItiopiya nevaSebhiya, varume varefu, ivo vachauya kwauri, uye vachava vako. Vachafamba vari shure kwako; vachauya vakasungwa nezvisungo zvomumakumbo, uye vachakukotamira. Vachanyengetera kwauri, vachiti, ‘Chokwadi Mwari anewe, uye hakuna mumwezve; hakuna mumwe Mwari.’”
15  Chokwadi imi muri Mwari anoramba akavanda, Mwari waIsraeri, Muponesi.
16  Vachanyara uye vachaninipiswa, vose zvavo. Vagadziri vezvidhori vachafamba pamwe chete vachinyara.
17  Asi Israeri achaponeswa muna Jehovha noruponeso rusingagumi. Imi hamuzonyari, uyewo hamuzoninipiswi kusvikira kunguva dzisingagumi dzokusingaperi.
18  Nokuti zvanzi naJehovha, Musiki wematenga, Iye Mwari wechokwadi, Muumbi wenyika noMuiti wayo, Iye akaisimbisa kwazvo, asina kungoisikira pasina, akaiumba kuti igarwe: “Ndini Jehovha, hakuna mumwezve.
19  Handina kutaura ndiri munzvimbo yakavandika, munzvimbo yenyika ine rima; uyewo handina kutaura nevana vaJakobho kuti, ‘Nditsvakei pasina.’ Ndini Jehovha, anotaura zvakarurama, anozivisa zvakarurama.
20  “Unganai muuye. Swederai pedyo pamwe chete, imi vapukunyuki vanobva kumarudzi. Vaya vari kutakura danda romufananidzo wavo wakavezwa havana kuziva, nevaya vari kunyengetera kuna mwari asingagoni kuponesa.
21  Taurai mashoko enyu nenyaya yenyu. Chokwadi, ngavarangane vakabatana. Ndiani akaita kuti izvi zvinzwiwe kubvira kare kare? Ndiani akazvitaura kubvira panguva iyoyo chaiyo? Handisi ini here, Jehovha, asina mumwe Mwari akafanana naye; Mwari akarurama uye Muponesi, asina mumwe akafanana neni?
22  “Tendeukirai kwandiri muponeswe, imi mose muri kumigumo yenyika; nokuti ndini Mwari, hakuna mumwezve.
23  Ndakapika neni pachangu—shoko racho rakabuda mumuromo mangu nokururama, zvokuti harizodzoki—kuti mabvi ose achandipfugamira, rurimi rwose ruchapika,
24  ruchiti, ‘Chokwadi kururama kwakazara nesimba zviri muna Jehovha. Vose vanomutsamwira vachananga kwaari vonyadziswa.
25  Vana vose vaIsraeri vachava vakarurama muna Jehovha uye vachazvirumbidza.’”
52  Muka, muka, pfeka simba rako, haiwa iwe Ziyoni! Pfeka nguo dzako dzakanaka, haiwa iwe Jerusarema, guta dzvene! Nokuti munhu asina kudzingiswa uye asina kuchena haazopindizve mauri.
2  Zvizunze guruva, simuka, gara pachigaro, haiwa iwe Jerusarema. Sunungura zvisungo zviri mumutsipa mako, haiwa iwe mwanasikana weZiyoni akatapwa.
3  Nokuti zvanzi naJehovha: “Makatengeswa pasina chakabviswa, uye muchadzikinurwa pasina mari.”
4  Nokuti zvanzi naChangamire Ishe Jehovha: “Pakutanga vanhu vangu vakaenda kuIjipiti kuti vagare ikoko vari vatorwa; asi Asiriya yakavadzvinyirira pasina chikonzero.”
5  “Zvino, ndinodei pano?” ndizvo zvinotaura Jehovha. “Nokuti vanhu vangu vakatorwa pasina chakabviswa. Vaya vari kuvatonga vakaramba vachiungudza,” ndizvo zvinotaura Jehovha, “uye nguva dzose, muswere wose, zita rangu ranga risiri kuremekedzwa.
6  Nokuda kwaizvozvo vanhu vangu vachaziva zita rangu, uyewo nokuda kwaizvozvo vachaziva muzuva iroro, nokuti ndini Iye ari kutaura. Tarirai! Ndini iye.”
7  Dzakanaka sei pamusoro pemakomo tsoka dzaiye ari kuuya nemashoko akanaka, iye ari kuzivisa rugare, iye ari kuuya nemashoko akanaka echimwe chinhu chiri nani, iye ari kuzivisa ruponeso, iye ari kuti kuZiyoni: “Mwari wako ava mambo!”
8  Teerera! Varindi vako vashevedzera. Vanoramba vachishevedzera pamwe chete vachifara; nokuti vachaonana chiso nechiso, Jehovha paanodzorerazve Ziyoni.
9  Farai, shevedzerai pamwe chete muchifara, imi nzvimbo dzakaparadzwa dzeJerusarema, nokuti Jehovha anyaradza vanhu vake; adzikinura Jerusarema.
10  Jehovha achaita kuti ruoko rwake rutsvene ruonekwe nemarudzi ose; uye migumo yose yenyika ichaona ruponeso rwaMwari wedu.
11  Ibvai, ibvai, budai imomo, musabata chinhu chisina kuchena; budai pakati paro, rambai makachena, imi munotakura midziyo yaJehovha.
12  Nokuti muchabuda musingavhunduki, uye muchaenda musingatizi. Nokuti Jehovha achange achikutungamirirai, uye Mwari waIsraeri achava murindi wenyu weshure.
13  Tarirai! Mushumiri wangu achaita nenjere. Achava munzvimbo yepamusoro uye achava pamusorosoro okwidziridzwa kwazvo.
14  Vazhinji zvavakaramba vakamutarira vachishamiswa—saizvozvo kushatiswa kwechitarisiko chake kwakanga kuchipfuura kuya kwevanhu vose uye chimiro chake chikuru chaipfuura chiya chevanakomana vevanhu—
15  saizvozvo achavhundutsa marudzi mazhinji. Madzimambo achamuvharira miromo yawo, nokuti achaona zvaasina kumborondedzererwa, uye achafunga zvaakanga asina kumbonzwa.
23  Chirevo pamusoro peTire: Ungudzai, imi ngarava dzeTashishi! nokuti rapambwa kuti rirege kuva chiteshi chengarava, kuti rirege kuva nzvimbo yokupinda mairi. Vakazviratidzwa vari kunyika yeKitimu.
2  Nyararai, imi vagari vomunyika yomumhenderekedzo yegungwa. Vatengesi vanobva kuSidhoni, vanoyambuka gungwa—vakupfumisai.
3  Mbeu yeShihori yakatakurwa nepamusoro pemvura zhinji, iro goho raNire, mari yarinowana; uye zvakava mubereko wemarudzi.
4  Nyara, haiwa iwe Sidhoni; haiwa iwe nhare yegungwa, nokuti gungwa rati: “Handina kumborwadziwa nokusununguka, uye handina kumbobereka, kana kurera majaya, kana kukudza mhandara.”
5  Vanhu vacharwadziwa kwazvo pavachaudzwa nezveTire, sezvavakaita pavakaudzwa nezveIjipiti.
6  Yambukirai kuTashishi; ungudzai, imi vagari vomunyika yomumhenderekedzo yegungwa.
7  Iri ndiro guta renyu raipembera nomufaro kubvira pamazuva ekare kare, kubvira panguva yaro yepakutangatanga here? Tsoka dzaro dzaisiriendesa kure kuti rinogara riri mutorwa.
8  Ndiani asarudzira Tire izvi, iro raipa korona, raiva nevatengesi vaiva machinda, raiva nevatengesi venyika vaikudzwa?
9  Jehovha wemauto ndiye asarudza izvi, kuti azvidze kudada kworunako rwose, kuti ashore vanokudzwa vose vepanyika.
10  Pararira uzadze nyika yako soRwizi rwaNire, haiwa iwe mwanasikana weTashishi. Hapasisinazve nzvimbo inogadzirwa ngarava.
11  Iye atambanudzira ruoko rwake pamusoro pegungwa; adederesa umambo. Jehovha arayira pamusoro peFenikiya, kuti atsakatise nhare dzayo.
12  Iye anoti: “Usambopemberazve nomufaro, haiwa iwe wakadzvinyirirwa, mhandara yeSidhoni. Simuka, yambukira kuKitimu. Kunyange ikoko haungazorori.”
13  Tarira! Nyika yevaKadheya. Ava ndivo vanhu vacho—Asiriya haina kuva iyo—vakarivakira zvinogara murenje. Vakamisa shongwe dzavo dzokurwisa guta; vakaparadza chose shongwe dzaro dzokugara; mumwe munhu akariita dongo rakakoromoka.
14  Ungudzai, imi ngarava dzeTashishi, nokuti nhare yenyu yapambwa.
15  Zvino pazuva iroro Tire richakanganwika kwemakore makumi manomwe, kufanana nemazuva amambo mumwe chete. Panopera makore makumi manomwe Tire richaitirwa zviri murwiyo rwepfambi runoti:
16  “Tora rudimbwa, pota neguta, haiwa iwe pfambi yakakanganwika. Nyatsoridza tambo dzezviridzwa; wanza nziyo dzako, kuti uyeukwe.”
17  Zvino panopera makore makumi manomwe Jehovha achafunga nezveTire, uye richadzokera kumubhadharo waro roita zvechipfambi noumambo hwose hwenyika huri panyika.
18  Mubereko waro nomubhadharo waro zvichava chinhu chitsvene kuna Jehovha. Hazvizochengetwi, kana kuunganidzwa, nokuti mubhadharo waro uchava wevaya vanogara pamberi paJehovha, kuti vadye, vagute uye nokuda kwezvokufuka zvakanaka kwazvo.
42  Tarirai! Mushumiri wangu, wandinoramba ndakabata zvakasimba! Wandakasarudza, akafarirwa nomweya wangu! Ndaisa mudzimu wangu maari. Iye achaunzira marudzi kururamisira.
2  Haazoshevedzeri kana kudanidzira, uye haazoiti kuti inzwi rake rinzwike mumugwagwa.
3  Hapana tsanga yakapwanyika yaachatyora; uye haazodzimi mwenje usina kujeka wetambo yomufurakisi. Achaunza kururamisira nokutendeka.
4  Haazovi asina kujeka uyewo haazopwanyiwi kusvikira aisa kururamisira munyika; uye zvitsuwa zvicharamba zvichimirira mutemo wake.
5  Zvanzi naMwari wechokwadi, Jehovha, Musiki wematenga, Iye Mukuru ari kuatatamura; Iye ari kutambanudza nyika nezvibereko zvayo, Iye ari kupa vanhu vari pairi mhepo yokufema, nesimba roupenyu kune vaya vari kufamba mairi:
6  “Ini, Jehovha, ndakakushevedza mukururama, uye ndakakubata ruoko. Ndichakuchengetedza ndoita kuti uve sungano yevanhu, uve chiedza chemarudzi,
7  kuti usvinudze maziso akapofumara, kuti ubudise musungwa mujeri repasi, ubudise vaya vagere murima muimba yevasungwa.
8  “Ndini Jehovha. Ndiro zita rangu; handizopi kukudzwa kwangu kune mumwe munhu, nokurumbidzwa kwangu kumifananidzo yakavezwa.
9  “Zvinhu zvokutanga—tarirai zvaitika, asi ndiri kuzivisa zvinhu zvitsva. Ndinoita kuti muzvinzwe izvo zvisati zvaitika.”
10  Imbirai Jehovha rwiyo rutsva, kurumbidzwa kwake kubvira kumugumo wenyika, imi muri kuenda kugungwa nokune zviri mariri, imi zvitsuwa nemi muri kugara mazviri.
11  Renje nemaguta aro ngazvishevedzere, misha inogarwa naKedhari. Vagari vomuibwe ngavashevedzere vachifara. Vanhu ngavashevedzere zvinonzwika vari pamusoro pemakomo.
12  Ngavakudze Jehovha, uye ngavazivise kurumbidzwa kwake muzvitsuwa.
13  Jehovha achabuda sezvinoita murume ane simba. Achamutsa kushingaira somurwi. Achashevedzera, chokwadi achashevedzera nokuda kwehondo; achava nesimba kwazvo pavavengi vake.
14  “Ndakanyarara kwenguva refu. Ndakaramba ndakanyarara. Ndakaramba ndichizvidzora. Ndichagomera, ndichafemereka, uye ndichatakwaira panguva imwe chete somukadzi ari kusununguka.
15  Ndichaparadza makomo nezvikomo, uye ndichaomesa zvinomera zvazvo zvose. Ndichashandura nzizi kuti dzive zvitsuwa, uye ndichaomesa madziva ane tsanga zhinji.
16  Ndichafambisa mapofu munzira yaasina kuziva; ndichaafambisa mumugwagwa waasina kuziva. Ndichachinja nzvimbo ine rima pamberi pawo kuti ive chiedza, uye nzvimbo isina kuenzana kuti ive nyika yakati sandara. Izvi ndizvo zvinhu zvandichaaitira, uye handizoasiyi.”
17  Vaya vari kuvimba nomufananidzo wakavezwa, vaya vari kuti kumufananidzo wakaumbwa nesimbi yakanyungudutswa: “Ndimi vanamwari vedu,” vachadzoswa, vachanyara kwazvo.
18  Inzwai, imi matsi; uye tarirai kuti muone, imi mapofu.
19  Ndiani bofu, haasi mushumiri wangu here, uye ndiani asinganzwi sezvakaita nhume yangu yandinotuma? Ndiani bofu sezvakaita munhu anopiwa mubayiro, kana kuti bofu sezvakaita mushumiri waJehovha?
20  Wakaona zvinhu zvizhinji, asi hauna kuramba uchichenjerera. Wakavhura nzeve, asi hauna kuramba uchiteerera.
21  Jehovha akafarira kuti achakudza mutemo ndokuuita mukuru nokuda kwokururama kwake.
22  Asi ivo vanhu vakapambwa uye vakatorwa nechisimba, vose vakavharirwa mumakomba, uye vakavanzwa mudzimba dzevasungwa. Vazova vokupamba vasina mununuri, vokutora nechisimba vasina munhu anoti: “Dzosa!”
23  Ndiani pakati penyu achanzwa izvi? Ndiani achafungisisa oteerera nokuda kwenguva dzinouya?
24  Ndiani akaita kuti Jakobho atorwe zvake nechisimba, uye kuti Israeri atorwe nevapambi? Haasi Jehovha here, Iye watakatadzira, ane nzira dzavasina kuda kufamba madziri uye ane mutemo wavasina kuteerera?
25  Naizvozvo Iye akaramba achidururira hasha paari, kutsamwa kwake, nesimba rehondo. Dzakaramba dzichimuparadza kumativi ose, asi haana kucherechedza; uye dzakaramba dzichimupisa, asi haana kuva nehanya nazvo.
22  Chirevo chomupata wezvakaratidzwa: Saka, maita seiko zvamakwira mose pamusoro pematenga edzimba?
2  Wakanga uzere nenyonganyonga, guta risina kugadzikana, taundi rinopembera nomufaro. Vanhu vako vakaurayiwa havazi vaya vakaurayiwa nebakatwa, kana vaya vakafira muhondo.
3  Vatungamiriri vako vose vakatiza panguva imwe chete. Vakasungwa pasina uta. Vanhu vako vose vakawanikwa vakasungwa pamwe chete. Vakanga vatizira kure.
4  Ndokusaka ndati: “Musaramba makanditarira. Ndicharatidza shungu pakusvimha misodzi. Musaramba muchindinyaradza pamusoro pokupambwa kwomwanasikana wevanhu vangu.
5  Nokuti Changamire Ishe, Jehovha wemauto, ane zuva rokuvhiringidzika nerokutsikwa-tsikwa nerokukangaidzwa mumupata wezvakaratidzwa. Kune anokoromora rusvingo, uye kune kushevedzera kugomo.
6  Eramu atora goba, mungoro yehondo yomunhu wepanyika, ine mabhiza ehondo; uye Kiri yafukura nhoo.
7  Mapani ako akanaka kwazvo achazara nengoro dzehondo, chokwadi mabhiza ehondo achamira pagedhi,
8  uye mumwe munhu achabvisa chinhu chinovhara chaJudha. Pazuva iroro uchatarira kuzvombo zveimba yokusango,
9  muchaona nzvimbo dzakatsemuka dzeGuta raDhavhidhi, nokuti dzichange dziri zhinji. Muchachera mvura yedziva rezasi.
10  Muchaverenga dzimba dzomuJerusarema. Muchaputsawo dzimba kuti muite kuti rusvingo rusakwirike.
11  Muchagadzira dziva rokuchingidzira pakati pemasvingo maviri nokuda kwemvura yedziva rekare. Asi hamuzotariri kuMuiti wazvo Mukuru, uye hamuzooni iye akazviita kare kare.
12  “Zvino Changamire Ishe, Jehovha wemauto, acharayira pazuva iroro kuti vasvimhe misodzi, kuti vacheme, kuti vagerwe muparavara uye kuti vasungire masaga.
13  Asi, tarirai! vachapembera nomufaro uye vachafara, vachauraya mombe nokuuraya makwai, vachadya nyama nokunwa waini vachiti, ‘Ngatidye uye ngatinwe, nokuti mangwana tichafa.’”
14  Jehovha wemauto akazvizivisa munzeve dzangu kuti: “‘Hamuzoyananisirwi kukanganisa uku kusvikira mafa,’ Changamire Ishe, Jehovha wemauto, adaro.”
15  Zvanzi naChangamire Ishe, Jehovha wemauto: “Enda upinde mune mutariri uyu, muna Shebna, ari kutarisira imba yacho uti,
16  ‘Uri kudei pano, uye unoda ani pano, zvawazvivezera guva pano?’ Iye ari kuzvivezera guva pakakwirira; ari kuzvicherera nzvimbo yokugara paibwe.
17  ‘Tarira! Jehovha achakukanda pasi nesimba kwazvo, haiwa iwe murume akagwinya, uye achakubata nesimba.
18  Chokwadi achakupeta-peta zvakasimba, sebhora rokukanda munyika yakafara. Uchafira ikoko, uye ngoro dzokukudzwa kwako dzichava ruzvidzo rweimba yatenzi wako ikoko.
19  Ndichakudzinga panzvimbo yako; uye mumwe munhu achakuputsira pasi uchibva pabasa rako.
20  “‘Zvino pazuva iroro ndichashevedza mushumiri wangu, iye Eriyakimu mwanakomana waHirikiya.
21  Ndichamupfekedza nguo yako refu, ndichamusunga zvakasimba nebhandi rako rejira, ndichaisa simba rako rokutonga muruoko rwake; uye iye achava baba vomugari womuJerusarema neveimba yaJudha.
22  Ndichaisa kiyi yeimba yaDhavhidhi papfudzi rake, achavhura pasina ani naani anovhara, uye achavhara pasina ani naani anovhura.
23  Ndichamurovera sehoko munzvimbo inogara nokusingaperi, uye achava sechigaro choumambo chokukudzwa kuimba yababa vake.
24  Vachaturika kukudzwa kwose kweimba yababa vake paari, vazukuru nenhungirwa, midziyo yose miduku, midziyo yakaita sendiro pamwe chete nemidziyo yose yezvirongo zvikuru.
25  “‘Pazuva iroro,’ ndizvo zvinotaura Jehovha wemauto, ‘hoko yakaroverwa panzvimbo inogara nokusingaperi ichabviswa, ichatemwa yowira pasi, uye mutoro uri pairi uchagurwa, nokuti Jehovha azvitaura.’”
38  Mumazuva iwayo Hezekiya akarwara zvokuda kufa. Naizvozvo muprofita Isaya mwanakomana waAmozi akapinda maaiva, akati kwaari: “Zvanzi naJehovha, ‘Rayira imba yako, nokuti iwe uchafa, hauzorarami.’”
2  Hezekiya akabva atendeudzira chiso chake kumadziro, akatanga kunyengetera kuna Jehovha
3  akati: “Ndinokukumbirai kwazvo, haiwa Jehovha, ndapota, yeukai kufamba kwandakaita pamberi penyu muchokwadi uye nomwoyo wakakwana, uye ndakaita zvakanaka pamberi penyu.” Hezekiya akatanga kusvimha misodzi kwazvo.
4  Zvino shoko raJehovha rakauya kuna Isaya, richiti:
5  “Enda uti kuna Hezekiya, ‘Zvanzi naJehovha Mwari watateguru vako Dhavhidhi: “Ndanzwa munyengetero wako. Ndaona misodzi yako. Tarira ndichawedzera makore gumi nemashanu pamazuva ako;
6  ndichakununura iwe neguta rino muchanza chamambo weAsiriya, uye ndichadzivirira guta rino.
7  Ichi ndicho chiratidzo chako chinobva kuna Jehovha chokuti Jehovha achaita zvaataura:
8  Tarira ndichaita kuti mumvuri wematanho wanga wadzikiswa nezuva pamatanho echikwiriso chaAhazi udzokere shure nhanho gumi.”’” Zvino zuva rakadzokera shure zvishoma nezvishoma nhanho gumi pamatanho echikwiriso arakanga radzika.
9  Izvi ndizvo zvakanyorwa naHezekiya mambo waJudha, paakarwara akapora paurwere hwake.
10  Ini ndakati: “Ndichapinda mumagedhi eSheori pakati pemazuva angu.Ndichanyimwa makore angu asara.”
11  Ndakati: “Handichazooni Jah, iye Jah, munyika yevapenyu.Handichazotaririzve vanhu—pamwe chete nevagari venyika inoguma.
12  Nzvimbo yangu yokugara yadzurwa uye yabviswa kwandiri setende revafudzi.Ndapeta upenyu hwangu somuruki;Munhu anondigura pashinda dzinochinjika.Munoramba muchindigamuchidza kubvira masikati kusvikira usiku.
13  Ndazvinyaradza kusvikira mangwanani.Anoramba achityora mapfupa angu ose sezvinoitwa neshumba;Munoramba muchindigamuchidza kubvira masikati kusvikira usiku.
14  Naizvozvo ndinoramba ndichirira semherepere, segwenhure;Ndinoramba ndichigururudza senjiva.Maziso angu aneta nokutarira kumusoro:‘Haiwa Jehovha, ndakadzvinyirirwa. Ndimiririrei zvakanaka.’
15  Ndichataurei, uye iye achatii kwandiri?Iye ndiye akazviitawo.Ndinoramba ndichifamba makore angu ose mweya wangu uchirwadziwa.
16  ‘Haiwa Jehovha, vanoramba vachirarama nokuda kwaizvozvo; uye sevanhu vose, ndizvo zvakaita simba roupenyu hwangu.Muchaita kuti ndivezve noutano mondichengetedza ndiri mupenyu.
17  Tarirai! Ndakashungurudzika panzvimbo pokuva norugare, chokwadi ndakashungurudzika;Imi makada mweya wangu kwazvo mukaudzivirira pagomba rokuparadzwa.Nokuti makarasira zvivi zvangu zvose shure kwenyu.
18  Nokuti Sheori haisiyo inogona kukurumbidzai; irwo rufu harugoni kukurumbidzai.Vaya vari kuburukira mugomba havagoni kutarira pakutendeka kwenyu netariro.
19  Mupenyu, iye mupenyu, ndiye anogona kukurumbidzai,Sezvandinogona kuita nhasi.Baba vanogona kupa vanakomana vavo zivo pamusoro pokutendeka kwenyu.
20  Haiwa Jehovha, ndiponesei, uye ticharidza nziyo dzangu pazviridzwa zvine tamboMazuva ose oupenyu hwedu paimba yaJehovha.’”
21  Zvino Isaya akati: “Ngavatore keke remaonde akasvinwa akaomeswa, varikwizire pamota, kuti apore.”
22  Munguva iyi, Hezekiya akati: “Chiratidzo chokuti ndichaenda kuimba yaJehovha chii?”
32  Tarirai! Mambo achatonga kuti pave nokururama; uye machinda, achatonga semachinda kuti pave nokururamisira.
2  Mumwe nomumwe achava senzvimbo yokuvanda mhepo nenzvimbo yokuvanda dutu rine mvura, sehova dzemvura panyika isina mvura, somumvuri weibwe guru panyika yafa nenyota.
3  Maziso evaya vari kuona haazonamatirani, nenzeve dzevaya vari kunzwa dzichateerera.
4  Mwoyo yevaya vanonyanyokurumidzira zvinhu ichanyatsofunga pamusoro pezivo, uye rurimi rwevanokakama ruchataura zvinonzwika ruchikurumidza.
5  Benzi harizonzi rine rupo; munhu asina tsika, haazonzi anokudzwa;
6  nokuti benzi richataura zvoupenzi chete, mwoyo waro uchaita zvinhu zvinokuvadza, uchatsauka uye uchataura zvakaipa nezvaJehovha, uchaendesa mweya womunhu ane nzara usina kuguta, uye rinoendesa munhu ane nyota asina chokunwa.
7  Nzira dzomunhu asina tsika dzakaipa; iye anopa mazano nokuda kwemabasa okusazvibata, kuti aparadze vanotambudzika nemashoko enhema, kunyange murombo paanotaura zvakarurama.
8  Munhu ane rupo anopa mazano nokuda kwezvinhu zvorupo; uye iye achasimuka nokuda kwezvinhu zvorupo.
9  “Simukai, imi vakadzi vagere zvakanaka, teererai inzwi rangu! Imi vanasikana vasina hanya, inzwai shoko rangu!
10  Mugore rimwe chete nemazuva akati, imi vasina hanya muchadedera, nokuti kutanha mazambiringa kuchange kwapera asi hapana kuunganidza michero kuchasvika.
11  Dederai, imi vakadzi vagere zvakanaka! Gwagwadzai, imi vasina hanya! Pfekenurai muve vasina kupfeka, uye sungirai masaga muzviuno.
12  Zvirovei pazvipfuva muchichemera minda yakanaka nomuzambiringa unobereka zvibereko.
13  Panyika yevanhu vangu panomera minzwa chete, makwenzi ane minzwa, nokuti zviri padzimba dzose dzokupembera nomufaro, chokwadi zviri pataundi rinofara kwazvo.
14  Nokuti shongwe yokugara yasiyiwa, ruzha rweguta rwasiyiwa; Oferi nenharire zvangova minda isina chinhu, munopembera mbizi nomufaro, mafuro emapoka ezvipfuwo nokusingagumi;
15  kusvikira mudzimu wadururirwa patiri uchibva kumusoro, renje rava munda wemichero, uye munda wemichero wava kunzi isango chairo.
16  “Kururamisira kuchagara murenje, uye kururama kuchagara mumunda wemichero.
17  Basa rokururama kwechokwadi richava rugare; uye kubatsira kwokururama kwechokwadi, kuchava runyararo nokuchengeteka nokusingagumi.
18  Vanhu vangu vachagara munzvimbo yokugara ine rugare nomunzvimbo dzokugara dzechivimbo chizere nomunzvimbo dzokuzororera dzakanyarara.
19  Chimvuramabwe chichadonha panowa sango uye guta richaderera chose.
20  “Munofara imi muri kudyara mbeu pedyo nemvura yose, munosairira nzombe nembongoro mumunda.”
6  Mugore rakafa Mambo Uziya, ini ndakaona Jehovha akagara pachigaro choumambo chirefu uye chakakwirira, uye mupendero wenguo yake wakanga wakazadza temberi.
2  Maserafi akanga akamira kumusoro kwake. Rimwe nerimwe rakanga riine mapapiro matanhatu. Rairamba rakafukidza chiso charo nemaviri, uye rairamba rakafukidza tsoka dzaro nemaviri, uye raibhururuka nemaviri.
3  Zvino iri rakashevedzera kune iro rikati: “Mutsvene, mutsvene, mutsvene ndiye Jehovha wemauto. Zvinhu zvizere munyika yose zvinoratidza kubwinya kwake.”
4  Mahinji aiva pazvikumbaridzo akatanga kuzununguswa nenzwi reakanga achishevedzera, uye zvishoma nezvishoma imba yacho yakazara noutsi.
5  Zvino ndakati: “Ndine nhamo! Nokuti ndangofanana nomunhu aparadzwa, nokuti ndiri munhu ane miromo isina kuchena, uye ndiri kugara pakati pevanhu vane miromo isina kuchena; nokuti maziso angu aona Mambo, iye Jehovha wemauto!”
6  Rimwe remaserafi acho rakabva rabhururuka richiuya kwandiri, uye muruoko rwaro makanga muine zimbe rinopfuta rarakanga rabvisa paatari nechokubatisa.
7  Rakagunzva muromo wangu rikati: “Tarira! Iri ragunzva miromo yako, kukanganisa kwako kwabva uye chivi chako chayananisirwa.”
8  Zvino ndakanzwa inzwi raJehovha richiti: “Ndichatuma ani, uye ndiani achatiendera?” Ini ndikati: “Ndiri pano! Nditumei.”
9  Iye akati: “Enda, uti kuvanhu ava, ‘Rambai muchinzwa, haiwa imi vanhu, asi musanzwisisa; rambai muchiona, asi musawana zivo chero ipi zvayo.’
10  Ita kuti mwoyo yevanhu ava ive mikukutu, ita kuti nzeve dzavo dzidzivire, namatidza maziso avo, kuti varege kuona nemaziso avo uye varege kunzwa nenzeve dzavo, kuti mwoyo yavo irege kunzwisisa uye kuti varege kutendeuka vazviporese.”
11  Ini ndakati: “Kusvikira rini, haiwa Jehovha?” Iye akabva ati: “Kusvikira maguta ava matongo, asisina anogara maari, dzimba dzisisina munhu wepanyika anogaramo, uye nyika yacho yaparadzwa, yava nzvimbo isina chinhu;
12  kusvikira Jehovha aendesa vanhu vepanyika kure, uye kuva matongo kwacho kwava kukuru kwazvo pakati penyika yacho.
13  Mairi muchange muine chegumi, uye chichavazve chinhu chokupisa, somuti mukuru uye somuti muhombe, iyo inoti kana yatemwa, panosara chigutsa; vana vatsvene vachava chigutsa chacho.”
31  Vane nhamo vaya vari kuenda kuIjipiti kunobatsirwa, vaya vanovimba nemabhiza, vanovimba nengoro dzehondo, nokuti izhinji, uye nemabhiza ehondo, nokuti ane simba kwazvo, asi vasina kutarira kuMutsvene waIsraeri uye vasina kutsvaka Jehovha.
2  Iye akachenjerawo uye achaunza zvinotambudza, haana kudzosa mashoko ake; uye achamukira imba yevanoita zvinhu zvinokuvadza uye rubatsiro rwevaya vanoita zvakaipa.
3  Zvisinei, vaIjipiti vanhu vepanyika, kwete Mwari; uye mabhiza avo inyama, kwete mudzimu. Jehovha achatambanudza ruoko rwake, uya ari kubatsira achagumburwa, uye uya ari kubatsirwa achawa, vose zvavo vachaparara panguva imwe chete.
4  Nokuti Jehovha ati kwandiri: “Sokuomba kunoita shumba, iye mwana weshumba ava nezenze, ichiombera mhuka yayo yayabata, panoshevedzwa vafudzi vazhinji kwazvo kuzoirwisa, uye zvisinei nenzwi ravo iyo haingatyi; zvisinei nemheremhere yavo iyo haingati hwatata; saizvozvowo Jehovha wemauto achaburuka kuzorwira Gomo reZiyoni nechikomo charo.
5  Seshiri dziri kubhururuka, saizvozvowo Jehovha wemauto achadzivirira Jerusarema. Achiridzivirira, chokwadi acharinunurawo. Achirega kuriparadza, acharipukunyutsawo.”
6  “Dzokai, kuna Iye wamakamukira kwazvo, imi vanakomana vaIsraeri.
7  Nokuti muzuva iroro mumwe nomumwe acharamba vanamwari vake vesirivha vasina zvavanobatsira navanamwari vake vendarama vasina zvavanobatsira, vamakazviitira nemaoko enyu chikava chivi.
8  MuAsiriya achaurayiwa nebakatwa, kwete romunhu; uye achaparadzwa nebakatwa, kwete romunhu wepanyika. Achatiza bakatwa, uye majaya ake achashandiswa basa rokumanikidzirwa.
9  Ibwe rake richaparara nokuda kwokutya kukuru, machinda ake achatya chiratidzo,” ndizvo zvinotaura Jehovha, ane chiedza chiri muZiyoni uye ane vira riri muJerusarema.
21  Chirevo pamusoro perenje regungwa: Chimwe chinhu chiri kubva kunyika inotyisa, sedutu rokumaodzanyemba riri kupfuura, riri kubva kurenje.
2  Ndakaratidzwa chiratidzo chinorwadza: Mutengesi anonyengera ari kunyengera, uye mupambi ari kupamba. Kwira, haiwa iwe Eramu! Komba, haiwa iwe Medhiya! Ndagumisa kugomera kwose kunokonzerwa naye.
3  Ndokusaka muhudyu mangu mazara nokurwadziwa kwazvo. Ndava kurwadziwa, sokurwadziwa kunoita mukadzi ari kusununguka. Ndavhiringidzwa zvokuti handinzwi; ndanetseka zvokuti handioni.
4  Mwoyo wangu wadzungaira; kudedera kwandityisa. Rubvunzavaeni rwandaida rwaitwa chinodederesa kwandiri.
5  Gadzirai tafura yezvokudya, rongai zvigaro, idyai, inwai! Simukai, imi machinda, zodzai nhoo.
6  Nokuti Jehovha ati kwandiri: “Enda, isa murindi kuti ataure zvinhu chaizvo zvaanoona.”
7  Zvino iye akaona ngoro yehondo ichikweviwa nemabhiza maviri ehondo, ngoro yehondo yembongoro, ngoro yehondo yengamera. Akanyatsoteerera, akateerera kwazvo.
8  Akashevedzera seshumba, achiti: “Haiwa Jehovha, ndimire nguva dzose panharire masikati, uye ndimire panzvimbo yangu yokurindira usiku hwose.
9  Zvino tarirai, kuri kuuya ngoro yehondo ine varume, ichikweviwa nemabhiza maviri ehondo!” Akashevedzera, achiti: “Rawa! Bhabhironi rawa, uye iye aputsira pasi mifananidzo yose yakavezwa yavanamwari varo!”
10  Haiwa vakapurwa vangu uye mwanakomana weburiro rangu, ndakakuudzai zvandakanzwa kuna Jehovha wemauto, Mwari waIsraeri.
11  Chirevo pamusoro peDhuma: Kune mumwe munhu ari kushevedzera kwandiri ari kuSeiri, achiti: “Murindi, zvakadini nenguva yousiku? Murindi, zvakadini nenguva yousiku?”
12  Murindi wacho akati: “Mangwanani achasvika, uyewo usiku huchasvika. Kana mukabvunza, bvunzai henyu. Uyaizve!”
13  Chirevo pamusoro pebani rerenje: Mucharara musango mubani rerenje, haiwa imi mapoka evafambi evarume vaDhedhani.
14  Uyai nemvura kuti muchingure ane nyota. Haiwa imi vagari vomunyika yeTema, gamuchirai ari kutiza muine zvokudya zvake.
15  Nokuti ivo vatiza mapakatwa, bakatwa rakavhomorwa, uta hwakakungwa uye kupisa kwehondo.
16  Nokuti Jehovha ati kwandiri: “Gore risati rapera, maererano nemakore omunhu wemaricho, kukudzwa kwose kwaKedhari kuchaguma.
17  Vaya vari kusara pavarume vanopfura nouta, varume vane simba vevanakomana vaKedhari, vachava vashomanana, nokuti Jehovha, Mwari waIsraeri, azvitaura.”
25  Haiwa Jehovha, ndimi Mwari wangu. Ndinokukudzai, ndinorumbidza zita renyu, nokuti makaita zvinhu zvinoshamisa, zvamakaronga kubvira panguva yepakutangatanga, nokutendeka, nokuvimbika.
2  Nokuti makaita guta murwi wematombo, makaita taundi rakavakirirwa dongo riri kukoromoka, makaita kuti shongwe inogarwa nevanhu vokumwe isava guta, risingazombovakwizve kunyange nokusingagumi.
3  Ndokusaka vaya vari rudzi rwakasimba vachizokukudzai; iro taundi remarudzi anodzvinyirira, richizokutyai.
4  Nokuti mava nhare kumunhu akaderera, nenhare kumurombo pakutambudzika kwake, nekwokupotera padutu rine mvura, nomumvuri pakupisa, mhepo yevanodzvinyirira painenge yakaita sedutu rine mvura rinorovera pamadziro.
5  Munokurira ruzha rwevanhu vokumwe, sokukurirwa kunoita kupisa nomumvuri wegore munyika isina mvura. Irwo rwiyo rwevanodzvinyirira runokundwa.
6  Zvino mugomo iri, Jehovha wemauto achaitira marudzi ose mabiko ezvokudya zvine mafuta, mabiko ewaini yakachengetwa iri pamusoro pemasese, ezvokudya zvine mafuta zvizere nomwongo, ewaini yakachengetwa iri pamusoro pemasese, yakasvinwa.
7  Mugomo iri iye achaparadza chifukidziro chinofukidzira marudzi ose, nechirukwa chakarukirwa pamarudzi ose.
8  Chokwadi achaparadza rufu nokusingaperi, uye Changamire Ishe Jehovha achapukuta misodzi pazviso zvose. Achabvisa kuzvidzwa kwevanhu vake panyika yose, nokuti iye Jehovha azvitaura.
9  Pazuva iroro mumwe munhu achati: “Tarirai! Uyu ndiye Mwari wedu. Takatarisira kwaari, uye iye achatiponesa. Uyu ndiye Jehovha. Takatarisira kwaari. Ngatifarei, tifarire kuponesa kwake.”
10  Nokuti ruoko rwaJehovha ruchagara pagomo iri, uye Moabhi ichatsikwa-tsikwa munzvimbo yayo sepanotsikwa-tsikwa murwi wemashanga munzvimbo ine mupfudze.
11  Achatambanudza maoko ake pakati payo sokutambanudza maoko kunoita anoshambira kuti ashambire, uye achaderedza kuzvikudza kwayo nokufambisa-fambisa maoko ake kwokunyengera.
12  Achaparadza guta rakavakirirwa, nemasvingo ako akakwirira okuchengeteka, acharideredza, achariwisira pasi, muguruva.
13  Chirevo pamusoro peBhabhironi chakaonekwa naIsaya mwanakomana waAmozi pane zvaakaratidzwa:
2  “Simudzai chiratidzo pamusoro pegomo rematombo ari pachena. Shevedzerai kwavari, ninirai ruoko, kuti vapinde mumasuo evanokudzwa.
3  Ini ndakarayira vanhu vangu vakatsveneswa. Ndakashevedzawo vanhu vangu vane simba kuti varatidze kutsamwa kwangu, ivo vanhu vangu vanopembera kwazvo nomufaro.
4  Teererai! Boka revanhu riri mumakomo, rakaita sevanhu vazhinji! Teererai! Mheremhere youmambo, yemarudzi akaungana! Jehovha wemauto ari kuunganidza uto rokurwa.
5  Vari kubva kunyika iri kure, kunogumira matenga, Jehovha nezvombo zvokutsamwa kwake, kuti aparadze nyika yose.
6  “Ungudzai, nokuti zuva raJehovha rava pedyo! Richasvika sokuparadza kunobva kune Wemasimbaose.
7  Ndokusaka maoko ose achashaya simba, nomwoyo wose womunhuwo zvake uchati rukutu.
8  Vanhu vanetseka. Vabatwa nokurwadziwa nokutambudzika kwazvo; vari kurwadziwa kwazvo sezvinoita mukadzi ari kusununguka. Vanotarirana vachishamisika. Zviso zvavo zviso zvinoratidza kutya nokushungurudzika.
9  “Tarira! Zuva raJehovha riri kuuya, riine utsinye nokuda kwokushatirwa kukuru nokutsamwa kukuru, kuti riite nyika chinhu chinokatyamadza, uye kuti ritsakatise vatadzi vepanyika.
10  Nokuti nyeredzi dzokumatenga nemapoka adzo eKesiri hadzizobudisi chiedza chadzo; zuva richasviba parinobuda, uye mwedzi hauzoiti kuti chiedza chawo chivhenekere.
11  Ndicharanga nyika inobereka nokuda kwezvakaipa zvayo, uye vakaipa nokuda kwokukanganisa kwavo. Ndichagumisa kudada kwevanozvikudza, uye ndichaderedza kuzvitutumadza kwevadzvinyiriri.
12  Ndichaita kuti vanhuwo zvavo vave vashoma kupfuura ndarama yakanatswa, uye vanhu vepanyika vave vashoma kupfuura ndarama yokuOfiri.
13  Ndokusaka ndichadederesa denga kuti rizununguke, nyika ichazununguka ichibva munzvimbo yayo nokuda kwokushatirwa kukuru kwaJehovha wemauto uye nokuda kwezuva rokutsamwa kwake kukuru.
14  Mumwe nomumwe achadzokera kuvanhu vake; mumwe nomumwe achatizira kunyika yake semhara iri kudzingirirwa uye seboka rezvipfuwo risina munhu wokuti ariunganidze.
15  Munhu wose anowanikwa achabvoorwa, uye munhu wose anobatwa pakukokorodza achaurayiwa nebakatwa;
16  vana vavo vacharoverwa pasi ivo vachizviona. Dzimba dzavo dzichapambwa, uye madzimai avo achabatwa chibharo.
17  “Tarirai ndinovamutsira vaMedhiya, vasina basa nesirivha uye vasingafariri ndarama.
18  Uta hwavo huchaparadza majaya. Havazonzwiri tsitsi zvibereko zvedumbu; maziso avo haazonzwiri vanakomana urombo.
19  Bhabhironi, kushongedzwa kwoumambo, runako rwokudada kwevaKadheya, richava sepaya pakaparadzwa Sodhoma neGomora naMwari.
20  Harizombogarwi, uyewo harizorambi riripo kwezvizvarwa nezvizvarwa. MuArabhu haazodziki tende rake imomo, uye hapana vafudzi vachaita kuti mapoka avo arare imomo.
21  Asi zvinogara munzvimbo dzisina mvura zvicharara imomo, uye dzimba dzavo dzichazadzwa nemazizi makuru. Mhou dzichagara imomo, uye madhimoni akaita sembudzi achasvetuka-svetuka imomo.
22  Hunguhwe dzichaungudza dziri mushongwe dzaro dzokugara, uye nyoka huru ichava mumizinda yomufaro mukuru. Nguva yaro yava kuda kusvika, uye mazuva aro haazosundirwi mberi.”
14  Nokuti Jehovha achanzwira Jakobho ngoni, achasarudza Israeri; uye iye achavapa zororo panyika yavo, mutorwa achava pamwe chete navo, uye vachabatana neimba yaJakobho.
2  Marudzi achavatora ouya navo kunzvimbo yawo, uye imba yaIsraeri ichavatora kuti vave vavo panyika yaJehovha kuti vave vashandirume nevashandikadzi; vachatapa vaya vaivatapa, uye vachava nesimba pane vaya vaivashandisa.
3  Zvino nezuva raunozorodzwa naJehovha pakurwadziwa kwako nepakusagadzikana kwako nepauranda hwakaoma hwawakaitwa muranda pahuri,
4  uchataura chirevo ichi pamusoro pamambo weBhabhironi woti: “Aishandisa vamwe aregedza sei, kudzvinyirira kwapera sei!
5  Jehovha atyora shamhu yevakaipa, mudonzvo wevanotonga,
6  uya airamba achirova vanhu neshamhu akashatirwa kwazvo, uya aikunda marudzi akatsamwa kwazvo nokutambudza kusingadzorwi.
7  Nyika yose yazorora, haisisina chinonetsa. Vanhu vava kufara nokushevedzera kwokufara.
8  Kunyange mijunipa yakafarawo pamusoro pako, iyo misidhari yokuRebhanoni, ichiti, ‘Kubvira pawakarara pasi, hakuna mutemi wemiti anouya kuzotitema.’
9  “Sheori iri pasi yazununguswa nemhosva yako kuti isangane newe pakupinda. Yamutsa vaya vasina simba vari murufu nemhosva yako, ivo vatungamiriri vose venyika vakaita sembudzi. Yasimudza madzimambo ose emarudzi pazvigaro zvawo zvoumambo.
10  Ose zvawo anotaura uye anoti kwauri, ‘Newewo wakaitwa asina simba kufanana nesu here? Wakafananidzwa nesu here?
11  Kudada kwako, irwo ruzha rwezviridzwa zvako zvine tambo, kwaburutsirwa kuSheori. Honye dzakawaridzwa pasi pako sepokurara; uye chokufuka chako ihonye.’
12  “Haiwa wawa sei kudenga, iwe anopenya, mwanakomana wemambakwedza! Warigirwa sei pasi, iwe waipedza marudzi simba!
13  Iwe wakati mumwoyo mako, ‘Ndichakwira kumatenga. Ndichakwidza chigaro changu choumambo pamusoro penyeredzi dzaMwari, uye ndichagara pasi pagomo rokusanganira, kumativi ari kure kwazvo okuchamhembe.
14  Ndichakwira kumusoro kwenzvimbo dzakakwirira dzemakore; ndichazvifananidza neWokumusorosoro.’
15  “Asi iwe uchaburutsirwa kuSheori, pasi pasi pegomba racho.
16  Vaya vanokuona vacharamba vakakutarira; vachanyatsokukuongorora, vachiti, ‘Uyu ndiye here murume uya aidederesa nyika, aizunungusa madzimambo,
17  akaita kuti nyika inobereka ive serenje uye uya akaparadza maguta ayo, asina kuvhurira kunyange vasungwa vake nzira inoenda kumusha?’
18  Mamwe madzimambo ose emarudzi, chokwadi iwo ose zvawo, akarara mukukudzwa, mumwe nomumwe muimba yake.
19  Asi iwe, waraswa usina guva rokuti uvigwe, senhungirwa inosemwa, wakafukidzwa nevanhu vakaurayiwa vakabayiwa nebakatwa vari kuburukira kumatombo egomba, sechitunha chakatsikwa-tsikwa.
20  Hauzovigwi pamwe chete navo, nokuti wakaparadza nyika yako, wakauraya vanhu vako. Vana vevanoita zvakaipa havangataurwi nezvavo nokusingagumi.
21  “Gadzirirai danda rokuurayira vanakomana vake nokuda kwokukanganisa kwemadzitateguru avo, kuti varege kusimuka vatore nyika inobereka uye vazadze pasi pose nemaguta.”
22  “Ndichavamukira,” ndizvo zvinotaura Jehovha wemauto. “Ndichaparadza zita nevakasara nechizvarwa nevazukuru muBhabhironi,” ndizvo zvinotaura Jehovha.
23  “Ndichariita nzvimbo yenungu nemadziva emvura ane tsanga zhinji, ndicharitsvaira nomutsvairo wokutsakatisa,” ndizvo zvinotaura Jehovha wemauto.
24  Jehovha wemauto akapika, achiti: “Chokwadi zvichaitikawo sezvandakafunga; uye zvichaitikawo sezvandakasarudza,
25  kuti ndityore muAsiriya munyika mangu uye kuti ndimutsike-tsike pamakomo angu; kuti joko rake ribve pavari nomutoro wake ubve papfudzi ravo.”
26  Izvi ndizvo zvakatemwa, zvakatemerwa nyika yose, uye urwu ndirwo ruoko rwakatambanudzirwa marudzi ose.
27  Nokuti Jehovha wemauto asarudza, ndiani angazviputsa? Ruoko rwake rwakatambanudzwa, ndiani angarudzosa?
28  Mugore rakafa Mambo Ahazi chirevo ichi chakaitika:
29  “Ani naani wako ngaarege kufara, haiwa iwe Firistiya, nokuti mudonzvo womunhu anokurova watyoka. Nokuti pamudzi wenyoka pachabuda nyoka ine uturu, uye chibereko chayo chichava nyoka yomoto inobhururuka.
30  Matangwe evakaderera achadya, uye varombo vacharara pasi vakachengeteka. Ndichauraya mudzi wako nenzara, uye vanosara vako vachaurayiwa.
31  Ungudza, haiwa iwe gedhi! Shevedzera, haiwa iwe guta! Imi mose muchaora mwoyo, haiwa imi vaFiristiya! Nokuti kuchamhembe kuri kubva utsi, uye hakuna munhu anobva pahondo yakarongwa.”
32  Zvino vanhu vachapindura nhume dzorudzi rwacho vachitii? Kuti Jehovha avaka nheyo dzeZiyoni, uye vanotambudzika vevanhu vake vachapotera mariri.
29  “Arieri rine nhamo, iro Arieri, taundi rakadzikwa musasa naDhavhidhi! Wedzerai gore pane rimwe gore; regai mitambo iitwe yose.
2  Ndichaomesera Arieri, pachava nokuchema nokurira, uye richava sechoto cheatari yaMwari kwandiri.
3  Ndichakudzikira musasa kumativi ose, ndichakukomba norumhanda ndokuvakira masvingo okukurwisa nawo.
4  Uchaderera zvokuti uchataura uri pasi chaipo, uye kutaura kwako kuchanzwikira pasi pasi sokuri muguruva. Inzwi rako richava riri pasi seresvikiro, uye kutaura kwako kucharira kuri muguruva.
5  Boka revanhu vaya vausingazivi richava soupfu hwakatsetseka, uye boka revadzvinyiriri sehundi iri kupfuura. Zvichangoerekana zvaitika, pakarepo.
6  Jehovha wemauto achafunga nezvenyu nemabhanan’ana, nokudengenyeka, nokutinhira kukuru, dutu nemhepo ine mvura, uye murazvo womoto unoparadza.”
7  Zvichava sepakurota, pane zvinoratidzwa usiku, pamusoro peboka remarudzi ose ari kurwa neArieri, aya ose ari kurwa naro, neshongwe dzokurirwisa nevaya vari kuriomesera.
8  Chokwadi zvichava sepanorota munhu ane nzara achidya, asi omuka mweya wake uine nzara; uye sepanorota munhu ane nyota achinwa, asi omuka akaneta uye mweya wake uine nyota; ndizvo zvichaita boka remarudzi ose ari kurwa neGomo reZiyoni.
9  Rambai makamira, mushamiswe; zvipofumadzei, mupofumare. Vadhakwa, asi kwete newaini; vadzedzereka, asi kwete nedoro rinodhaka.
10  Nokuti Jehovha aita kuti mubatwe nehope huru; avhara maziso enyu, imi vaprofita, uye afukidza misoro yenyu, imi vaoni.
11  Zvakaratidzwa zvezvinhu zvose zvinova semashoko ebhuku rakanamwa kwamuri, ravanopa mumwe munhu anogona kuverenga zvakanyorwa zvacho, vachiti: “Tapota, verenga zvinonzwika zvinhu izvi,” asi iye achati: “Handikwanisi, nokuti rakanamwa”;
12  uye bhuku racho richapiwa mumwe munhu asingagoni kuverenga, mumwe munhu achati: “Ndapota, verenga zvinonzwika zvinhu izvi,” asi iye achati: “Handitombogoni kuverenga.”
13  Zvino Jehovha anoti: “Vanhu ava zvavakava pedyo neni nemiromo yavo, vakandikudza nemiromo yavo chete, vakaisa mwoyo yavo kure neni, uye kunditya kwavo kukava murayiro wevanhu uri kudzidziswa,
14  naizvozvo ndini ndichaitazve zvinoshamisa nevanhu ava, nenzira inoshamisa uye nechinhu chinoshamisa; uchenjeri hwevanhu vavo vakachenjera huchaparara, nokunzwisisa kwevanhu vavo vakangwara kuchavanda.”
15  Vane nhamo vaya vanovanzira Jehovha kwazvo zvavanoronga, vane mabasa akaitirwa munzvimbo ine rima, pavanenge vachiti: “Ndiani ari kutiona, uye ndiani ari kuziva nezvedu?”
16  Makatsauka kwazvo! Muumbi anganzi ivhu here? Chinhu chakaitwa chingati here pamusoro peakachiita: “Haana kundiita”? Chinhu chakaumbwa chinoti here pamusoro pomuumbi wacho: “Haana kunzwisisa”?
17  Haisi nguva duku kwazvo yasara here, kuti Rebhanoni rishandurwe kuva munda wemichero uye kuti munda wemichero unzi isango?
18  Pazuva iroro matsi dzichanzwa mashoko ebhuku racho, maziso emapofu achaona ari muzarima uye ari murima.
19  Vanyoro vachawedzera kufarira kwavo Jehovha, uye varombo vari pakati pevanhu vachafarira Mutsvene waIsraeri,
20  nokuti mudzvinyiriri achaguma, anozvirumbidza achapera, vose vaya vanoramba vakasvinurira kuita zvinokuvadza vachagurwa,
21  vaya vari kutadzisa munhu neshoko rake, vaya vanoisira hwambo iye ari kutsiura ari pagedhi, uye vaya vanosundira parutivi munhu akarurama nenharo dzisina zvadzinobatsira.
22  Naizvozvo Jehovha ati kuimba yaJakobho, iye akadzikinura Abrahamu: “Iko zvino Jakobho haazonyari, uyewo iko zvino chiso chake hachizochenuruki;
23  nokuti paanoona vana vake, iro basa remaoko angu, vari pakati pake, vachatsvenesa zita rangu, uye vachatsvenesa Mutsvene waJakobho, uye vacharemekedza vachitya Mwari waIsraeri.
24  Vaya vari kukanganisa pakufunga kwavo vachanzwisisa, uye vaya vari kunyunyuta vachadzidza murayiridzo.”
40  “Nyaradzai, nyaradzai vanhu vangu,” anodaro Mwari wenyu.
2  “Taurirai Jerusarema zvinobaya mwoyo uye shevedzerai kwariri kuti basa raro rehondo raitwa, kuti kukanganisa kwaro kwaripwa. Nokuti ragamuchira zvakaenzanirana nezvivi zvaro zvose paruoko rwaJehovha.”
3  Teererai! Mumwe munhu ari kushevedzera ari murenje, achiti: “Gadzirai nzira yaJehovha! Ruramisai mugwagwa mukuru waMwari wedu unopfuura nomubani rerenje.
4  Mipata yose ngaikwidziridzwe, uye makomo ose nezvikomo zvose ngazvideredzwe. Nyika ine nzvimbo dzakakwirira ngaive nyika yakati sandara, nenzvimbo isina kuenzana ive bani rakati chechetere.
5  Kukudzwa kwaJehovha kucharatidzwa, uye vanhu vose vachazviona pamwe chete, nokuti muromo waJehovha wazvitaura.”
6  Teererai! Mumwe munhu ati: “Shevedzera!” Uye mumwe akati: “Ndoshevedzerei?” “Vanhu vose uswa hwakasvibirira, uye mutsa wavo worudo wose wakaita seruva rokusango.
7  Uswa hwakasvibirira hwaoma, ruva raoma, nokuti mhepo yokufema yaJehovha icharifuridza. Chokwadi vanhu uswa hwakasvibirira.
8  Uswa hwakasvibirira hwaoma, ruva raoma; asi shoko raMwari wedu, richagara nokusingagumi.”
9  Kwira mugomo refu, iwe mukadzi ari kuunzira Ziyoni mashoko akanaka. Shevedzera nesimba, iwe mukadzi ari kuunzira Jerusarema mashoko akanaka. Shevedzera. Usatya. Iti kumaguta aJudha: “Hoyu Mwari wenyu.”
10  Tarirai! Changamire Ishe Jehovha achauya somunhu ane simba, uye ruoko rwake ruchange ruchimutongera. Tarirai! Mubayiro wake anawo, uye mubayiro waanoripira uri pamberi pake.
11  Achafudza makwai ake sezvinoita mufudzi. Achaunganidza makwayana noruoko rwake; uye achaatakura pachipfuva chake. Achanyatsotungamirira aya anoyamwisa.
12  Ndiani akayera mvura muchanza choruoko rwake, uye akayera kukura kwematenga neminwe yakatambanudzwa, akaisa guruva renyika muchiyero, kana kuti akayera makomo nechiyereso, nezvikomo pachikero?
13  Ndiani akayera kukura kwomudzimu waJehovha, uye ndiani anogona kumuita kuti ave nechaanoziva somupi wake wemazano?
14  Akarangana naani kuti amuite kuti anzwisise, kana kuti ndiani anomudzidzisa nzira yokururamisira, kana kuti anomudzidzisa zivo, kana kuti kumuita kuti azive nzira yokunzwisisa kwechokwadi?
15  Tarirai! Marudzi akaita sedonhwe remvura riri mumugomo; uye anoonekwa seguruva shomanana riri pachikero. Tarirai! Iye anosimudza zvitsuwa seguruvawo zvaro rakatsetseka.
16  Rebhanoni harikwani kuti moto urambe uchibvira, uye mhuka dzaro dzomusango hadzikwani nokuda kwechinopiwa chinopiswa.
17  Marudzi ose akaita sechinhu chisipo pamberi pake; anoaona sechinhu pasina uye seasiri echokwadi.
18  Zvino mungafananidza Mwari naani, mungamuenzanisa nomufananidzo upi?
19  Mhizha yagadzira mufananidzowo zvawo nesimbi yakanyungudutswa, mupfuri wesimbi anoufukidza nendarama, uye anogadzira cheni dzesirivha.
20  Anosarudza mumwe muti kuti uve mupiro, muti usina kuora. Anotsvaka mhizha ine unyanzvi, kuti igadzire mufananidzo wakavezwa usingazununguswi.
21  Hamuzivi here? Hamunzwi here? Hamuna kuzviudzwa kubvira pakutanga here? Hamuna kunzwisisa kubvira pakatanga kuiswa nheyo dzenyika here?
22  Kune Uya agere pamusoro pedenderedzwa renyika, vanogara mariri vakaita sehwiza, Iye ari kutatamura matenga somucheka mutetetete, anoatambanudza setende rokugara mariri,
23  Uya ari kuita kuti machinda ave pasina, akaita kuti vatongi venyika vave sezvinhu pasina.
24  Havana kumbosimwa; havana kumbodyarwa; hunde yavo haina kumbodzika midzi muvhu. Munhu achangovafuridza vooma; uye dutu richavatakura semashanga.
25  “Asi mungandifananidza naani kuti ndienzaniswe naye?” anodaro iye Mutsvene.
26  “Tarirai kumusoro muone. Ndiani akasika zvinhu izvi? Ndiye anobudisa uto razvo maererano nokuwanda kwazvo, anozvishevedza zvose nemazita azvo. Nokuda kwoukuru hwesimba rake guru, zvaainewo simba guru, hapana kana chimwe chete chazvo chinoshayikwa.
27  “Unotaurireiko, haiwa iwe Jakobho, uye unotaurireiko, haiwa iwe Israeri kuti, ‘Nzira yangu yange yakavanzika kuna Jehovha, uye kururamisira kwandiri kunonzvenga Mwari wangu’?
28  Hausati waziva here kana kuti hauna kunzwa here? Jehovha, Musiki wemigumo yenyika, ndiMwari nokusingagumi. Haaneti kana kupera simba. Kunzwisisa kwake hakugoni kuongororwa.
29  Anopa munhu akaneta simba; uye anowedzera simba kune uya asina simba guru.
30  Vakomana vachaneta uye vachapera simba, chokwadi majaya achagumburwa,
31  asi vaya vanotarira kuna Jehovha vachawanazve simba. Vachabhururukira kumusoro nemapapiro sezvinoita makondo. Vachamhanya vasingaperi simba; vachafamba vasinganeti.”
60  “Simuka, haiwa iwe mukadzi, vhenekera, nokuti chiedza chako chauya uye kubwinya kwaJehovha kwapenyera pauri.
2  Nokuti, tarira! rima richafukidza nyika, uye zarima richafukidza mapoka emarudzi; asi Jehovha achapenyera pauri, uye kubwinya kwake kuchaonekwa pauri.
3  Marudzi achaenda kuchiedza chako, uye madzimambo kukupenya kwokuvhenekera kwako.
4  “Tarira kumativi ose uone! Ivo vose zvavo vaungana; vauya kwauri. Vanakomana vako vanoramba vachiuya vachibva kure, vanasikana vako vachatarisirwa vakatakurwa parutivi.
5  Panguva iyoyo uchaona uye uchafara, mwoyo wako uchadedera wokura, nokuti kupfuma kwegungwa kuchananga kwauri; pfuma yemarudzi ichauya kwauri.
6  Boka rengamera riri kuti nyandu nyandu richakufukidza, iyo mikono miduku yengamera dzaMidhiyani nevaEfa. Vose vaya vanobva kuShebha—vachauya. Vachatakura ndarama nezvinonhuhwirira zvichena. Vachazivisa kurumbidzwa kwaJehovha.
7  Mapoka ose ezvipfuwo evaKedhari—achaungana kwauri. Makondohwe aNebhayoti—achakushumira. Zvichakwira paatari yangu zvatenderwa, uye ndichaita kuti imba yangu yorunako ive yakanaka.
8  “Ndivanaani ava vanouya vachibhururuka segore, senjiva dzinouya kumasuo echirugu chadzo?
9  Nokuti zvitsuwa zvicharamba zvichitarira kwandiri, uyewo ngarava dzeTashishi dziine tariro sepakutanga, kuti dziunze vanakomana vako kubva kure, vaine sirivha yavo nendarama yavo, vachienda kuzita raJehovha Mwari wako nokuMutsvene waIsraeri, nokuti achange aita kuti uve akanaka.
10  Vokune imwe nyika vachavaka masvingo ako, madzimambo avo achakushumira; nokuti ndichange ndakurova ndakatsamwa, asi ndichakunzwira ngoni ndichikufarira.
11  “Magedhi ako acharamba akavhurika nguva dzose; haazovharwi masikati kana usiku, kuti vauye nepfuma yemarudzi kwauri, uye madzimambo awo achange achitungamirira.
12  Nokuti rudzi chero rupi zvarwo noumambo chero hupi zvahwo husingazokushandiri huchaparara; uye chokwadi marudzi achaparadzwa.
13  “Kunaka kweRebhanoni kuchauya kwauri, muti womujunipa, nomupfuri nomusaipresi panguva imwe chete, kuti ndiite kuti nzvimbo yenzvimbo yangu tsvene inake; uye ndichakudza nzvimbo yetsoka dzangu.
14  “Vanakomana vevaya vari kukutambudza vachauya kwauri, vachikotama; vaya vose vasingakuremekedzi vachakotama patsoka dzako, uye vachakutumidza kuti guta raJehovha, Ziyoni roMutsvene waIsraeri.
15  “Panzvimbo pokuti uve akasiyiwa zvachose neanovengwa, usisina munhu anopfuura nomauri, ndichaita kuti uve chinhu chokudada nacho nokusingagumi, chinopembererwa nomufaro kwezvizvarwa nezvizvarwa.
16  Uchayamwa mukaka wemarudzi, uchayamwa zamu remadzimambo; uye chokwadi uchaziva kuti ini Jehovha, ndini Muponesi wako, uye Ane Simba waJakobho ndiye Mudzikinuri wako.
17  Panzvimbo pemhangura ndichaunza ndarama, panzvimbo pesimbi ndichaunza sirivha, panzvimbo pematanda, mhangura, panzvimbo pematombo, simbi; uye ndichagadza rugare kuti ruve vatariri vako uye kururama kuti kuve vanokupa basa.
18  “Chisimba hachichazonzwikizve munyika yako, kupamba kana kuparadza mukati memiganhu yako. Uchatumidza masvingo ako kuti Ruponeso, nemagedhi ako kuti Kurumbidza.
19  Zuva harizovizve chiedza chako masikati, mwedzi hauzokupizve chiedza nokuda kwokupenya. Asi Jehovha achava chiedza chinogara nokusingagumi kwauri, uye Mwari wako achava runako rwako.
20  Zuva rako harizovirizve, uyewo mwedzi wako hauzoperi; nokuti Jehovha achava chiedza chinogara nokusingagumi kwauri, uye mazuva okuchema kwako achange apera.
21  Vanhu vako, vose zvavo vachava vakarurama; vachaita kuti nyika yacho ive yavo nokusingagumi, nhungirwa yandakadyara, basa remaoko angu, kuti ndipiwe runako.
22  Muduku achava chiuru uye akadukupa achava rudzi rune simba. Ini Jehovha, ndichazvikurumidzisa panguva yazvo.”
53  Ndiani akatenda chinhu chatakanzwa? Kana ruri ruoko rwaJehovha, rwakaratidzwa kuna ani?
2  Achabuda sedavi pamberi pake, uye somudzi munyika isina mvura. Haana chimiro kwacho, kana kuti kubwinya chero kupi zvako; uye patichazomuona, chitarisiko chacho chinenge chisipo kuti timude.
3  Akazvidzwa uye akarambwa nevanhu, iye munhu akaitirwa marwadzo uye kuziva zvirwere. Zvakaita sokuti akativanzira chiso chake. Akazvidzwa, uye takamuita asingakoshi.
4  Chokwadi iye akatakura urwere hwedu; uye akatakurawo marwadzo edu. Asi isu takamuona seakatambudzwa, akarohwa naMwari uye akarwadziswa.
5  Asi iye akanga achibayiwa nokuda kwokudarika kwedu; akanga achipwanyiwa nokuda kwokukanganisa kwedu. Kuranga kwakaitirwa rugare rwedu kwakanga kuri paari, uye tave tichiporeswa nokuda kwemaronda ake.
6  Isu tose takadzungaira semakwai; mumwe nomumwe akatsaukira kunzira yake; uye Jehovha aita kuti kukanganisa kwedu tose kuve pana iyeye.
7  Akamanikidzwa kwazvo, uye akabvuma kutambudzwa; asi iye aisashama muromo wake. Akaunzwa kuzourayiwa sezvinoitwa gwai; uye iyewo aisashama muromo wake senhunzvi yegwai yakanyarara pamberi pevaveuri vayo.
8  Akabviswa nokuda kwokudziviswa uye nokuda kwokutongwa; ndiani achafunga nezvemashoko echizvarwa chake? Nokuti iye akabviswa panyika yevapenyu. Akarohwa nokuda kwokudarika kwevanhu vangu.
9  Achaita kuti guva rake rive pamwe chete nevakaipa, uye achava pamwe chete nevapfumi pakufa kwake, pasinei nokuti akanga asina kuita zvechisimba uye mumuromo make makanga musina unyengeri.
10  Asi Jehovha akafarira kumupwanya; akamurwarisa. Kana mukagadzirira mweya wake kuti chive chinopiwa chemhosva, iye achaona vana vake, achawedzera mazuva ake, uye zvinofarirwa naJehovha zvichabudirira muruoko rwake.
11  Nokuda kwokunetseka kwomweya wake iye achaona, achagutswa. Nokuziva kwake munhu akarurama, mushumiri wangu, achaita kuti vanhu vakawanda vave vakarurama; uye achava nemhosva yokukanganisa kwavo.
12  Nokuda kwaizvozvo ndichamupa mugove pamwe chete nevakawanda, achagovana zvakapambwa nevane simba, nokuti akadurura mweya wake kusvikira parufu chaipo, akaverengwa pamwe chete nevadariki; uye akatakura chivi chevanhu vakawanda, uye akareverera vadariki.
39  Panguva iyoyo Merodhaki-bharadhani mwanakomana waBharadhani mambo weBhabhironi akatumira tsamba nechipo kuna Hezekiya, pashure pokunge anzwa kuti akanga achirwara asi akanga asimbazve.
2  Naizvozvo Hezekiya akavafarira, akavaratidza imba yake yepfuma, sirivha nendarama nemafuta ebharisamu nemafuta akanaka neimba yezvombo zvake zvose nezvose zvaiva papfuma yake. Hapana chinhu chavasina kuratidzwa naHezekiya muimba yake uye munzvimbo yake yose yaaitonga.
3  Pashure paizvozvo muprofita Isaya akapinda maiva naMambo Hezekiya akati kwaari: “Varume ava vati chii, uye vauya kwauri vachibva kupi?” Naizvozvo Hezekiya akati: “Vauya kwandiri vachibva kunyika iri kure, kuBhabhironi.”
4  Iye akati: “Vaonei mumba mako?” Hezekiya akati: “Vaona zvose zviri mumba mangu. Hapana chandisina kuvaratidza papfuma yangu.”
5  Zvino Isaya akati kuna Hezekiya: “Chinzwa shoko raJehovha wemauto,
6  ‘Tarira! Mazuva achauya, uye zvose zviri mumba mako nezvakaunganidzwa nemadzitateguru ako kusvikira nhasi zvichaendeswa kuBhabhironi.’ ‘Hapana chichasiyiwa,’ Jehovha adaro.
7  ‘Vamwe vanakomana vako vachabuda mauri, vauchabereka, vachatorwa uye vachava machinda mumuzinda wamambo weBhabhironi.’”
8  Hezekiya akabva ati kuna Isaya: “Shoko raJehovha rawataura rakanaka.” Akatizve: “Nokuti rugare nechokwadi zvicharamba zviripo mumazuva angu.”
56  Zvanzi naJehovha: “Ruramisirai, uye itai zvakarurama. Nokuti ruponeso rwangu rwasvika kuti ruitike, uye kururama kwangu kuti kuratidzwe.
2  Anofara munhuwo zvake anoita izvi, uye mwanakomana wevanhu anozvibatisisa, achichengeta sabata kuti arege kurisvibisa, uye achidzora ruoko rwake kuti arege kuita zvinhu zvose zvakaipa.
3  Wokune imwe nyika akauya kuna Jehovha ngaarege kuti, ‘Chokwadi Jehovha achandiparadzanisa nevanhu vake.’ Uyewo ngomwa ngairege kuti, ‘Tarirai! ndiri muti wakaoma.’”
4  Nokuti Jehovha ati kungomwa dzinochengeta masabata angu nedzakasarudza zvandakafarira nedziri kubatisisa sungano yangu:
5  “Ndichadzipa chiyeuchidzo nezita mumba mangu nomukati memasvingo angu, chinhu chiri nani kupfuura vanakomana nevanasikana. Ndichadzipa zita nokusingagumi, riya risingazodzimwi.
6  “Vokune imwe nyika vakauya kuna Jehovha kuti vamushumire uye kuti vade zita raJehovha, kuti vave vashumiri vake, vose vaya vari kuchengeta sabata kuti varege kurisvibisa uye vari kubatisisa sungano yangu,
7  ndichavaunzawo kugomo rangu dzvene ndoita kuti vafare muimba yangu yokunyengeterera. Zvinopiwa zvavo zvinopiswa zvakakwana nezvibayiro zvavo zvichagamuchirwa paatari yangu. Nokuti imba yangu ichanzi imba yokunyengeterera yemarudzi ose.”
8  Changamire Ishe Jehovha, ari kuunganidza vakaparadzirwa vaIsraeri, ati: “Ndichaunganidza vamwe kwaari ndisingabatanidzi vanhu vake vakatounganidzwa.”
9  Imi mhuka dzose dzomusango, uyai kuzodya, imi mhuka dzose dziri mudondo.
10  Varindi vake mapofu. Hapana kana mumwe wavo acherechedza. Vose zvavo imbwa dzisingatauri; hadzikwanisi kuhukura, dzinongofemereka, dzinongorara pasi, dzinongoda kutsimwaira.
11  Ivo imbwa dzine mweya inokara kwazvo; hadziguti. Ivowo vafudzi vasingagoni kunzwisisa. Vose zvavo vakatsaukira kunzira dzavo, mumwe nomumwe nokuda kwepfuma yake isina kururama ari kunharaunda yake achiti:
12  “Uyai imi vanhu! Regai nditore waini; uye ngatinwei kwazvo doro rinodhaka. Mangwana achaita sanhasi, richava zuva guru guru kwazvo.”
19  Chirevo pamusoro peIjipiti: Tarira! Jehovha akatasva gore rinomhanya kwazvo uye ari kupinda muIjipiti. Vanamwari veIjipiti vasina zvavanobatsira vachamudedera, uye mwoyo yevaIjipiti ichatya ivo vari pakati payo.
2  “Ndichakusvudzira vaIjipiti kuti varwisane nevaIjipiti, mumwe nomumwe acharwisana nehama yake, mumwe nomumwe neshamwari yake, guta neguta, umambo noumambo.
3  Vaya vari muIjipiti vachashamisika vari pakati payo, uye ndichavhiringidza zvavakaronga. Vachabvunza vanamwari vasina zvavanobatsira nevanoita zvemashiripiti nemasvikiro nevafemberi.
4  Ndichaisa Ijipiti muruoko rwatenzi akaoma, uye mambo ane simba achavatonga,” ndizvo zvinotaura Ishe wechokwadi, Jehovha wemauto.
5  Zvino mvura ichaoma mugungwa, uye rwizi ruchapwa rwooma.
6  Nzizi dzichanhuhwa; migero yorwizi rwaNire rweIjipiti ichaderera yopwa. Tsanga nenhokwe zvichaparara.
7  Zvinomera munzvimbo dzisina chinhu dziri pedyo nemhenderekedzo dzoRwizi rwaNire, kumuromo kwoRwizi rwaNire, nomuminda yose yoRwizi rwaNire zvichaoma. Zvichapeperetswa, uye hazvizovipozve.
8  Vabati vehove vachachema, nevaya vose vanokanda zvirauro muRwizi rwaNire vachasuruvara, kunyange vaya vanotambanudza mambure okubatisa hove pamusoro pemvura vachapera.
9  Vanoshandisa tambo dzakagadzirwa nomufurakisi vachanyara; nevayawo vanoruka machira machena.
10  Varuki vayo vachaodzwa mwoyo, vose vanoshandira mubayiro vachava nemweya inoshungurudzika.
11  Chokwadi machinda eZoani mapenzi. Zano remakurukota akachenjera aFarao chinhu choupenzi. Muchataura sei kuna Farao kuti: “Ndiri mwanakomana wevakachenjera, mwanakomana wemadzimambo enguva yekare”?
12  Saka zvino, varipi—ivo vanhu vako vakachenjera—kuti vakuudze uye kuti vazive zvakasarudzirwa Ijipiti naJehovha wemauto?
13  Machinda eZoani akaita zvoupenzi, machinda eNofi akanyengerwa, varume vanokosha vemadzinza aro vakadzungairisa Ijipiti.
14  Jehovha akaita kuti ivhiringidzike; uye vakadzungairisa Ijipiti mubasa rayo rose, somunhu adhakwa anodzedzereka mumarutsi ake.
15  Ijipiti haizovi nebasa chero ripi zvaro ringaitwa nomusoro kana nomuswe, nenhungirwa kana nenhokwe.
16  Pazuva iroro Ijipiti ichava sevakadzi, uye ichadedera, yotya kusimudzwa kworuoko rwaJehovha wemauto rwaanoisimudzira.
17  Nyika yaJudha ichava chinhu chinoita kuti Ijipiti idzedzereke. Munhu wose anoudzwa nezvayo achatya nokuda kwezvakasarudzwa naJehovha wemauto zvaari kumusarudzira.
18  Pazuva iroro pachava nemaguta mashanu munyika yeIjipiti anotaura mutauro weKenani achipika kuna Jehovha wemauto. Rimwe guta richanzi Guta roKuputsa.
19  Pazuva iroro pakati penyika yeIjipiti pachava neatari kuna Jehovha, pamuganhu wayo pachava nembiru kuna Jehovha.
20  Ichava chiratidzo uye chapupu kuna Jehovha wemauto munyika yeIjipiti; nokuti vachashevedzera kuna Jehovha nemhosva yevadzvinyiriri, iye achavatumira muponesi, uyo anotova mukuru, uyo achavanunura.
21  Jehovha achazivikanwa nevaIjipiti; vaIjipiti vachaziva Jehovha pazuva iroro, vachapa chibayiro nechipo uye vachapika kuna Jehovha vozviita.
22  Jehovha acharova Ijipiti. Acharova uye achaporesa; uye ivo vachadzokera kuna Jehovha, iye achabvuma kutetererwa navo uye achavaporesa.
23  Pazuva iroro pachava nomugwagwa mukuru unobva muIjipiti uchienda kuAsiriya, Asiriya ichaenda kuIjipiti, Ijipiti ichaenda kuAsiriya; uye Ijipiti neAsiriya dzichaita basa.
24  Pazuva iroro rudzi rwaIsraeri ruchava rwechitatu ruchitevera Ijipiti neAsiriya, ruchava chikomborero pakati penyika,
25  nokuti Jehovha wemauto achange aikomborera, achiti: “Vanhu vangu, iyo Ijipiti, nebasa remaoko angu, iyo Asiriya, nenhaka yangu, iye Israeri, ngavakomborerwe.”
24  Tarirai! Jehovha achabvisa zvinhu zvose panyika achiiita dongo, uye aipidigura, akaparadzira vanogara pairi.
2  Zvino zvichaitirwa vanhu ndizvo zvichaitirwawo mupristi; zvichaitirwa mushandi ndizvo zvichaitirwawo tenzi wake; zvichaitirwa mushandikadzi ndizvo zvichaitirwawo tenzikadzi wake; zvichaitirwa mutengi ndizvo zvichaitirwawo mutengesi; zvichaitirwa mukweretesi ndizvo zvichaitirwawo mukwereti; zvichaitirwa anotora mubereko ndizvo zvichaitirwawo anobhadhara mubereko.
3  Chokwadi nyika ichabviswa zvinhu zvose, uye ichapambwa, nokuti Jehovha ataura shoko iri.
4  Nyika iri kuchema, yaparara. Nyika inobereka yaoma, yaparara. Vaya vakakwirira pavanhu vomunyika yacho vava vashoma.
5  Nyika yasvibiswa nevagari vayo, nokuti vadarika mitemo, vachinja murau, vaputsa sungano inogara nokusingagumi.
6  Ndokusaka kutuka kwakaparadza nyika, uye vaya vanogara mairi vachinzi vane mhosva. Ndokusaka vagari vomunyika yacho vava vashoma, uye kwasara vanhuwo zvavo vashomanana kwazvo.
7  Waini itsva iri kuchema, muzambiringa waoma, vose vaya vane mwoyo inofara vari kugomera.
8  Kupembera nomufaro kwokuridza makandira kwapera, ruzha rwevanofara kwazvo rwaguma, kupembera nomufaro kwokuridza rudimbwa kwapera.
9  Ivo vanonwa waini pasina rwiyo; doro rinodhaka rinovava vaya vari kurinwa.
10  Taundi rakasiyiwa raputswa; dzimba dzose dzavharwa kuti dzirege kupindwa.
11  Mumigwagwa munonzwika kuchema nokuda kwokushayikwa kwewaini. Kufara kwose kwaguma; kupembera nomufaro kwenyika kwaenda.
12  Muguta masara muine kukatyamara; gedhi rapwanyiwa kuva murwiwo zvawo wezvaparadzwa.
13  Nokuti zvichava saizvozvo pakati penyika, pakati pemarudzi, sokuzunzwa kwomuorivhi, sokuunganidza zvakasaririra kana kukohwa mazambiringa kwapera.
14  Ivo vachashevedzera, vachashevedzera vachifara. Vachashevedzera vachipururudza vari kugungwa nokuda kwoukuru hwaJehovha.
15  Ndokusaka vachakudza Jehovha vari munzvimbo yechiedza, vachakudza zita raJehovha, Mwari waIsraeri vari muzvitsuwa zvegungwa.
16  Kune nziyo dzatanzwa dzichiimbwa kumugumo wenyika, dzichiti: “Akarurama Ngaashongedzwe!” Asi ndinoti: “Ndaonda, ndaonda! Ndine nhamo! Vatengesi vanonyengera vanyengera. Chokwadi vatengesi vanonyengera vanyengera nounyengeri.”
17  Kutya negomba nechiteyeso zviri pauri, iwe mugari womunyika.
18  Ani naani achatiza kurira kwechinhu chinotyiwa achawira mugomba, uye ani naani achabuda mugomba achabatwa nechiteyeso. Nokuti magedhi emvura ari kumusoro achavhurwa, uye nheyo dzenyika dzichazununguka.
19  Nyika yatsemuka chose, nyika yazununguswa chose, nyika yadzedzereswa chose.
20  Nyika inotatarika chose somunhu akadhakwa, uye yavheya-vheya sedumba. Kudarika kwayo kunoiremera, uye ichawa, zvokuti haizomukizve.
21  Zvino pazuva iroro Jehovha achafunga nezveuto rokumusoro riri kumusoro, uye nezvemadzimambo enyika ari panyika.
22  Vachaunganidzwa sokuunganidzirwa mugomba kunoitwa vasungwa, vovharirwa mujeri repasi; uye vachatongwa pashure pemazuva mazhinji.
23  Jenaguru ratsveruka, uye zuva rinopenya ranyara, nokuti Jehovha wemauto ava mambo anobwinya muGomo reZiyoni nomuJerusarema nepamberi pevarume vakwegura.
58  “Shevedzera kwazvo; usarega. Danidzira sezvinoita hwamanda, udza vanhu vangu nezvokumukira kwavo, uye udza imba yaJakobho zvivi zvavo.
2  Asi vakaramba vachinditsvaka zuva nezuva, vaifarira kuziva nzira dzangu, sorudzi rwaiita zvakarurama uye rwakanga rusina kusiya kururamisira kwaMwari warwo, pakuti vakaramba vachindikumbira kutonga kwakarurama, vachiswedera pedyo naMwari wavakanga vafarira,
3  “‘Takatsanyirei imi mukasaona, uye takatambudzirei mweya yedu imi mukasacherechedza?’ “Chokwadi maifarira zuva rokutsanya kwenyu, pakwaiva nevanhu venyu vose vaishanda zvakaoma vamakaramba muchimanikidza kuti vashande.
4  Chokwadi maitsanyira kupopotedzana nokurwisana, uye kurovana netsiva yezvakaipa. Hamuna kuramba muchitsanya sezvamaizoita muzuva rokuti muite kuti inzwi renyu rinzwike kumusoro here?
5  Kutsanya kwandinosarudza kunofanira kuva souku here, sezuva rokuti munhu wepanyika atambudze mweya wake? Rokukotamisa musoro wake sezvinoita nhokwe, uye kuti awaridze sagawo zvaro nemadota kuti zvive nzvimbo yake yokurara? Ndiko kwamunoti kutsanya uye zuva rinogamuchirwa naJehovha here?
6  “Uku hakusi kutsanya kwandinosarudza here? Kusunungura zvisungo zvomumakumbo zvezvakaipa, kusunungura zvisungo zvejoko, uye kusunungura vakadzvinyirirwa, uye kuti imi mutyore majoko ose nepakati here?
7  Hakusi kukamurira ane nzara zvokudya zvako, uye kuti upinze vanhu vanotambudzika, vasina misha muimba yako here? Kuti, kana ukaona munhu asina kupfeka, umupfekedze, uye kuti urege kuvanda hama dzako here?
8  “Zvino chiedza chako chichabuda sokutsvuka kunoita utonga; uye uchakurumidza kupora. Kururama kwako kuchafamba pamberi pako; kubwinya kwaJehovha kuchava murindi wako weshure.
9  Uchashevedza, uye Jehovha achapindura; uchachemera kubatsirwa, uye iye achati, ‘Ndiri pano!’ “Kana uchizobvisa joko pakati pako, kunongedza nomunwe nokutaura zvinhu zvinokuvadza;
10  uchizopa ane nzara zvinodiwa nomweya wako, uye uchizogutsa vari kutambudzika, chiedza chakowo chichapenya kunyange murima, uye rima rako richaita semasikati.
11  Jehovha achakutungamirira nguva dzose uye achagutsa mweya wako munyika yakatsva, achasimbisa mapfupa ako; uye iwe uchava somunda une mvura, uye setsime remvura, rine mvura isingapwi.
12  Vanhu vachavaka nzvimbo dzakaparadzwa kare kare varayirwa newe; uchavakawo nheyo dzave dzakaparara kwezvizvarwa nezvizvarwa. Uchanzi mugadziri wepakaputsika, mumutsidziri wemigwagwa yokuti ugare pedyo nayo.
13  “Kana uchizodzora tsoka yako pasabata kuti urege kuita zvaunofarira muzuva rangu dzvene, uchizotumidza sabata kuti mufaro mukuru, zuva dzvene raJehovha, riya riri kukudzwa, uye uchizorikudza panzvimbo pokuita zvaunoda, panzvimbo pokutsvaka zvinokufadza uye kutaura shoko;
14  ipapo uchafarira Jehovha kwazvo, ndichakukwidza panzvimbo dzakakwirira dzenyika; uye ndichaita kuti udye nhaka yepfuma yaJakobho tateguru vako, nokuti muromo waJehovha wazvitaura.”
43  Zvino zvanzi naJehovha, Musiki wako, haiwa iwe Jakobho, uye Muumbi wako, haiwa iwe Israeri: “Usatya, nokuti ndakakudzikinura. Ndakakushevedza nezita rako. Uri wangu.
2  Kana ukapfuura nomumvura, ndichava newe; uye nomunzizi, hadzizokuyeredzi. Kana ukafamba nomumoto, hauzopiswi, uyewo murazvo hauzokubvuraudzi.
3  Nokuti ndini Jehovha Mwari wako, Mutsvene waIsraeri Muponesi wako. Ndakaita kuti Ijipiti ive rudzikinuro nokuda kwako, Itiopiya neSebha panzvimbo yako.
4  Nokuti wave uchikosha kwandiri, wanzi unokudzwa, uye ini ndakuda. Ndichaisa vanhu panzvimbo yako, uye mapoka evanhu panzvimbo yomweya wako.
5  “Usatya, nokuti ndinewe. Ndichaunza vana vako kubva kunobuda zuva, uye ndichakuunganidza kubva kumavirazuva.
6  Ndichati kuchamhembe, ‘Regedza!’ uye kumaodzanyemba, ‘Usadzivisa. Uyai nevanakomana vangu vari kure, uye nevanasikana vangu vari kumugumo wenyika,
7  munhu wose anoshevedzwa nezita rangu uye wandakasikira kukudzwa kwangu, wandakaumba, chokwadi iye wandakaita.’
8  “Uyai nemapofu kunyange aine maziso, nematsi kunyange dziine nzeve.
9  Marudzi ngaaungane ose panzvimbo imwe chete, uye mapoka emarudzi ngaaungane. Ndiani pakati pawo angataura izvi? Uye angaita kuti tinzwe zvinhu zvokutanga here? Ngaagovere zvapupu zvawo, kuti anzi akarurama, kana kuti iwo ngaanzwe ati, ‘Ichokwadi!’”
10  “Imi muri zvapupu zvangu,” ndizvo zvinotaura Jehovha, “mushumiri wangu wandakasarudza, kuti muzive uye mutende mandiri, kuti munzwisise kuti ndini Iye mumwe chete. Ndisati ndavapo hapana Mwari akaumbwa, uye pashure pangu pakaramba pasina mumwe.
11  Ini—ndini Jehovha, kunze kwangu hakuna mumwe muponesi.”
12  “Ini ndakazivisa, ndakaponesa uye ndakaita kuti zvinzwiwe, pakwakanga kusina mwari wokumwe pakati penyu. Naizvozvo imi muri zvapupu zvangu,” ndizvo zvinotaura Jehovha, “uye ini ndini Mwari.
13  Uyewo, nguva yose ndini Iye mumwe chete; hapana mumwe anonunura paruoko rwangu. Ndichaita basa, ndiani angaridzivisa?”
14  Zvanzi naJehovha, Mudzikinuri wenyu, Mutsvene waIsraeri: “Ndichatuma vanhu kuBhabhironi nokuda kwenyu uye ndichawisira pasi mizariro yemajeri, nevaKadheya vari mungarava vachirira.
15  Ndini Jehovha Mutsvene wenyu, Musiki waIsraeri, Mambo wenyu.”
16  Zvanzi naJehovha, Iye ari kugadzira nzira mugungwa nomugwagwa mumvura ine simba,
17  Iye ari kubudisa ngoro yehondo nebhiza, uto rehondo nevane simba panguva imwe chete: “Vacharara pasi. Havazomuki. Chokwadi vachadzimwa. Vachadzimwa somwenje wetambo yomufurakisi.”
18  “Musayeuka zvinhu zvokutanga, uye musafunga zvinhu zvekare.
19  Tarirai! Ndiri kuita chinhu chitsva. Zvino chichaitika. Hamuzochizivi here? Chokwadi, ndichagadzira nzira inopfuura nomurenje, inopfuura nomunzizi dzomugwenga.
20  Mhuka yomusango ichandikudza, hunguhwe nemhou; nokuti ndichange ndaisa mvura murenje, nzizi mugwenga, kuti ndiite kuti vanhu vangu, vandakasarudza, vanwe,
21  ivo vanhu vandakazviumbira, kuti varondedzere kurumbidzwa kwangu.
22  “Asi hauna kundishevedza, haiwa iwe Jakobho, nokuti waneta neni, haiwa iwe Israeri.
23  Hauna kundiunzira makwai ezvinopiwa zvako zvinopiswa zvakakwana, uye hauna kundikudza nezvibayiro zvako. Handina kukumanikidza kuti undishumire nechipo, uyewo handina kukunetesa nezvinonhuhwirira zvichena.
24  Hauna kunditengera ipwa dzinonhuhwirira nemari chero ipi zvayo; uye hauna kundigutsa nemafuta ezvibayiro zvako. Chokwadi wakandimanikidza kuti ndishandire zvivi zvako; wandinetesa nokukanganisa kwako.
25  “Ini—ndini Iye ari kudzima kudarika kwako nokuda kwangu, uye handizoyeuki zvivi zvako.
26  Ndiyeuchidze; ngatitongane; taura nhoroondo yako kuti ururamiswe.
27  Baba vako vokutanga, vakatadza, uye vatauriri vako vakanditadzira.
28  Naizvozvo ndichasvibisa machinda enzvimbo tsvene, uye ndichaita kuti Jakobho ave munhu achaparadzwa chose uye Israeri atukwe.
66  Zvanzi naJehovha: “Matenga ndiwo chigaro changu choumambo uye nyika ndicho chitsiko chetsoka dzangu. Saka, imba yamungandivakira iri kupi, uye nzvimbo yangu yokuzororera iri kupi?”
2  “Zvino ruoko rwangu rwakaita zvinhu zvose izvi, zvokuti zvose izvi zvakavapo,” ndizvo zvinotaura Jehovha. “Ipapo, ndichatarira munhu uyu, iye anotambudzika neakasuruvara uye anodedereswa neshoko rangu.
3  “Munhu anouraya nzombe akaita souya anouraya munhu. Anobayira makwai akaita souya anotyora mutsipa wembwa. Anopa chipo akaita souya anopa ropa renguruve! Anopa chiyeuchidzo chezvinonhuhwirira zvichena akaita souya anoonga nemashoko emashiripiti. Ndivowo vaya vakasarudza nzira dzavo, uye mweya yavo yakafarira zvinhu zvavo zvinonyangadza.
4  Iniwo, ndichasarudza nzira dzokuvaitira nadzo zvakaipa; uye ndichavaunzira zvinhu zvinovatyisa; nokuti ndakashevedza, asi hakuna akapindura; ndakataura, asi hakuna akateerera; uye vakaramba vachiita zvakaipa pamberi pangu, uye vakasarudza chinhu chandisina kufarira.”
5  Inzwai shoko raJehovha, imi munodedereswa neshoko rake: “Hama dzenyu dziri kukuvengai, dziri kukudzingai nokuda kwezita rangu, dzakati: ‘Jehovha ngaakudzwe!’ Iye achazviratidza achifara nokuda kwenyu, uye ivo ndivo vachanyadziswa.”
6  Kune mheremhere iri kubva muguta, inzwi riri kubva mutemberi! Iro inzwi raJehovha ari kutsiva vavengi vake zvakavakodzera.
7  Akasununguka asati atanga kurwadziwa. Akabereka mwanakomana asati arwadziwa.
8  Ndiani akambonzwa chinhu chakadai? Ndiani akamboona zvinhu zvakadai? Nyika ingaberekwa nezuva rimwe chete panongouya kurwadziwa here? Kana kuti rudzi rungaberekwa pakarepo here? Nokuti Ziyoni parakangorwadziwa rakabva rabereka vana varo.
9  “Zvino ini, ndingaita kuti munhu atange kusununguka ndikasaita kuti asununguke here?” Jehovha anodaro. “Kana kuti ndingaita kuti munhu asununguke ndovhara chibereko here?” Mwari wako adaro.
10  Farai neJerusarema uye farai naro, imi mose munorida. Pemberai naro nomufaro, imi mose munoramba muchirichema;
11  nokuti muchayamwa zamu rokunyaradza kwose kwarinoita moguta; nokuti muchayamwa munyatso wokukudzwa kwaro mofara kwazvo.
12  Nokuti zvanzi naJehovha: “Tarirai ndiri kuripa rugare rwakaita sorwizi nokukudzwa kwemarudzi kwakaita sorukova rwakafashamira, uye chokwadi muchayamwa. Muchatakurwa parutivi, uye mucharezvwa muri pamabvi.
13  Somurume anoramba achinyaradzwa naamai vake, saizvozvowo ini ndicharamba ndichikunyaradzai; uye muchanyaradzwa pamusoro peJerusarema.
14  Muchaona, uye mwoyo yenyu ichapembera nomufaro, uye mapfupa enyu achamera sezvinoita uswa huchiri huduku. Ruoko rwaJehovha ruchaziviswa kuvashumiri vake, asi achapa vavengi vake mhosva.”
15  “Nokuti tarirai Jehovha anouya somoto, uye ngoro dzake dzakaita sedutu, kuti atsive kutsamwa kwake nehasha huru uye kutuka kwake nemirazvo yomoto.
16  Nokuti chokwadi Jehovha achatonga vanhu vose nebakatwa rake somoto; uye vachaurayiwa naJehovha vachava vazhinji.
17  Vaya vanozvitsvenesa uye vanozvichenesa kuti vapinde muminda vari shure kwouya ari pakati, vachidya nyama yenguruve nechinhu chinosemesa, nemidune, vachapera vose pamwe chete,” ndizvo zvinotaura Jehovha.
18  “Kana ari mabasa avo nokufunga kwavo, ndiri kuuya kuti ndiunganidze marudzi ose nendimi; uye vachauya voona kubwinya kwangu.”
19  “Ndichaisa chiratidzo pakati pavo, uye ndichatuma vamwe vevakapukunyuka kumarudzi, kuTashishi, Puri, neRudhi, vaya vanopfura nouta, Tubhari neJavhani, zvitsuwa zviri kure, vasina kunzwa mashoko pamusoro pangu kana kuti kuona kubwinya kwangu; uye vachazivisa kubwinya kwangu pakati pemarudzi.
20  Vachaunza hama dzenyu dzose dzichibva kumarudzi ose kuti dzive chipo kuna Jehovha, dziri pamabhiza nomungoro dzehondo nomungoro dzine matenga nepamanyurusi nepangamera hadzi dzinomhanya kwazvo, dzichikwira kugomo rangu dzvene, Jerusarema,” Jehovha adaro, “sezvinoitwa nevanakomana vaIsraeri pavanouya nechipo chiri mumudziyo wakachena muimba yaJehovha.”
21  “Ndichatorawo vamwe kwavari kuti vave vapristi, kuti vave vaRevhi,” Jehovha adaro.
22  “Nokuti matenga matsva nenyika itsva zvandiri kusika zvazvinoramba zviripo pamberi pangu,” ndizvo zvinotaura Jehovha, “saizvozvowo vana venyu nezita renyu zvicharamba zviripo.”
23  “Zvino kubvira pakugara kwomwedzi kusvikira pakugara kwomwedzi uye kubvira pasabata kusvikira pasabata vanhu vose vachauya kuzokotama pamberi pangu,” Jehovha adaro.
24  “Vachabuda votarira zvitunha zvevarume vainditadzira; nokuti honye dziri pavari hadzizofi uye moto wavo hauzodzimwi, uye vachava chinhu chinosembura vanhu vose.”
54  “Shevedzera uchifara, iwe mukadzi ngomwa, asina kubereka! Fara nokushevedzera kwokufara uye pururudza, iwe usina kurwadziwa nokusununguka, nokuti vanakomana veakasiyiwa vazhinji kupfuura vanakomana vomukadzi ane murume,” Jehovha adaro.
2  “Wedzera kwazvo nzvimbo yetende rako. Ngavatambanudze machira etende etebhenekeri yako huru. Usarega. Rebesa tambo dzako dzetende, uye simbisa hoko dzako dzetende.
3  Nokuti uchawedzera kurudyi nokuruboshwe, vana vako vachaita kuti marudzi ave avo, uye vachagara kunyange mumaguta akaitwa matongo.
4  Usatya, nokuti hauzonyadziswi; uye usanyara, nokuti hauzoodzwi mwoyo. Nokuti uchakanganwa nyadzi dzomunguva youduku hwako, uye hauzoyeukizve kuzvidzwa kwokuramba kwako uri chirikadzi.”
5  “Nokuti Muiti wako Mukuru ndiye murume wako, Jehovha wemauto ndiro zita rake; uye Mutsvene waIsraeri ndiye Mudzikinuri wako. Achanzi Mwari wenyika yose.
6  Nokuti Jehovha akakushevedza sokuti waiva mudzimai akasiyiwa zvachose uye ane shungu, uye somudzimai womunguva youduku akabva arambwa,” Mwari wako adaro.
7  “Ndakakusiya zvachose kwenguva duku, asi ndichakuunganidza nengoni huru.
8  Ndakakuvanzira chiso changu kwenguva pfupi ndakatsamwa kwazvo, asi ndichakunzwira ngoni ndiine mutsa worudo nokusingagumi,” Mudzikinuri wako, Jehovha, adaro.
9  “Izvi zvakaita semazuva aNoa kwandiri. Sezvandakapika kuti mvura yaNoa haichazofukidzizve nyika, naizvozvo ndapikawo kuti handichazokutsamwiri kana kukutuka.
10  Nokuti makomo angabviswa, uye zvikomo chaizvo zvingazununguka, asi mutsa wangu worudo hauzobviswi kwauri, uyewo sungano yangu yorugare haizozununguki,” Jehovha, Iye anokunzwira ngoni, adaro.
11  “Haiwa iwe mukadzi anotambudzika, anokandwa-kandwa nemhepo ine simba, ine mvura, asina kunyaradzwa, tarira ndiri kuvaka nematombo ako nedhaka rakasimba, uye ndichavaka nheyo yako nematombo anonzi safaya.
12  Ndichagadzira shongwe dzako nematombo anonzi rubhi, magedhi ako nematombo anopenya somoto, uye miganhu yako yose nematombo anofadza.
13  Vanakomana vako vose vachava vanhu vanodzidziswa naJehovha, uye rugare rwevanakomana vako ruchava rukuru.
14  Uchasimbiswa kwazvo mukururama. Uchava kure nokudzvinyirira—nokuti hapana wauchatya—uye uchave kure nechinhu chero chipi zvacho chinotyisa, nokuti hachizoswederi pedyo newe.
15  Kana chero munhu upi zvake akangokudenha, handisi ini ndinenge ndazvirayira. Munhu wose achakudenha achawa nemhosva yako.”
16  “Tarira! Ndini ndakasika mhizha, iyo iri kufutidza moto wemarasha ichibudisa chombo sechinhu chayo chayagadzira. Ndiniwo, ndakasika munhu anoparadza nokuda kwebasa rokuparadza.
17  Chero chombo chipi zvacho chichagadzirirwa kukurwisa hachizobudiriri, uye uchapa mhosva rurimi chero rupi zvarwo ruchakurwisa pakutongwa. Iyi inhaka yevashumiri vaJehovha, uye kururama kwavo kunobva kwandiri,” ndizvo zvinotaura Jehovha.
44  “Zvino teerera, haiwa iwe Jakobho mushumiri wangu, newe, haiwa iwe Israeri, wandakasarudza.
2  Zvanzi naJehovha, Muiti wako noMuumbi wako, iye akaramba achikubatsira kubvira uchiri mudumbu, ‘Usatya, haiwa iwe mushumiri wangu Jakobho, newe Jeshuruni, wandakasarudza.
3  Nokuti ndichadururira mvura pamunhu ane nyota, uye hova dzinoyerera zvinyoronyoro panzvimbo yakaoma. Ndichadururira mudzimu wangu pavana vako, nechikomborero changu pavazukuru vako.
4  Ivo vachamera sevari pakati pouswa hwakasvibirira, semiti yemishambangwena iri pedyo nemigero yemvura.
5  Uyu achati: “Ndiri waJehovha.” Uyo achazvishevedza nezita raJakobho, uye mumwe achanyora paruoko rwake kuti: “Ndiri waJehovha.” Mumwe achazvitumidza kuti Israeri.’
6  “Zvanzi naJehovha, Mambo waIsraeri, Mudzikinuri wake, Jehovha wemauto, ‘Ndini wokutanga nowokupedzisira, kunze kwangu hakuna mumwe Mwari.
7  Ndiani aripo akaita seni? Ngaashevedzere, kuti azvizivise uye kuti azvitaure kwandiri. Kubvira pandakagadza vanhu vekare kare, ivo ngavazivise zvinhu zviri kuuya nezvinhu zvava kuda kuuya.
8  Musatya, uye musakatyamadzwa. Kubvira panguva iyoyo handina kuita kuti mumwe nomumwe anzwe uye handina kukuzivisai here? Imi muri zvapupu zvangu. Kune mumwe Mwari ariko kunze kwangu here? Aiwa, hakuna rimwe Dombo. Hakuna rimwe randinoziva.’”
9  Vagadziri vomufananidzo wakavezwa vose zvavo havasi vechokwadi, zvavanoda hazvizobatsiri; uye havana chavanoona uye havana chavanoziva kufanana nezvapupu zvavo, kuti vanyadziswe.
10  Ndiani akaumba mumwe mwari kana kuti akaumba mufananidzowo zvawo wakaumbwa nesimbi yakanyungudutswa? Wave usingambobatsiri.
11  Tarira! Vamwe vake vose vachanyara, uye mhizha dzinobva pavanhu vepanyika. Vose zvavo vachaungana. Vachamira. Vachatya. Vachanyara panguva imwe chete.
12  Muvezi wesimbi anoshandisa chokuvezesa, ave achiigadzira nemazimbe; uye anoigadzira nenyundo, uye anoramba achiigadzira noruoko rwake rune simba. Uyewo, ava nenzara, naizvozvo haana simba. Haana kunwa mvura; naizvozvo anoneta.
13  Muvezi wedanda, atambanudza tambo yokuyeresa; anoritara nechoko tsvuku; anoriveza nembezo; uye anoramba achiritara nechokuenzanisa, uye zvishoma nezvishoma anoriita rakafanana nomufananidzo womunhu, sorunako rwevanhu, kuti rigare mumba.
14  Kune mumwe ane basa rokutema misidhari; uye anotora muti worumwe rudzi, muti mukuru, uye anoita kuti uve wakasimba nokuda kwake pakati pemiti yomusango. Akadyara muti womuraureri, uye mvura inonaya inoramba ichiukudza.
15  Wava chinhu chokuti munhu aite kuti moto urambe uchibvira. Naizvozvo anotora rutivi rwawo kuti adziye. Anobatidza moto obika chingwa. Anogadzirawo mwari waangakotamira. Aita kuti uve mufananidzo wakavezwa, uye anougwadamira.
16  Anopisa hafu yawo nomoto. Anonyatsogocha nyama yaanodya nehafu yawo, uye anoguta. Anodziyawo moto uye anoti: “Hekani! Ndadziyirwa. Ndaona chiedza chomoto.”
17  Asi wasara wawo anougadzira kuti uve mwari, mufananidzo wake wakavezwa. Anougwadamira uye anokotama onyengetera kwauri oti: “Ndinunurei, nokuti ndimi mwari wangu.”
18  Havasati vaziva, uyewo havanzwisisi, nokuti maziso avo akanamwa kuti varege kuona, uye mwoyo yavo kuti varege kuva nenjere.
19  Hakuna anoyeuka mumwoyo make kana kuti anoziva kana kuti anonzwisisa, achiti: “Ndapisa hafu yawo nomoto, uye ndabikawo chingwa nemazimbe awo; ndagocha nyama ndikadya. Zvino ndingagadzira chinhuwo zvacho chinosemesa nowasara here? Ndingagwadamira danda romuti rakaoma here?”
20  Ari kudya madota. Mwoyo wake wakanyengedzwa wamutsausa. Haanunuri mweya wake, uyewo haatauri kuti: “Muruoko rwangu rworudyi hamuna nhema here?”
21  “Yeuka zvinhu izvi, haiwa iwe Jakobho, newe, haiwa iwe Israeri, nokuti uri mushumiri wangu. Ndakakuumba. Uri mushumiri wangu. Haiwa iwe Israeri, ini handizokukanganwi.
22  Ndichadzima kudarika kwako sokunge negore, nezvivi zvako sokunge negore gobvu. Dzoka kwandiri, nokuti ndichakudzikinura.
23  “Shevedzerai muchifara, imi matenga, nokuti Jehovha azviita! Shevedzerai mukukunda, imi mativi akadzikira kwazvo enyika! Farai, imi makomo, nokushevedzera kwokufara, iwe sango nemi miti yose iri mariri! Nokuti Jehovha adzikinura Jakobho, uye anoratidza runako rwake pana Israeri.”
24  Zvanzi naJehovha, Mudzikinuri wako, iye Akakuumba mudumbu: “Ini, Jehovha, ndiri kuita zvinhu zvose, ndiri kutatamura matenga ndiri ndoga, ndiri kuwaridza nyika. Ndiani aiva neni?
25  Ndiri kuita kuti zviratidzo zvevanotaura zvisina zvazvinobatsira zvirege kubudirira, uye ndini Iye anopengesa vanoshopera; Iye anodzorera shure vachenjeri, uye Iye anochinja zivo yavo kuti ive upenzi;
26  Iye ari kuita kuti shoko romushumiri wake riitike, uye Iye anoita chose zvakarongwa nenhume dzake; Iye ari kuti nezveJerusarema, ‘Richagarwa,’ uye nezvemaguta aJudha, ‘Achavakwazve, uye ndichamutsa nzvimbo dzaro dzakaitwa matongo’;
27  Iye ari kuti kumvura yakadzika, ‘Ipwa; ndichaomesa nzizi dzako dzose’;
28  Iye ari kuti nezvaKoreshi, ‘Ndiye mufudzi wangu, zvose zvandinofarira achazviita chose’; kunyange pakutaura kwangu nezveJerusarema kuti, ‘Richavakwazve,’ uye nezvetemberi, ‘Nheyo yako ichavakwa.’”
47  Buruka ugare muguruva, haiwa iwe mhandara yeBhabhironi. Gara pasi pasina chigaro choumambo, haiwa iwe mwanasikana wevaKadheya. Nokuti vanhu havachazokutizve akatunhidzwa uye akaregererwa.
2  Tora guyo ukuye furawa. Fukura chifukidziro chako. Kwinya nguo yako. Fukura gumbo. Yambuka nzizi.
3  Ita kuti kusapfeka kwako kuve pachena. Uyewo, kuzvidzwa kwako ngakuonekwe. Ndichatsiva, uye handizovi nomutsa chero nomunhu upi zvake wandinosangana naye.
4  “Kune Mudzikinuri wedu. Jehovha wemauto ndiro zita rake, Mutsvene waIsraeri.”
5  Gara pasi chinyararire, upinde murima, haiwa iwe mwanasikana wevaKadheya; nokuti vanhu havachazokushevedzizve kuti Tenzikadzi woUmambo.
6  Ndakatsamwira vanhu vangu. Ndakasvibisa nhaka yangu, ndikavaisa muruoko rwako. Hauna kuvanzwira ngoni. Wakaita kuti joko rako riremere kwazvo munhu akwegura.
7  Wakaramba uchiti: “Ndichava Tenzikadzi nokusingagumi, nokusingaperi.” Hauna kuisa zvinhu izvi mumwoyo mako; hauna kuyeuka kuguma kwenyaya yacho.
8  Zvino chinzwa izvi, iwe mukadzi anongoda zvokuzvifadza, ari kugara akachengeteka, ari kuti mumwoyo make: “Ndini, uye hakuna mumwezve. Handizogari ndiri chirikadzi, uye handizozivi kushayikirwa nevana.”
9  Asi zvinhu zviviri izvi zvichangoerekana zvakuwira, muzuva rimwe chete: kushayikirwa nevana uye kuva chirikadzi. Zvichakuwira zvakayerwa zvakakwana, nokuda kwouroyi hwako huzhinji, nokuda kwezvitsinga zvako zvine simba rizere—izvo zvakanyanyisa.
10  Wakaramba uchivimba nezvakaipa zvako. Wakati: “Hakuna ari kundiona.” Uchenjeri hwako nezivo yako—ndizvo zvakakutsausa; uye unoramba uchiti mumwoyo mako: “Ndini, uye hakuna mumwezve.”
11  Uchawirwa nedambudziko; hauzogoni kuridzivisa nemashiripiti. Uchawirwa nenhamo; hauzokwanisi kuidzivisa. Uchangoerekana wawirwa nokuparadza kwausina kumboziva.
12  Mira zvino, nezvitsinga zvako uye nouroyi hwako huzhinji, zvawakashanda zvakaoma mazviri kubvira uchiri muduku; kuti zvichida ungabatsirwa, kuti zvichida ungatyisidzira vanhu.
13  Wapera simba nokuwanda kwevanokupa mazano. Zvino ngavasimuke, vakuponese, ivo vanonamata matenga, vanotarira nyeredzi, vaya vari kupa zivo pakugara kwomwedzi pamusoro pezvinhu zvichakuwira.
14  Tarira! Vaita semashanga. Moto uchavapisa. Havazonunuri mweya yavo pasimba romurazvo wacho. Hapazovi nokutsvuka kwemarasha kuti vanhu vadziye, uye hapazovi nechiedza chomoto chokuti vagare pamberi pacho.
15  Izvi ndizvo zvavachava kwauri, vawakashanda navo zvakaoma vachikuitira zvemashiripiti kubvira uchiri muduku. Chokwadi vachadzungaira, mumwe nomumwe achienda kunzvimbo yake. Hapazovi neanokuponesa.
48  Chinzwai izvi, haiwa imi imba yaJakobho, imi munozvishevedza nezita raIsraeri nemi makabuda mumvura yaJudha, imi munopika nezita raJehovha uye munotaura nezvaMwari waIsraeri, kwete nechokwadi uye kwete nokururama.
2  Nokuti vakazviti vanobva muguta dzvene, uye vakasendama pana Mwari waIsraeri, Jehovha wemauto ndiro zita rake.
3  “Ndakazivisa zvinhu zvokutanga kubvira panguva iyoyo, uye zvakabuda mumuromo mangu, ndikaramba ndichiita kuti zvinzwike. Ndakangoerekana ndaita chimwe chinhu, zvinhu zvacho zvikaitika.
4  Nokuti ndaiziva kuti wakaoma, kuti mutsipa wako idzira resimbi uye huma yako imhangura,
5  iniwo ndakaramba ndichikuzivisa kubvira panguva iyoyo. Zvisati zvaitika, ndakaita kuti uzvinzwe, kuti urege kuti, ‘Zvaitwa nechidhori changu, uye zvarayirwa nomufananidzo wangu wakavezwa uye nomufananidzo wangu wakaumbwa nesimbi yakanyungudutswa.’
6  Wakanzwa. Zvitarire zvose. Imi hamungazvizivisi here? Ndakaita kuti unzwe zvinhu zvitsva kubvira panguva ino, kunyange zvinhu zvakachengetwa, zvausina kumboziva.
7  Zvichasikwa panguva ino, hazvisi zvepanguva iyoyo, izvo zvinhu zvausina kumbonzwa nhasi asati asvika, kuti urege kuti, ‘Tarira! Ndaitozviziva.’
8  “Zvakare, hauna kunzwa, uye hauna kuziva, uyewo nzeve yako yave isina kuvhurika kubvira panguva iyoyo. Nokuti chokwadi ndinonyatsoziva kuti wakaramba uchinyengera, uye wave uchinzi ‘mudariki kubvira uchiri mudumbu.’
9  Ndichadzivisa kutsamwa kwangu nokuda kwezita rangu, uye ndichazvidzora kwauri nokuda kwokurumbidzwa kwangu kuti urege kuparadzwa.
10  Tarira! Ndakakunatsa, asi kwete sokunatswa kunoitwa sirivha. Ndakakusarudza muvira rokunyungudutsira, rokutambudzika.
11  Nokuda kwangu, nokuda kwangu ndichaita chimwe chinhu, nokuti munhu angazvirega sei achisvibiswa? Handizopi mumwe munhu kukudzwa kwangu.
12  “Nditeerere, haiwa iwe Jakobho, newe Israeri wandakashevedza. Ini ndini iye mumwe chete. Ndini wokutanga. Uyewo, ndini wokupedzisira.
13  Ruoko rwangu rwakavakawo nheyo dzenyika, uye ruoko rwangu rworudyi rwakatatamura matenga. Ndiri kushevedzera kwaari, kuti arambe akamira pamwe chete.
14  “Unganai mose, munzwe. Ndiani pakati pavo akazivisa zvinhu izvi? Jehovha akamuda. Iye achaita zvaanofarira paBhabhironi, uye ruoko rwake ruchava pavaKadheya.
15  Ini—iyeni ndakataura. Uyewo, ndakamushevedza. Ndakamuunza, uye nzira yake ichaitwa kuti ibudirire.
16  “Swederai pedyo neni. Inzwai izvi. Kubvira pakutanga handina kumbotaura ndiri munzvimbo yakavandika. Kubvira panguva yokuitika kwazvo ndave ndiripo.” Zvino Changamire Ishe Jehovha andituma uye atumawo mudzimu wake.
17  Zvanzi naJehovha, Mudzikinuri wako, Mutsvene waIsraeri: “Ini, Jehovha, ndini Mwari wako, Iye anokudzidzisa kuti ubatsirwe, Iye anokufambisa panzira yaunofanira kufamba nayo.
18  Haiwa kudai waizoteerera mirayiro yangu! Rugare rwako rwaizoita sorwizi, nokururama kwako semafungu egungwa.
19  Vana vako vaizoita sejecha, nevazukuru vanobva mukati mako setsanga dzaro. Zita romunhu raisazogurwa kana kuti kutsakatiswa pamberi pangu.”
20  Budai, muBhabhironi! Tizai vaKadheya. Zivisai nenzwi rokushevedzera kwokufara, itai kuti izvi zvinzwike. Zviendesei kumugumo wenyika. Itii: “Jehovha adzikinura mushumiri wake Jakobho.
21  Havana kuva nenyota paakanga achivafambisa nomunzvimbo dzakaita gwenga. Akavabudisira mvura mudombo, akatsemura dombo kuti mvura idzutuke.”
22  Zvanzi naJehovha, “Hakuna rugare nokuda kwevakaipa.”
59  Tarira! Ruoko rwaJehovha haruna kupfupika zvokusagona kuponesa, uyewo nzeve yake haina kuvhara zvokusagona kunzwa.
2  Aiwa, asi kukanganisa kwenyu kwava zvinhu zviri kukuparadzanisai naMwari wenyu, uye zvivi zvenyu zvaita kuti muvanzirwe chiso chake kuti arege kunzwa.
3  Nokuti zvanza zvenyu zvakasvibiswa neropa, uye zvigunwe zvenyu nokukanganisa. Miromo yenyu yakataura nhema. Rurimi rwenyu rwakaramba ruchigunun’una zvisina kururama.
4  Hakuna ari kushevedzera nokururama, uye hakuna kana aenda kudare nokutendeka. Kwave kuine kuvimba nezvisiri zvechokwadi, uye kutaura zvisina zvazvinobatsira. Kwave kuine kubata pamuviri pokunetseka, nokubereka zvinhu zvinokuvadza.
5  Vakachochonya mazai enyoka, uye vakaramba vachiruka matandadzi edandemutande. Ani naani anodya mamwe mazai avo achafa, uye zai rakapwanyika richachochonyeka kuva nyoka ine uturu.
6  Matandadzi avo haazovi nguo, uyewo havazozvifukidzi nemabasa avo. Mabasa avo mabasa anokuvadza, uye basa rechisimba riri muzvanza zvavo.
7  Tsoka dzavo dzinoramba dzichimhanyira zvakaipa, uye vanokurumidzira kuteura ropa risina mhosva. Kufunga kwavo kufunga kunokuvadza; kupamba nokuputsa zviri mumigwagwa yavo mikuru.
8  Vakaramba nzira yorugare, uye mumakwara avo hamuna kururamisira. Vakazvikombamisira migwagwa yavo. Hakuna kana anofamba nayo achaziva rugare.
9  Ndokusaka kururamisira kwava kure nesu, uye kururama kusingasviki kwatiri. Tinoramba tichitarisira chiedza, asi, tarirai! kune rima; tichitarisira kubwinya, asi takaramba tichifamba murima rinoramba riripo.
10  Tinoramba tichitsvangadzira madziro sezvinoita mapofu, uye tinoramba tichitsvangadzira sezvinoita vaya vasina maziso. Takagumburwa masikati machena sezvinongoitika murima manheru; takaita sevanhu vakafa pakati pevakasimba.
11  Tinoramba tichigomera, tose zvedu, sezvinoita mhuka dzinonzi mabheya; uye tinoramba tichigururudza senjiva, takasuruvara. Takaramba tichitarisira kururamisira, asi kwakanga kusipo; tichitarisira ruponeso, asi rwakaramba ruri kure nesu.
12  Nokuti kumukira kwedu kwawanda pamberi penyu; uye chimwe nechimwe chezvivi zvedu chinotipupurira. Nokuti kumukira kwedu kunesu; uye tinonyatsoziva kukanganisa kwedu.
13  Kudarika nokuramba Jehovha zvaivapo; uye kudzoka shure tichisiya Mwari wedu kwaivapo, kutaura nezvokudzvinyirira nokumukira, kubata pamuviri nokugunun’una mashoko enhema zvinobva pamwoyo.
14  Kururamisira kwakamanikidzwa kudzoka shure, uye kururama kwakangoramba kumire kure. Nokuti chokwadi chakundikana munzvimbo inoungana vanhu, uye zvakarurama hazvikwanisi kupinda.
15  Chokwadi chinoshayikwa, uye ani naani anobva pane zvakaipa ari kupambwa. Jehovha akazviona, uye zvakanga zvakaipa pamberi pake kuti kwakanga kusina kururamisira.
16  Zvino paakaona kuti kwakanga kusina munhu, akakatyamadzwa kuti kwakanga kusina murevereri. Ruoko rwake rwakaponesa nokuda kwake, uye kururama kwake kwaiva chinhu chaimutsigira.
17  Akabva apfeka kururama senguo yokuzvidzivirira nayo ine simbi, nengowani yoruponeso mumusoro make. Akapfekawo nguo dzokutsividza sezvinoitwa zvipfeko, akazviputira nokushingaira sokufukwa kunoitwa jasi risina maoko.
18  Achapa mubayiro wakaenzana maererano nezvakaitwa, achaitira mhandu dzake hasha uye vavengi vake zvakakodzera. Achatsiva zvitsuwa zvazvinofanira kuitirwa.
19  Vachatya zita raJehovha kubvira kumavirazuva, uye kubwinya kwake kubvira kumabvazuva, nokuti achapinda sorwizi runotambudza, rwasundwa nomudzimu waJehovha.
20  “Mudzikinuri achauya kuZiyoni, uye kune vaya vanobva pakudarika pakati paJakobho,” ndizvo zvinotaura Jehovha.
21  “Zvino iyi ndiyo sungano yangu yandakaita navo,” Jehovha adaro. “Mudzimu wangu uri pauri uye mashoko angu andaisa mumuromo mako—haazobviswi mumuromo mako kana mumuromo mevana vako kana mumuromo mevana vevana vako,” Jehovha adaro, “kubvira zvino kusvikira nokusingagumi.”
5  Ndapota, regai ndiimbire mudiwa wangu rwiyo rwomudiwa wangu nezvomunda wake wemizambiringa. Mudiwa wangu aiva nomunda wemizambiringa mujinga mechikomo chakaorera.
2  Akautimba, akaubvisa matombo, akadyara muzambiringa mutsvuku wakanaka kwazvo, akavaka shongwe pakati pawo. Akacherawo chisviniro chewaini mauri. Akaramba achitarisira kuti ubereke mazambiringa, asi wakazobereka mazambiringa omusango.
3  “Zvino, haiwa imi vagari vomuJerusarema nevarume vaJudha, ndapota tongai pakati pangu nomunda wangu wemizambiringa.
4  Chiizve chasara kuitirwa munda wangu wemizambiringa chandisati ndatoita mauri? Nei ndakautarisira kubereka mazambiringa, asi iwo ukazobereka mazambiringa omusango?
5  Ndapota, zvino regai ndikuzivisei zvandichaitira munda wangu wemizambiringa: Ruzhowa rwawo ruchabviswa, uye iwo uchapiswa. Rusvingo rwawo rwematombo ruchaputswa, uye iwo uchava nzvimbo inotsikwa-tsikwa.
6  Zvino ndichauita sechinhu chakaparadzwa. Hauzochekererwi, kana kusakurirwa. Uchamera makwenzi eminzwa nemasora; uye ndicharayira makore kuti arege kunayisa mvura pamusoro pawo.
7  Nokuti imba yaIsraeri ndiwo munda wemizambiringa waJehovha wemauto, uye varume vaJudha ndiyo miti yaaida. Akaramba achitarisira kururamisira, asi kwaiva nokuputswa kwomutemo; achitarisira kururama, asi kwaiva nokuchema.”
8  Vane nhamo vaya vanobatanidza imba nemba, uye vaya vanobatanidza munda nomunda kutozosvikira pasisina nzvimbo uye imi magariswa moga pakati penyika!
9  Jehovha wemauto apika munzeve dzangu kuti dzimba zhinji, kunyange dziri huru uye dzakanaka, dzichava chinhu chinokatyamadza chose, dzisina anogaramo.
10  Nokuti maeka gumi omunda wemizambiringa achabudisa bhati rimwe chete, uye chiyero chehomeri chembeu chichabudisa chiyero cheefa bedzi.
11  Vane nhamo vaya vanofumomuka kuti vatsvake doro rinodhaka chete, vanoswerera kusvikira manheru kwasviba zvokuti waini yacho inovapengesa!
12  Pamitambo yavo pachava norudimbwa nechiridzwa chine tambo, gandira nenyere, uye waini; asi havatariri basa raJehovha, uye havana kuona basa remaoko ake.
13  Naizvozvo vanhu vangu vachatapwa nokuda kwokushayiwa zivo; vanokudzwa vavo vachava varume vanoziya nenzara, uye boka ravo richafa nenyota.
14  Naizvozvo Sheori yakakudza mweya wayo uye yakashama muromo wayo kwazvo kupfuura miganhu; zvakanaka zviri mairi, uyewo boka rayo revanhu nemheremhere yayo nouya anopembera nomufaro, zvichaburukira mairi.
15  Munhu wepanyika achaderedzwa, murume achaninipiswa, uye kunyange maziso evanhu vakakwirira achaninipiswa.
16  Jehovha wemauto achakwidziridzwa nokutonga, uye Mwari wechokwadi, iye Mutsvene, achazvitsvenesa nokururama.
17  Makwayana makono achafura somumafuro awo; uye vatorwa vachadya munzvimbo dzakaitwa matongo emhuka dzakakodzwa.
18  Vane nhamo vaya vanokweva kukanganisa netambo dzenhema, uye vanokweva chivi sokunge netambo dzengoro;
19  vaya vanoti: “Basa rake ngarichimbidzike; ngarichimbidze kuuya, kuti tirione; uye zano roMutsvene waIsraeri ngariswedere pedyo risvike, kuti tirizive!”
20  Vane nhamo vaya vanoti zvakanaka zvakaipa uye zvakaipa zvakanaka, vanoisa rima panzvimbo pechiedza uye chiedza panzvimbo perima, vanoisa zvinovava panzvimbo pezvinotapira uye zvinotapira panzvimbo pezvinovava!
21  Vane nhamo vaya vanozviti vakachenjera uye vanozviti vakangwara!
22  Vane nhamo vaya vane simba pakunwa waini, nevarume vane simba rokuvhenganisa doro rinodhaka,
23  vaya vanoti munhu akaipa akarurama nokuda kwepfumbamuromo, uye vanobvisira munhu akarurama kururama kwake!
24  Naizvozvo sokuparadza kunoita rurimi rwomoto mashanga uye uswa hwakaoma huchiroromera mumirazvo, dzinde ravo richava somweya unonhuhwa, uye ruva ravo richapfumbuka soupfu, nokuti vakaramba mutemo waJehovha wemauto, uye havana kuremekedza shoko roMutsvene waIsraeri.
25  Ndokusaka kutsamwa kukuru kwaJehovha kwamukira vanhu vake, uye iye achavatambanudzira ruoko rwake avarove. Makomo achazununguswa, uye zvitunha zvavo zvichava semarara pakati pemigwagwa. Nokuda kweizvi zvose kutsamwa kwake hakuna kupera, asi ruoko rwake ruchakatambanudzwa.
26  Akasimudzira rudzi rukuru ruri kure chiratidzo, akaruridzira muridzo ruri kumugumo wenyika; uye, tarira! ruchachimbidza kuuya ruchikurumidza.
27  Hapana akaneta uye hapana ari kugumburwa pakati pavo. Hapana anotsimwaira uye hapana anorara. Bhandi riri muzviuno zvavo harizosunungurwi, uyewo tambo dzehwashu dzavo hadzizodamburwi nepakati;
28  nokuti miseve yavo yakarodzwa uye uta hwavo hwose hwakakungwa. Mahwanda emabhiza avo achaonekwa sematombo akaoma kwazvo, uye mavhiri avo sedutu.
29  Kudzvova kwavo kwakaita sokuya kweshumba, uye vanodzvova sevana veshumba vava nezenze. Vachaomba ndokubata mhuka vachienda nayo yakachengeteka, uye hapazovi nomununuri.
30  Vachaidzvovera pazuva iroro sokutinhira kwegungwa. Mumwe acharamba akatarira nyika, uye achaona rima rinotambudza; uye chiedza chasviba nemhosva yemadonhwe anowira pairi.
36  Zvino mugore rechigumi nemana raMambo Hezekiya, Saniheribhi mambo weAsiriya akauya kuzorwisa maguta ose akanga akavakirirwa aJudha, akaatora.
2  Mambo weAsiriya akazotuma Rabhisheki kuti abve muRakishi aende kuJerusarema, kuna Mambo Hezekiya, aine uto guru rehondo, uye akamira pamugero wedziva rokumusoro pamugwagwa mukuru wokumunda womugezi wenguo.
3  Eriyakimu mwanakomana waHirikiya, aitarisira imba yacho, naShebna munyori naJoa mwanakomana waAsafi munyori wezvaiitika vakabva vabuda, vakaenda kwaaiva.
4  Naizvozvo Rabhisheki akati kwavari: “Ndapota, itii kuna Hezekiya, ‘Zvanzi namambo mukuru, iye mambo weAsiriya: “Chii chaunovimba nacho?
5  Iwe wakati (asi zvinongova zvinhu zviri kutaurwa), ‘Kune zano nesimba zvokurwa.’ Zvino unovimba naani, zvawakandipandukira?
6  Tarira! Unovimba nokutsigira kwetsanga iyi yakapwanyika, iyo Ijipiti, inoti kana munhu akazvitsigisa nayo inopinda muchanza chake yochibaya. Ndizvo zvakaita Farao mambo weIjipiti kuna vose vaya vanovimba naye.
7  Kana ukati kwandiri, ‘Tinovimba naJehovha Mwari wedu,’ haasi iye ane nzvimbo dzakakwirira uye ane atari dzakabviswa naHezekiya here, achiti kuna Judha neJerusarema, ‘Kotamirai pamberi peatari iyi’?”’
8  Saka ndapota, bhejerana naishe wangu mambo weAsiriya, uye rega ndikupe mabhiza zviuru zviviri kuti ndione kana iwe uchikwanisa kuisa vatasvi paari.
9  Saka ungadzosa sei gavhuna mumwe chete wevashandi vaduku vaishe wangu, asi iwe uchivimba neIjipiti kuti uwane ngoro nevatasvi vemabhiza?
10  Zvino ini ndauya kuzorwa nenyika ino kuti ndiiparadze ndisina kubvumirwa naJehovha here? Jehovha akati kwandiri, ‘Enda unorwisa nyika iyi, uiparadze.’”
11  Zvino Eriyakimu naShebna naJoa vakati kuna Rabhisheki: “Tapota, taurai henyu nevashandi venyu nomutauro wechiSiriya, nokuti tiri kuteerera; musataura nesu nomutauro wevaJudha vanhu vari parusvingo vachinzwa.”
12  Asi Rabhisheki akati: “Ishe wangu andituma kuna ishe wenyu uye kwamuri kuti nditaure mashoko aya here? Haana kundituma kuvanhu vagere parusvingo, kuti vadye tsvina yavo nokunwa weti yavo pamwe chete nemi here?”
13  Zvino Rabhisheki akaramba akamira, akashevedzera nenzwi guru nomutauro wevaJudha, akati: “Inzwai mashoko amambo mukuru, iye mambo weAsiriya.
14  Zvanzi namambo, ‘Hezekiya ngaarege kukunyengerai, nokuti haakwanisi kukununurai.
15  Hezekiya ngaarege kuita kuti muvimbe naJehovha, achiti: “Chokwadi Jehovha achatinunura. Guta rino harisi kuzoiswa muruoko rwamambo weAsiriya.”
16  Musateerera Hezekiya, nokuti zvanzi namambo weAsiriya: “Yananai neni, muuye kwandiri, mumwe nomumwe adye muzambiringa wake, mumwe nomumwe adye muonde wake uye mumwe nomumwe anwe mvura yomumugodhi wake,
17  kusvikira ndauya ndokuendesai kunyika yakaita senyika yenyu, nyika ine zviyo newaini itsva, nyika ine zvokudya neminda yemizambiringa;
18  kuti Hezekiya arege kukufurirai, achiti, ‘Jehovha achatinunura.’ Mumwe nomumwe wavanamwari vemamwe marudzi akanunura nyika yake paruoko rwamambo weAsiriya here?
19  Vanamwari veHamati neApadhi vari kupi? Vanamwari veSefavhaimu vari kupi? Vakanunura Samariya paruoko rwangu here?
20  Pavanamwari vose vomunyika idzi, ndevapi vakanunura nyika yavo paruoko rwangu zvokuti Jehovha anganunura Jerusarema paruoko rwangu?”’”
21  Zvino ivo vakaramba vakanyarara, havana kumupindura kana shoko rimwe chete, nokuti murayiro wamambo wakanga uchiti: “Musamupindura.”
22  Asi Eriyakimu mwanakomana waHirikiya, aitarisira imba, naShebna munyori naJoa mwanakomana waAsafi munyori wezvaiitika, vakasvika kuna Hezekiya nguo dzavo dzakabvaruka, vakamuudza mashoko aRabhisheki.
61  Mudzimu waChangamire Ishe Jehovha uri pandiri, nokuti Jehovha akandizodza kuti ndizivise vanyoro mashoko akanaka. Akandituma kuti ndisunge maronda evakaora mwoyo, kuti ndizivise vaya vakatapwa kusunungurwa nokusvinudzwa kwemaziso kuvasungwa;
2  kuti ndizivise gore rokufarirwa naJehovha nezuva rokutsiva kwaMwari wedu; kuti ndinyaradze vose vanochema;
3  kuti ndipe vaya vanochema pamusoro peZiyoni, kuti ndivape chishongo chomusoro panzvimbo pemadota, mafuta okupembera nomufaro panzvimbo pokuchema, jasi rokurumbidza panzvimbo pokuora mwoyo; uye ivo vachanzi miti mikuru yokururama, zvakadyarwa naJehovha, kuti apiwe runako.
4  Vachavakazve nzvimbo dzakaparadzwa kare; vachamutsa nzvimbo dzakaitwa matongo dzomunguva yekare, uye vachamutsidzira maguta akaparadzwa, idzo nzvimbo dzakaitwa matongo kwezvizvarwa nezvizvarwa.
5  “Vanhu vamusingazivi vachamira vofudza mapoka enyu ezvipfuwo, uye vokune imwe nyika vachava varimi venyu nevatarisiri venyu vemizambiringa.
6  Asi imi muchanzi vapristi vaJehovha; imi muchanzi vashumiri vaMwari wedu. Muchadya pfuma yemarudzi, uye muchataura pamusoro penyu muchifara kwazvo mukukudzwa kwawo.
7  Panzvimbo penyadzi dzenyu pachava nemigove miviri, panzvimbo pokunyadziswa vachashevedzera vachifara pamusoro pomugove wavo. Naizvozvo vachaita kuti migove miviri ive yavo munyika yavo. Vachafara nokusingagumi.
8  Nokuti ini, Jehovha, ndinoda kururamisira, ndinovenga ugororo pamwe chete nokusarurama. Ndichapa mubayiro wavo nokutendeka, uye ndichaita navo sungano inogara nokusingagumi.
9  Vana vavo vachazivikanwa pakati pemarudzi, uye vazukuru vavo pakati pevanhu. Vose vaya vari kuvaona vachavaziva, kuti ndivo vana vakakomborerwa naJehovha.”
10  Chokwadi ndichapemberera Jehovha nomufaro. Mweya wangu uchafarira Mwari wangu. Nokuti akandipfekedza nguo dzoruponeso; akandiputira nejasi risina maoko rokururama, kufanana nomuroori uyo anopfeka chishongo chomumusoro sezvinoita mupristi, uye sezvinoita mwenga anoshonga zvishongo zvake.
11  Nokuti nyika zvainobudisa zvinomera zvayo, uye munda zvaunomeresa zvinhu zvakadyarwa mauri, saizvozvowo Changamire Ishe Jehovha achameresa kururama nokurumbidza pamberi pemarudzi ose.
41  “Nditeererei makanyarara, imi zvitsuwa; uye mapoka emarudzi ngaawanezve simba. Ngaaswedere pedyo. Ngaataure panguva iyoyo. Ngatiunganei kuti kutonga kuitwe.
2  “Ndiani akamutsa mumwe munhu kuti abve kunobuda zuva? Ndiani akamushevedza kuti auye patsoka Dzake mukururama, kuti amupe marudzi pamberi pake, uye kuita kuti aende achikunda madzimambo? Ndiani akaramba achiatema-tema nebakatwa rake kuti ave seguruva, zvokuti apeperetswa-peperetswa nouta hwake semashangawo zvawo?
3  Ndiani akaramba achiatevera, akaramba achipfuura norugare netsoka dzake pagwara raasina kuuya naro?
4  Ndiani ave achishanda uye aita izvi, achishevedza zvizvarwa kubvira pakutanga? “Ndini, Jehovha, Wokutanga; uye ndini iye mumwe chete kune vokupedzisira.”
5  Zvitsuwa zvakaona zvikatya. Migumo yenyika yakadedera. Yakaswedera pedyo ikaramba ichiuya.
6  Mumwe nomumwe akabatsira shamwari yake, uye mumwe aiti kuhama yake: “Iwe simba.”
7  Naizvozvo mhizha yakasimbisa mupfuri wesimbi; munhu anokwenenzvera nenyundo akasimbisa anopfura pachipfuriro, achiti pamusoro pokunamatidza: “Zvakanaka.” Mumwe akazoubatanidza nezvipikiri kuti urege kuzununguswa.
8  “Asi iwe, haiwa Israeri, uri mushumiri wangu, iwe, haiwa Jakobho, wandakasarudza, vana vaAbrahamu shamwari yangu;
9  iwe, wandakatora kumigumo yenyika, uye iwe, wandakashevedza kubva kumativi ayo ari kure. Naizvozvo ndakati kwauri, ‘Uri mushumiri wangu; ndakusarudza, uye handina kukuramba.
10  Usatya, nokuti ndinewe. Usatarira-tarira, nokuti ndiri Mwari wako. Ndichakusimbisa. Chokwadi ndichakubatsira. Chokwadi ndicharamba ndakakubata zvakasimba noruoko rwangu rworudyi rwokururama.’
11  “Tarirai! Vose vari kukutsamwira vachanyadziswa voninipiswa. Varume vari kupopotedzana newe vachava vasingabatsiri uye vachaparara.
12  Uchatsvaka varume vaya vari kurwa newe, asi hauzovawani. Varume vaya vari kurwa newe, vachava sechinhu chisipo uye vasingabatsiri.
13  Nokuti ini, Jehovha Mwari wako, ndakabata ruoko rwako rworudyi, Ndini ndiri kuti kwauri, ‘Usatya. Ini ndichakubatsira.’
14  “Usatya, iwe Jakobho honye zvayo, imi vanhu vaIsraeri. Ini ndichakubatsira,” ndizvo zvinotaura Jehovha, iye Mudzikinuri wako, Mutsvene waIsraeri.
15  “Tarira! Ndakuita chirei chinoshandiswa kupura, chokupurisa chitsva chine mazino anocheka nekwose. Uchatsika-tsika makomo woaputsa; uye uchaita kuti zvikomo zvive sehundi.
16  Uchazviurutsa, mhepo ichazvitakura, uye dutu richazviendesa kwose kwose. Uchafara pamusoro paJehovha. Uchazvirumbidza pamusoro poMutsvene waIsraeri.”
17  “Vanotambudzika nevarombo vari kutsvaka mvura, asi hapana. Rurimi rwavo rwaoma nenyota. Ini, Jehovha, ndichavapindura. Ini, Mwari waIsraeri, handizovasiyi.
18  Ndichazarura nzizi pamusoro pezvikomo zvisina chinhu, nezvitubu pakati pemapani emipata. Ndichaita kuti renje rive dziva remvura rine tsanga zhinji, uye kuti nyika isina mvura ive matsime emvura.
19  Ndichasima musidhari, mubayamhondoro nomukute nomuti wemafuta murenje. Ndichaisa mujunipa, mupfuri nomusaipresi panguva imwe chete mubani rerenje;
20  kuti vanhu vaone, vazive, vateerere uye vave nenjere panguva imwe chete, kuti ruoko rwaJehovha rwakaita izvi, uye kuti iye Mutsvene waIsraeri akazvisika.”
21  “Taurai mhosva yenyu yamunokakavara pamusoro payo,” anodaro Jehovha. “Ipai uchapupu hwenyu,” anodaro Mambo waJakobho.
22  “Tipei uye tiudzei zvinhu zvichazoitika. Taurai zvinhu zvokutanga—kuti zvaiva zvipi—kuti tiise mwoyo yedu pazviri uye tizive zvichaitika kwazviri. Kana kuti itai kuti tinzwe zvinhu zviri kuuya.
23  Taurai zvinhu zvichazouya, kuti tizive kuti muri vanamwari. Chokwadi itai zvakanaka kana kuti kuita zvakaipa, kuti titarire-tarire tizvione panguva imwe chete.
24  Tarirai! Muri chinhu chisipo, uye zvamakaita hazvibatsiri. Ani naani anokusarudzai chinhu chinosemesa.
25  “Ndamutsa mumwe munhu wokuchamhembe, uye iye achauya. Achashevedza zita rangu ari kumabvazuva. Achatsika vatevedzeri vevatongi sokunge kuti ivhu uye sezvinoita muumbi anotsika-tsika ivhu nyoro.
26  “Ndiani akambotaura kubvira pakutanga, kuti tizive, kana kuti kubvira panguva yakapfuura, kuti titi, ‘Iye akarurama’ here? Chokwadi hapana kana mumwe chete anotaura. Chokwadi hapana kana mumwe chete anoita kuti mumwe anzwe. Chokwadi hapana kana mumwe chete anonzwa mashoko enyu chero api zvawo.”
27  Kune wokutanga, anoti kuZiyoni: “Tarirai! Hevano!” uye ndichapa Jerusarema munhu anounza mashoko akanaka.
28  Ndakaramba ndichiona, asi kwakanga kusina kana munhu; uye pakati paivava pakanga pasinawo kana munhu akanga achipa mazano. Ndakaramba ndichivabvunza, kuti vapindure.
29  Tarirai! Ivo vose chinhu chisipo. Mabasa avo haabatsiri. Mifananidzo yavo yakaumbwa nesimbi yakanyungudutswa imhepo uye haisi yechokwadi.
15  Chirevo pamusoro peMoabhi: Nokuti Ari reMoabhi rakapambwa usiku, uye rakaparadzwa. Nokuti Kiri reMoabhi rakapambwa usiku, uye rakaparadzwa.
2  Iye akwira kuImba uye kuDhibhoni, kunzvimbo dzakakwirira, kunosvimha misodzi. Moabhi inoungudza pamusoro peNebho nepamusoro peMedhebha. Misoro yose iri mairi ine miparavara; ndebvu dzose dzakadimburirwa.
3  Ivo vakasungira masaga vari mumigwagwa yayo. Vanhu vayo vose vanoungudza vari pamusoro pematenga edzimba ayo uye munzvimbo dzayo dzinoungana vanhu, vachiburuka vachisvimha misodzi.
4  Maguta eHeshbhoni neEreyare anoshevedzera. Inzwi rawo ranzwika kusvikira kuJahazi. Ndokusaka varume veMoabhi vane zvombo vachiramba vachishevedzera. Mweya yavo yakadedera mukati mavo.
5  Mwoyo wangu unoshevedzera pamusoro paMoabhi. Vanhu vari kutiza vasvika kuZoari neEgrati-sherishiya. Nokuti munhu mumwe nomumwe anokwira pamukwidza weRuhiti achisvimha misodzi; nokuti pakuenda kuHoronaimu vanochema pamusoro pokuparadzwa kwacho.
6  Nokuti mvura yeNimurimu inoparadzwa chose. Nokuti uswa hwakasvibirira hwaoma, uswa hwapera; hapana chakasvibirira.
7  Ndokusaka vachiramba vachitakura zvakasara pamwe chete nezvinhu zvavo zvakachengetwa zvavakaunganidza, vachiyambuka mupata une rukova wemiti yemishambangwena.
8  Nokuti kuchema kwasvika munharaunda yose yeMoabhi. Kuungudza kwayo kunosvika kuEgraimu; kuungudza kwayo kunosvika kuBheeri-erimu,
9  nokuti mvura yeDhimoni yazara neropa. Nokuti ndichaisa zvinhu zvokuwedzera paDhimoni, zvakadai seshumba nokuda kwevapukunyuki veMoabhi vaya vanopukunyuka uye nokuda kwevachasara vomunyika yacho.
20  Mugore rakasvika Tatani kuAshdhodhi, atumwa naSagoni mambo weAsiriya, akarwisa Ashdhodhi, akaritora;
2  panguva iyoyo Jehovha akataura noruoko rwaIsaya mwanakomana waAmozi, achiti: “Enda, usunungure masaga muhudyu mako; ubvise hwashu dzako mutsoka dzako.” Iye akaita saizvozvo, achifamba-famba asina kupfeka uye asina shangu.
3  Zvino Jehovha akati: “Mushumiri wangu Isaya zvaakafamba-famba asina kupfeka uye asina shangu kwemakore matatu ari chiratidzo nechishamiso pamusoro peIjipiti nepamusoro peItiopiya,
4  saizvozvo mambo weAsiriya achaenda neboka renhapwa dzeIjipiti nevakadzingwa veItiopiya, vakomana nevakwegura, vasina kupfeka uye vasina shangu, vakafukurwa magaro, iko kusapfeka kweIjipiti.
5  Ivo vachavhunduka uye vachanyara neItiopiya tariro yavo uye neIjipiti runako rwavo.
6  Mugari womunyika iyi yomumhenderekedzo yegungwa pazuva iroro achati, ‘Tarirai ndizvo zvaita tariro yedu, kwataitizira kuti tibatsirwe, kuti tinunurwe nokuda kwamambo weAsiriya! Zvino isu tichapukunyuka sei?’”
1  Zvakaratidzwa Isaya mwanakomana waAmozi, zvaakaona pamusoro peJudha neJerusarema mumazuva aUziya, Jotamu, Ahazi naHezekiya, madzimambo eJudha:
2  Inzwai, haiwa imi matenga, uye teerera, haiwa iwe nyika, nokuti Jehovha akataura kuti: “Ndakarera ndikakudza vanakomana, asi ivo vakandimukira.
3  Nzombe inonyatsoziva munhu akaitenga, mbongoro inoziva chidyiro chezvipfuwo chomuridzi wayo; asi vaIsraeri havana kuziva, vanhu vangu havana kunzwisisa.”
4  Rune nhamo rudzi runotadza, vanhu vakaremerwa nokukanganisa, vana vanoita zvakaipa, vanakomana vanoparadza! Vakasiya Jehovha, havana kuremekedza Mutsvene waIsraeri, vakadzokera shure.
5  Ndepapi pamwe pamucharohwazve, zvamunowedzera kumukira? Musoro wose unorwadza, uye mwoyo wose hauna simba.
6  Kubvira pasi petsoka kusvikira kumusoro hapana pari nani. Maronda nemakakuvara nembonje itsva—hazvina kusvinwa kana kusungwa, kana kupfaviswa nemafuta.
7  Nyika yenyu yava dongo, maguta enyu apiswa nomoto; nyika yenyu yapedzwa nevanhu vamusingazivi vari pamberi penyu chaipo, uye kuva dongo kwacho kwakaita sokuparadza kwevanhu vamusingazivi.
8  Mwanasikana weZiyoni asiyiwa sedumba riri mumunda wemizambiringa, sekamba kokurindira kari mumunda wemagaka, seguta rakavharidzirwa.
9  Kudai Jehovha wemauto asina kutisiyira vakapona vashomanana chete, tingadai takava seSodhoma, tingadai takafanana neGomora.
10  Inzwai shoko raJehovha, imi vatungamiriri veSodhoma. Teererai mutemo waMwari wedu, imi vanhu veGomora.
11  Zvanzi naJehovha: “Kuwanda kwezvibayiro zvenyu kunondibatsirei? Ndakwana nezvinopiwa zvose zvinopiswa zvemakondohwe nemafuta emhuka dzakakodzwa zvakanaka; uye handifariri ropa renzombe duku nemakwayana makono nenhongo.
12  Pamunoramba muchipinda kuzoona chiso changu, kuti mutsike-tsike zvivanze zvangu, ndiani akakumbira izvi pamaoko enyu?
13  Chiregai kuunzazve zvinopiwa zvezviyo zvisina zvazvinobatsira. Rusenzi—chinhu chinondisemesa. Kugara kwomwedzi uye sabata, kukokera kuungana—handingashiviriri kushandiswa kwesimba remashiripiti pamwe chete nokuungana kukuru.
14  Mweya wangu unovenga kugara kwenyu kwemwedzi nemwaka yenyu yemitambo. Zvava mutoro kwandiri; ndaneta nokuzvitakura.
15  Pamunotambanudza zvanza zvenyu, ndinokuvanzirai maziso angu. Kunyange mukaita minyengetero mizhinji, handizoteereri; maoko enyu azere neropa.
16  Zvigezei; zvichenesei; bvisai zvakaipa zvemabasa enyu pamberi pangu; regai kuita zvakaipa.
17  Dzidzai kuita zvakanaka; tsvakai kururamisira; ruramisai anodzvinyirira; tongerai nherera; rwirai mhosva yechirikadzi.”
18  “Chiuyai zvino, tiruramise zvinhu,” anodaro Jehovha. “Kunyange zvivi zvenyu zvikava somucheka wakati piriviri, zvichacheneswa sechando; kunyange zvikava somucheka mutsvuku, zvichava semvere dzemakwai.
19  Kana muchida uye mukateerera, muchadya zvakanaka zvenyika yacho.
20  Asi kana mukaramba, mukapandukira, muchaparadzwa nebakatwa; nokuti muromo waJehovha wazvitaura.”
21  Haiwa taundi riya rakatendeka rava pfambi sei! Rakanga rizere nokururamisira; kururama kwaimbogara mariri, asi zvino mava nemhondi.
22  Sirivha yako yava tsvina yakaita furo. Doro rako regorosi rakasanganiswa nemvura.
23  Machinda ako akasindimara uye ishamwari dzembavha. Mumwe nomumwe wavo anoda pfumbamuromo uye anodzingirira zvipo. Havatongi mhosva nokuda kwenherera; uye havagamuchiri mhosva inouya nechirikadzi.
24  Naizvozvo zvanzi naIshe wechokwadi, Jehovha wemauto, Ane Simba waIsraeri: “Hekani! Ndichazvibvisira vavengi vangu, uye ndichatsiva vavengi vangu.
25  Ndichadzosa ruoko rwangu pauri, ndichabvisa tsvina yako yakaita furo sezvinoitwa nesipo, uye ndichabvisa marara ako ose.
26  Ndichakudzorerazve vatongi sezvazvakanga zvakaita pakutanga, nevanopa mazano sezvazvakanga zvakaita pakutanga. Pashure peizvi uchanzi Guta roKururama, Taundi Rakatendeka.
27  Ziyoni richadzikinurwa nokururamisira, uye vanodzoka varo vachadzikinurwa nokururama.
28  Vanomukira nevanotadza vachaparara panguva imwe chete, uye vaya vanosiya Jehovha vachapera.
29  Nokuti vachanyara pamusoro pemiti mikuru yamaida, uye muchatsverudzwa nokuda kweminda yamakasarudza.
30  Nokuti muchava somuti mukuru une mashizha ari kuoma, uye somunda usina mvura.
31  Munhu ane simba achava setambo yokukwevesa, zvinobva pabasa rake sepfarivari; uye zviri zviviri zvichatsva panguva imwe chete, zvisina anodzima.”
2  Chinhu chakaonekwa naIsaya mwanakomana waAmozi pamusoro peJudha neJerusarema:
2  Zvino nemazuva okupedzisira gomo reimba yaJehovha richasimbiswa kwazvo kupfuura misoro yemakomo, richakwidziridzwa kupfuura zvikomo; uye marudzi ose achadirana achienda kwariri.
3  Marudzi mazhinji achaenda achiti: “Uyai, ngatikwirei kugomo raJehovha, kuimba yaMwari waJakobho; iye achatirayiridza nezvenzira dzake, uye isu tichafamba mumakwara ake.” Nokuti mutemo uchabuda muZiyoni, uye shoko raJehovha richabuda muJerusarema.
4  Achatonga pakati pemarudzi, oruramisa zvinhu pamusoro pemarudzi mazhinji. Vachapfura mapakatwa avo kuti ave miromo yemagejo nemapfumo avo kuti ave zvokuchekereresa miti. Rumwe rudzi haruzosimudziri rumwe rudzi bakatwa, havazodzidzizve kurwa.
5  Haiwa imi vanhu veimba yaJakobho, uyai tifambe muchiedza chaJehovha.
6  Nokuti makasiya vanhu venyu, iyo imba yaJakobho. Nokuti vazara nezvinobva kuMabvazuva, vanoita zvemashiripiti sezvinoita vaFiristiya, uye vanowanzwa nevana vevanhu vokune dzimwe nyika.
7  Nyika yavo yakazara nesirivha nendarama, uye pfuma yavo haiperi. Nyika yavo yakazara nemabhiza, uye ngoro dzavo hadziperi.
8  Nyika yavo yakazara navanamwari vasina zvavanobatsira. Vanokotamira basa remaoko avo, chinhu chakaitwa neminwe yavo.
9  Munhu wepanyika anozvideredza, munhu anova akaderera, uye hazviiti kuti muvaregerere.
10  Pinda mudombo uvande muguruva nokuda kwokutyisa kwaJehovha, uye nokuda kwoukuru hwake hwakanaka kwazvo.
11  Maziso anozvikudza omunhu wepanyika achaninipiswa, manyawi evanhu achaderedzwa; uye Jehovha oga achakwidziridzwa pazuva iroro.
12  Nokuti izuva raJehovha wemauto. Riri pavanhu vose vanozvikwidziridza nevane manyawi, nepavanhu vose vakakwirira kana kuti vakaderera;
13  pamisidhari yose yokuRebhanoni mirefu uye yakakwirira nepamiti yose mikuru yokuBhashani;
14  pamakomo ose marefu nepazvikomo zvose zvakakwirira;
15  pashongwe dzose dzakakwirira nepamasvingo ose akavakirirwa;
16  pangarava dzose dzeTashishi nepazvikepe zvose zvakanaka.
17  Kuzvikudza kwomunhu wepanyika kuchaderedzwa, uye manyawi evanhu achaderera; Jehovha oga achakwidziridzwa pazuva iroro.
18  Vanamwari vasina zvavanobatsira vachaparara zvachose.
19  Vanhu vachapinda mumapako ematombo nomumakomba ari muvhu nokuda kwokutyisa kwaJehovha uye nokuda kwoukuru hwake hwakanaka kwazvo, paanosimuka kuti nyika izununguke.
20  Pazuva iroro munhu wepanyika achakandira midune nezviremwaremwa vanamwari vake vesirivha vasina zvavanobatsira navanamwari vake vendarama vasina zvavanobatsira vavakanga vamugadzirira kuti akotamire,
21  kuti apinde mumakomba ari mumatombo nomumikaha yemabwe, nokuda kwokutyisa kwaJehovha noukuru hwake hwakanaka kwazvo, paanosimuka kuti nyika izununguke.
22  Nokuda kwenyu, regai munhu wepanyika, ane mhepo yokufema mumhino dzake, nokuti nei iye achifanira kufungwa nezvake?
3  Nokuti, tarirai! Ishe wechokwadi, Jehovha wemauto, ari kubvisa muJerusarema nomuJudha zvinoraramisa nezvinosimbisa, zvokudya zvose zvinoraramisa nemvura yose inoraramisa,
2  murume ane simba nomurwi, mutongi nomuprofita, anoshopera nomukweguru,
3  mukuru wemakumi mashanu nomurume anoremekedzwa kwazvo, anopa mazano nenyanzvi yezvemashiripiti, uye nen’anga ine unyanzvi.
4  Ndichaita kuti vakomana vave machinda avo, uye vane simba vasina hanya vachavatonga.
5  Vanhu vachadzvinyirirana, mumwe nomumwe achidzvinyirira wokwake. Vachamukirana, mukomana neharahwa, anozvidzwa neanofanira kukudzwa.
6  Nokuti mumwe nomumwe achabata hama yake mumba mababa vake, achiti: “Iwe une jasi. Iva mutungamiriri wedu, uye tarisira murwi uyu wezvakaparadzwa.”
7  Iye achashevedzera pazuva iroro, achiti: “Handizovi murapi wemaronda; uye mumba mangu hamuna zvokudya kana jasi. Musandigadza kuti ndive mutungamiriri wevanhu.”
8  Nokuti Jerusarema ragumburwa uye Judha rawa, nokuti rurimi rwavo nezvavakaita zvinorwisana naJehovha, pakupandukira mumaziso ake anobwinya.
9  Zviso zvavo zvinovapupurira, uye vanozivisa nezvechivi chavo sechiya cheSodhoma. Havana kuchivanza. Mweya yavo ine nhamo! Nokuti vakazvipa dambudziko.
10  Taurai, kuti zvichava zvakanaka kumunhu akarurama, nokuti vachadya zvibereko zvezvavakaita.
11  Munhu akaipa ane nhamo!—Ane dambudziko; nokuti achaitirwa sezvaakaitawo nemaoko ake!
12  Vanhu vangu vanoitirwa zvinorwadza nevanovapa basa, uye vanotongwa nevakadziwo zvavo. Haiwa vanhu vangu, vaya vanokutungamirirai vari kukudzungairisai, uye vakakanganisa nzira yemakwara enyu.
13  Jehovha ari kumira kuti arwise uye ari kusimuka kuti ape marudzi mutongo.
14  Jehovha achatonga vakwegura vevanhu vake nemachinda avo. “Imi makapisa munda wemizambiringa. Zvakatorerwa anotambudzika nougororo zviri mudzimba dzenyu.
15  Munorevei zvamunopwanya vanhu vangu, uye zvamunokuya zviso zvevanotambudzika?” ndizvo zvinotaura Changamire Ishe, Jehovha wemauto.
16  Jehovha anoti: “Nokuti vanasikana veZiyoni vava kuzvikudza uye vanofamba huro dzavo dzakarebeswa vachiita mesomeso, vanofamba vachidyadaira, uye vanoti ngwere-ngwere nezviri mutsoka dzavo,
17  Jehovha achaitawo kuti nhongonya dzemisoro yevanasikana veZiyoni dzizare nemhezi, uye Jehovha achafukura huma dzavo.
18  Nezuva iroro Jehovha achabvisa runako rwendarira nemachira anosungwa mumusoro nezvishongo zvakaita somwedzi,
19  mhete dzinorembera nezvishongo zvemaoko nezvifukidziro,
20  zvishongo zvomusoro nouketani hwomumakumbo nemachira anosungwa nechomumazamu ne‘dzimba dzomweya’ nemazango anoshongwa,
21  marin’i epaminwe nemarin’i epamhino,
22  nguo refu dzomutambo nemajasi nemachari nezvikwama,
23  magirazi omumaoko nenguo dzomukati nengowani nezvifukidziro zvikuru.
24  “Panzvimbo pemafuta ebharisamu pachava nomweya unonhuhwa; panzvimbo pebhandi, tambo; panzvimbo pebvudzi rakarukwa nounyanzvi, mhanza; panzvimbo penguo yakanaka kwazvo, kusungira masaga; panzvimbo porunako, vanga.
25  Vanhu vako vachaparadzwa nebakatwa, uye simba rako richaparadzwa nehondo.
26  Masuo aro achachema nokusuruvara, uye richatsvairwa. Richagara pasi chaipo.”
33  Une nhamo iwe uri kupamba, asi iwe usiri kupambwa, uye iwe uri kunyengera, asi vamwe vasina kukunyengera! Kana wangopedza kupamba, uchapambwawo. Kana wangopedza kunyengera, vachakunyengerawo.
2  Haiwa Jehovha, tinzwirei nyasha. Takatarisira kwamuri. Ivai ruoko rwedu mangwanani oga oga, chokwadi ivai ruponeso rwedu munguva yokutambudzika.
3  Marudzi akatiza paakanzwa ruzha. Marudzi akapararira pamakasimuka.
4  Zvakapambwa zvenyu zvichaunganidzwa sezvinoita mapete paanounganidza, sokudirana kwemapute emhashu dziri kumhanyira munhu.
5  Jehovha achakwidziridzwa, nokuti ari kugara kumusoro. Achazadza Ziyoni nokururamisira nokururama.
6  Kuvimbika kwenguva dzako kuchava kuponeswa kuzhinji—uchenjeri nezivo, kutya Jehovha, ndizvo pfuma yake.
7  Tarira! Magamba avo akashevedzera ari mumugwagwa; nhume dzorugare dzichasvimha misodzi kwazvo.
8  Migwagwa mikuru yaparadzwa; uya aifamba nomugwara haasisipo. Akaputsa sungano; akazvidza maguta; haana kumbofunga nezvomunhuwo zvake.
9  Nyika iri kuchema, yaoma. Rebhanoni ratsverudzwa; raparara. Sharoni rava sebani rerenje; uye Bhashani neKameri ari kuzunza mashizha awo.
10  “Zvino ndichasimuka,” anodaro Jehovha, “zvino ndichazvikwidziridza; zvino ndichazviisa pamusoro.
11  Imi munobata pamuviri pouswa hwakaoma; muchabereka mashanga. Mafungiro enyu, achakuparadzai sezvinoita moto.
12  Marudzi achava sesuko rakatsva. Vachapiswa nomoto seminzwa yakatemwa.
13  Imi muri kure, inzwai zvandichaita! Imi muri pedyo, zivai kuva nesimba kwangu.
14  Vatadzi vari muZiyoni vava kutya; vatsauki vabatwa nokudedera, vachiti: ‘Ndiani wedu angagara chero nguva ipi zvayo nomoto unoparadza? Ndiani wedu angagara chero nguva ipi zvayo nomoto mukuru kwazvo unogara kwenguva refu?’
15  “Kune munhu ari kufamba mukururama kunoramba kuripo uye ari kutaura zvakarurama, ari kuramba pfuma isina kururama inobva pakubiridzira, ari kuzunza maoko ake kuti arege kubata pfumbamuromo, ari kuvhara nzeve yake kuti arege kuteerera kuteura ropa, uye ari kutsinzina maziso ake kuti arege kuona zvakaipa.
16  Ndiye achagara panzvimbo dzakakwirira; nzvimbo yake yakakwirira yakachengeteka ichava nzvimbo dzakaoma kusvika, dzine mabwe. Achapiwa zvokudya zvake; mvura yake haizoperi.”
17  Maziso ako achaona mambo akanaka; achaona nyika iri kure.
18  Mwoyo wako uchataura nemanzwi ari pasi pasi pamusoro pechinhu chinotyisa uchiti: “Munyori ari kupi? Anoripa ari kupi? Anoverenga shongwe ari kupi?”
19  Hauzooni vanhu vanovirima, vanhu vane mutauro wakaoma kwazvo zvokusagona kuuteerera, vane rurimi runokakama rwausinganzwisisi.
20  Tarira Ziyoni, iro taundi renguva dzemitambo yedu! Maziso ako achaona Jerusarema nzvimbo yokugara ine runyararo, tende risina munhu acharongedza. Hoko dzetende raro hadzizombodzurwi, hapana kana tambo dzaro dzichadamburwa nepakati.
21  Asi ikoko Jehovha, iye Mukuru, achava nzvimbo ine nzizi nemigero yakafara kwatiri. Hapana boka remagwa anokwasviwa richafamba napo, uye hapana ngarava huru ichapfuura napo.
22  Nokuti Jehovha ndiye Mutongi wedu, Jehovha ndiye Mupi wemirau yedu, Jehovha ndiye Mambo wedu; iye achatiponesa.
23  Tambo dzako dzichati dembutembu; hadzizobati zvakasimba danda radzo refu rakamira kuti tote; hadzizotambanudzi seiri rengarava. Panguva iyoyo zvakapambwa zvakawanda zvichagoverwa; vakaremara vachatora zvakapambwa zvizhinji.
24  Hakuna mugari wemo achati: “Ndiri kurwara.” Vanhu vachagara munyika yacho vachava vaya vakaregererwa kukanganisa kwavo.
65  “Ndakabvuma kutsvakwa nevaya vakanga vasina kundibvunza. Ndakabvuma kuwanikwa nevaya vakanga vasina kunditsvaka. Ndakati, ‘Ndiri pano, ndiri pano!’ kurudzi rwakanga rusiri kudana zita rangu.
2  “Ndakatambanudzira vanhu vakasindimara maoko angu zuva rose, vaya vanofamba munzira isina kunaka, vachiita zvavanofunga;
3  vanhu vaya vanogara vachindigumbura, vanobayira zvibayiro vari muminda vachikwidzira utsi hwezvibayiro pazvidhinha,
4  vanogara kumakuva, vanopedza usiku vari mumatumba, vachidya nyama yenguruve, kunyange muto wezvinhu zvisina kuchena uri mumidziyo yavo;
5  vaya vari kuti, ‘Gara woga. Usaswedera kwandiri, nokuti ndingakupa utsvene.’ Ava utsi huri mumhino dzangu, moto uri kubvira zuva rose.
6  “Tarirai! Zvakanyorwa pamberi pangu. Handizonyarari, asi ndichapa mubayiro; ndichatopa mubayiro pachipfuva chavo,
7  nokuda kwokukanganisa kwavo nokukanganisa kwemadzitateguru avo panguva imwe chete,” Jehovha adaro. “Nokuti vakakwidzira utsi hwezvibayiro pamakomo, uye vakandizvidza pazvikomo, ndichatanga ndayerawo mubayiro wavo pachipfuva chavo.”
8  Zvanzi naJehovha: “Waini itsva zvainowanikwa musumbu, mumwe munhu achizoti, ‘Usariparadza, nokuti mariri mune chikomborero,’ ndichaitirawo vashumiri vangu saizvozvo kuti ndirege kuparadza vanhu vose.
9  Ndichaita kuti kuna Jakobho kubve mwana uye kuti kuna Judha kubve mugari wenhaka yemakomo angu; uye vaya vandakasarudza vachaita kuti ive yavo, uye vashumiri vangu vachagara imomo.
10  Sharoni richava mafuro emakwai uye bani reAkori nzvimbo yokuzororera yemombe, nokuda kwevanhu vangu vachange vanditsvaka.
11  “Asi imi muri vaya vanosiya Jehovha, vaya vanokanganwa gomo rangu dzvene, vaya vanogadzirira mwari weMhanza Yakanaka tafura yezvokudya uye vaya vanodirira waini yakavhenganiswa mwari Anofanosarudza Zvichaitika.
12  Ndichafanokutemerai kuti muparadzwe nebakatwa, uye mose zvenyu muchakotama kuti muurayiwe; nokuti ndakashevedza, asi hamuna kupindura; ndakataura, asi hamuna kuteerera; makaramba muchiita zvakaipa pamberi pangu, uye makasarudza chinhu chandisina kufarira.”
13  Naizvozvo zvanzi naChangamire Ishe Jehovha: “Tarirai! Vashumiri vangu vachadya, asi imi muchava nenzara. Tarirai! Vashumiri vangu vachanwa, asi imi muchava nenyota. Tarirai! Vashumiri vangu vachafara, asi imi muchanyara.
14  Tarirai! Vashumiri vangu vachashevedzera vachifara nokuda kwokufara kwomwoyo, asi imi muchashevedzera nokuda kwokurwadziwa kwomwoyo uye muchaungudza nokuda kwokurwadziwa mwoyo kwazvo.
15  Muchachengetera zita renyu mhiko inoitwa nevandakasarudza, uye Changamire Ishe Jehovha achakuurayai somunhu mumwe nomumwe, asi achashevedza vashumiri vake nerimwe zita;
16  kuti ani naani anozvikomborera panyika achazvikomborera naMwari wokutenda, uye ani naani anopika panyika achapika naMwari wokutenda; nokuti kutambudzika kwekare kuchakanganwika, uye nokuti kuchavanzwa pamberi pangu.
17  “Nokuti tarirai ndiri kusika matenga matsva nenyika itsva; zvinhu zvekare hazvizoyeukwi, uyewo hazvizouyi mumwoyo.
18  Asi pemberai nomufaro, uye farirai zvandiri kusika nokusingaperi. Nokuti tarirai ndiri kusika Jerusarema kuti rive chikonzero chokufara uye vanhu varo vave chikonzero chokupemberera nomufaro.
19  Ndichafarira Jerusarema ndopemberera vanhu vangu nomufaro; uye mariri hamuzonzwikizve inzwi rokuchema kana kuti inzwi rokuchema kwokutambura.”
20  “Munzvimbo iyoyo hamuzovizve neanoyamwa ane mazuva mashomanana, kana akwegura asingazosvitsi mazuva ake; nokuti munhu achafa achiri mukomana, kunyange ava nemakore zana; uye mutadzi achatukwa kunyange ava nemakore zana.
21  Vachavaka dzimba vogaramo; vachadyara minda yemizambiringa vodya zvibereko zvayo.
22  Havazovaki mumwe ogaramo; havazodyari mumwe odya. Nokuti mazuva evanhu vangu achaita semazuva omuti; uye vanhu vandakasarudza vachafarira basa remaoko avo zvizere.
23  Havazoshandi zvakaoma pasina, uyewo havazobereki vana vachakurumidza kufa; nokuti ivo nevazukuru vavo ndivo vana vevakakomborerwa naJehovha.
24  Ndichapindura vasati vashevedzera; ndichanzwa pavanenge vachiri kutaura.
25  “Mhumhi negwayana zvichafura pamwe chete, shumba ichadya uswa senzombe; uye nyoka ichadya guruva. Hazvizokuvadzi kana kuparadza mugomo rangu rose dzvene,” Jehovha adaro.
12  Zvino pazuva iroro chokwadi iwe uchati: “Ndichakuongai, haiwa Jehovha, nokuti kunyange makanditsamwira kwazvo, kutsamwa kwenyu kwakazopera, imi mukandinyaradza.
2  Tarirai! Mwari ndiye ruponeso rwangu. Ndichavimba naye uye handingatyi; nokuti Jah Jehovha ndiye simba rangu nedziviriro yangu, iye akava ruponeso rwangu.”
3  Muchachera mvura pazvitubu zvoruponeso muchipembera nomufaro.
4  Pazuva iroro muchati: “Ongai Jehovha! Danai zita rake. Zivisai zvaakaita pakati pemarudzi. Taurai kuti zita rake rikwidziridzwe.
5  Imbirai Jehovha, nokuti akaita zvinhu zvikuru kwazvo. Izvi zvinoziviswa munyika yose.
6  “Pururudza ushevedzere nokufara, haiwa iwe mukadzi anogara muZiyoni, nokuti mukuru ari pakati pako ndiye Mutsvene waIsraeri.”
