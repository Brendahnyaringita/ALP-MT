10  Zvino Ezra achangopedza kunyengetera uye achangopedza kureurura achisvimha misodzi, akazvambarara pamberi peimba yaMwari wechokwadi, vaya vaiva vaIsraeri vakamuunganira, ungano huru kwazvo, varume nevakadzi nevana, nokuti vanhu vakanga vasvimha misodzi zvikuru kwazvo.
2  Shekaniya mwanakomana waJehieri wokuvanakomana vaEramu akabva ati kuna Ezra: “Isu—tave tisina kutendeka kuna Mwari wedu, zvokuti takapa madzimai okune dzimwe nyika pokugara anobva kumarudzi enyika ino. Asi zvino pane tariro nokuda kwaIsraeri pamusoro peizvi.
3  Zvino ngatiitei sungano naMwari wedu kuti tibvise madzimai ose nevavakabereka maererano nokurayira kwaJehovha nokwevaya vanodedera nokuda kwomurayiro waMwari wedu, kuti zviitwe maererano nomutemo.
4  Simuka, nokuti ndiwe unofanira kuita izvi, uye isu tinewe. Simba uzviite.”
5  Ezra akabva asimuka, akaita kuti vakuru vevapristi, vaRevhi nevaIsraeri vose vapike kuti vaite maererano neshoko iri. Naizvozvo vakapika.
6  Zvino Ezra akasimuka pamberi peimba yaMwari wechokwadi akaenda kuimba yokudyira yaJehohanani mwanakomana waEriyashibhi. Kunyange zvazvo akaenda ikoko, haana kudya zvokudya uye haana kunwa mvura, nokuti akanga achichema pamusoro pokusatendeka kwevanhu vakatapwa.
7  Vakabva vaita kuti kushevedzera kuitwe muJudha mose nomuJerusarema kuti dzose dzaichimbova nhapwa dziungane kuJerusarema;
8  uye ani naani asina kuuya mumazuva matatu maererano nokurayira kwemachinda nekwevarume vakuru—zvinhu zvake zvose zvaizotorwa uye iye aizotsaurwa paungano yevanhu vakatapwa.
9  Naizvozvo varume vose vaJudha naBhenjamini vakaungana kuJerusarema mumazuva matatu, kureva mumwedzi wechipfumbamwe pazuva rechimakumi maviri romwedzi, uye vanhu vose vakaramba vakagara panzvimbo isina chinhu yeimba yaMwari wechokwadi, vachidedereswa nenyaya yacho uye nemvura yainaya.
10  Mupristi Ezra akazosimuka akati kwavari: “Imi mave musina kutendeka pakuti makapa madzimai okune dzimwe nyika pokugara kuti muwedzere kuva nemhosva kwaIsraeri.
11  Zvino reururai kuna Jehovha Mwari wemadzitateguru enyu muite zvinomufadza uye muzvitsaure pamarudzi enyika nepamadzimai okune dzimwe nyika.”
12  Ungano yose yakapindura izvozvi ikati nenzwi guru: “Tinofanira kuita chaizvo maererano neshoko renyu.
13  Zvisinei, vanhu vakawanda, uye uno mwaka wokunaya kwemvura, hazvibviri kumira panze; uye basa racho harizoiti zuva rimwe kana kuti maviri, nokuti takapanduka kwazvo panyaya iyi.
14  Naizvozvo tapota, machinda edu ngaamiririre ungano yose; uye vose vari mumaguta edu vakapa madzimai okune dzimwe nyika pokugara, ngavauye panguva dzakatarwa vaine varume vakuru veguta rimwe nerimwe nevatongi varo, kusvikira tabvisa kutsamwa kukuru kwaMwari wedu patiri, nokuda kwenyaya iyi.”
15  (Zvisinei, Jonatani mwanakomana waAsaheri naJazeya mwanakomana waTikvha voga vakaramba izvi, uye Meshuramu naShabhetai vaRevhi ndivo vakavabatsira.)
16  Dzaichimbova nhapwa dzakaita saizvozvo; uye mupristi Ezra nevarume vaiva vakuru vemadzibaba edzimba dzemadzibaba avo, ivo vose zvavo maererano nemazita avo, zvino vakazvitsaura vakatanga kugara pasi pazuva rokutanga romwedzi wechigumi kuti vaongorore nyaya yacho;
17  uye zvishoma nezvishoma vakapedza nevarume vose vakanga vapa madzimai okune dzimwe nyika pokugara pazuva rokutanga romwedzi wokutanga.
18  Vamwe vevanakomana vevapristi vakanga vapa madzimai okune dzimwe nyika pokugara vakawanwa; pavanakomana vaJeshua mwanakomana waJehozadhaki nehama dzake, Maaseya naEriyezeri naJaribhi naGedhariya.
19  Asi vakavimbisa nokubatana maoko kuti vadzinge madzimai avo, uye kuti, ivo zvavaiva nemhosva, paifanira kuva negondohwe remakwai rokuva nemhosva kwavo.
20  Pavanakomana vaImeri paiva naHananai naZebhadhiya;
21  pavanakomana vaHarimu, Maaseya, naEriya naShemaya naJehieri naUziya;
22  pavanakomana vaPashuri, Erioenai, Maaseya, Ishmaeri, Netaneri, Jozabhadhi naEreasa.
23  PavaRevhi, Jozabhadhi naShimei naKeraya (kureva Kerita), Petahiya, Judha naEriyezeri;
24  pavaimbi, Eriyashibhi; uye pavachengeti vemagedhi, Sharumu naTeremu naUrai.
25  PavaIsraeri, pavanakomana vaParoshi paiva naRamiya naIziya naMarikija naMijamini naEriyezari naMarikija naBhenaya;
26  pavanakomana vaEramu, Mataniya, Zekariya naJehieri naAbdhi naJeremoti naEriya;
27  pavanakomana vaZatu, Erioenai, Eriyashibhi, Mataniya naJeremoti naZabhadhi naAziza;
28  pavanakomana vaBhebhai, Jehohanani, Hananiya, Zabhai, Atrai;
29  pavanakomana vaBhani, Meshuramu, Maruki naAdhaya, Jashubhi naSheari naJeremoti;
30  pavanakomana vaPahati-moabhi, Adna naKerari, Bhenaya, Maaseya, Mataniya, Bhezareri naBhinui naManase;
31  pavanakomana vaHarimu, Eriyezeri, Ishija, Marikija, Shemaya, Shimeoni,
32  Bhenjamini, Maruki naShemariya;
33  pavanakomana vaHashumu, Matenai, Matataa, Zabhadhi, Erifereti, Jeremai, Manase naShimei;
34  pavanakomana vaBhani, Maadhai, Amramu naUeri,
35  Bhenaya, Bhedheya, Keruhi,
36  Vhaniya, Meremoti, Eriyashibhi,
37  Mataniya, Matenai naJaasu;
38  pavanakomana vaBhinui, Shimei
39  naSheremiya naNatani naAdhaya,
40  Makinadhebhai, Shashai, Sharai,
41  Azareri naSheremiya, Shemariya,
42  Sharumu, Amariya, Josefa;
43  pavanakomana vokuNebho, Jeyieri, Matitiya, Zabhadhi, Zebhina, Jadhai naJoeri naBhenaya.
44  Ivava vose vakanga vagamuchira madzimai okune dzimwe nyika, uye vakadzinga madzimai pamwe chete nevanakomana.
4  Mhandu dzaJudha naBhenjamini padzakanzwa kuti vanakomana voKutapwa vakanga vachivakira Jehovha Mwari waIsraeri temberi,
2  dzakabva dzaswedera kuna Zerubhabheri nokuvakuru vedzimba dzemadzibaba dzikati kwavari: “Regai tivake pamwe chete nemi; nokuti, semi, tinotsvaka Mwari wenyu uye tave tichibayira zvibayiro kwaari kubvira pamazuva aEsari-hadhoni mambo weAsiriya, akatiunza kuno.”
3  Zvisinei, Zerubhabheri naJeshua nevamwe vakuru vose vedzimba dzemadzibaba aIsraeri vakati kwavari: “Imi hamuna chokuita nesu pakuvakira Mwari wedu imba, nokuti isu pachedu tose tichavakira Jehovha Mwari waIsraeri, sezvatakarayirwa naMambo Koreshi mambo wePezhiya.”
4  Vanhu vomunyika yacho vakaramba vachinetesa maoko evanhu vaJudha uye vachivaodza mwoyo pakuvaka,
5  vachibhadhara vanopa mazano kuti varwisane navo kuti vakanganise zano ravo mazuva ose aKoreshi mambo wePezhiya kusvikira pakutonga kwaDhariyasi mambo wePezhiya.
6  Pakutonga kwaAhashivheroshi, pakutanga kwokutonga kwake, vakanyora vachipomera vagari vomuJudha nomuJerusarema.
7  Uyewo, pamazuva aAtashasta, Bhishramu, Mitredhati, Tabheeri nevamwe vake vose vakanyorera Atashasta mambo wePezhiya, uye tsamba yacho yakanyorwa nemabhii echiAramaiki ikashandurirwa mumutauro wechiAramaiki.
8  Rehumu mukuru mukuru wehurumende naShimshai munyori wacho vakanyorera mambo Atashasta tsamba yokumhan’arira Jerusarema, sezvinotevera:
9  Ipapo Rehumu mukuru mukuru wehurumende naShimshai munyori wacho nevamwe vavo vose, vatongi nemagavhuna maduku vaiva mhiri kwoRwizi, vanyori, vanhu veEreki, vaBhabhironi, vagari vomuSusa, kureva vaEramu,
10  nemamwe marudzi ose akatapwa naAsenapa mukuru uye anokudzwa, akaagarisa mumaguta eSamariya, nemamwe ose aiva mhiri kwoRwizi, ——; zvino
11  iyi ndiyo kopi yetsamba yavakatumira nezvazvo: “Kuna mambo Atashasta, vashandi venyu, varume vari mhiri kwoRwizi: Zvino
12  mambo ngaazive kuti vaJudha vakakwira kuno vachibva kwamuri vachiuya kwatiri vasvika kuJerusarema. Vari kuvaka guta rinopandukira uye rakaipa, vari kupedza masvingo nokugadzira nheyo.
13  Zvino mambo ngaazive kuti, kana guta iri rikavakwazve, masvingo aro akapera, havachazopi mutero kana muripo kana mutero wenzira, uye zvichaita kuti nzvimbo dzemadzimambo dzinochengeterwa pfuma dzirasikirwe.
14  Zvino zvatinodya munyu womumuzinda, uye zvazvisina kufanira kuti tione mambo achisiyiwa asina chinhu, nokuda kwaizvozvi tazvitumira uye tazvizivisa mambo,
15  kuti bhuku rezvakanyorwa zvemadzitateguru enyu riongororwe. Muchabva mawana mubhuku rezvakaitika moziva kuti guta iroro iguta rinopandukira, rinoita kuti madzimambo nematunhu zvirasikirwe, uye mukati maro maiva nevaikonzera kupanduka kubvira pamazuva ekare. Ndokusaka guta iroro rakaitwa dongo.
16  Tiri kuzivisa mambo kuti, kana guta iroro rikavakwazve, masvingo aro akapera, imiwo hamuzovi nomugove mhiri kwoRwizi.”
17  Mambo akatumira shoko kuna Rehumu mukuru mukuru wehurumende naShimshai munyori wacho nevamwe vavo vose vaigara muSamariya nevamwe vose vaiva mhiri kwoRwizi achiti: “Kwaziwai! Zvino
18  rugwaro rwamatitumira rwaverengwa zvinonzwika pamberi pangu.
19  Naizvozvo ndarayira, uye vaongorora vakawana kuti guta iroro kubvira pamazuva ekare rave riri riya rinomukira madzimambo uye kupandukira nokumukira zvaiitwa imomo.
20  MuJerusarema maiva nemadzimambo ane simba uye aitonga vose vaiva mhiri kwoRwizi, uye aipiwa mutero, muripo nomutero wenzira.
21  Zvino rayirai kuti ava varume vamire, kuti guta iroro rirege kuvakwazve kusvikira ndarayira.
22  Naizvozvo chenjerai kuti parege kuva nokuregeredza pamusoro pokuita izvozvi, kuti kukuvadza kwacho kurege kuwedzera zvozoguma zvakuvadza madzimambo.”
23  Zvino pashure pokunge kopi yorugwaro rwamambo Atashasta yaverengwa pamberi paRehumu naShimshai munyori wacho nevamwe vavo, vakakurumidza kuenda kuJerusarema kuvaJudha, vakavamisa nechisimba.
24  Panguva iyoyo ndipo pakamira basa paimba yaMwari, yaiva muJerusarema; uye rakaramba rakamira kusvikira mugore rechipiri rokutonga kwaDhariyasi mambo wePezhiya.
8  Zvino ava ndivo vaiva vakuru vedzimba dzemadzibaba avo uye ndiko kwaiva kunyorwa maererano nemadzinza kwevaya vaienda neni munguva yokutonga kwamambo Atashasta vachibva kuBhabhironi:
2  Pavanakomana vaFiniyasi, Geshomu; pavanakomana vaItamari, Dhanieri; pavanakomana vaDhavhidhi, Hatushi;
3  pavanakomana vaShekaniya uye pavanakomana vaParoshi, Zekariya, uye vanhurume zana nemakumi mashanu vakanyorwa pamwe chete naye;
4  pavanakomana vaPahati-moabhi, Erieho-enai mwanakomana waZerahiya aiva nevanhurume mazana maviri;
5  pavanakomana vaZatu, Shekaniya mwanakomana waJahazieri aiva nevanhurume mazana matatu;
6  pavanakomana vaAdhini, Ebhedhi mwanakomana waJonatani aiva nevanhurume makumi mashanu;
7  pavanakomana vaEramu, Jeshaya mwanakomana waAtariya aiva nevanhurume makumi manomwe;
8  pavanakomana vaShefatiya, Zebhadhiya mwanakomana waMikaeri aiva nevanhurume makumi masere;
9  pavanakomana vaJoabhi, Obhadhiya mwanakomana waJehieri aiva nevanhurume mazana maviri negumi nevasere;
10  pavanakomana vaBhani, Sheromiti mwanakomana waJosifiya aiva nevanhurume zana nemakumi matanhatu;
11  pavanakomana vaBhebhai, Zekariya mwanakomana waBhebhai aiva nevanhurume makumi maviri nevasere;
12  pavanakomana vaAzgadhi, Johanani mwanakomana waHakatani aiva nevanhurume zana negumi;
13  pavanakomana vaAdhonikamu, vaya vakanga vari vokupedzisira, uye mazita avo aiva: Erifereti, Jeyieri naShemaya, vaiva nevanhurume makumi matanhatu;
14  pavanakomana vaBhigvhai, Utai naZabhudhe, vaiva nevanhurume makumi manomwe.
15  Ndakavaunganidza parwizi runouya kuAhavha: uye takaramba takadzika musasa ipapo kwemazuva matatu, kuti ndinyatsotarira vanhu nevapristi, asi hapana nomumwe chete wevanakomana vaRevhi wandakawana ipapo.
16  Naizvozvo ndakashevedza Eriyezeri, Arieri, Shemaya naErinatani naJaribhi naErinatani naNatani naZekariya naMeshuramu, vakuru, uye ndakashevedza Joyaribhi naErinatani, varayiridzi.
17  Ndakabva ndavarayira pamusoro paIdho mukuru munzvimbo inonzi Kasifiya, uye ndakaisa mumuromo mavo mashoko okutaura kuna Idho nehama dzake vaNetinimu vari munzvimbo inonzi Kasifiya, kuti vauye nevashumiri veimba yaMwari wedu.
18  Naizvozvo vakauya navo, maererano noruoko rwakanaka rwaMwari wedu rwaiva patiri, munhu akangwara anobva kuvanakomana vaMari muzukuru waRevhi mwanakomana waIsraeri, ainzi, Sherebhiya nevanakomana vake nehama dzake, gumi nevasere;
19  Hashabhiya pamwe chete naJeshaya wokuvanakomana vaMerari, hama dzake, nevanakomana vadzo, vaiva makumi maviri.
20  KuvaNetinimu, vakaiswa pabasa revaRevhi naDhavhidhi nemachinda, kwaiva nevaNetinimu mazana maviri nemakumi maviri, vose vakanga vasarudzwa nemazita avo.
21  Ndakabva ndazivisa kuti titsanye ipapo parwizi rwaAhavha, kuti tizvininipise pamberi paMwari wedu, kuti titsvake kwaari isu nevana vedu nezvinhu zvedu zvose nzira yakarurama.
22  Nokuti ndakanyara kukumbira uto rehondo nevatasvi vemabhiza kuna mambo kuti ritibatsire pakurwisana nomuvengi munzira, nokuti takanga tati kuna mambo: “Ruoko rwaMwari wedu ruri pane vose vanomutsvaka nokuda kwezvakanaka, asi simba rake nokutsamwa kwake zvinorwisana navose vaya vanomusiya.”
23  Naizvozvo takatsanya tikakumbira kuna Mwari wedu pamusoro peizvi, zvokuti akabvuma kutetererwa nesu.
24  Zvino pavakuru vevapristi ndakatsaura gumi nevaviri, vaiti, Sherebhiya, Hashabhiya, uye vaiva nehama dzavo gumi.
25  Ndakavayerera sirivha nendarama nemidziyo, mupiro weimba yaMwari wedu wakanga wapiwa namambo nemakurukota ake nemachinda ake nevaIsraeri vose vakanga varipo.
26  Nokudaro ndakavayerera mumaoko avo matarenda esirivha mazana matanhatu nemakumi mashanu nemidziyo yesirivha zana inokosha matarenda maviri, uye matarenda zana endarama,
27  nendiro duku dzendarama makumi maviri dzinokosha madhariki chiuru nemidziyo miviri yemhangura yakanaka, youtsvuku hwaipenya, yaikosha sendarama.
28  Ndakabva ndati kwavari: “Imi muri chinhu chitsvene kuna Jehovha, uye midziyo yacho chinhu chitsvene, uye sirivha nendarama chinhu chinopiwa chokuzvidira kuna Jehovha Mwari wemadzitateguru enyu.
29  Rambai makamuka uye rindai kusvikira mazviyera pamberi pevakuru vevapristi nevaRevhi nemachinda emadzibaba aIsraeri muJerusarema, muimba dzokudyira dzeimba yaJehovha.”
30  Vapristi nevaRevhi vakagamuchira sirivha nendarama nemidziyo zvakayerwa, kuti vaende nazvo kuJerusarema kuimba yaMwari wedu.
31  Takazobva parwizi rwaAhavha pazuva rechigumi nemaviri romwedzi wokutanga kuti tiende kuJerusarema, uye ruoko rwaMwari wedu rwakanga ruri patiri, zvokuti akatinunura pachanza chomuvengi nevakanga vakativandira panzira.
32  Naizvozvo takasvika kuJerusarema tikagara ikoko mazuva matatu.
33  Pazuva rechina takayerera sirivha nendarama nemidziyo yaiva muimba yaMwari wedu mumaoko aMeremoti mwanakomana womupristi Urija naEriyezari mwanakomana waFiniyasi waaiva naye naJozabhadhi mwanakomana waJeshua naNoadhiya mwanakomana waBhinui vaRevhi vavaiva navo,
34  maererano nokuwanda uye nokurema kwezvinhu zvose, pashure pacho kurema kwacho kwose kwakanyorwa panguva iyoyo.
35  Vaya vaibva pakutapwa, vaichimbova nhapwa, vakauya kuna Mwari waIsraeri nezvibayiro zvinopiswa, nzombe gumi nembiri nokuda kwevaIsraeri vose, makondohwe makumi mapfumbamwe nematanhatu, makwayana makono makumi manomwe nemanomwe, nhongo gumi nembiri kuti chive chinopiwa chechivi, zvinhu zvose sechinopiwa chinopisirwa Jehovha.
36  Takabva tapa machinda amambo nemagavhuna aiva mhiri kwoRwizi mitemo yamambo, uye vakabatsira vanhu neimba yaMwari wechokwadi.
9  Zvino zvinhu izvi pazvakangopera, machinda akauya kwandiri, achiti: “Vanhu vaIsraeri nevapristi nevaRevhi havana kuzvitsaura pamarudzi enyika pamusoro pezvinhu zvawo zvinosemesa, anoti, vaKenani, vaHiti, vaPerizi, vaJebhusi, vaAmoni, vaMoabhi, vaIjipiti nevaAmori.
2  Nokuti vakagamuchira vamwe vanasikana vavo nokuda kwavo uye nokuda kwevanakomana vavo; uye ivo, rudzi rutsvene, vavhengana nemarudzi enyika dzacho, uye ruoko rwemachinda nevatevedzeri vevatongi rwava irwo rwakanyanya pane kusatendeka uku.”
3  Zvino ndichangonzwa nezveizvi ndakabvarura nguo yangu nejasi rangu risina maoko, ndikatanga kudzura rimwe bvudzi romusoro wangu nedzimwe ndebvu dzangu, ndikaramba ndakagara ndakadumbirwa.
4  Vakandiunganirawo, vanhu vose vachidedera nokuda kwemashoko aMwari waIsraeri pamusoro pokusatendeka kwevanhu vakatapwa, pandakanga ndigere ndakadumbirwa kusvikira panguva yechinopiwa chezviyo chemanheru.
5  Zvino panguva yechinopiwa chezviyo chemanheru ndakasimuka pakuzvininipisa kwangu, nguo yangu nejasi rangu risina maoko zvakabvaruka, ndikapfugama nemabvi angu ndikatambanudzira Jehovha Mwari wangu zvanza zvangu.
6  Ndakati: “Haiwa Mwari wangu, ndinonyara uye ndinotsveruka kusimudzira chiso changu kwamuri, haiwa Mwari wangu, nokuti kukanganisa kwedu kwawanda pamisoro yedu uye kuva nemhosva kwedu kwakura kwazvo kusvikira kumatenga.
7  Kubvira pamazuva emadzitateguru edu tave tiine mhosva zvikuru kusvikira nhasi; uye nokuda kwokukanganisa kwedu, isu, madzimambo edu, vapristi vedu, takaiswa muruoko rwemadzimambo edzimwe nyika nebakatwa, nokutapwa nokupambwa nechiso chinonyara, sanhasi.
8  Zvino kwenguva duku nyasha dzinobva kuna Jehovha Mwari wedu dzauya nokutisiyira vaya vanopukunyuka uye nokutipa hoko panzvimbo yake tsvene, kuti apenyese maziso edu, haiwa Mwari wedu, uye kuti atimutsidzire zvishoma muuranda hwedu.
9  Nokuti tiri varanda; uye Mwari wedu haana kutisiya muuranda hwedu, asi anotiitira mutsa worudo pamberi pemadzimambo ePezhiya, kuti atimutsidzire kuti timutse imba yaMwari wedu, tidzorere nzvimbo dzayo dzakaitwa matongo uye kuti atipe rusvingo rwematombo muJudha nomuJerusarema.
10  “Zvino tichatii, haiwa Mwari wedu, pashure peizvi? Nokuti takasiya mirayiro yenyu,
11  yamakarayira muchishandisa vashumiri venyu vaprofita, muchiti, ‘Nyika yamuri kupinda mairi kuti muiite yenyu inyika isina kuchena nokuda kwokusachena kwemarudzi enyika dzacho, nokuda kwezvinhu zvawo zvinosemesa zvaakaizadza nazvo kubvira kune mumwe mugumo kusvikira kune mumwe mugumo nokusachena kwawo.
12  Zvino musapa vanakomana vavo vanasikana venyu, uyewo musagamuchira vanasikana vavo nokuda kwevanakomana venyu; uye musashandira rugare rwavo nokubudirira kwavo nokusingagumi, kuti muve nesimba, mudye zvakanaka zvenyika yacho uye kuti muiite yevanakomana venyu nokusingagumi.’
13  Pashure pezvose zvakatiwira nokuda kwemabasa edu akaipa nokuva kwedu nemhosva kukuru—nokuti imi, haiwa Mwari wedu, makarerutsa kukanganisa kwedu, uye makatipa vaya vakapukunyuka seava—
14  toputsazve mirayiro yenyu tichiroorerana nemarudzi eizvi zvinhu zvinosemesa here? Hamuzotitsamwiri zvikuru zvokuti hapangavi neanosara uye anopukunyuka here?
15  Haiwa Jehovha Mwari waIsraeri, imi makarurama, nokuti tasiyiwa sevanhu vakapukunyuka sezvazvakaita nhasi. Tarirai tiri pamberi penyu tiine mhosva, nokuti hazvibviri kumira pamberi penyu nokuda kweizvi.”
7  Zvino pashure pezvinhu izvi mukutonga kwaAtashasta mambo wePezhiya, Ezra mwanakomana waSeraya mwanakomana waAzariya mwanakomana waHirikiya
2  mwanakomana waSharumu mwanakomana waZadhoki mwanakomana waAhitubhu
3  mwanakomana waAmariya mwanakomana waAzariya mwanakomana waMerayoti
4  mwanakomana waZerahiya mwanakomana waUzai mwanakomana waBhuki
5  mwanakomana waAbhishua mwanakomana waFiniyasi mwanakomana waEriyezari mwanakomana womupristi mukuru Aroni—
6  Ezra iyeyu akabva kuBhabhironi; uye akanga ari mukopi ane unyanzvi womutemo waMosesi, wakanga wapiwa naJehovha Mwari waIsraeri, zvokuti mambo akamubvumira, zvose zvaakakumbira, maererano noruoko rwaJehovha Mwari wake rwaiva paari.
7  Naizvozvo vamwe vevanakomana vaIsraeri nevevapristi nevaRevhi nevaimbi nevachengeti vemagedhi nevaNetinimu vakakwira kuJerusarema mugore rechinomwe ramambo Atashasta.
8  Vakazosvika kuJerusarema mumwedzi wechishanu, kureva mugore rechinomwe ramambo.
9  Nokuti pazuva rokutanga romwedzi wokutanga iye akasarudza kubva kuBhabhironi, uye pazuva rokutanga romwedzi wechishanu akasvika kuJerusarema, maererano noruoko rwakanaka rwaMwari wake rwaiva paari.
10  Nokuti iye Ezra akanga agadzirira mwoyo wake kuti aone kuti mutemo waJehovha unotii uye auite uye kuti adzidzise murau nokururamisira pakati paIsraeri.
11  Zvino iyi ndiyo kopi yetsamba iyo Mambo Atashasta akapa mupristi Ezra aiva mukopi, mukopi wemashoko omurayiro waJehovha nowemirau yake kuna Israeri:
12  “Atashasta, mambo wemadzimambo, kumupristi Ezra, mukopi womutemo waMwari wokumatenga: Rugare ngaruitwe kuti rukwane. Zvino
13  ndarayira kuti vanhu vose vari muumambo hwangu vevanhu vaIsraeri nevapristi vavo nevaRevhi vanoda kuenda newe kuJerusarema vaende.
14  Sezvo murayiro wakatumirwa uchibva pamberi pamambo nemakurukota ake manomwe kuti vanoongorora pamusoro peJudha neJerusarema mumutemo waMwari wako uri muruoko rwako,
15  kuti vaunze sirivha nendarama zvakapiwa nokuzvidira namambo nemakurukota ake kuna Mwari waIsraeri, anogara muJerusarema,
16  nesirivha yose nendarama zvaunowana mudunhu rose reBhabhironi pamwe chete nechipo chevanhu nevapristi vari kupa nokuzvidira kuimba yaMwari wavo, iri muJerusarema;
17  naizvozvo uchakurumidza kutenga nemari iyi nzombe, makondohwe, makwayana nezvinopiwa zvazvo zvezviyo nezvinopiwa zvazvo zvezvinonwiwa uye uchazvipisira paatari yeimba yaMwari wenyu, iri muJerusarema.
18  “Zvino imi, muchaita zvose zvakanakira iwe nehama dzako neimwe sirivha nendarama zvinosara, maererano nezvinoda Mwari wenyu.
19  Endesa midziyo yose yaunopiwa yebasa reimba yaMwari wako pamberi paMwari kuJerusarema.
20  Zvimwe zvose zvinodiwa zveimba yaMwari wako zvaunofanira kupa, uchazvipa zvichibva paimba yepfuma yamambo.
21  “Zvino ini, mambo Atashasta, ndarayira vachengeti vose vepfuma vari mhiri kwoRwizi, kuti zvinhu zvose zvamunokumbirwa nomupristi Ezra, mukopi womutemo waMwari wokumatenga, zvichaitwa nokukurumidza,
22  kunyange kusvikira kumatarenda esirivha zana nemakori egorosi zana nemabhati ewaini zana nemabhati emafuta zana, nomunyu usingapimiki.
23  Zvose zvinorayirwa naMwari wokumatenga ngazviitwe nokushingairira imba yaMwari wokumatenga, kuti parege kuva nokutsamwirwa kwoumambo hwamambo nevanakomana vake.
24  Muri kuziviswa kuti, kana vari vevapristi chero vapi zvavo nevaRevhi, vaimbi, vachengeti vemasuo, vaNetinimu, nevashandi vepaimba yaMwari iyi, havabvumirwi kutarirwa mutero, muripo, kana kuti mutero wenzira.
25  “Zvino iwe, Ezra, maererano nouchenjeri hwaMwari wako huri muruoko rwako gadza vatambi vemhosva nevatongi kuti varambe vachitonga vanhu vose vari mhiri kwoRwizi, naivo vose vanoziva mitemo yaMwari wako; uye mucharayiridza munhu wose asati aiziva.
26  Munhu wose asingaiti mutemo waMwari wako nomutemo wamambo, ngaakurumidze kutongerwa, rungava rufu kana kuti kudzingwa, kana kuti kuripa mari kana kuti kuiswa mujeri.”
27  Jehovha Mwari wemadzitateguru edu ngaarumbidzwe, aisa chinhu chakadaro mumwoyo wamambo, kuti aite kuti imba yaJehovha inake, iri muJerusarema!
28  Andiitira mutsa worudo pamberi pamambo nemakurukota ake nemachinda ose ane simba amambo. Ini ndakava nesimba maererano noruoko rwaJehovha Mwari wangu rwaiva pandiri, ndikaunganidza vakuru pakati paIsraeri kuti vaende neni.
6  Panguva iyoyo mambo Dhariyasi ndipo paakarayira, vakaongorora muimba yezvakanyorwa yepfuma yakaiswa imomo muBhabhironi.
2  PaEkibhatana, munzvimbo yakavakirirwa yaiva mudunhu reMedhiya, makawanika mupumburu, uye rugwaro rwokuyeuchidza nezvaizvozvi rwakanga rwakanyorwa mauri kuti:
3  “Mugore rokutanga ramambo Koreshi, mambo Koreshi akarayira nezveimba yaMwari iri muJerusarema achiti: Imba yacho ngaivakwezve senzvimbo yavachapira zvibayiro, uye nheyo dzayo dzinofanira kuvakwa zvakasimba, kukwirira kwayo kuri makubhiti makumi matanhatu, kufara kwayo makubhiti makumi matanhatu,
4  nemitsara mitatu yematombo akakungurutsirwa munzvimbo yawo nomutsara mumwe chete wematanda; uye mari inoshandiswa ngaipiwe ichibva kuimba yamambo.
5  Uyewo midziyo yendarama neyesirivha yeimba yaMwari yakabudiswa naNebhukadhinezari mutemberi yaiva muJerusarema ikaunzwa kuBhabhironi ngaidzorerwe, kuti isvike kutemberi iri muJerusarema panzvimbo payo iiswe muimba yaMwari.
6  “Zvino gavhuna Tatenai ari mhiri kwoRwizi, Shetari-bhozenai nevamwe vavo, magavhuna maduku ari mhiri kwoRwizi, musaswedera ipapo.
7  Siyanai nebasa reimba iyoyo yaMwari. Gavhuna wevaJudha nevarume vakuru vevaJudha vachavakazve imba iyoyo yaMwari panzvimbo yayo.
8  Ini ndarayira pamusoro pezvamuchaita nevarume vakuru ava vevaJudha, nokuda kwokuvakazve imba iyoyo yaMwari; uye mari inoshandiswa ichakurumidza kupiwa varume ava ichitorwa papfuma youmambo yomutero iri mhiri kwoRwizi pasina kumbomira.
9  Zvinodiwa zvinoti, nzombe duku uyewo makondohwe nemakwayana nokuda kwezvinopiwa zvinopisirwa Mwari wokudenga, gorosi, munyu, waini nemafuta, sezvinotaurwa nevapristi vari muJerusarema, ngavarambe vachizvipiwa zuva nezuva pasina kukundikana;
10  kuti varambe vachipa Mwari wokumatenga zvinopiwa zvinofadza uye vachinyengeterera upenyu hwamambo nevanakomana vake.
11  Ndarayira kuti, kana paine chero munhu upi zvake anoputsa murau uyu, bango richavhomorwa paimba yake orovererwa pariri, uye imba yake ichaitwa chimbudzi chevanhu vose nokuda kwaizvozvi.
12  Mwari akaita kuti zita rake rigare imomo ngaaparadze mambo chero upi zvake nevanhu vanotambanudza maoko avo kuti vadarike ndokuparadza imba iyoyo yaMwari, iri muJerusarema. Ini, Dhariyasi, ndinorayira. Ngazviitwe nokukurumidza.”
13  Gavhuna Tatenai aiva mhiri kwoRwizi, Shetari-bhozenai nevamwe vavo, vakabva vaita saizvozvo nokukurumidza, maererano neshoko rakanga ratumirwa namambo Dhariyasi.
14  Varume vakuru vevaJudha vakanga vachivaka uye vachipfuurira, muprofita Hagai achiprofita naZekariya muzukuru waIdho, uye vakavaka vakaipedza sezvakarayirwa naMwari waIsraeri uye sezvakarayirwa naKoreshi naDhariyasi naAtashasta mambo wePezhiya.
15  Vakapedza imba iyi pazuva rechitatu romwedzi waAdhari, kureva mugore rechitanhatu rokutonga kwamambo Dhariyasi.
16  Vanakomana vaIsraeri, vapristi nevaRevhi nevamwe vose vaichimbova nhapwa vakatsaurira imba iyi yaMwari vachifara.
17  Vakauya nenzombe zana, nemakondohwe mazana maviri, nemakwayana mazana mana, zvokutsaurira nazvo imba iyi yaMwari, uye nhongo gumi nembiri kuti dzive chinopiwa chechivi nokuda kwevaIsraeri vose, maererano nokuwanda kwemadzinza aIsraeri.
18  Vakagadza vapristi mumapoka avo uye vaRevhi muzvikwata zvavo, nokuda kwebasa raMwari riri muJerusarema, maererano nokurayira kwebhuku raMosesi.
19  Dzaichimbova nhapwa dzakachengeta paseka pazuva rechigumi nemana romwedzi wokutanga.
20  Vapristi nevaRevhi zvavakanga vazvichenesa seboka rimwe, ivo vose vakanga vakachena, naizvozvo vakauraya chibayiro chepaseka nokuda kwedzaichimbova nhapwa dzose uye nokuda kwehama dzavo vapristi uye nokuda kwavo.
21  Vanakomana vaIsraeri vakanga vadzoka kubva paKutapwa vakabva vadya, nevanhu vose vakanga vazvitsaurira kwavari vachibva pakusachena kwemarudzi enyika yacho, kuti vatsvake Jehovha Mwari waIsraeri.
22  Vakaita mutambo wemakeke asina kuviriswa mazuva manomwe vachifara; nokuti Jehovha akaita kuti vafare, uye akanga atendeudzira mwoyo wamambo weAsiriya kwavari kuti asimbise maoko avo pabasa reimba yaMwari wechokwadi, iye Mwari waIsraeri.
5  Zvino muprofita Hagai naZekariya muzukuru waIdho muprofita, vakaprofitira vaJudha vaiva muJudha nomuJerusarema, nezita raMwari waIsraeri aiva pavari.
2  Panguva iyoyo Zerubhabheri mwanakomana waSheatiyeri naJeshua mwanakomana waJehozadhaki ndipo pavakasimuka vakatanga kuvakazve imba yaMwari, yaiva muJerusarema; uye vaprofita vaMwari vaiva navo vachivayamura.
3  Panguva iyoyo gavhuna Tatenai aiva mhiri kwoRwizi naShetari-bhozenai nevamwe vavo vakauya kwavari, uye vaiti kwavari: “Ndiani akakurayirai kuti muvake imba iyi uye kuti mupedze chivako ichi chematanda?”
4  Vakabva vati kwavari: “Varume vari kuvaka chivako ichi ndivanaani?”
5  Ziso raMwari wavo raiva pavarume vakuru vevaJudha, uye havana kuvamisa kusvikira mashoko aenda kuna Dhariyasi uye rugwaro pamusoro paizvozvi rwadzoswa.
6  Heino kopi yetsamba yakatumirwa nagavhuna Tatenai aiva mhiri kwoRwizi naShetari-bhozenai nevamwe vake, magavhuna maduku aiva mhiri kwoRwizi, kuna mambo Dhariyasi;
7  vakamutumira shoko, uye zvakanyorwa mairi zvaiva seizvi: “Kuna mambo Dhariyasi: “Rugare rwose ngaruve nemi!
8  Mambo ngaazive kuti takaenda kudunhu raJudha kuimba yaMwari mukuru, uye iri kuvakwa nematombo anokungurutsirwa munzvimbo yawo, matanda ari kuiswa mumadziro; uye kuti basa riri kuitwa nomwoyo wose uye riri kufambira mberi pamaoko avo.
9  Takabva tabvunza varume vakuru ava. Takati kwavari: ‘Ndiani akakurayirai kuti muvake imba iyi uye kuti mupedze chivako ichi chematanda?’
10  Takavabvunzawo mazita avo, kuti tikuzivisei, kuti tinyore mazita evarume vari kuvatungamirira.
11  “Zvino iri ndiro shoko ravakatipindura, vachiti: ‘Tiri vashumiri vaMwari wokumatenga nenyika, uye tiri kuvakazve imba yakanga yakavakwa makore mazhinji izvi zvisati zvaitika, yakavakwa ikapedzwa namambo mukuru waIsraeri.
12  Zvisinei, nokuti madzibaba edu akatsamwisa Mwari wokumatenga, iye akavaisa mumaoko aNebhukadhinezari mambo weBhabhironi, muKadheya, uye iye akakoromora imba iyi, akatapa vanhu achivaendesa kuBhabhironi.
13  Kunyange zvakadaro, mugore rokutanga raKoreshi mambo weBhabhironi, mambo Koreshi akarayira kuti imba iyi yaMwari ivakwezve.
14  Uyewo midziyo yendarama neyesirivha yeimba yaMwari yakanga yabudiswa naNebhukadhinezari mutemberi, yaiva muJerusarema, akaenda nayo kutemberi yeBhabhironi, mambo Koreshi akaibudisa mutemberi yeBhabhironi, uye yakapiwa Sheshbhazari, zita rewaakaita gavhuna.
15  Akati kwaari: “Tora midziyo iyi. Enda, uiise mutemberi iri muJerusarema, uye imba yaMwari ngaivakwezve panzvimbo yayo.”
16  Sheshbhazari uya paakasvika akavaka nheyo dzeimba yaMwari, iri muJerusarema; kubvira ipapo kusvikira zvino iri kuvakwazve asi haisati yapera.’
17  “Zvino kana zvakanaka kuna mambo, imba yamambo yepfuma iri ikoko kuBhabhironi ngaiongororwe, kana zviri izvo kuti murayiro wokuvakazve imba iyoyo yaMwari iri muJerusarema wakabva kuna mambo Koreshi; mambo ngaatitumire zvaanosarudza pamusoro peizvi.”
1  Zvino mugore rokutanga raKoreshi mambo wePezhiya, kuti shoko raJehovha rakabuda mumuromo maJeremiya riitike, Jehovha akamutsa mwoyo waKoreshi mambo wePezhiya zvokuti akaita kuti kushevedzera kuitwe muumambo hwake hwose, uyewo akanyora, achiti:
2  “Zvanzi naKoreshi mambo wePezhiya, ‘Jehovha Mwari wokumatenga akandipa umambo hwose hwepanyika, uye iye akandirayira kuti ndimuvakire imba muJerusarema, riri muJudha.
3  Munhu wose ari pakati penyu wevanhu vake vose, Mwari wake ngaave naye. Naizvozvo ngaaende kuJerusarema, riri muJudha, avakezve imba yakanga iri muJerusarema—yaJehovha Mwari waIsraeri—ndiye Mwari wechokwadi.
4  Ani naani akasara munzvimbo dzose maari kugara ari mutorwa, vanhu vomunzvimbo yake ngavamubatsire nesirivha nendarama nezvimwe zvinhu zvinokosha nezvipfuwo pamwe chete nechinopiwa chokuzvidira nokuda kweimba yaMwari wechokwadi, yakanga iri muJerusarema.’”
5  Vakuru vemadzibaba aJudha neaBhenjamini nevapristi nevaRevhi vakabva vasimuka, nevanhu vose vakanga vamutswa mwoyo naMwari wechokwadi kuti vakwire, vavakezve imba yaJehovha, yakanga iri muJerusarema.
6  Vaya vose vakanga vakavapoteredza, vakasimbisa maoko avo nemidziyo yesirivha, nendarama, nezvimwe zvinhu zvinokosha nezvipfuwo nezvinhu zvakanaka kwazvo, tisingabatanidzi zvose zvakapiwa nokuzvidira.
7  Mambo Koreshi akaunzawo midziyo yeimba yaJehovha, iyo Nebhukadhinezari akanga abudisa muJerusarema, akaiisa muimba yamwari wake.
8  Koreshi mambo wePezhiya akaita kuti itarisirwe naMitredhati muchengeti wepfuma, akaiverengera Sheshbhazari jinda raJudha.
9  Zvino uku ndiko kuwanda kwayo: midziyo yendarama yakaita setswanda ine makumi matatu, midziyo yesirivha yakaita setswanda chiuru chimwe chete, midziyo yokutsiva nayo makumi maviri nemipfumbamwe,
10  ndiro duku dzendarama makumi matatu, dzimwe ndiro duku dzesirivha mazana mana negumi, nemimwe midziyo chiuru chimwe chete.
11  Midziyo yose yendarama neyesirivha yaiva zviuru zvishanu nemazana mana. Sheshbhazari akaenda nezvinhu zvose, pakabva vanhu vakatapwa kuBhabhironi vachienda kuJerusarema.
2  Zvino ava ndivo vaiva vanakomana vedunhu racho, vakabva pakutapwa kwevanhu vakanga vatapwa, avo Nebhukadhinezari mambo weBhabhironi akanga atapa achiendesa kuBhabhironi, vakazodzoka kuJerusarema neJudha, mumwe nomumwe kuguta rake;
2  vaya vakauya naZerubhabheri, Jeshua, Nehemiya, Seraya, Reeraya, Modhekai, Bhirishani, Mispari, Bhigvhai, Rehumu, Bhaana. Kuwanda kwevarume vevanhu vaIsraeri ndouku:
3  Vanakomana vaParoshi, zviuru zviviri nezana nemakumi manomwe nevaviri;
4  vanakomana vaShefatiya, mazana matatu nemakumi manomwe nevaviri;
5  vanakomana vaAraa, mazana manomwe nemakumi manomwe nevashanu;
6  vanakomana vaPahati-moabhi, vevanakomana vaJeshua naJoabhi, zviuru zviviri nemazana masere negumi nevaviri;
7  vanakomana vaEramu, chiuru nemazana maviri nemakumi mashanu nevana;
8  vanakomana vaZatu, mazana mapfumbamwe nemakumi mana nevashanu;
9  vanakomana vaZakai, mazana manomwe nemakumi matanhatu;
10  vanakomana vaBhani, mazana matanhatu nemakumi mana nevaviri;
11  vanakomana vaBhebhai, mazana matanhatu nemakumi maviri nevatatu;
12  vanakomana vaAzgadhi, chiuru nemazana maviri nemakumi maviri nevaviri;
13  vanakomana vaAdhonikamu, mazana matanhatu nemakumi matanhatu nevatanhatu;
14  vanakomana vaBhigvhai, zviuru zviviri nemakumi mashanu nevatanhatu;
15  vanakomana vaAdhini, mazana mana nemakumi mashanu nevana;
16  vanakomana vaAteri, waHezekiya, makumi mapfumbamwe nevasere;
17  vanakomana vaBhezai, mazana matatu nemakumi maviri nevatatu;
18  vanakomana vaJora, zana negumi nevaviri;
19  vanakomana vaHashumu, mazana maviri nemakumi maviri nevatatu;
20  vanakomana vaGibhari, makumi mapfumbamwe nevashanu;
21  vanakomana vokuBhetrehema, zana nemakumi maviri nevatatu;
22  varume vokuNetofa, makumi mashanu nevatanhatu;
23  varume vokuAnatoti, zana nemakumi maviri nevasere;
24  vanakomana vokuAzmavheti, makumi mana nevaviri;
25  vanakomana vokuKiriyati-jearimu, Kefira neBheeroti, mazana manomwe nemakumi mana nevatatu;
26  vanakomana vokuRama neGebha, mazana matanhatu nemakumi maviri nomumwe chete;
27  varume vokuMikmasi, zana nemakumi maviri nevaviri;
28  varume vokuBheteri neAi, mazana maviri nemakumi maviri nevatatu;
29  vanakomana vokuNebho, makumi mashanu nevaviri;
30  vanakomana vokuMagbhishi, zana nemakumi mashanu nevatanhatu;
31  vanakomana vomumwe Eramu, chiuru nemazana maviri nemakumi mashanu nevana;
32  vanakomana vaHarimu, mazana matatu nemakumi maviri;
33  vanakomana vokuRodhi, Hadhidhi neOno, mazana manomwe nemakumi maviri nevashanu;
34  vanakomana vokuJeriko, mazana matatu nemakumi mana nevashanu;
35  vanakomana vokuSenaa, zviuru zvitatu nemazana matanhatu nemakumi matatu.
36  Vapristi: Vanakomana vaJedhaya veimba yaJeshua vaiva mazana mapfumbamwe nemakumi manomwe nevatatu;
37  vanakomana vaImeri, vaiva chiuru nemakumi mashanu nevaviri;
38  vanakomana vaPashuri, vaiva chiuru nemazana maviri nemakumi mana nevanomwe;
39  vanakomana vaHarimu, vaiva chiuru negumi nevanomwe.
40  VaRevhi: Vanakomana vaJeshua naKadmieri, vevanakomana vaHodhavhiya, vaiva makumi manomwe nevana.
41  Vaimbi, vanakomana vaAsafi, vaiva zana nemakumi maviri nevasere.
42  Vanakomana vevachengeti vemagedhi, vanakomana vaSharumu, vanakomana vaAteri, vanakomana vaTarimoni, vanakomana vaAkubhu, vanakomana vaHatita, vanakomana vaShobhai, vose pamwe chete, vaiva zana nemakumi matatu nevapfumbamwe.
43  VaNetinimu: Vanakomana vaZiha, vanakomana vaHasufa, vanakomana vaTabhaoti,
44  vanakomana vaKerosi, vanakomana vaSiaha, vanakomana vaPadhoni,
45  vanakomana vaRebhana, vanakomana vaHagabha, vanakomana vaAkubhu,
46  vanakomana vaHagabhu, vanakomana vaSarimai, vanakomana vaHanani,
47  vanakomana vaGidheri, vanakomana vaGahari, vanakomana vaReaya,
48  vanakomana vaRezini, vanakomana vaNekodha, vanakomana vaGazamu,
49  vanakomana vaAza, vanakomana vaPaseya, vanakomana vaBhesai,
50  vanakomana vaAsna, vanakomana vaMeunimu, vanakomana vaNefusimu;
51  vanakomana vaBhakbhuki, vanakomana vaHakufa, vanakomana vaHahuri,
52  vanakomana vaBhazruti, vanakomana vaMehidha, vanakomana vaHasha,
53  vanakomana vaBhakosi, vanakomana vaSisera, vanakomana vaTema,
54  vanakomana vaNeziya, vanakomana vaHatifa.
55  Vanakomana vevashandi vaSoromoni: Vanakomana vaSotai, vanakomana vaSofereti, vanakomana vaPerudha,
56  vanakomana vaJaraa, vanakomana vaDhakoni, vanakomana vaGidheri,
57  vanakomana vaShefatiya, vanakomana vaHatiri, vanakomana vaPokereti-hazebhaimu, vanakomana vaAmi.
58  VaNetinimu vose nevanakomana vevashandi vaSoromoni vaiva mazana matatu nemakumi mapfumbamwe nevaviri.
59  Ava ndivo vakabva kuTeri-mera, Teri-hasha, Kerubhi, Adhoni neImeri, asi havana kukwanisa kutaura imba yemadzibaba avo nokwavakabva, kana vaiva vaIsraeri:
60  vanakomana vaDheraya, vanakomana vaTobhiya, vanakomana vaNekodha, vaiva mazana matanhatu nemakumi mashanu nevaviri.
61  Vevanakomana vevapristi: vanakomana vaHabhaya, vanakomana vaHakozi, vanakomana vaBhazirai, uyo akatora mudzimai pavanasikana vaBhazirai muGiriyedhi akazoshevedzwa nezita ravo.
62  Ava ndivo vaya vakatsvaka bhuku ravo remazita kuti varatidze dzinza ravo pachena, asi vakashayikwa, zvokuti vakarambidzwa kuva vapristi zvichinzi vakasvibiswa.
63  Naizvozvo muTishata akavataurira kuti havangadyi zvinhu zvitsvenetsvene kusvikira mupristi ane Urimu neTumimu amuka.
64  Ungano yose seboka rimwe chete yaiva zviuru makumi mana nezviviri nemazana matatu nemakumi matanhatu,
65  tisingabatanidzi varandarume vavo nevarandasikana vavo, ava vari zviuru zvinomwe nemazana matatu nemakumi matatu nevanomwe; uye vakanga vaine vaimbi vechirume nevaimbi vechikadzi mazana maviri.
66  Mabhiza avo aiva mazana manomwe nemakumi matatu nematanhatu, manyurusi avo aiva mazana maviri nemakumi mana nemashanu,
67  ngamera dzavo dzaiva mazana mana nemakumi matatu neshanu, mbongoro dzavo dzaiva zviuru zvitanhatu nemazana manomwe nemakumi maviri.
68  Vamwe vevakuru vedzimba dzemadzibaba, pavakauya kuimba yaJehovha, yakanga iri muJerusarema, vakapa zvinopiwa zvokuzvidira kuimba yaMwari wechokwadi, kuti vaite kuti imire panzvimbo yayo.
69  Maererano nesimba ravo vakapa ndarama nokuda kwezvinhu zvokushandisa, madrakema zviuru makumi matanhatu nechimwe, uye sirivha, mamaina zviuru zvishanu, uye nguo refu dzevapristi zana.
70  Vapristi nevaRevhi nevamwe vanhu, nevaimbi nevachengeti vemagedhi nevaNetinimu vakagara mumaguta avo, nevaIsraeri vose mumaguta avo.
3  Pakasvika mwedzi wechinomwe, vanakomana vaIsraeri vakanga vava mumaguta avo. Vanhu vakatanga kuungana pamwe chete kuJerusarema.
2  Jeshua mwanakomana waJehozadhaki nehama dzake vapristi naZerubhabheri mwanakomana waSheatiyeri nehama dzake vakasimuka, vakavaka atari yaMwari waIsraeri, kuti vape zvibayiro zvinopiswa pairi, maererano nezvakanyorwa mumutemo waMosesi munhu waMwari wechokwadi.
3  Naizvozvo vakamisa zvakasimba atari panzvimbo yayo, nokuti vakabatwa nokutya marudzi enyika dzacho, uye vakatanga kupa Jehovha zvibayiro zvinopiswa pairi, zvibayiro zvinopiswa zvemangwanani nezvemanheru.
4  Vakabva vaita mutambo wematumba maererano nezvakanyorwa, nezvibayiro zvinopiswa zuva nezuva nokuwanda kwazvo maererano nomurau wezvaidiwa zuva rimwe nerimwe.
5  Pashure paizvozvo paiva nechinopiwa chinopiswa chenguva dzose nechiya chokugara kwomwedzi nechemwaka yose yemitambo yakatsaurwa yaJehovha nechomunhu wose aida kupa Jehovha chinopiwa chokuzvidira.
6  Kubvira pazuva rokutanga romwedzi wechinomwe vakatanga kupa Jehovha zvibayiro zvinopiswa, nheyo yetemberi yaJehovha payakanga isati yavakwa.
7  Vakapa vavezi vematombo nemhizha mari, vakapa vaSidhoni nevaTire zvokudya nezvokunwa nemafuta, kuti vaunze matanda emisidhari kubva kuRebhanoni achienda kugungwa kuJopa, maererano nemvumo yavakapiwa naKoreshi mambo wePezhiya.
8  Mugore rechipiri rokuuya kwavo kuimba yaMwari wechokwadi kuJerusarema, mumwedzi wechipiri, Zerubhabheri mwanakomana waSheatiyeri naJeshua mwanakomana waJehozadhaki nedzimwe hama dzavo dzose, vapristi nevaRevhi, nevaya vose vakanga vabva pakutapwa vakauya kuJerusarema vakatanga kuvaka; zvino vakagadza vaRevhi vaitangira pamakore makumi maviri zvichikwira kuti vave vatariri pabasa reimba yaJehovha.
9  Naizvozvo Jeshua, vanakomana vake nehama dzake, Kadmieri nevanakomana vake, vanakomana vaJudha, vakasimuka seboka rimwe kuti vave vatariri vevanhu vaiita basa muimba yaMwari wechokwadi, pamwe chete nevanakomana vaHenadhadhi, vanakomana vavo nehama dzavo, ivo vaRevhi.
10  Vavaki pavakavaka nheyo yetemberi yaJehovha, vapristi vaiva vakapfeka zvipfeko zvebasa, vaine mabhosvo, uye vaRevhi, ivo vanakomana vaAsafi, vaine makwakwakwa esimbi, vakabva vasimuka kuti varumbidze Jehovha maererano nokutungamirira kwaDhavhidhi mambo waIsraeri.
11  Vakatanga kudavira vachirumbidza nokuonga Jehovha, vachiti, “nokuti akanaka, nokuti mutsa wake worudo kuna Israeri unogara nokusingagumi.” Kana vari vanhu vose, vakashevedzera kwazvo vachirumbidza Jehovha nokuda kwokuvakwa kwenheyo yeimba yaJehovha.
12  Vakawanda vevapristi nevaRevhi nevakuru vedzimba dzemadzibaba, vakwegura vakanga vaona imba yekare, vakanga vachichema nenzwi guru paivakwa nheyo yeimba iyi vachiona, vamwe vakawanda pavakanga vachishevedzera kwazvo vachifara.
13  Nokudaro vanhu vakanga vasingagoni kusiyanisa inzwi rokushevedzera kwokufara nenzwi rokuchema kwevanhu, nokuti vanhu vakanga vachishevedzera kwazvo, uye inzwi racho rakatonzwika kure kwazvo.
