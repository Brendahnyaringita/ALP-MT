4  Hondo dzinobvepi nokurwa kuri pakati penyu kunobvepi? Hazvibvi pane izvi, iko kuchiva kwenyu kwokuti mufadze nyama kunorwisana nenhengo dzenyu here?
2  Munochiva, asi hamuna chamuinacho. Munoramba muchiponda uye muchichochora, asi hapana chamunokwanisa kuwana. Munoramba muchirwa uye muchiita hondo. Hamuna chamuinacho nokuti hamukumbiri Mwari.
3  Munokumbira, asi hamugamuchiri, nokuti munokumbirira chinangwa chisina kururama, kuti mushandise zvinhu zvacho pakuchiva kwenyu kuti mufadze nyama.
4  Imi mhombwekadzi, hamuzivi here kuti kushamwaridzana nenyika kuvengana naMwari? Naizvozvo, munhu wose anoda kuva shamwari yenyika anozviita muvengi waMwari.
5  Munoti rugwaro runotaura pasina here, kuti: “Mafungiro akagara matiri anoramba achipanga kuita shanje”?
6  Zvisinei, mutsa usina kukodzera kuwanwa waanoratidza mukuru kwazvo. Nokudaro rugwaro rwacho runoti: “Mwari anoshora vanozvikudza, asi anoratidza mutsa usina kukodzera kuwanwa kune vanozvininipisa.”
7  Naizvozvo, zviisei pasi paMwari; asi rwisanai naDhiyabhorosi, uye iye achakutizai.
8  Swederai pedyo naMwari, uye iye achaswedera pedyo nemi. Chenesai maoko enyu, imi vatadzi, munatse mwoyo yenyu, imi mune mwoyo miviri.
9  Suwai mucheme, musvimhe misodzi. Kuseka kwenyu ngakuchinje kuve kuchema, mufaro wenyu uve kusuruvara.
10  Zvininipisei pamberi paJehovha, uye iye achakukwidziridzai.
11  Hama, regai kureverana zvakaipa. Iye anorevera hama yake zvakaipa kana anotonga hama yake anorevera mutemo zvakaipa uye anotonga mutemo. Zvino kana uchitonga mutemo, hauiti zvinodiwa nomutemo, asi uri mutongi.
12  Kune munhu mumwe chete anopa mitemo uye mutongi, iye anokwanisa kuponesa nokuparadza. Asi iwe, ndiwe ani kuti utonge muvakidzani wako?
13  Chinzwai, zvino, imi munoti: “Nhasi kana mangwana tichaenda kuguta iri uye tichapedza gore tiri ikoko, uye tichaita bhizimisi towana mubereko,”
14  imi musingazivi zvichange zvakaita upenyu hwenyu mangwana. Nokuti muri mhute inooneka nguva duku yobva yanyangarika.
15  Panzvimbo paizvozvo, munofanira kuti: “Kana Jehovha achida, tichararama toitawo ichi kana icho.”
16  Asi zvino munodada pakuzvikudza kwenyu kwokuzvitutumadza. Kudada kwose kwakadaro kwakaipa.
17  Naizvozvo, kana munhu achiziva kuita zvakarurama asi asingazviiti, iye ari kuita chivi.
5  Chinzwai zvino, imi vapfumi, chemai, muchiungudza pamusoro penhamo dzenyu dzichakuwirai.
2  Pfuma yenyu yaora, uye nguo dzenyu dzokunze dzadyiwa nezvitemamachira.
3  Ndarama yenyu nesirivha yenyu zvapera nengura, uye ngura yazvo ichava souchapupu hunorwisana nemi uye ichadya nhengo dzenyu dzine nyama. Makazviunganidzira chimwe chinhu chakafanana nomoto pamazuva okupedzisira.
4  Tarirai! Mibayiro inofanira kupiwa vashandi vakakohwa minda yenyu asi yamakaramba muinayo, inoramba ichishevedzera, uye kukumbira rubatsiro kwevakohwi kwakapinda munzeve dzaJehovha wemauto.
5  Makagara muumbozha panyika uye makatsvaka zvinofadza nyama. Makakodza mwoyo yenyu kusvikira pazuva rokuurayiwa.
6  Makapa mhosva munhu akarurama uye makamuponda. Zvino iye haasi kukushorai here?
7  Naizvozvo, hama, shivirirai kusvikira pakuvapo kwaShe. Tarirai! Murimi anoramba achimirira chibereko chinokosha chenyika, achishivirira nokuda kwacho kusvikira awana mvura yokutanga nemvura yokupedzisira.
8  Nemiwo shivirirai; simbisai mwoyo yenyu, nokuti kuvapo kwaShe kwaswedera pedyo.
9  Hama, musagurukutirana, kuti murege kutongwa. Tarirai! Mutongi amire pamberi pemasuo.
10  Hama, fungai nezvevaprofita vakataura vachishandisa zita raJehovha somuenzaniso wokutambura nezvinhu zvakaipa nokushivirira.
11  Tarirai! Tinoti vanofara vaya vakatsungirira. Makanzwa nezvokutsungirira kwaJobho uye makaona zvaakaitirwa pakupedzisira naJehovha, kuti Jehovha ane rudo rukuru uye ane ngoni.
12  Hama dzangu, kunyange zvakadaro, kupfuura zvinhu zvose, chokwadi regai kupika, nedenga kana nenyika kana nemhiko chero ipi zvayo. Asi Hungu wenyu ngaave Hungu, uye Aiwa wenyu, Aiwa, kuti murege kutongwa.
13  Pane munhu anotambura nezvinhu zvakaipa pakati penyu here? Ngaarambe achinyengetera. Pane munhu anofara here? Ngaaimbe mapisarema.
14  Pane munhu anorwara pakati penyu here? Ngaashevedze varume vakuru veungano, uye ngavamunyengeterere, vachimuzora mafuta vachishandisa zita raJehovha.
15  Munyengetero wokutenda uchaporesa murwere, uye Jehovha achamumutsa. Uyewo, kana akaita zvivi, achakanganwirwa.
16  Naizvozvo reururiranai pachena zvivi zvenyu munyengetererane, kuti muporeswe. Kuteterera kwomunhu akarurama, kune simba guru pakushanda kwakunoita.
17  Eriya akanga ari munhu aiva nemanzwiro akafanana needu, asi mumunyengetero akanyengeterera kuti mvura irege kunaya; uye haina kunaya panyika iyoyo kwemakore matatu nemwedzi mitanhatu.
18  Akanyengeterazve, denga rikanayisa mvura, nyika iyoyo ikabereka zvibereko zvayo.
19  Hama dzangu, kana mumwe ari pakati penyu akatsauswa pachokwadi uye mumwe omudzora,
20  zivai kuti uyo anodzora mutadzi panzira yokukanganisa kwake achaponesa mweya wake parufu uye achafukidza zvivi zvizhinji.
1  Jakobho, muranda waMwari nowaShe Jesu Kristu, kumadzinza ane gumi nemaviri akapararira kwose kwose: Kwaziwai!
2  Hama dzangu, pamunosangana nemiedzo yakasiyana-siyana, farai kwazvo,
3  zvamunoziva kuti kutenda kwenyu uku kwakaedzwa kunoita kuti pave nokutsungirira.
4  Asi kutsungirira ngakupedze basa rakwo, kuti muve vakakwana uye vakanaka muzvinhu zvose, pasina chamunoshayiwa.
5  Naizvozvo, kana mumwe wenyu achishayiwa uchenjeri, ngaarambe achikumbira Mwari, uye iye achahupiwa; nokuti iye ane rupo kuna vose uye haazvidzi.
6  Asi ngaarambe achikumbira aine kutenda, aine chokwadi nazvo, nokuti munhu asina chokwadi nazvo akafanana nefungu regungwa rinofambiswa nemhepo richisairirwa kwose kwose nemhepo.
7  Chokwadi, munhu iyeye ngaarege kufunga kuti ane chimwe chinhu chaachagamuchira kubva kuna Jehovha;
8  iye munhu ane mwoyo miviri, asina kutsiga munzira dzake dzose.
9  Asi hama yakaderera ngaipembere nomufaro pamusoro pokukwidziridzwa kwayo,
10  uye mupfumi pamusoro pokuninipiswa kwake, nokuti achapfuura seruva rezvinomera.
11  Nokuti zuva rinobuda nokupisa kwaro kukuru, roita kuti zvinomera zvisvave, maruva azvo odonha uye runako rwazvo rwokunze rwoparara. Saizvozvowo, mupfumi achasvava mumararamiro ake.
12  Anofara munhu anoramba achitsungirira muedzo, nokuti paanotenderwa achagamuchira korona youpenyu, yakapikirwa naJehovha kune vaya vanoramba vachimuda.
13  Paanenge achiedzwa, munhu ngaarege kuti: “Ndiri kuedzwa naMwari.” Nokuti hapana munhu angaedza Mwari nezvinhu zvakaipa uyewo iye haaedzi munhu.
14  Asi mumwe nomumwe anoedzwa nokutorwa mwoyo onyengerwa nokuchiva kwake.
15  Ipapo kuchiva pakunenge kwakura, kunobereka chivi; chiviwo pachinenge chaitwa, chinokonzera rufu.
16  Musatsauswa, hama dzangu dzinodiwa.
17  Zvipo zvose zvakanaka nezvinopiwa zvose zvakakwana zvinobva kumusoro, nokuti zvinoburuka zvichibva kuna Baba vezviedza zvokudenga, uye ivo havambochinji sokufamba kunoita mumvuri.
18  Nokuti ndizvo zvaakada, akatibereka neshoko rake rechokwadi, kuti tive zvimwe zvibereko zvokutanga zvezvisikwa zvake.
19  Zivai izvi, hama dzangu dzinodiwa. Munhu wose anofanira kukurumidza kunzwa, anonoke kutaura, anonoke kuva nehasha;
20  nokuti hasha dzomunhu hadziiti kuti pave nokururama kwaMwari.
21  Nokudaro bvisai tsvina yose nechinhu chiya chisingadiwi, ihwo uipi, uye gamuchirai nounyoro kusimwa kweshoko rinokwanisa kuponesa mweya yenyu.
22  Zvisinei, ivai vaiti veshoko, kwete vanzwi chete, muchizvinyengera nokufunga kwenhema.
23  Nokuti kana munhu ari munzwi weshoko, asiri muiti, iyeyu akafanana nomunhu anotarira chiso chake chaakazvarwa nacho mugirazi.
24  Nokuti anozvitarira, oenda, obva akanganwa kuti iye munhu akaita sei.
25  Asi iye anonyatsotarira mumutemo wakakwana worusununguko uye anorambira mauri, munhu iyeye achafara paanouita, nokuti haana kuva munzwi anokanganwa, asi muiti webasa.
26  Kana munhu chero upi zvake achizviona somunhu anonamata zvakarurama asi asingadzori rurimi rwake, achiramba achinyengera mwoyo wake, kunamata kwomunhu uyu hakuna zvakunobatsira.
27  Kunamata kwakachena uye kusina kusvibiswa mukuona kwaMwari wedu uye Baba vedu ndouku: kutarisira nherera nechirikadzi pakutambudzika kwadzo, uye kuzvichengeta usina ruvara rwenyika.
2  Hama dzangu, munotenda muna Ishe wedu Jesu Kristu, iko kukudzwa kwedu, nemabasa okusarura here?
2  Nokuti, kana munhu ane marin’i endarama paminwe yake uye akapfeka zvipfeko zvakanaka kwazvo akapinda mamunenge makaungana, uye murombo akapfeka zvipfeko zvine tsvina akapindawo,
3  munofarira uya akapfeka zvipfeko zvakanaka kwazvo moti: “Iwe gara pano apa panzvimbo yakanaka,” asi kumurombo moti: “Iwe ramba wakamira,” kana kuti: “Gara apo pedyo nechitsiko chetsoka dzangu,”
4  hamusi kusarurana uye hamuna kuva vatongi vanoita zvisarudzo zvakaipa here?
5  Teererai, hama dzangu dzinodiwa. Mwari haana kusarudza varombo mune zvenyika kuti vapfume mukutenda uye vave vagari venhaka youmambo, hwaakapikira vaya vanomuda here?
6  Asi imi, makazvidza murombo. Vapfumi havakudzvinyiririi, uye havakuzvuzvurudzirii pamberi pematare here?
7  Havamhuri zita rakanaka ramakadanwa naro here?
8  Zvino, kana imi muchichengeta mutemo wamambo maererano norugwaro runoti: “Ida muvakidzani wako sezvaunozviita,” muri kuita zvakanaka kwazvo.
9  Asi kana muchiramba muchisarurana, muri kutadza, nokuti munopiwa mhosva nomutemo sevadariki.
10  Nokuti munhu wose anochengeta Mutemo wose asi odarika chimwe chinhu, ava mudariki wayo yose.
11  Nokuti iye akati: “Usaita upombwe,” akatiwo: “Usaponda.” Zvino, kana, usingaiti upombwe asi uchiponda, wava mudariki womutemo.
12  Rambai muchitaura saizvozvo uye rambai muchiita saizvozvo sezvinoita vaya vachazotongwa nomutemo wevanhu vakasununguka.
13  Nokuti uya asingaratidzi ngoni achatongwa pasina ngoni. Ngoni dzinofara kwazvo nokukunda pakutongwa.
14  Hama dzangu, zvinobatsirei kana mumwe munhu achiti ane kutenda asi asina mabasa? Kutenda ikoko kungamuponesa here?
15  Kana hama kana kuti hanzvadzi isina chokupfeka uye ichishayiwa zvokudya zvakakwanira zuva racho,
16  mumwe wenyu oti kwavari: “Endai norugare, mudziyirwe, mugute,” asi musingavapi zvinodiwa nemiviri yavo, zvinobatsirei?
17  Saizvozvowo, kutenda, kana kusina mabasa, kwakafa.
18  Kunyange zvakadaro, mumwe munhu angati: “Iwe une kutenda, ini ndine mabasa. Ndiratidze kutenda kwako kusina mabasa, ini ndichakuratidza kutenda kwangu nemabasa angu.”
19  Hautendi here kuti kuna Mwari mumwe chete? Unoita zvakanaka kwazvo. Asi madhimoni anotendawo achidedera.
20  Asi unoda kuziva here, haiwa iwe munhu asingafungi, kuti kutenda kusina mabasa hakuna zvakunobatsira?
21  Abrahamu baba vedu havana kunzi vakarurama here nemabasa pashure pokunge vabayira Isaka mwanakomana wavo paatari?
22  Unoona kuti kutenda kwavo kwakashanda pamwe chete nemabasa avo uye kutenda kwavo kwakaitwa kwakakwana nemabasa avo,
23  uye rugwaro rwakazadzika runoti: “Abrahamu akatenda muna Jehovha, akanzi akarurama,” uye akasvika pakunzi “shamwari yaJehovha.”
24  Munoona kuti munhu achanzi akarurama nemabasa, kwete nokutenda chete.
25  Saizvozvowo Rakabhi hure, haana kunziwo akarurama nemabasa here, pashure pokunge agamuchira nhume zvakanaka, akadzibudisa neimwe nzira?
26  Chokwadi, muviri usina simba roupenyu zvawakafa, saizvozvowo kutenda kusina mabasa kwakafa.
3  Hama dzangu, havasi vazhinji venyu vanofanira kuva vadzidzisi, zvatinoziva kuti tichawana mutongo mukuru.
2  Nokuti tose tinokanganisa kazhinji. Kana munhu asingakanganisi pakutaura, iyeyu munhu akakwana, anokwanisawo kudzora muviri wake wose.
3  Kana tichiisa matomu mumiromo yemabhiza kuti atiteerere, tinodzorawo miviri yawo yose.
4  Tarirai! Zvikepe, kunyange zvakakura kwazvo uye zvichifambiswa nemhepo dzine simba, zvinodzorwa nechidzoreso chidukuduku kuti zviende kunoda munhu anenge achidzora.
5  Saizvozvowo, rurimi inhengo duku asi runozvikudza kwazvo. Tarirai! Zvinoda moto muduku sei kupisa sango guru kwazvo!
6  Naizvozvo, rurimi moto. Rurimi rwakafanana nenyika izere nezvinhu zvisina kururama pakati penhengo dzedu, nokuti runosvibisa muviri wose rwopisa mararamiro enguva dzose uye irwo rwozopiswa neGehena.
7  Nokuti marudzi ose emhuka dzomusango neeshiri neezvinhu zvinokambaira nezvisikwa zvomugungwa angapingudzwa uye akapingudzwa nevanhu.
8  Asi pavanhu hapana kana mumwe chete anogona kupingudza rurimi. Irwo chinhu chisingadzoreki chinokuvadza, chakazara nouturu hunouraya.
9  Narwo tinorumbidza Jehovha, ivo Baba, asi narwo tinotuka vanhu vakavapo “vakafanana naMwari.”
10  Mumuromo mumwe chete munobuda kurumbidza nokutuka. Hama dzangu, hazvina kukodzera kuti zvinhu izvi zvirambe zvichiitika saizvozvi.
11  Chitubu chinoita kuti mvura inonaka neinovava itubuke pamuromo mumwe chete here?
12  Hama dzangu, muonde ungabereka maorivhi kana kuti muzambiringa ungabereka maonde here? Uyewo mvura ine munyu haigoni kubudisa mvura inotapira.
13  Ndiani akachenjera uye anonzwisisa pakati penyu? Ngaaratidze nomufambiro wake wakanaka mabasa ake nounyoro hwouchenjeri.
14  Asi kana muine godo rinovava nokukakavara mumwoyo menyu, musazvikudza muchirevera chokwadi nhema.
15  Uhwu hahusi uchenjeri hunobva kumusoro, asi ndohwepanyika, hwemhuka, hwoudhimoni.
16  Nokuti pane godo nokukakavara, ndipo pane nyonganyonga nezvinhu zvose zvakaipa.
17  Asi uchenjeri hunobva kumusoro, kutanga, hwakachena, uyewo hune rugare, hunonzwisisa, hunoda kuteerera, huzere nengoni nezvibereko zvakanaka, hahusaruri, hahunyengeri.
18  Zvakare, mbeu yechibereko chokururama inodyarwa murugare nokuda kwevaya vanoita kuti pave norugare.
