1  Iri ndiro shoko raJehovha rakauya kuna Joeri mwanakomana waPetueri:
2  “Inzwai izvi, imi varume vakuru, muteerere, imi vagari vose vomunyika. Izvi zvakamboitika here mumazuva enyu, kana mumazuva emadzitateguru enyu?
3  Zvirondedzerei kuvanakomana venyu, vanakomana venyu vazvirondedzere kuvanakomana vavo, uye vanakomana vavo vazvirondedzere kuchizvarwa chinotevera.
4  Zvakasiyiwa nemakonye, zvakadyiwa nemhashu; zvakasiyiwa nemhashu, zvakadyiwa nevana vemhashu vasina mapapiro; uye zvakasiyiwa nevana vemhashu vasina mapapiro, zvakadyiwa nemapete.
5  “Mukai, imi zvidhakwa musvimhe misodzi; uye imi vanonwa waini ungudzai nokuda kwewaini inotapira, nokuti yabviswa pamiromo yenyu.
6  Nokuti kune rudzi rwauya munyika yangu, rune simba uye rusingaverengeki. Mazino arwo mazino eshumba, uye rune shaya dzeshumba.
7  Rwaita kuti muzambiringa wangu uve chinhu chinokatyamadza, uye kuti muonde wangu uve chigutsa. Rwauchenesa rukaukanda kure. Tumapazi twawo twachena.
8  Ungudza, sezvinoita mhandara yakasungira masaga ichichema murume wouduku hwayo.
9  “Muimba yaJehovha hamusisina chinopiwa chezviyo nechinopiwa chinonwiwa; vapristi, ivo vashumiri vaJehovha, vachema.
10  Munda wapambwa, nyika iri kuchema; nokuti zviyo zvapambwa, waini itsva yaoma, mafuta apera.
11  Varimi vanyara; vatarisiri veminda yemizambiringa vaungudza, nokuda kwegorosi uye nokuda kwebhari; nokuti zvinokohwewa mumunda zvaparara.
12  Muzambiringa waoma, uyewo muonde waoma. Mupomegraneti, pamwe chete nomuchindwe nomuapuro, miti yose yomunda, yaoma; nokuti kupembera nomufaro kwabva pavanakomana vevanhu kuchinyara.
13  “Sungirai masaga, murove zvipfuva zvenyu, imi vapristi. Ungudzai, imi vashumiri veatari. Pindai mukati, murare makapfeka masaga, imi vashumiri vaMwari wangu; nokuti chinopiwa chezviyo nechinopiwa chinonwiwa hazvichaunzwi muimba yaMwari wenyu.
14  Tsaurai nguva yokutsanya. Shevedzerai kuti vanhu vauye kukuungana kukuru. Unganidzai varume vakuru, vagari vose vomunyika, kuimba yaJehovha Mwari wenyu, muchemere kubatsirwa naJehovha.
15  “Maiwe zuva riya kani; nokuti zuva raJehovha rava pedyo, uye richauya sezvinoita kuparadza kunobva kune Wemasimbaose!
16  Zvokudya hazvina kubviswa pamberi pedu chaipo here; kufara nokufara kukuru hazvina kubviswa muimba yaMwari wedu here?
17  Maonde akaomeswa aputana ari pasi pefoshoro dzavo. Matura aparadzwa. Tsapi dzaputswa, nokuti zviyo zvaoma.
18  Haiwa zvipfuwo zvagomera sei! Mapoka emombe adzungaira sei! Nokuti hapana mafuro azvo. Uyewo, mapoka emakwai ndiwo anzi ane mhosva.
19  “Haiwa Jehovha, ndichachema kwamuri; nokuti moto wapisa mafuro omurenje, uye murazvo wakapisa miti yose yomusango.
20  Mhuka dzomusango dzinoramba dzichikusuwaiwo, nokuti hova dzemvura dzaoma, uye moto waparadza mafuro omurenje.”
2  “Haiwa imi varume, ridzai hwamanda muZiyoni, mushevedzere nokuda kwehondo muri mugomo rangu dzvene. Vagari vose vomunyika ngavadedere; nokuti zuva raJehovha riri kuuya, nokuti rava pedyo!
2  Izuva rerima nokusviba, zuva remakore nezarima, sechiedza chemambakwedza chakawarirwa pamakomo. “Kune vanhu vazhinji uye vane simba; vakadaro havana kumbovapo kubvira kunguva yakapfuura isingagumi, uye pashure pavo hapazovi nevakadaro kusvikira kumakore ezvizvarwa nezvizvarwa.
3  Moto waparadza uri mberi kwavo, uye murazvo unoparadza uri shure kwavo. Nyika iri mberi kwavo yakaita somunda weEdheni; asi shure kwavo kwakaita serenje risina chinhu, uyewo hapana chinopukunyuka.
4  “Vanoratidzika semabhiza, vanoramba vachimhanya semabhiza ehondo.
5  Vanoramba vachisvetuka-svetuka pamusoro pemakomo vachinzwika sokutinhira kwengoro, uye sokutinhira kwomurazvo womoto uri kupisa mashanga. Vakaita sevanhu vane simba, vakagadzirira kurwa.
6  Vanhu vacharwadziwa kwazvo nokuda kwavo. Zviso zvose, zvichanetseka kwazvo.
7  “Vanomhanya sevarume vane simba. Vanokwira madziro sevarume vehondo. Mumwe nomumwe anofamba nenzira dzake, uye havatsauki pamakwara avo.
8  Havasundidzirani. Vanoramba vachienda sezvinoita murume anofamba munzira yake; uye kana vamwe vakafira pakati pezvombo zvehondo zvinenge zvichiita zvokukandwa, vamwe vacho havatsauki.
9  “Vanomhanyira muguta. Vanomhanya pamadziro. Vanokwira padzimba. Vanopinda mukati nepamahwindo sezvinoita mbavha.
10  Nyika yadedera pamberi pavo, matenga azununguka. Zuva nomwedzi zvasviba, uye nyeredzi hadzichapenyi.
11  Jehovha achaita kuti inzwi rake rinzwike ari pamberi peuto rake rehondo, nokuti uto rake iguru. Nokuti iye ari kuita zvaakataura ane simba; nokuti zuva raJehovha iguru uye rinotyisa kwazvo, ndiani angatsunga pariri?”
12  “Zvino,” ndizvo zvinotaura Jehovha, “dzokaiwo kwandiri nemwoyo yenyu yose, muchitsanya, muchisvimha misodzi uye muchiungudza.
13  Bvarurai mwoyo yenyu, kwete nguo dzenyu; uye dzokai kuna Jehovha Mwari wenyu, nokuti iye ane nyasha nengoni, anononoka kutsamwa, azere nomutsa worudo, uye achazvidemba pamusoro pedambudziko racho.
14  Ndiani anoziva kana achizochinja, ozvidemba, osiya chikomborero pashure pavo, chinopiwa chezviyo nechinopiwa chinonwiwa zvaJehovha Mwari wenyu?
15  “Haiwa imi varume, ridzai hwamanda muZiyoni. Tsaurai nguva yokutsanya. Shevedzerai kuti vanhu vauye kukuungana kukuru.
16  Unganidzai vanhu. Tsvenesai ungano. Unganidzai vakwegura. Unganidzai vana nevaya vanoyamwa mazamu. Muroori ngaabude muimba yake yomukati, uye mwenga ngaabude muimba yake yomuchato.
17  “Vapristi, ivo vashumiri vaJehovha ngavasvimhe misodzi vari pakati pevharanda neatari, vati, ‘Haiwa Jehovha, nzwirai vanhu venyu urombo, musaita kuti nhaka yenyu izvidzwe, kuti mamwe marudzi avatonge. Mamwe marudzi angataurirei kuti: “Mwari wavo ari kupi?”’
18  Jehovha achashingairira nyika yake uye achanzwira vanhu vake tsitsi.
19  Jehovha achapindura oti kuvanhu vake, ‘Tarirai ndiri kukutumirai zviyo newaini itsva nemafuta, muchaguta nazvo; uye handichazokuitiizve chinhu chinozvidzwa pakati pemamwe marudzi.
20  Ndichaisa wokuchamhembe kure nemi, ndichamuparadzira kunyika isina mvura uye yakaita dongo, chiso chake chakatarira kugungwa rokumabvazuva uye akafuratira gungwa rokumavirira. Kunhuhwa kwake kuchakwira, hwema hwake hwakaipa hucharamba huchikwira; nokuti Iye achaita chinhu chikuru pane zvaanoita.’
21  “Haiwa iwe nyika, usatya. Fara, ufarisise; nokuti Jehovha achaita chinhu chikuru pane zvaanoita.
22  Musatya, imi mhuka dzomusango, nokuti mafuro omurenje achasvibirira. Nokuti muti uchabereka michero yawo. Muonde nomuzambiringa zvichapa simba razvo.
23  Naizvozvo, imi vanakomana veZiyoni, farai mufarire kwazvo Jehovha Mwari wenyu; nokuti iye achatokupai mvura yokutanga yakawanda zvakakodzera, achakunayisirai mvura zhinji, mvura yokutanga nemvura yokupedzisira, sezvazvakanga zvakaita pakutanga.
24  Mapuriro achazara zviyo zvakaurutswa, zvisviniro zvichafashukira newaini itsva nemafuta.
25  Ndichakudzorerai zvomumakore akadyiwa nemhashu, vana vemhashu vasina mapapiro, nemapete nemakonye, iro uto rangu guru rehondo randakatuma pakati penyu.
26  Muchadya, muchadya moguta, muchatorumbidza zita raJehovha Mwari wenyu, akakuitirai zvinhu zvinoshamisa kwazvo; uye vanhu vangu havazonyari nokusingagumi.
27  Muchaziva kuti ndiri pakati paIsraeri, uye kuti ndini Jehovha Mwari wenyu, hakuna mumwe. Vanhu vangu havazonyari nokusingagumi.
28  “Zvino pashure paizvozvo ndichadurura mudzimu wangu pavanhu vemarudzi ose, vanakomana venyu nevanasikana venyu vachaprofita. Vakwegura venyu vacharota hope. Majaya enyu achaona zviratidzo.
29  Ndichadurura mudzimu wangu kunyange pavashandirume nevashandikadzi pamazuva iwayo.
30  “Ndichaita zvishamiso mumatenga nepanyika, ropa nomoto neshongwe dzoutsi.
31  Zuva richasviba, mwedzi uchava ropa, uye zuva guru nerinotyisa raJehovha risati rasvika.
32  Asi munhu wose anodana zita raJehovha achaponeswa; nokuti muGomo reZiyoni nomuJerusarema ndimo muchava nevachapona, sezvakataurwa naJehovha, uye pakati pevachapona, ndipo pachava nevaya vanoshevedzwa naJehovha.”
3  “Nokuti, tarirai! mumazuva iwayo nomunguva iyoyo, pandichadzosa nhapwa dzaJudha neJerusarema,
2  ndichaunganidzawo marudzi ose ndoaendesa kubani raJehoshafati; uye ndichaatonga ikoko nokuda kwevanhu vangu nenhaka yangu Israeri, vavakaparadzira pakati pemamwe marudzi; uye vakagova nyika yangu.
3  Ivo vakaramba vachikanda mijenya nokuda kwevanhu vangu; vaitsinhanisa mukomana kuti vawane pfambi, uye vakatengesa musikana nokuda kwewaini, kuti vanwe.
4  “Muneiwo chokuita neni, haiwa Tire neSidhoni nemi nzvimbo dzose dzeFiristiya? Izvi zvamuri kundiitira ndiwo mubayiro wacho here? Kana muchindiitira zvakadai, ndichatsiva zvamunondiitira pamisoro yenyu nokukurumidza, nokuchimbidza.
5  Nokuti makatora sirivha yangu nendarama yangu, uye makaenda nezvinhu zvangu zvinokosha zvinofadza kutemberi dzenyu;
6  makatengesa vanakomana vaJudha nevanakomana vomuJerusarema kuvanakomana vevaGiriki, kuti muvabvise, muvaendese kure nenharaunda yavo;
7  tarirai ndiri kuvamutsa kuti vauye vachibva kwamakavatengesera, uye ndichatsiva zvamakaita pamisoro yenyu.
8  Ndichatengesera vanakomana venyu nevanasikana venyu mumaoko evanakomana vaJudha, uye vachavatengesa kuvarume vokuShebha, kurudzi ruri kure; nokuti Jehovha azvitaura.
9  “Zivisai izvi, pakati pemamwe marudzi, ‘Gadzirirai kurwa! Mutsai varume vane simba! Ngavaswedere pedyo! Varume vose vehondo ngavauye!
10  Pfurai miromo yemagejo enyu kuti ive mapakatwa nezvokuchekereresa miti kuti zvive mapfumo marefu. Munhu asina simba ngaati: “Ndiri munhu ane simba.”
11  Yamurai muuye, imi marudzi ose ari kumativi ose, unganai.’” Haiwa Jehovha, burutsirai vane simba venyu kunzvimbo iyoyo.
12  “Marudzi ngaamutswe, auye kubani raJehoshafati; nokuti ndichagara pasi ikoko kuti nditonge marudzi ose ari kumativi ose.
13  “Tambanudzai jeko renyu, nokuti zvinokohwewa zvaibva. Uyai, burukai, nokuti chisviniro chewaini chazara. Zvisviniro zvinofashukira; nokuti kuipa kwavo kwawanda.
14  Mapoka evanhu, mapoka evanhu ari mubani rokusarudza, nokuti zuva raJehovha riri pedyo mubani rokusarudza.
15  Zuva nomwedzi zvichasviba, uye nyeredzi hadzizopenyi.
16  Jehovha achadzvova ari muZiyoni, uye achaita kuti inzwi rake rinzwike ari muJerusarema. Denga nenyika zvichazununguka; asi Jehovha achava nzvimbo yokupotera yevanhu vake, nenhare nokuda kwevanakomana vaIsraeri.
17  Imi muchaziva kuti ndini Jehovha Mwari wenyu, anogara muZiyoni, iro gomo rangu dzvene. Jerusarema richava nzvimbo tsvene; uye vamwe vanhuwo zvavo havazopfuurizve nomariri.
18  “Zvino nezuva iroro makomo achadonha waini inotapira, zvikomo zvichayerera mukaka, uye hova dzaJudha dzose dzichayerera mvura. Mumba maJehovha muchabuda chitubu, chichadiridza mupata une rukova weMibayamhondoro.
19  Ijipiti ichava dongo; uye Edhomu ichava renje risina chinhu, nokuda kwechisimba chakaitirwa vanakomana vaJudha, vane nyika yavakateurira ropa risina mhosva.
20  Asi nyika yaJudha, ichagarwa nokusingagumi, uye Jerusarema richagarwa kwezvizvarwa nezvizvarwa.
21  Ndichati ropa ravo harina mhosva, riya randakanga ndati rine mhosva; uye Jehovha achange achigara muZiyoni.”
