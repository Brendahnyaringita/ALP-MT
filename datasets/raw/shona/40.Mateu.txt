10  Naizvozvo akashevedza vadzidzi vake vane gumi nevaviri, akavapa simba pamusoro pemidzimu isina kuchena, kuti vaidzinge uye kuti varape hosha dzemarudzi ose noundonda hwemarudzi ose.
2  Mazita evaapostora vane gumi nevaviri ndeaya: Wokutanga, Simoni, uya ainzi Petro, naAndreya munun’una wake; naJakobho mwanakomana waZebhedhi naJohani munun’una wake;
3  Firipi naBhatoromeyo; Tomasi naMateu muteresi; Jakobho mwanakomana waArifiyosi, naTadhiyosi;
4  Simoni muKenani, naJudhasi Iskariyoti, uya akazomutengesa.
5  Jesu akatuma ava vane gumi nevaviri, achivapa mirayiro iyi: “Musapinda mumugwagwa wemamwe marudzi, uye musapinda muguta revaSamariya;
6  asi, panzvimbo paizvozvo, rambai muchienda kumakwai akarasika eimba yaIsraeri.
7  Pamunenge muchienda, paridzai, muchiti, ‘Umambo hwokumatenga hwaswedera pedyo.’
8  Rapai vanhu vanorwara, mutsai vanhu vakafa, chenesai vane maperembudzi, dzingai madhimoni. Makagamuchira pachena, ipai pachena.
9  Musatora ndarama kana sirivha kana mhangura yokuisa muzvikwama zvenyu zvinosungirwa pabhandi,
10  kana homwe yezvokudya zvorwendo, kana nguo mbiri dzomukati, kana hwashu kana mudonzvo; nokuti mushandi akakodzera kuwana zvokudya zvake.
11  “Muguta rose kana musha wamunopinda, tsvakai mariri munhu akakodzera, mugare imomo kusvikira mava kubva.
12  Pamunenge muchipinda mumba, kwazisai imba yacho;
13  uye kana imba yacho yakakodzera, rugare rwamunoishuvira ngaruuye pairi; asi kana isina kukodzera, rugare runobva kwamuri ngarudzokere kwamuri.
14  Kwose kusina munhu anokupinzai mukati kana kuteerera mashoko enyu, pamunobuda muimba iyoyo kana muguta iroro, zunzai guruva riri patsoka dzenyu.
15  Chokwadi ndinoti kwamuri, Nyika yeSodhoma neGomora ichagona kutsungirira kwazvo paZuva Rokutongwa kupfuura guta iroro.
16  “Tarirai! Ndiri kukutumai semakwai ari pakati pemhumhi; naizvozvo ivai vakachenjera senyoka asi musina mhosva senjiva.
17  Chenjererai vanhu; nokuti vachakuisai kumatare omunzvimbo imomo, uye vachakuzvamburai mumasinagogi avo.
18  Chokwadi, muchamanikidzwa kuenda pamberi pemagavhuna nemadzimambo nokuda kwangu, kuti zvive uchapupu kwavari uye kune mamwe marudzi.
19  Zvisinei, pavanokuendesai kumatare, musazvidya mwoyo pamusoro pematauriro amuchaita kana zvamuchataura; nokuti muchapiwa zvamuchataura muawa iyoyo;
20  nokuti hamusi imi moga munenge muchitaura, asi mudzimu waBaba venyu ndiwo uchange uchitaura uchikushandisai.
21  Uyezve, mukoma achaita kuti munun’una aurayiwe, baba mwana wavo, uye vana vachamukira vabereki uye vachaita kuti vaurayiwe.
22  Muchavengwa nevanhu vose nokuda kwezita rangu; asi anenge atsungirira kusvikira kumugumo ndiye achaponeswa.
23  Pavanokutambudzai muguta rimwe, tizirai kune rimwe; nokuti chokwadi ndinoti kwamuri, Hamungambopedzi kutenderera maguta aIsraeri Mwanakomana womunhu asati asvika.
24  “Mudzidzi haapfuuri mudzidzisi wake, uyewo muranda haapfuuri ishe wake.
25  Zvakakodzera kuti mudzidzi ave somudzidzisi wake, uye muranda saishe wake. Kana vanhu vakashevedza muridzi weimba kuti Bherizebhubhu, vachadaro zvikuru sei kune vaya veimba yake?
26  Naizvozvo musavatya; nokuti hapana chinhu chakafukidzwa chisingazofukurwi, uye chakavanzika chisingazozivikanwi.
27  Zvandinokuudzai murima, taurai muchiedza; uye zvamunonzwa zvichiitwa zevezeve, paridzai muri pamusoro pedzimba.
28  Musatya vaya vanouraya muviri asi vasingagoni kuuraya mweya; asi ityai iye anogona kuparadza mweya nomuviri muGehena.
29  Shiri duku mbiri hadzitengeswi nemari isingakoshi here? Asi hapana imwe yadzo ingawira pasi Baba venyu vasingazivi.
30  Asi imi kunyange bvudzi romusoro wenyu rakaverengwa rose.
31  Naizvozvo musatya: imi munokosha kupfuura shiri duku zhinji.
32  “Saka, munhu wose anobvuma kuti ari pamwe neni pamberi pevanhu, iniwo ndichabvuma kuti ndiri pamwe naye pamberi paBaba vangu vari kumatenga;
33  asi munhu wose anondiramba pamberi pevanhu, iniwo ndichamuramba pamberi paBaba vangu vari kumatenga.
34  Musafunga kuti ndakauya kuzounza rugare panyika; handina kuuya kuzounza rugare, asi bakatwa.
35  Nokuti ndakauya kuzoita kuti pave nokupesana, pakati pomwanakomana nababa vake, mwanasikana naamai vake, uye muroora navamwene vake.
36  Chokwadi, vavengi vomunhu vachava vanhu veimba yake.
37  Uya anoda baba kana amai kwazvo kupfuura ini, haana kukodzera ini; uye anoda mwanakomana kana mwanasikana kwazvo kupfuura ini, haana kukodzera ini.
38  Munhu wose asingagamuchiri danda rake rokutambudzikira akanditevera haana kukodzera ini.
39  Uya anowana mweya wake acharasikirwa nawo, uye anorasikirwa nomweya wake nokuda kwangu achauwana.
40  “Uya anokugamuchirai anondigamuchirawo, uye anondigamuchira anogamuchirawo iye akandituma.
41  Uya anogamuchira muprofita nokuti muprofita achawana mubayiro womuprofita, uye anogamuchira munhu akarurama nokuti munhu akarurama achawana mubayiro womunhu akarurama.
42  Munhu wose anopa mumwe wevaduku ava kapu chete yemvura inotonhorera kuti anwe nokuti iye mudzidzi, chokwadi ndinokuudzai, haazomborasikirwi nomubayiro wake.”
4  Zvino Jesu akatungamirirwa nomudzimu kuti apinde murenje kunoedzwa naDhiyabhorosi.
2  Pashure pokunge atsanya mazuva ane makumi mana nousiku hune makumi mana, akatanga kunzwa nzara.
3  Uyewo, Muedzi akauya akati kwaari: “Kana uri mwanakomana waMwari, udza matombo aya kuti ave zvingwa.”
4  Asi achipindura, iye akati: “Zvakanyorwa kuti, ‘Munhu haangararami nechingwa chete, asi nemashoko ose anobuda mumuromo maJehovha.’”
5  Dhiyabhorosi akabva aenda naye muguta dzvene, akamumisa pamusoro porusvingo rwetemberi,
6  akati kwaari: “Kana uri mwanakomana waMwari, zviwisire pasi; nokuti zvakanyorwa kuti, ‘Iye acharayira ngirozi dzake pamusoro pako, uye dzichakutakura pamaoko adzo, kuti tsoka yako irege kumbogumburwa nedombo.’”
7  Jesu akati kwaari: “Zvakare zvakanyorwa kuti, ‘Usaedza Jehovha Mwari wako.’”
8  Zvakare Dhiyabhorosi akaenda naye kugomo refu refu, akamuratidza umambo hwose hwenyika nokubwinya kwahwo,
9  akati kwaari: “Ndichakupa zvinhu zvose izvi kana ukawira pasi wongondinamata kamwe chete.”
10  Jesu akabva ati kwaari: “Ibva, Satani! Nokuti zvakanyorwa kuti, ‘Jehovha Mwari wako ndiye waunofanira kunamata, uye ndiye oga waunofanira kuitira basa dzvene.’”
11  Dhiyabhorosi akabva amusiya, uye tarira! ngirozi dzakauya, dzikatanga kumushumira.
12  Zvino paakanzwa kuti Johani akanga asungwa, akabva, akaenda kuGarireya.
13  Uyezve, abva kuNazareta, akasvika akagara muKapenaume pedyo negungwa mumaruwa aZebhuruni neaNaftari,
14  kuti zvizadzike zviya zvakataurwa pachishandiswa muprofita Isaya, achiti:
15  “Haiwa iwe nyika yaZebhuruni nenyika yaNaftari, iri nechomumugwagwa wegungwa, mhiri kwaJodhani, Garireya yemamwe marudzi!
16  vanhu vagere murima vakaona chiedza chikuru, uye vaya vagere munzvimbo yomumvuri worufu, chiedza chakavabudira.”
17  Kubvira panguva iyoyo Jesu akatanga kuparidza, achiti: “Pfidzai, nokuti umambo hwokumatenga hwaswedera pedyo.”
18  Achifamba murutivi megungwa reGarireya, akaona mukoma nomunun’una, Simoni anonzi Petro naAndreya munun’una wake, vachidzikisa mambure okubatisa hove mugungwa, nokuti vaiva vabati vehove.
19  Iye akati kwavari: “Nditeverei, uye ndichakuitai vabati vevanhu.”
20  Vakabva vangosiya mambure acho, vakamutevera.
21  Achibvawo ipapo akaona vamwe vaviri vakanga vari mukoma nomunun’una, Jakobho mwanakomana waZebhedhi naJohani munun’una wake, vari muchikepe vaina Zebhedhi baba vavo, vachigadzira mambure avo, uye akavashevedza.
22  Vakabva vangosiya chikepe chacho nababa vavo, vakamutevera.
23  Zvino akapota neGarireya yose, achidzidzisa mumasinagogi avo nokuparidza mashoko akanaka oumambo uye achirapa hosha dzemarudzi ose noundonda hwemarudzi ose pakati pevanhu.
24  Mashoko ane chokuita naye akapararira muSiriya yose; uye vakamuunzira vose vakanga vachinetseka, vachitambudzwa nehosha dzakasiyana-siyana nemarwadzo, vaiva nemadhimoni nevaiva netsviyo nevakanga vakaoma rutivi rwomuviri, iye akavarapa.
25  Naizvozvo mapoka makuru evanhu akamutevera achibva kuGarireya neDhekaporisi neJerusarema neJudhiya uye achibva mhiri kwaJodhani.
26  Zvino Jesu paakapedza mashoko aya ose, akati kuvadzidzi vake:
2  “Munoziva kuti mazuva maviri kubva zvino paseka ichaitika, uye Mwanakomana womunhu achaiswa kwavari kuti arovererwe.”
3  Zvino vapristi vakuru nevarume vakuru vevanhu vakaungana muchivanze chomupristi mukuru ainzi Kayafasi,
4  vakarangana kuti vabate Jesu vachishandisa zano remanomano kuti vamuuraye.
5  Zvisinei, vakaramba vachiti: “Kwete pamutambo, kuti parege kumuka mheremhere pakati pevanhu.”
6  Zvino Jesu paaiva muBhetani mumba maSimoni wemaperembudzi,
7  mumwe mukadzi akanga aine chinu chearabhasta chaiva nemafuta anonhuhwirira, anodhura kwazvo, akasvika kwaari, akatanga kuadira mumusoro make paakanga akatsenhama patafura.
8  Vadzidzi vachiona izvi vakatsamwa, vakati: “Nei mafuta aya apambadzwa kudai?
9  Nokuti aya angadai atengeswa nemari zhinji uye yapiwa varombo.”
10  Achiziva izvi, Jesu akati kwavari: “Nei muchiedza kunetsa mukadzi uyu? Nokuti andiitira basa rakanaka.
11  Nokuti varombo munogara muinavo, asi hamusi kuzogara muineni.
12  Nokuti mukadzi uyu paaisa mafuta aya anonhuhwirira pamuviri wangu, azviita achigadzirira ini nokuda kwokuvigwa.
13  Chokwadi ndinoti kwamuri, Kwose kuchaparidzwa mashoko aya akanaka munyika yose, zvaitwa nomukadzi uyu zvichataurwawo achiyeukwa.”
14  Zvino mumwe wevane gumi nevaviri, ainzi Judhasi Iskariyoti, akaenda kuvapristi vakuru,
15  akati: “Muchandipei kuti ndimutengese kwamuri?” Ivo vakamutemera masirivha makumi matatu.
16  Naizvozvo kubvira panguva iyoyo akaramba achitsvaka mukana wakanaka wokumutengesa.
17  Pazuva rokutanga remakeke asina kuviriswa vadzidzi vakauya kuna Jesu, vachiti: “Munoda kuti tikugadzirirei kupi kuti mudye paseka?”
18  Iye akati: “Pindai muguta kuna Nhingi muti kwaari, Mudzidzisi ati, ‘Nguva yangu yakatarwa yava pedyo; ndichachengetera paseka pamba pako nevadzidzi vangu.’”
19  Zvino vadzidzi vakaita sezvavakarayirwa naJesu, vakagadzirira zvinhu nokuda kwepaseka.
20  Zvino, paakanga ava manheru, akanga akatsenhama patafura nevadzidzi gumi nevaviri.
21  Pavakanga vachidya, akati: “Chokwadi ndinoti kwamuri, Mumwe wenyu achanditengesa.”
22  Vashungurudzwa kwazvo neizvi, mumwe nomumwe wavo akatanga kuti kwaari: “Ishe, ndini here?”
23  Achipindura, iye akati: “Iye ari kuseva neni mundiro ndiye achanditengesa.
24  Chokwadi, Mwanakomana womunhu ari kuenda, sokunyorwa kwazvakaitwa pamusoro pake, asi ane nhamo munhu iyeye anotengesa Mwanakomana womunhu! Zvaizova zvakamunakira kwazvo kudai munhu iyeye akanga asina kuberekwa.”
25  Judhasi akanga ava kuda kumutengesa, achipindura, akati: “Ndini here, Rabhi?” Iye akati kwaari: “Iwe ndiwe wazvitaura.”
26  Zvavakaramba vachidya, Jesu akatora chingwa uye, akumbira chikomborero, akachimedura uye, achichipa vadzidzi, akati: “Torai, mudye. Ichi chinomirira muviri wangu.”
27  Uyewo, akatora kapu uye aonga, akaipa kwavari, achiti: “Inwai, imi mose;
28  nokuti iyi inomirira ‘ropa rangu resungano,’ richadururirwa vazhinji nokuda kwokukanganwirwa zvivi.
29  Asi ndinokuudzai kuti, Handichazombonwizve zvibereko izvi zvomuzambiringa kubvira zvino kusvikira zuva iroro pandichazvinwa nemi zvava zvitsva muumambo hwaBaba vangu.”
30  Pakupedzisira, pashure pokunge vaimba nziyo dzokurumbidza, vakabuda vakaenda kuGomo reMiorivhi.
31  Zvino Jesu akati kwavari: “Imi mose muchagumburwa nezvichaitika kwandiri usiku huno, nokuti zvakanyorwa kuti, ‘Ndicharova mufudzi, uye makwai eboka achapararira kwose.’
32  Asi kana ndamutswa, ndichafanoenda kuGarireya.”
33  Asi Petro, achipindura, akati kwaari: “Kunyange zvazvo vamwe vose vakagumburwa nezvichaitika kwamuri, ini handizombogumburwi!”
34  Jesu akati kwaari: “Chokwadi ndinoti kwauri, Usiku huno, jongwe risati rarira, uchandiramba katatu.”
35  Petro akati kwaari: “Kunyange kana ndichifanira kufa nemi, handizombokurambii.” Vamwe vadzidzi vose vakataurawo zvakafanana.
36  Zvino Jesu akasvika navo panzvimbo inonzi Getsemane, akati kuvadzidzi vacho: “Garai pano ini ndiende uko kunonyengetera.”
37  Zvino achienda naPetro nevanakomana vaviri vaZebhedhi, akatanga kushungurudzika uye kunetseka kwazvo.
38  Akabva ati kwavari: “Mweya wangu uri kushungurudzwa kwazvo, zvokufa. Garai pano murambe makarinda neni.”
39  Achienda mberi zvishoma, akawira pasi nechiso chake, achinyengetera achiti: “Baba vangu, kana zvichibvira, kapu iyi ngaindipfuure. Zvisinei, kwete sokuda kwangu, asi sokuda kwenyu.”
40  Zvino akadzoka kuvadzidzi, akavawana vachirara, akati kuna Petro: “Nhai, maisagona kurinda neni kunyange kweawa imwe chete here?
41  Rambai makarinda murambe muchinyengetera, kuti murege kupinda mumuedzo. Chokwadi, mudzimu unoda, asi nyama haina simba.”
42  Akaendazve, kechipiri, akanyengetera, achiti: “Baba vangu, kana zvisingabviri kuti ipfuure kunze kwokuti ndinwire mairi, kuda kwenyu ngakuitwe.”
43  Akadzokazve akavawana vachirara, nokuti maziso avo akanga orema.
44  Naizvozvo achivasiya, akaendazve, akanyengetera kechitatu, achitaurazve shoko rakafanana.
45  Akabva adzoka kuvadzidzi akati kwavari: “Panguva yakaita seino muri kurara muchizorora henyu! Tarirai! Awa yaswedera pedyo yokuti Mwanakomana womunhu atengeswe mumaoko evatadzi.
46  Simukai, handei. Tarirai! Mutengesi wangu aswedera pedyo.”
47  Achiri kutaura, tarira! Judhasi, mumwe wevane gumi nevaviri, akauya aine boka guru revanhu raiva nemapakatwa netsvimbo vachibva kuvapristi vakuru nevarume vakuru vevanhu.
48  Zvino mutengesi wake akanga avapa chiratidzo, achiti: “Wandichatsvoda, ndiye; musungei.”
49  Achinanga kuna Jesu akati: “Kwaziwai, Rabhi!” uye akamutsvoda zvinyoronyoro.
50  Asi Jesu akati kwaari: “Shamwari, wavingei?” Ivo vakabva vauya, vakabata Jesu, vakamusunga.
51  Asi, tarira! mumwe wevaya vakanga vaina Jesu akatambanudza ruoko rwake, akavhomora bakatwa rake, akatema muranda womupristi mukuru, akabvisa nzeve yake.
52  Jesu akabva ati kwaari: “Dzorera bakatwa rako munzvimbo yaro, nokuti vose vanotora bakatwa vachaparara nebakatwa.
53  Kana kuti unofunga kuti handigoni here kukumbira Baba vangu kuti vandipe panguva ino mapoka makuru engirozi anopfuura gumi nemaviri?
54  Saka, Magwaro aizozadzika sei okuti zvinofanira kuitika saizvozvi?”
55  Muawa iyoyo Jesu akati kumapoka acho evanhu: “Mauya nemapakatwa netsvimbo semuri kurwisana negororo kuti muzondisunga here? Zuva nezuva ndaigara mutemberi ndichidzidzisa, asi hamuna kundisunga.
56  Asi izvi zvose zvaitika kuti magwaro evaprofita azadzike.” Vadzidzi vose vakabva vamusiya, vakatiza.
57  Vaya vakasunga Jesu vakaenda naye kumupristi mukuru Kayafasi, kwakanga kwakaungana vanyori nevarume vakuru.
58  Asi Petro akaramba achimutevera ari kure zvishoma, kusvikira pachivanze chomupristi mukuru, uye apinda mukati, akanga agere nevashandi vepamba kuti aone kuti zvaizoguma sei.
59  Munguva iyoyi vapristi vakuru neSanihedrini yose vakanga vachitsvaka uchapupu hwenhema hwokupomera Jesu kuti vamuuraye,
60  asi hapana hwavakawana, kunyange zvazvo zvapupu zvizhinji zvenhema zvakauya. Gare gare zviviri zvakauya,
61  zvikati: “Munhu uyu akati, ‘Ndinokwanisa kukoromora temberi yaMwari ndoivaka mumazuva matatu.’”
62  Naizvozvo mupristi mukuru akasimuka akati kwaari: “Hauna mhinduro here? Unoti chii nezvavari kukupomera?”
63  Asi Jesu akaramba akanyarara. Naizvozvo mupristi mukuru akati kwaari: “Ndinoita kuti upike naMwari mupenyu kuti utiudze kana uri Kristu Mwanakomana waMwari!”
64  Jesu akati kwaari: “Iwe ndiwe wazvitaura. Asi ndinoti kwamuri, Kubvira zvino muchaona Mwanakomana womunhu agere kuruoko rworudyi rwesimba achiuya ari pamusoro pemakore okudenga.”
65  Mupristi mukuru akabva abvarura nguo dzake dzokunze, achiti: “Amhura! Tichadireizve zvapupu? Onai! Zvino manzwa kumhura kwacho.
66  Munofungei?” Ivo vakapindura kuti: “Anofanira kufa.”
67  Vakabva vamupfira mate kuchiso, vakamurova nezvibhakera. Vamwe vakamurova nembama kuchiso,
68  vachiti: “Iwe Kristu, tiprofitire. Ndiani akurova?”
69  Zvino Petro akanga agere panze muchivanze; uye mumwe mushandikadzi akauya kwaari, achiti: “Newewo wakanga uina Jesu wokuGarireya!”
70  Asi iye akaramba pamberi pavo vose, achiti: “Handizivi zvauri kutaura.”
71  Pashure pokunge aenda kukamba kepagedhi, mumwe musikana akamuziva akati kune vakanga varipo: “Murume uyu akanga aina Jesu wokuNazareta.”
72  Iye akarambazve, achipika, achiti: “Munhu wacho handimuzivi!”
73  Pashure penguva duku vakanga vakamira ipapo vakauya vakati kuna Petro: “Chokwadi iwewo uri mumwe wavo, nokuti chokwadi, matauriro ako anokubatisa.”
74  Iye akabva atanga kutuka achipika, achiti: “Ini munhu wacho handimuzivi!” Zvino jongwe rakabva rarira.
75  Petro akayeuka mashoko akataurwa naJesu, okuti: “Jongwe risati rarira, uchandiramba katatu.” Uye akabuda panze akasvimha misodzi kwazvo.
11  Zvino Jesu paakanga apedza kupa mirayiridzo kuvadzidzi vake vane gumi nevaviri, akabva ipapo akaenda kunodzidzisa nokuparidza mumaguta avo.
2  Asi Johani, anzwa ari mujeri pamusoro pemabasa aKristu, akatumira shoko nevadzidzi vake,
3  akati kwaari: “Ndimi Iye Anouya here, kana kuti pane mumwe watinofanira kutarisira?”
4  Achipindura, Jesu akati kwavari: “Endai munoudza Johani zvamuri kunzwa nokuona, zvokuti:
5  Mapofu ari kuonazve, vanokamhina vari kufamba-famba, vane maperembudzi vari kucheneswa nematsi dziri kunzwa, vakafa vari kumutswa, uye varombo vari kuziviswa mashoko akanaka;
6  uye anofara ndiye asingawani chikonzero chokugumburwa neni.”
7  Ava pavakanga vachienda, Jesu akatanga kuti kumapoka evanhu pamusoro paJohani: “Makabuda kunoonei murenje? Tsanga yakanga ichipeperetswa nemhepo here?
8  Saka, makabuda kunoonei? Munhu akapfeka nguo dzakapfavirira here? Chokwadi, vaya vakapfeka nguo dzakapfavirira vari mudzimba dzemadzimambo.
9  Saka makabudirei? Kunoona muprofita here? Chokwadi, ndinokuudzai, anotopfuura muprofita.
10  Uyu ndiye akanyorwa nezvake kuti, ‘Tarira! Ini ndiri kutuma nhume yangu pamberi pako, iyo ichafanokugadzirira nzira yako!’
11  Chokwadi ndinoti kwamuri, Pane vakaberekwa nevakadzi hapana kumutswa mukuru kuna Johani Mubhabhatidzi; asi munhu muduku muumambo hwokumatenga mukuru kwaari.
12  Asi kubvira mumazuva aJohani Mubhabhatidzi kusvikira zvino umambo hwokumatenga ndicho chinangwa chinovavarirwa kuwanikwa nevanhu, uye vaya vari kuvavarira saizvozvo vari kuhuwana.
13  Nokuti zvose, Zvakanyorwa nevaprofita noMutemo, zvakaprofita kusvikira kuna Johani;
14  uye kana muchida kugamuchira izvi, Iye ndiye ‘Eriya anofanira kuuya.’
15  Ane nzeve ngaanzwe.
16  “Ndichaenzanisa chizvarwa chino nani? Chakafanana nevana vaduku vagere mumisika vanoshevedzera kune vavanotamba navo,
17  vachiti, ‘Takakuridzirai nyere, asi hamuna kutamba; takaungudza, asi hamuna kuzvirova nemhaka yeshungu.’
18  Saizvozvowo, Johani akauya asingadyi kana kunwa, asi vanhu vanoti, ‘Ane dhimoni’;
19  Mwanakomana womunhu akauya achidya uye achinwa, asi vanhu vanoti, ‘Tarirai! Munhu anokara uye anonwisa waini, shamwari yevateresi nevatadzi.’ Kunyange zvakadaro, uchenjeri hunoratidzwa kuti hwakarurama nemabasa ahwo.”
20  Zvino akatanga kuzvidza maguta muya makanga maitikira mabasa ake esimba mazhinji kwazvo, nokuti maguta acho haana kupfidza, achiti:
21  “Une nhamo iwe, Korazini! Une nhamo iwe, Bhetisaidha! nokuti kudai mabasa esimba akaitika mamuri akanga aitika muTire neSidhoni, maguta aya aizodai akapfidza kare kare akapfeka masaga uye aine madota.
22  Naizvozvo ndinoti kwamuri, Tire neSidhoni zvichagona kutsungirira kwazvo paZuva Rokutongwa kupfuura imi.
23  Uye iwe, Kapenaume, ko uchakwidziridzirwa kudenga here? Uchaburukira kuHadhesi; nokuti kudai mabasa esimba akaitikira mauri akanga aitikira muSodhoma, raizodai rakaramba riripo nanhasi.
24  Naizvozvo ndinoti kwamuri, nyika yeSodhoma ichagona kutsungirira zvikuru paZuva Rokutongwa kupfuura imi.”
25  Panguva iyoyo Jesu akabva ati: “Ndinokurumbidzai pachena, Baba, Ishe wedenga nenyika, nokuti makavanzira zvinhu izvi vakachenjera nevakangwara mukazvizarurira vacheche.
26  Chokwadi, haiwa Baba, nokuti kuita saizvozvo kwakava nzira yamakabvumira.
27  Zvinhu zvose zvakaiswa kwandiri naBaba vangu, uye hapana munhu anonyatsoziva Mwanakomana kunze kwaBaba, uyewo hapana munhu anonyatsoziva Baba kunze kwoMwanakomana uye munhu wose uyo Mwanakomana anoda kumuzivisa.
28  Uyai kwandiri, imi mose munoshanda zvakaoma uye makaremerwa, uye ini ndichakuzorodzai.
29  Takurai joko rangu mudzidze kwandiri, nokuti ndiri munyoro uye ndine mwoyo unozvininipisa, uye muchawana zororo remweya yenyu.
30  Nokuti joko rangu nderomutsa uye mutoro wangu wakareruka.”
8  Pashure pokunge aburuka mugomo, mapoka makuru evanhu akamutevera.
2  Zvino tarira! murume aiva nemaperembudzi akauya akatanga kumupfugamira, achiti: “Ishe, kana muchida henyu, munogona kundichenesa.”
3  Naizvozvo, achitambanudza ruoko rwake, akamubata, achiti: “Ndinoda. Cheneswa.” Maperembudzi ake akabva angocheneswa.
4  Jesu akabva ati kwaari: “Ona kuti hapana waunoudza, asi enda, uzviratidze kumupristi, upe chipo chakarayirwa naMosesi, kuti zvive uchapupu kwavari.”
5  Paakapinda muKapenaume, mumwe mukuru weuto akauya kwaari, achimuteterera,
6  achiti: “Changamire, mushandirume wangu akarara mumba akaoma rutivi rwomuviri, achitambudzika kwazvo.”
7  Iye akati kwaari: “Pandinosvika ikoko ndichamurapa.”
8  Achipindura, mukuru weuto akati: “Changamire, handisi munhu akakodzera kuti mupinde pasi pedenga reimba yangu, asi taurai henyu shoko uye mushandirume wangu achaporeswa.
9  Nokuti neniwo ndiri munhu akaiswa pasi pesimba revamwe, ndine varwi vari pasi pangu, ndinoti kune uyu, ‘Enda!’ uye anoenda, uye kune mumwe, ‘Uya!’ uye anouya, uye kumuranda wangu, ‘Ita izvi!’ uye anozviita.”
10  Achinzwa izvozvo, Jesu akashamiswa akati kune vaya vakanga vachimutevera: “Ndinokuudzai chokwadi, Handina kuwana munhu ane kutenda kwakakura kudai pakati paIsraeri.
11  Asi ndinokuudzai kuti vazhinji vanobva kumativi okumabvazuva nokumativi okumavirira vachauya votsenhama patafura naAbrahamu naIsaka naJakobho muumambo hwokumatenga;
12  asi vanakomana voumambo vachakandwa murima riri kunze. Imomo ndimo mavachasvimha misodzi vari nokugeda-geda mazino avo.”
13  Jesu akabva ati kumukuru weuto: “Enda. Zvawatenda, saka ngazviitike nokuda kwako.” Mushandirume wacho akaporeswa muawa iyoyo.
14  Zvino Jesu, paakapinda mumba maPetro, akaona amai vomudzimai wake varere vachirwara nefivha.
15  Naizvozvo akabata ruoko rwavo, fivha ikapera, uye vakasimuka vakatanga kumushumira.
16  Asi ava manheru, vanhu vakauya kwaari nevanhu vazhinji vaiva nemadhimoni; uye akadzinga midzimu yacho neshoko, akarapa vose vakanga vachinetseka;
17  kuti zvizadzike zvakataurwa pachishandiswa muprofita Isaya, achiti: “Iye akatora zvirwere zvedu, akatakura hosha dzedu.”
18  Jesu paakaona boka revanhu rakamupoteredza, akarayira kuti vayambukire mhiri.
19  Zvino mumwe munyori akauya akati kwaari: “Mudzidzisi, ndichakuteverai kwose kwamave kuda kuenda.”
20  Asi Jesu akati kwaari: “Makava ane maguru uye shiri dzokudenga dzine pokugara, asi Mwanakomana womunhu haana pokuisa musoro wake.”
21  Mumwe wevadzidzi akabva ati kwaari: “Ishe, ndibvumirei kuti nditange ndaenda kunoviga baba vangu.”
22  Jesu akati kwaari: “Ramba uchinditevera, uye rega vakafa vavige vakafa vavo.”
23  Paakanga akwira muchikepe, vadzidzi vake vakamutevera.
24  Zvino tarira! kusagadzikana kukuru kwakavapo mugungwa, zvokuti chikepe chakanga chichifukidzwa nemafungu; asi iye akanga akarara.
25  Vakauya vakamumutsa, vachiti: “Ishe, tiponesei, tava kuda kuparara!”
26  Asi iye akati kwavari: “Nei muchitya, imi mune kutenda kuduku?” Ipapo, achimuka, akatuka mhepo negungwa, kudzikama kukuru kukavapo.
27  Naizvozvo varume vacho vakashamiswa, vakati: “Uyu munhu worudzii, zvokuti kunyange mhepo negungwa zvinomuteerera?”
28  Paakasvika mhiri, munyika yevaGadhara, varume vaviri vaiva nemadhimoni vakasangana naye imomo vachibva kumakuva, vachityisa kwazvo, zvokuti hapana kana munhu aiva noushingi hwokupfuura nepamugwagwa iwoyo.
29  Zvino tarira! ivo vakashevedzera, vachiti: “Tinei nemi, Mwanakomana waMwari? Mauya kuno kuzotirwadzisa nguva yakatarwa isati yasvika here?”
30  Asi boka renguruve zhinji rakanga richifura kure navo.
31  Naizvozvo madhimoni akatanga kumuteterera, achiti: “Kana mukatidzinga, titumirei muboka renguruve.”
32  Naizvozvo iye akati kwaari: “Endai!” Iwo akabuda akapinda munguruve; uye, tarira! boka racho rose rakamhanya nepamawere rikapinda mugungwa rikafira mumvura.
33  Asi vafudzi vakatiza uye, vachipinda muguta, vakataura zvinhu zvose, kubatanidza nyaya yevarume vaiva nemadhimoni.
34  Zvino tarira! guta rose rakabuda kuzosangana naJesu; uye vamuona, vakamukurudzira nomwoyo wose kuti abve mumaruwa avo.
16  Zvino vaFarisi nevaSadhusi vakasvika kwaari uye, kuti vamuedze, vakamukumbira kuti avaratidze chiratidzo chinobva kudenga.
2  Achipindura, iye akati kwavari: “[[Kana ava manheru makajaira kuti, ‘Kunze kuchava kwakanaka, nokuti denga rakatsvuka somoto’;
3  uye mangwanani, ‘Kunze kuchatonhora, kuchanaya nhasi, nokuti denga rakatsvuka somoto, asi kwakakwidibira.’ Munoziva kududzira zvinenge zvakaita denga, asi hamugoni kududzira zviratidzo zvenguva.]]
4  Chizvarwa chakaipa nechoupombwe chinoramba chichitsvaka chiratidzo, asi hapana chiratidzo chachichapiwa kunze kwechiratidzo chaJona.” Naizvozvo akaenda, achivasiya.
5  Zvino vadzidzi vakayambukira mhiri vakakanganwa kuenda nezvingwa.
6  Jesu akati kwavari: “Rambai makasvinura muchenjerere mbiriso yevaFarisi nevaSadhusi.”
7  Naizvozvo vakatanga kufunga pakati pavo, vachiti: “Hatina kumbouya nezvingwa.”
8  Achiziva izvi, Jesu akati: “Nei muchifunga zvakadai pakati penyu, nokuti hamuna zvingwa, imi mune kutenda kuduku?
9  Hamusati mava kunzwisisa here, kana kuti hamuyeuki here zvingwa zvishanu zviya zvakadyiwa nevanhu vane zviuru zvishanu uye kuti makaunganidza tswanda ngani?
10  Kana zvingwa zvinomwe zviya zvakadyiwa nevanhu vane zviuru zvina uye kuti makaunganidza matengu mangani?
11  Sei musinganzwisisi kuti handina kutaura kwamuri pamusoro pezvingwa? Asi chenjererai mbiriso yevaFarisi nevaSadhusi.”
12  Vakabva vanzwisisa kuti haana kutaura kuti vachenjerere mbiriso yezvingwa, asi dzidziso yevaFarisi nevaSadhusi.
13  Zvino paakasvika mumativi eKesariya Firipi, Jesu akabvunza vadzidzi vake kuti: “Vanhu vari kuti Mwanakomana womunhu ndiani?”
14  Ivo vakati: “Vamwe vanoti Johani Mubhabhatidzi, vamwe Eriya, vamwewo Jeremiya kana mumwe wevaprofita.”
15  Iye akati kwavari: “Ko imi, munoti ndini ani?”
16  Achipindura, Simoni Petro akati: “Ndimi Kristu, Mwanakomana waMwari mupenyu.”
17  Jesu akamupindura kuti: “Unofara, Simoni mwanakomana waJona, nokuti nyama neropa hazvina kukuzivisa izvozvo, asi Baba vangu vari kumatenga ndivo vadaro.
18  Uyewo, ndinoti kwauri, Ndiwe Petro, uye padombo guru iri ndichavakira ungano yangu, uye magedhi eHadhesi haazoikundi.
19  Ndichakupa kiyi dzoumambo hwokumatenga, uye chose chaungasunga panyika chichava chinhu chakasungwa kumatenga, uye chose chaungasunungura panyika chichava chinhu chakasunungurwa kumatenga.”
20  Akabva arayira kwazvo vadzidzi kuti varege kuudza chero munhu upi zvake kuti iye akanga ari Kristu.
21  Kubvira panguva iyoyo, Jesu Kristu akatanga kuratidza vadzidzi vake kuti anofanira kuenda kuJerusarema otambura zvinhu zvizhinji zvinobva kuvarume vakuru nevapristi vakuru nevanyori, ourayiwa, ozomutswa pazuva rechitatu.
22  Petro akabva aenda naye parutivi, akatanga kumutsiura, achiti: “Zviitirei mutsa, Ishe; hamungambovi nomugumo uyu.”
23  Asi, achitendeuka, akati kuna Petro: “Enda shure kwangu, Satani! Uri chinhu chinogumbura kwandiri, nokuti haufungi zvinofungwa naMwari, asi zviya zvinofungwa nevanhu.”
24  Jesu akabva ati kuvadzidzi vake: “Kana munhu achida kunditevera, ngaazvirambe, atore danda rake rokutambudzikira, arambe achinditevera.
25  Nokuti munhu wose anoda kuponesa mweya wake acharasikirwa nawo; asi munhu wose anorasikirwa nomweya wake nokuda kwangu achauwana.
26  Nokuti zvichabatsirei kana munhu akawana nyika yose asi achirasikirwa nomweya wake? kana kuti munhu achatsinhanisa mweya wake nechii?
27  Nokuti Mwanakomana womunhu anofanira kuuya ari mukubwinya kwaBaba vake aine ngirozi dzake, uye achabva aripira mumwe nomumwe maererano nomufambiro wake.
28  Chokwadi ndinoti kwamuri pane vamwe vamire pano vasingazomboraviri rufu kusvikira vatanga vaona Mwanakomana womunhu achiuya muumambo hwake.”
18  Muawa iyoyo vadzidzi vakaswedera pedyo naJesu, vakati: “Ndiani mukuru kuna vose muumambo hwokumatenga?”
2  Naizvozvo, achishevedza mwana muduku, akamuisa pakati pavo,
3  akati: “Chokwadi ndinoti kwamuri, Kana mukasatendeuka mova sevana vaduku, hamungambopindi muumambo hwokumatenga.
4  Naizvozvo, munhu wose achazvininipisa somwana uyu muduku ndiye mukuru kuna vose muumambo hwokumatenga;
5  uye munhu wose anogamuchira mwana muduku mumwe chete akadai nokuda kwezita rangu anondigamuchirawo.
6  Asi munhu wose anogumbura mumwe wevaduku ava vanotenda mandiri, zvakamunakira kuti guyo rakaita seriya rinotenderedzwa nembongoro risungirirwe mumutsipa make, anyudzwe mugungwa rakadzika, rakafara.
7  “Ine nhamo nyika nokuda kwezvinhu zvinogumbura! Chokwadi, zvinhu zvinogumbura zvinotofanira kuuya, asi ane nhamo munhu uyo chinhu chinogumbura chinouya nokwaari!
8  Zvino, kana ruoko rwako kana tsoka yako ichiita kuti ugumburwe, igure uirasire kure newe; zvakanaka kwazvo kuti upinde muupenyu wakaremara kana uchikamhina pane kukandwa mumoto usingaperi uine maoko maviri kana tsoka mbiri.
9  Uyewo, kana ziso rako richiita kuti ugumburwe, ritodogore urirasire kure newe; zvakanaka kwazvo kuti upinde uine ziso rimwe chete muupenyu pane kukandwa uine maziso maviri muGehena romoto.
10  Chenjerai kuti hamuzvidzi mumwe wevaduku ava; nokuti ndinokuudzai kuti ngirozi dzavo dziri kudenga dzinogara dzichiona chiso chaBaba vangu vari kudenga.
11  ——
12  “Munofungei? Kana mumwe munhu akava nemakwai zana uye rimwe rawo rikarasika, haangasiyi makumi mapfumbamwe nemapfumbamwe mumakomo akaenda kunotsvaka rarasika racho here?
13  Kana akariwana, chokwadi ndinokuudzai, anofara kwazvo pamusoro paro kupfuura pamusoro pemakumi mapfumbamwe nemapfumbamwe asina kurasika.
14  Saizvozvowo hachisi chinhu chinodiwa naBaba vangu vari kudenga kuti mumwe wevaduku ava aparare.
15  “Zvakare, kana hama yako ikatadza, enda ubudise pachena mhosva yake iwe naiye muri moga. Kana ikakuteerera, wawana hama yako.
16  Asi kana ikasateerera, enda nomumwe kana vamwe vaviri, kuti nyaya imwe neimwe isimbiswe kana papupurirwa nezvapupu zviviri kana zvitatu.
17  Kana ikasavateerera, taura neungano. Kana ikasateerera kunyange ungano, ngaive kwauri somunhu wemamwe marudzi uye somuteresi.
18  “Chokwadi ndinoti kwamuri, Zvinhu zvose zvamungasunga panyika zvichava zvinhu zvakasungwa kudenga, uye zvinhu zvose zvamungasunungura panyika zvichava zvinhu zvakasunungurwa kudenga.
19  Chokwadi ndinotizve kwamuri, Kana vaviri venyu panyika vakabvumirana pamusoro pechimwe chinhu chinokosha chavanofanira kukumbira, vachachiitirwa naBaba vangu vari kudenga.
20  Nokuti pane vaviri kana vatatu vakaungana muzita rangu, ini ndiripo pakati pavo.”
21  Petro akabva aswedera kwaari, akati: “Ishe, hama yangu inganditadzira kangani ini ndichiikanganwira? Kusvikira kukanomwe here?”
22  Jesu akati kwaari: “Ndinoti kwauri, kwete, Kusvikira kukanomwe, asi, Kusvikira kukane makumi manomwe nekanomwe.
23  “Ndokusaka umambo hwokumatenga hwakafanana nomumwe murume, mambo, aida kugadzirisa zvemari dzake nevaranda vake.
24  Paakatanga kuzvigadzirisa, kwakapinzwa mumwe munhu akanga aine chikwereti naye chematarenda zviuru gumi [=madhinari 60 000 000].
25  Asi nokuti akanga asina nzira yokuaripa nayo, tenzi wake akarayira kuti iye nomudzimai wake nevana vake nezvinhu zvose zvaakanga ainazvo zvitengeswe uye kuti chikwereti chibhadharwe.
26  Naizvozvo muranda wacho akawira pasi, akamupfugamira, achiti, ‘Ndishivirirei uye ndichakuripai zvinhu zvose.’
27  Asiririswa nazvo, tenzi womuranda iyeye akamurega achienda, akadzima chikwereti chake.
28  Asi muranda iyeye akabuda akanowana mumwe wevaiva varanda saiye akanga aine chikwereti naye chemadhinari zana; uye achimubata, akatanga kumudzipa, achiti, ‘Ripa zvinhu zvose zvawakakwereta.’
29  Naizvozvo uyu aiva muranda saiye akawira pasi, akatanga kumuteterera, achiti, ‘Ndishivirire uye ndichakuripa.’
30  Zvisinei, iye akanga asingadi, asi akaenda, akaita kuti akandwe mujeri kusvikira aripa zvakanga zvakweretwa.
31  Naizvozvo, vamwe vaiva varanda saiye pavakaona zvinhu zvakanga zvaitika, vakashungurudzwa kwazvo, vakanotaura pachena kuna tenzi wavo zvinhu zvose zvakanga zvaitika.
32  Tenzi wake akabva amushevedza, akati kwaari, ‘Muranda akaipa, ndakakudzimira chikwereti chako chose chiya, pawakanditeterera.
33  Waisafanirawo here, kunge wakanzwira ngoni muranda uyu akaita sewe, sokukunzwirawo ngoni kwandakaita?’
34  Naizvozvo tenzi wake, ava nehasha, akamuisa kuvarindi vejeri, kusvikira aripa zvose zvakanga zvakweretwa.
35  Baba vangu vokudenga vachakuitiraiwo saizvozvo kana mumwe nomumwe wenyu asingakanganwiri hama yake zvichibva pamwoyo.”
17  Kwapera mazuva matanhatu, Jesu akaenda naPetro naJakobho naJohani munun’una wake, akakwira navo mugomo refu refu vari voga.
2  Zvino akachinja chitarisiko pamberi pavo, chiso chake chikapenya sezuva, nguo dzake dzokunze dzikachena sechiedza.
3  Uye tarira! vakaona Mosesi naEriya vachikurukura naye.
4  Saka Petro akabva ati kuna Jesu: “Ishe, zvakanaka kuti tive pano. Kana muchida, ndichavaka matende matatu pano, rimwe renyu, rimwe raMosesi uye rimwe raEriya.”
5  Achiri kutaura, tarira! gore raipenya rakavafukidza, uye tarira! inzwi rakabva mugore, richiti: “Uyu ndiye Mwanakomana wangu, anodiwa, wandafarira; muteererei.”
6  Vadzidzi vachinzwa izvi vakawira pasi nezviso zvavo vakatya kwazvo.
7  Jesu akabva aswedera pedyo, uye achivabata, akati: “Simukai, musatya.”
8  Pavakatarira, hapana wavakaona kunze kwaJesu chete.
9  Zvavakanga vachiburuka mugomo, Jesu akavarayira, achiti: “Musaudza munhu zvamaratidzwa kusvikira Mwanakomana womunhu amutswa kubva kuvakafa.”
10  Zvisinei, vadzidzi vakamubvunza kuti: “Saka nei vanyori vachiti Eriya anofanira kutanga kuuya?”
11  Achipindura, iye akati: “Chokwadi, Eriya ari kuuya uye achadzorera zvinhu zvose.
12  Zvisinei, ndinoti kwamuri, Eriya akatouya uye havana kumuziva asi vakamuitira zvinhu zvavakanga vachida. Saizvozvowo Mwanakomana womunhu anofanira kutambura pamaoko avo.”
13  Vadzidzi vakanzwisisa kuti akanga achitaura kwavari pamusoro paJohani Mubhabhatidzi.
14  Pavakanga vava kuda kusvika kwaiva neboka revanhu, mumwe murume akasvika kwaari, achimupfugamira achiti:
15  “Ishe, nzwirai mwanakomana wangu ngoni, nokuti ane tsviyo uye anorwara, nokuti anowanzopunzikira mumoto uye kazhinji mumvura;
16  ndauya naye kuvadzidzi venyu, asi havana kugona kumurapa.”
17  Achipindura, Jesu akati: “Haiwa chizvarwa chisina kutenda uye chakamonyana, ndinofanira kuramba ndinemi kusvikira rini? Ndinofanira kukushivirirai kusvikira rini? Uya naye pano pandiri.”
18  Jesu akabva arituka, dhimoni racho rikabuda maari; uye mukomana wacho akapora kubva paawa iyoyo.
19  Pakarepo vadzidzi vakauya kuna Jesu vari voga vakati: “Nei tisina kugona kuridzinga?”
20  Iye akati kwavari: “Nokuda kwokutenda kwenyu kuduku. Nokuti chokwadi ndinoti kwamuri, Kana muine kutenda kwakakura setsanga yemasitadhi, muchati kugomo iri, ‘Ibva pano uende apo,’ uye richabva, uye hapana chinhu chamuchatadza.”
21  ——
22  Panguva yavakanga vakaungana muGarireya Jesu ndipo paakati kwavari: “Mwanakomana womunhu achatengeswa mumaoko evanhu,
23  uye vachamuuraya, asi achamutswa pazuva rechitatu.” Naizvozvo vakashungurudzwa kwazvo.
24  Pashure pokunge vasvika muKapenaume, varume vaiunganidza mutero wemadrakema maviri vakasvika kuna Petro, vakati: “Mudzidzisi wenyu haateri mutero wemadrakema maviri here?”
25  Iye akati: “Hungu.” Zvisinei, paakapinda mumba, Jesu akamutangira nokutaura kuti: “Simoni, unofungei? Madzimambo enyika anogamuchira miripo kana mutero womunhu wose kubva kuna vanaani? Kubva kuvanakomana vavo here kana kuvamwe vanhuwo zvavo?”
26  Paakati: “Kuvamwe vanhuwo zvavo,” Jesu akati kwaari: “Saka, vanakomana havateri.
27  Asi kuti tirege kuvagumbura, enda kugungwa, ukande chirauro, utore hove inotanga kubuda, uye paunoshamisa muromo wayo, uchawana mari yesitateri. Tora iyoyo uvape nokuda kwangu newe.”
9  Naizvozvo, achikwira chikepe, akayambuka, akapinda muguta rokwake.
2  Zvino tarira! vakanga vachimuunzira munhu akaoma rutivi rwomuviri akarara pamubhedha. Paakaona kutenda kwavo Jesu akati kune akanga akaoma rutivi rwomuviri: “Shinga, mwana; zvivi zvako zvakanganwirwa.”
3  Uye, tarira! vamwe vevanyori vakataurirana vachiti: “Munhu uyu ari kumhura.”
4  Jesu, achiziva kufunga kwavo, akati: “Muri kufungirei zvinhu zvakaipa mumwoyo menyu?
5  Somuenzaniso, ndezvipi zviri nyore, kuti, ‘Zvivi zvako zvakanganwirwa,’ kana kuti, ‘Simuka ufambe?’
6  Zvisinei, kuti muzive kuti Mwanakomana womunhu ane simba rokukanganwira zvivi panyika—” akabva ati kune akanga akaoma rutivi rwomuviri: “Simuka, tora mubhedha wako, uende kumba kwako.”
7  Iye akasimuka akaenda hake kumba kwake.
8  Boka revanhu parakaona izvi, vakabatwa nokutya, vakakudza Mwari, uyo akapa simba rakadaro kuvanhu.
9  Zvino, achipfuura kubva ipapo, Jesu akaona mumwe murume ainzi Mateu agere pahofisi yomutero, akati kwaari: “Iva muteveri wangu.” Pakarepo akasimuka akamutevera.
10  Gare gare, paakanga akatsenhama patafura mumba, tarira! vateresi vazhinji nevatadzi vakauya, vakatanga kutsenhama naJesu nevadzidzi vake.
11  Asi vaFarisi vachiona izvi vakatanga kuti kuvadzidzi vake: “Nei mudzidzisi wenyu achidya nevateresi nevatadzi?”
12  Achivanzwa, iye akati: “Vanhu vakagwinya havadi chiremba, asi vanorwara vanomuda.
13  Saka endai, mudzidze kuti izvi zvinorevei, ‘Ndinoda ngoni, kwete chibayiro.’ Nokuti handina kuuya kuzoshevedza vanhu vakarurama, asi vatadzi.”
14  Vadzidzi vaJohani vakabva vauya kwaari, vakabvunza kuti: “Nei isu nevaFarisi tiine tsika yokutsanya asi vadzidzi venyu vasingatsanyi?”
15  Jesu akati kwavari: “Shamwari dzomuroori dzine chikonzero chokuchema here chero bedzi muroori achiri nadzo? Asi mazuva achauya padzichatorerwa muroori, uye idzo dzichabva dzatsanya.
16  Hapana munhu anosonera chigamba chejira idzva panguo yokunze tsaru; nokuti simba racho rose ringakweva nguo yacho yokunze, uye ingawedzera kubvaruka.
17  Uyewo vanhu havaisi waini itsva muhombodo tsaru dzewaini; asi kana vakadaro, hombodo dzewaini dzinobva dzaparuka waini yorasika uye hombodo dzewaini dzoparara. Asi vanhu vanoisa waini itsva muhombodo itsva dzewaini, uye zvose zviri zviviri zvinochengeteka.”
18  Paakanga achivaudza zvinhu izvi, tarira! mumwe mutongi akanga asvika akatanga kumupfugamira, achiti: “Mwanasikana wangu anofanira kuva afa zvino; asi uyai muise ruoko rwenyu paari uye achavazve mupenyu.”
19  Zvino Jesu achisimuka, akatanga kumutevera; vadzidzi vake vakadarowo.
20  Uye, tarira! mukadzi akanga achitambura nokubuda ropa kwemakore gumi nemaviri akauya necheshure, akabata masa yenguo yake yokunze;
21  nokuti akaramba achiti mumwoyo make: “Kana ndikangobata nguo yake yokunze ndichapora.”
22  Jesu akatendeuka uye, achimuona, akati: “Shinga, mwanasikana; kutenda kwako kwakuporesa.” Kubvira paawa iyoyo mukadzi wacho akapora.
23  Zvino paakapinda mumba momutongi wacho, akaona varidzi venyere neboka racho revanhu richiita nyonganyonga noruzha,
24  Jesu akatanga kuti: “Budai muno, nokuti kasikana hakana kufa, asi kakarara.” Ivo vakatanga kumuseka vachimuzvidza.
25  Boka revanhu parakangobudiswa panze, akapinda akabata ruoko rwako, kasikana kacho kakamuka.
26  Chokwadi, kutaura pamusoro peizvi kwakapararira munzvimbo iyoyo yose.
27  Jesu zvaakanga achipfuura achibva ipapo, mapofu maviri akamutevera, achishevedzera, achiti: “Tinzwirei ngoni, Mwanakomana waDhavhidhi.”
28  Pashure pokunge iye apinda mumba, mapofu acho akauya kwaari, Jesu akaabvunza, kuti: “Mune kutenda here kwokuti ndinogona kuita izvi?” Iwo akamupindura achiti: “Hungu, Ishe.”
29  Iye akabva abata maziso awo, achiti: “Ngazviitike kwamuri maererano nokutenda kwenyu.”
30  Maziso awo akaona. Zvakare, Jesu akaarayira zvakasimba, achiti: “Onai kuti hapana munhu anozozviziva.”
31  Asi iwo, abuda kunze, akazivisa pamusoro pake munzvimbo iyoyo yose.
32  Zvino pavakanga vava kuenda, tarira! vanhu vakauya kwaari nomurume aiva mbeveve akanga aine dhimoni;
33  uye pashure pokunge dhimoni racho radzingwa, murume uya aiva mbeveve akataura. Naizvozvo, mapoka evanhu akashamiswa, akati: “Chinhu chakadai hachina kumboonekwa pakati paIsraeri.”
34  Asi vaFarisi vakatanga kuti: “Anodzinga madhimoni nomutongi wemadhimoni.”
35  Zvino Jesu akatanga kushanyira maguta ose nemisha achidzidzisa mumasinagogi avo nokuparidza mashoko akanaka oumambo achirapa hosha dzemarudzi ose noundonda hwemarudzi ose.
36  Achiona mapoka evanhu akasiririswa navo, nokuti vaibatwa zvisina kunaka uye vakanga vakapararira kufanana nemakwai asina mufudzi.
37  Iye akabva ati kuvadzidzi vake: “Chokwadi, kukohwa kukuru, asi vashandi vashoma.
38  Naizvozvo, kumbirai Tenzi wokukohwa kuti atumire vashandi mukukohwa kwake.”
28  Pashure pesabata, pakwakanga kwava kuedza, pazuva rokutanga revhiki, Mariya Magadharini nomumwe Mariya vakaenda kunoona guva racho.
2  Zvino tarira! kudengenyeka kukuru kwenyika kwakanga kwaitika; nokuti ngirozi yaJehovha yakanga yaburuka ichibva kudenga, ikasvika ikakungurutsa dombo, uye yakanga yakagara pariri.
3  Chitarisiko chayo chakanga chakaita semheni, uye zvipfeko zvayo zvakanga zvakachena sechando.
4  Chokwadi, varindi vakadedera, vakava sevanhu vakafa nokuitya.
5  Asi ngirozi, ichipindura vakadzi ivavo, yakati: “Imi musatya, nokuti ndinoziva kuti muri kutsvaka Jesu akarovererwa.
6  Haapo pano, nokuti akamutswa, sezvaakataura. Uyai, onai paakanga akarara.
7  Zvino kurumidzai kuenda munoudza vadzidzi vake kuti iye akamutswa kubva kuvakafa, uye tarirai! ari kufanoenda kuGarireya; muchanomuona ikoko. Tarirai! Ndakuudzai.”
8  Naizvozvo, vachikurumidza kubva paguva, vachitya uye vachifara kwazvo, vakamhanya kunoudza vadzidzi vake.
9  Zvino tarira! Jesu akasangana navo akati: “Kwaziwai!” Ivo vakaswedera pedyo, vakamubata tsoka dzake, vakamupfugamira.
10  Jesu akabva ati kwavari: “Musatya! Endai, munoudza hama dzangu, kuti dziende kuGarireya; uye dzichandiona ikoko.”
11  Pavakanga vachienda, tarira! vamwe vevarindi vakapinda muguta vakaudza vapristi vakuru zvinhu zvose zvakanga zvaitika.
12  Pashure pokunge ava vaungana pamwe chete nevarume vakuru uye varangana, vakapa varwi masirivha akakwana,
13  vakati: “Itii, ‘Vadzidzi vake vakauya usiku vakamuba patakanga takarara.’
14  Kana izvi zvikanzwika nagavhuna, tichamunyengetedza uye tichaita kuti murege kunetseka.”
15  Naizvozvo vakatora masirivha acho vakaita sezvavakanga varayirwa; uye mashoko aya akaparadzirwa kwose kwose pakati pevaJudha kusvikira nhasi.
16  Zvisinei, vadzidzi vane gumi nomumwe chete vakaenda kuGarireya kugomo uko Jesu akanga arangana navo,
17  uye pavakamuona, vakamupfugamira asi vamwe havana kuva nechokwadi.
18  Jesu akaswedera pedyo, akataura navo, achiti: “Ndakapiwa simba rose kudenga nepanyika.
19  Naizvozvo endai munoita kuti vanhu vemarudzi ose vave vadzidzi, muchivabhabhatidza muzita raBaba neroMwanakomana neromudzimu mutsvene,
20  muchivadzidzisa kuchengeta zvinhu zvose zvandakakurayirai. Tarirai! ndinemi mazuva ose kusvikira pakuguma kwemamiriro ezvinhu epanguva yacho.”
27  Paakanga ava mangwanani, vapristi vakuru vose nevarume vakuru vevanhu vakarangana pamusoro paJesu kuti vamuuraye.
2  Zvino, pashure pokunge vamusunga, vakaenda naye vakamugamuchidza kuna gavhuna Pirato.
3  Zvino Judhasi, uya akamutengesa, achiona kuti iye akanga atongerwa rufu, akazvidemba, akadzorera masirivha aya makumi matatu kuvapristi vakuru nevarume vakuru,
4  achiti: “Ndakatadza pandakatengesa ropa rakarurama.” Ivo vakati: “Izvozvo zvinei nesu? Unofanira kuzvionera!”
5  Naizvozvo akakanda masirivha acho mutemberi akabva, akaenda, akanozvisungirira.
6  Asi vapristi vakuru vakatora masirivha acho, vakati: “Hazvibvumirwi nomutemo kuakanda munzvimbo tsvene inochengeterwa pfuma, nokuti iwo mutengo weropa.”
7  Pashure pokurangana, vakatenga nawo sango romuumbi kuti vavige vaeni.
8  Naizvozvo munda iwoyo wakanzi “Munda Weropa” kusvikira nhasi.
9  Zvakataurwa pachishandiswa muprofita Jeremiya zvakabva zvazadzika, zvichinzi: “Zvino vakatora masirivha makumi matatu, mutengo womunhu akatemerwa mutengo, munhu akatemerwa mutengo nevamwe vanakomana vaIsraeri,
10  vakatenga nawo munda womuumbi, maererano nezvandakanga ndarayirwa naJehovha.”
11  Zvino Jesu akamira pamberi pagavhuna; uye gavhuna wacho akamubvunza kuti: “Ndiwe mambo wevaJudha here?” Jesu akapindura kuti: “Iwe ndiwe uri kuzvitaura.”
12  Asi, paakanga achipomerwa nevapristi vakuru nevarume vakuru, haana kupindura.
13  Pirato akabva ati kwaari: “Haunzwi here kuti zvinhu zvizhinji sei zvavari kukupomera?”
14  Asi iye haana kumupindura, aiwa, kana shoko rimwe chete zvaro, zvokuti gavhuna wacho akashamisika kwazvo.
15  Zvino pamutambo mumwe nomumwe yakanga iri tsika yagavhuna kusunungurira boka revanhu musungwa wavaida.
16  Panguva iyoyo chaiyo vakanga vaine musungwa aiva nomukurumbira wakaipa ainzi Bharabhasi.
17  Nokudaro pavakanga vakaungana Pirato akati kwavari: “Ndoupi wamunoda kuti ndikusunungurirei, Bharabhasi kana kuti Jesu, iye anonzi Kristu?”
18  Nokuti akanga achiziva kuti vakanga vamugamuchidza nokuda kweshanje.
19  Zvakare, paakanga agere pachigaro chokutonga, mudzimai wake akatuma munhu kwaari, achiti: “Siyana nomunhu iyeye akarurama, nokuti ndatambura kwazvo nhasi nokuda kwake pandanga ndichirota.”
20  Asi vapristi vakuru nevarume vakuru vakanyengetedza mapoka evanhu kuti vakumbire Bharabhasi, asi kuti vaite kuti Jesu aparadzwe.
21  Zvino gavhuna akavapindura kuti: “Pavaviri ava ndoupi wamunoda kuti ndikusunungurirei?” Ivo vakati: “Bharabhasi.”
22  Pirato akati kwavari: “Saka, ndichaitei naJesu, iye anonzi Kristu?” Vose vakati: “Ngaarovererwe!”
23  Iye akati: “Nemhosva yei, akatadzei?” Zvisinei ivo vakaramba vachitonyanya kushevedzera vachiti: “Ngaarovererwe!”
24  Achiona kuti hazvina kubatsira asi, mheremhere yakanga yomuka, Pirato akatora mvura, akageza maoko ake pamberi peboka iroro revanhu, achiti: “Handina mhosva yeropa romunhu uyu. Imi munofanira kuzvionera.”
25  Vanhu vose, vachipindura, vakati: “Ropa rake ngariuye patiri nepavana vedu.”
26  Akabva avasunungurira Bharabhasi, asi akaita kuti Jesu arohwe, akamugamuchidza kuti arovererwe.
27  Zvino varwi vagavhuna vakapinza Jesu mumuzinda wagavhuna, vakaunganidzira boka rose revarwi kwaari.
28  Vachimupfekenura, vakamupfekedza jasi dzvuku,
29  vakaruka korona neminzwa vakaiisa mumusoro make uye tsanga muruoko rwake rworudyi. Zvino, vachipfugama pamberi pake, vakamuseka, vachiti: “Kwaziwai, imi Mambo wevaJudha!”
30  Vakamupfira mate, vakatora tsanga, vakatanga kumurova mumusoro.
31  Pakupedzisira, pavakanga vamuseka, vakamupfekenura jasi, vakamupfekedza nguo dzake dzokunze, vakaenda naye kuti anorovererwa.
32  Sezvavakanga vachibuda vakawana munhu wokuKurini ainzi Simoni. Vakamanikidza murume uyu kuti atakure danda rake rokutambudzikira.
33  Zvino pavakasvika panzvimbo yainzi Gorogota, zvinoreva kuti, Nzvimbo yeDehenya,
34  vakamupa waini yakavhenganiswa nenduru kuti anwe; asi, pashure pokunge airavira, akaramba kuinwa.
35  Pavakanga vamuroverera vakagova nguo dzake dzokunze vachiita zvokukanda mijenya,
36  uye, zvavakanga vagere, vakamurinda vari ipapo.
37  Uyewo, vakaisa mhosva yaaipomerwa pamusoro pomusoro wake, yakanyorwa kuti: “Uyu ndiJesu Mambo wevaJudha.”
38  Zvino makororo maviri akarovererwa pamwe chete naye, rimwe kurudyi rwake uye rimwe kuruboshwe rwake.
39  Naizvozvo vaipfuura napo vakatanga kumutuka, vachidzungudza misoro yavo,
40  vachiti: “Haiwa iwe wokuda kuputsa temberi woivaka mumazuva matatu, zviponese! Kana uri mwanakomana waMwari, buruka padanda rokutambudzikira!”
41  Saizvozvowo vapristi vakuru nevanyori nevarume vakuru vakatanga kumuseka vachiti:
42  “Akaponesa vamwe; iye haagoni kuzviponesa! Ndiye Mambo waIsraeri; zvino ngaaburuke padanda rokutambudzikira uye tichamutenda.
43  Aivimba naMwari; Iye ngaachimununura zvino kana achimuda, nokuti iye akati, ‘Ndiri Mwanakomana waMwari.’”
44  Saizvozvowo kunyange makororo akanga akarovererwa pamwe chete naye akatanga kumuzvidza.
45  Kubvira paawa yechitanhatu rima rakavapo panyika yose, kusvikira paawa yechipfumbamwe.
46  Panenge paawa yechipfumbamwe Jesu akashevedzera nenzwi guru, achiti: “Eri, Eri, rama sabhakitani?” zvinoreva kuti, “Mwari wangu, Mwari wangu, mandisiyirei?”
47  Vachinzwa izvi, vamwe vevakanga vakamira ipapo vakatanga kuti: “Munhu uyu ari kushevedza Eriya.”
48  Mumwe wavo akabva amhanya, akatora chipanji, akachinyatisa newaini yakashapa, akachibayirira patsanga, akatanga kumunwisa.
49  Asi vamwe vose vakati: “Murege! Rega tione kana Eriya akauya kuzomuponesa.” [[Mumwe murume akatora pfumo akabaya rutivi rwake, ropa nemvura zvikabuda.]]
50  Jesu akashevedzerazve nenzwi guru, akabudisa simba rake roupenyu.
51  Zvino tarira! keteni renzvimbo tsvene rakabvaruka nepakati, kubva kumusoro kusvikira pasi, nyika ikadengenyeka, uye matombo makuru akatsemuka.
52  Makuva akazaruka, mitumbi mizhinji yevatsvene vakanga varara ikabudiswa,
53  uye yakaonekwa nevanhu vazhinji (uye vanhu, vakanga vachibva kumakuva pashure pokumutswa kwake, vakapinda muguta dzvene).
54  Asi mukuru weuto nevaya vaiva naye vachirinda Jesu, pavakaona kudengenyeka kwenyika nezvinhu zvakanga zvichiitika, vakatya kwazvo, vachiti: “Chokwadi uyu anga ari Mwanakomana waMwari.”
55  Zvakare, vakadzi vazhinji vakanga varipo vachiona vari kure zvishoma, vakanga vauya pamwe chete naJesu vachibva kuGarireya kuzomushumira;
56  pakati pavo paiva naMariya Magadharini, uyewo Mariya amai vaJakobho naJosesi, uye amai vevanakomana vaZebhedhi.
57  Zvino zvaakanga atova manheru, kwakauya mumwe mupfumi wokuArimatiya, ainzi Josefa uyowo akanga ava mudzidzi waJesu.
58  Murume uyu akaenda kuna Pirato, akakumbira mutumbi waJesu. Pirato akabva arayira kuti aupiwe.
59  Zvino Josefa akatora mutumbi wacho, akauputira nomucheka werineni yakachena, yakanaka kwazvo,
60  akauradzika muguva rake idzva, raakanga achera padombo guru. Pashure pokukungurutsira dombo guru pasuo reguva, iye akaenda.
61  Asi Mariya Magadharini nomumwe Mariya vakaramba varipo, vakagara pamberi peguva.
62  Zuva rakatevera, raiuya pashure pezuva roKugadzirira, vapristi vakuru nevaFarisi vakaungana pamberi paPirato,
63  vachiti: “Changamire, tayeuka kuti munyengeri uya paakanga achiri mupenyu akati, ‘Pashure pemazuva matatu ndichamutswa.’
64  Naizvozvo rayirai kuti guva richengetedzwe kusvikira pazuva rechitatu, kuti vadzidzi vake varege kumbouya vomuba voti kuvanhu, ‘Akamutswa kubva kuvakafa!’ uye unyengeri uhwu hwokupedzisira huchava hwakaipa kwazvo kupfuura hwokutanga.”
65  Pirato akati kwavari: “Imi mune varindi. Endai murichengetedze sokuziva kwamunoita.”
66  Naizvozvo vakaenda, vakaita kuti guva richengetedzwe nokunama dombo racho uye kuita kuti pave nevarindi.
7  “Regai kutonga kuti murege kutongwawo;
2  nokuti nokutonga kwamuri kutonga nako, muchatongwawo nako; uye nechiyereso chamuri kuyera nacho, vachakuyereraiwo nacho.
3  Saka, unotarisirei kabanzu kari muziso rehama yako, asi usingafungi danda riri muziso rako?
4  Kana ungati sei kuhama yako, ‘Rega ndibvise kabanzu muziso rako’; asi, tarira! danda riri muziso rako?
5  Munyengeri! Tanga wabvisa danda muziso rako, ipapo uchanyatsoona mabvisiro aungaita kabanzu kari muziso rehama yako.
6  “Musapa imbwa zvinhu zvitsvene, kana kukanda maparera enyu pamberi penguruve, kuti dzirege kumboatsika-tsika netsoka dzadzo dzotendeuka dzokubvamburai.
7  “Rambai muchikumbira, uye muchapiwa; rambai muchitsvaka, uye muchawana; rambai muchigogodza, uye muchazarurirwa.
8  Nokuti munhu wose anokumbira anogamuchira, uye munhu wose anotsvaka anowana, uye munhu wose anogogodza achazarurirwa.
9  Chokwadi, ndiani pakati penyu angakumbirwa chingwa nomwanakomana wake—iye omutambidza dombo?
10  Kana kuti, zvichida, angakumbirwa hove—iye omutambidza nyoka?
11  Naizvozvo, kana imi, kunyange makaipa, muchiziva kupa vana venyu zvipo zvakanaka, Baba venyu vari kumatenga vachapa zvikuru sei zvinhu zvakanaka kune vaya vanovakumbira!
12  “Naizvozvo, zvinhu zvose zvamunoda kuti vanhu vakuitirei, vaitireiwo saizvozvo; izvi, chokwadi, ndizvo zvinorehwa noMutemo neZvakanyorwa nevaprofita.
13  “Pindai nepagedhi rakamanikana; nokuti mugwagwa wakafara uye wakapamhama unoenda mukuparadzwa, uye vazhinji ndivo vanopinda nawo;
14  asi gedhi rakamanikana uye mugwagwa wakatetepa unoenda kuupenyu, uye vashomanana ndivo vanouwana.
15  “Chenjererai vaprofita venhema vanouya kwamuri vakapfeka nguo dzemakwai, asi mukati vari mhumhi dzinoparadza.
16  Muchavaziva nezvibereko zvavo. Vanhu vanombotanha mazambiringa paminzwa kana maonde parukato here?
17  Saizvozvowo muti wose wakanaka unobereka chibereko chakanaka, asi muti wose wakaora unobereka chibereko chisingabatsiri;
18  muti wakanaka haugoni kubereka chibereko chisingabatsiri, nomuti wakaora haugoniwo kubereka chibereko chakanaka.
19  Muti wose usingabereki chibereko chakanaka unotemerwa pasi wokandwa mumoto.
20  Saka muchaziva vanhu ivavo nezvibereko zvavo.
21  “Haasi munhu wose anoti kwandiri, ‘Ishe, Ishe,’ achapinda muumambo hwokumatenga, asi uya anoita kuda kwaBaba vangu vari kumatenga.
22  Pazuva iroro vazhinji vachati kwandiri, ‘Ishe, Ishe, hatina kuprofita muzita renyu, nokudzinga madhimoni muzita renyu, nokuita mabasa mazhinji esimba muzita renyu here?’
23  Asi ndichabva ndavataurira pachena kuti: Handina kumbokuzivai! Ibvai kwandiri, imi vasingateereri mutemo.
24  “Naizvozvo munhu wose anonzwa mashoko angu aya akaaita achafananidzwa nomurume akangwara, akavakira imba yake padombo guru.
25  Mvura yakanaya nesimba, mafashamo akauya, mhepo ikavhuvhuta, ikarova imba iyoyo nesimba, asi haina kuwa, nokuti yakanga yavakirwa padombo guru.
26  Uyezve, munhu wose anonzwa mashoko angu aya asingaaiti achafananidzwa nomurume akapusa, akavakira imba yake pajecha.
27  Mvura yakanaya nesimba, mafashamo akauya, mhepo ikavhuvhuta, ikarova imba iyoyo iyo ikawa, uye yakawondomoka zvachose.”
28  Zvino Jesu paakapedza mashoko aya, boka revanhu rakashamiswa nemadzidzisiro ake;
29  nokuti akanga achivadzidzisa somunhu ane chiremera, kwete sevanyori vavo.
23  Zvino Jesu akataura nemapoka evanhu uye nevadzidzi vake, achiti:
2  “Vanyori nevaFarisi vakazvigarisa pachigaro chaMosesi.
3  Naizvozvo zvinhu zvose zvavanokuudzai, zviitei uye zvichengetei, asi musaita maererano nemabasa avo, nokuti vanotaura asi havaiti.
4  Vanosunga mitoro inorema vachiiisa pamapfudzi evanhu, asi ivo havadi kuitseketudza nomunwe wavo.
5  Mabasa ose avanoita vanoita kuti vaonekwe nevanhu; nokuti vanokudza tubhokisi tune magwaro twavanopfeka sezvinhu zvinodzivirira, uye vanokudza masa dzenguo dzavo.
6  Vanoda nzvimbo dzepamusorosoro pakudya kwemanheru nezvigaro zvepamberi mumasinagogi,
7  uye kukwaziswa mumisika uye kunzi Rabhi nevanhu.
8  Asi imi, musanzi Rabhi, nokuti mudzidzisi wenyu mumwe chete, asi imi mose muri hama.
9  Zvakare, musati baba kumunhu ari panyika, nokuti Baba venyu vamwe chete, Ivo vokudenga.
10  Uyewo musanzi ‘vatungamiriri,’ nokuti Mutungamiriri wenyu mumwe chete, iye Kristu.
11  Asi mukuru pakati penyu ngaave mushumiri wenyu.
12  Munhu wose anozvikwidziridza achaninipiswa, uye munhu wose anozvininipisa achakwidziridzwa.
13  “Mune nhamo imi, vanyori nevaFarisi, vanyengeri! nokuti munovharira vanhu umambo hwokumatenga; nokuti imi hamupindi, uyewo hamubvumiri vaya vari kupinda kuti vapinde.
14  ——
15  “Mune nhamo imi, vanyori nevaFarisi, vanyengeri! nokuti munofamba pagungwa nepanyika yakaoma kuti mutendeutse munhu mumwe chete, uye paanotendeuka munomuita munhu akakodzera kupinda muGehena nekaviri kukupfuurai.
16  “Mune nhamo imi, vatungamiriri mapofu, vanoti, ‘Kana munhu akapika netemberi, hazvina basa; asi kana munhu akapika nendarama yetemberi, anosungirwa kuti azviite.’
17  Mapenzi nemapofu! Chokwadi, chikuru ndechipi, ndarama kana temberi yatsvenesa ndarama?
18  Uyewo, ‘Kana munhu akapika neatari, hazvina basa; asi kana munhu akapika nechipo chiri pairi, anosungirwa kuti azviite.’
19  Mapofu! Chokwadi, chikuru ndechipi, chipo kana atari inotsvenesa chipo?
20  Naizvozvo anopika neatari ari kupika nayo uye nezvinhu zvose zviri pairi;
21  uye anopika netemberi ari kupika nayo uye naiye ari kugara mairi;
22  uye anopika nedenga ari kupika nechigaro choumambo chaMwari uye naiye akagara pachiri.
23  “Mune nhamo imi, vanyori nevaFarisi, vanyengeri! nokuti munopa chegumi chemindi nedhiri nekumini, asi makarega nyaya dzakakura kwazvo dzoMutemo, dzinoti, kururamisira nengoni uye kutendeka. Maisungirwa kuti muite zvinhu izvi, asi kwete kurega zvimwe zvinhu zvacho.
24  Vatungamiriri vakapofumara, vanomimina unyunyu asi vachimedza ngamera!
25  “Mune nhamo imi, vanyori nevaFarisi, vanyengeri! nokuti munochenesa kunze kwekapu nokwedhishi, asi mukati makazara nezvakapambwa nokunyanyisa.
26  MuFarisi akapofumara, tanga kuchenesa mukati mekapu nemedhishi, kuti kunze kwazvo kuvewo kwakachena.
27  “Mune nhamo imi, vanyori nevaFarisi, vanyengeri! nokuti makafanana nemakuva akadzururwa nevhu jena, ayo nechokunze chokwadi anooneka akanaka kwazvo asi mukati akazara nemapfupa evanhu vakafa uye nokusachena kwemarudzi ose.
28  Saizvozvo nemiwo, chokwadi nechokunze, munooneka semakarurama kuvanhu, asi mukati makazara nounyengeri nokusateerera mutemo.
29  “Mune nhamo imi, vanyori nevaFarisi, vanyengeri! nokuti munovaka makuva evaprofita uye munoshongedza makuva evakarurama,
30  uye munoti, ‘Kudai takanga tiri mumazuva emadzitateguru edu, tingadai tisina kubatsirana navo pamhosva yeropa revaprofita.’
31  Naizvozvo muri kuzvipupurira kuti muri vanakomana vevaya vakaponda vaprofita.
32  Saka, chipedzisai mabasa akatangwa nemadzitateguru enyu.
33  “Nyoka, vana venyoka, muchatiza sei kutonga kweGehena?
34  Saka, zvino ndiri kukutumirai vaprofita nevarume vakachenjera nevarayiridzi vevanhu vose. Muchauraya vamwe vavo nokuvaroverera, uye muchazvambura vamwe vavo mumasinagogi enyu nokuvatambudza muguta neguta;
35  kuti ropa rose revakarurama rakadeurirwa panyika riuye pamuri, kubvira paropa raAbheri akarurama kusvika kuropa raZekariya mwanakomana waBharakiya, wamakapondera pakati penzvimbo tsvene neatari.
36  Chokwadi ndinoti kwamuri, Zvinhu zvose izvi zvichauya pachizvarwa chino.
37  “Jerusarema, Jerusarema, muurayi wevaprofita neanotema nematombo vakatumwa kwaari,—ndaiwanzoda sei kuunganidza vana vako, sokuunganidza kunoita huku nhiyo dzayo pasi pemapapiro ayo! Asi imi hamuna kuzvida.
38  Tarirai! Maramwirwa imba yenyu.
39  Nokuti ndinoti kwamuri, Kubvira zvino hamuchazombondioni kusvikira mati, ‘Akakomborerwa iye anouya muzita raJehovha!’”
22  Achipindurazve, Jesu akataura navo achishandisa mifananidzo, achiti:
2  “Umambo hwokumatenga hwakafanana nomumwe murume, mambo, akaitira mwanakomana wake mutambo womuchato.
3  Akatuma varanda vake kunoshevedza vakakokwa kumutambo womuchato, asi vakanga vasingadi kuuya.
4  Akatumazve vamwe varanda, achiti, ‘Udzai vakakokwa kuti: “Tarirai! Ndagadzirira zvokudya zvangu zvemasikati, nzombe dzangu nemhuka dzakakodzwa zvaurayiwa, uye zvinhu zvose zvagadzirwa. Uyai kumutambo womuchato.”’
5  Asi ivo vasina hanya nazvo vakaenda, mumwe kumunda wake, mumwe kubasa rake rokutengesa;
6  asi vamwe vose, vachibata varanda vake, vakavaitira zvakaipa vakavauraya.
7  “Asi mambo akashatirwa, akatuma mauto ake, akaparadza mhondi idzodzo, akapisa guta radzo.
8  Akabva ati kuvaranda vake, ‘Chokwadi mutambo womuchato wagadzirwa, asi vakakokwa vakanga vasina kukodzera.
9  Naizvozvo endai kumigwagwa inobuda muguta, uye kokerai vanhu vose vamunowana kumutambo womuchato.’
10  Naizvozvo varanda ivavo vakabuda vakaenda kumigwagwa, vakaunganidza vose vavakawana, vose vakaipa nevakanaka; uye imba yemitambo yemichato yakazadzwa nevakanga vakatsenhama patafura.
11  “Mambo paakapinda kuti aongorore vaeni akaona mumwe munhu imomo akanga asina kupfeka nguo yomuchato.
12  Naizvozvo akati kwaari, ‘Shamwari, wapinda sei muno usina kupfeka nguo yomuchato?’ Iye akashaya chokutaura.
13  Mambo akabva ati kuvashandi vake, ‘Musungei maoko nemakumbo mumukande murima riri kunze. Ikoko ndiko kwaachasvimha misodzi ari nokugeda-geda mazino ake.’
14  “Nokuti kune vazhinji vanokokwa, asi vanosarudzwa vashomanana.”
15  Zvino vaFarisi vakaenda, vakarangana kuti vamubate pakutaura kwake.
16  Naizvozvo vakatuma vadzidzi vavo kwaari, pamwe chete nevateveri vebato raHerodhi, vachiti: “Mudzidzisi, tinoziva kuti muri wechokwadi uye munodzidzisa nzira yaMwari muchokwadi, uye hamuna basa nomunhu, nokuti hamutariri kuti vanhu vakaita sei nechokunze.
17  Naizvozvo tiudzei, Munofungei? Zvinobvumirwa nomutemo here kutera mutero womunhu wose kuna Kesari kana kuti kwete?”
18  Asi Jesu, achiziva uipi hwavo, akati: “Munondiedzerei, imi vanyengeri?
19  Ndiratidzei mari inoterwa nomunhu wose.” Vakauya nedhinari kwaari.
20  Iye akati kwavari: “Mufananidzo nemashoko aya akanyorwa ndezvaani?”
21  Ivo vakati: “NdezvaKesari.” Iye akabva ati kwavari: “Naizvozvo, dzorerai zvinhu zvaKesari kuna Kesari, asi zvinhu zvaMwari kuna Mwari.”
22  Naizvozvo, pavakanzwa izvozvo, vakashamiswa, uye vachimusiya vakaenda.
23  Pazuva iroro vaSadhusi, vaiti hakuna kumuka, vakauya kwaari vakamubvunza kuti:
24  “Mudzidzisi, Mosesi akati, ‘Kana murume akafa asina kuva nevana, munun’una wake anofanira kuroora mudzimai wake omutsira mukoma wake vana.’
25  Zvino kwaiva nevatevedzani vanomwe vaiva nesu; wokutanga akaroora, akazofa asina vana, akasiyira munun’una wake mudzimai wake.
26  Zvakafanana zvakaitikawo kune wechipiri nowechitatu, kusvikira vose vanomwe vapera.
27  Pakupedzisira mukadzi wacho akafa.
28  Naizvozvo, pakumuka, achava mudzimai woupi pavanomwe vacho? Nokuti vose vakamuwana.”
29  Achipindura, Jesu akati kwavari: “Marasika, nokuti hamuzivi Magwaro kana simba raMwari;
30  nokuti pakumuka varume havaroori uyewo vakadzi havaroorwi, asi vanenge vakaita sengirozi dziri kudenga.
31  Kana kuri kumuka kwevakafa, hamuna kuverenga here zvakataurwa kwamuri naMwari, achiti,
32  ‘Ndini Mwari waAbrahamu naMwari waIsaka naMwari waJakobho’? Iye haasi Mwari wevakafa, asi wevapenyu.”
33  Mapoka evanhu achinzwa izvozvo, akashamiswa nokudzidzisa kwake.
34  Pashure pokunge vaFarisi vanzwa kuti akanga aita kuti vaSadhusi vanyarare, vakaungana vari boka rimwe chete.
35  Mumwe wavo, aiziva Mutemo kwazvo, akabvunza, achimuedza achiti:
36  “Mudzidzisi, ndoupi murayiro mukuru paMitemo yose?”
37  Iye akati kwaari: “‘Ida Jehovha Mwari wako nomwoyo wako wose nomweya wako wose nepfungwa dzako dzose.’
38  Uyu ndiwo murayiro mukuru pane yose uye wokutanga.
39  Wechipiri, wakafanana nawo, ndouyu, ‘Ida muvakidzani wako sezvaunozviita.’
40  Mutemo wose, uye Zvakanyorwa nevaprofita zvakavakirwa pamirayiro iyi miviri.”
41  Zvino vaFarisi pavakanga vakaungana Jesu akavabvunza kuti:
42  “Munofungei pamusoro paKristu? Mwanakomana waani?” Ivo vakati kwaari: “WaDhavhidhi.”
43  Iye akati kwavari: “Saka sei Dhavhidhi afuridzirwa, achimuti ‘Ishe,’ paanoti,
44  ‘Jehovha akati kunaShe wangu: “Gara kuruoko rwangu rworudyi kusvikira ndaisa vavengi vako pasi petsoka dzako”’?
45  Naizvozvo, kana Dhavhidhi achimuti ‘Ishe,’ iye mwanakomana wake sei?”
46  Hapana munhu akakwanisa kumupindura shoko, kana munhu akatsunga kumubvunzazve kubvira pazuva iroro.
6  “Chenjerai kuti murege kuita zvakarurama pamberi pevanhu kuti muonekwe navo; kana mukadaro hamuzowani mubayiro kuna Baba venyu vari kumatenga.
2  Nokudaro paunopa varombo zvipo uchivanzwira ngoni, usaridza bhosvo pamberi pako, sezvinoita vanyengeri mumasinagogi nomumigwagwa, kuti vakudzwe nevanhu. Chokwadi ndinoti kwamuri, Ivo vari kuwana mubayiro wavo wakakwana.
3  Asi iwe, paunopa varombo zvipo uchivanzwira ngoni, usaita kuti ruoko rwako rworuboshwe ruzive zviri kuitwa norudyi rwako,
4  kuti zvipo zvako zvaunopa varombo uchivanzwira ngoni zvive pakavanda; ipapo Baba vako vari kuona vari pakavanda vachakuripa.
5  “Uyewo, pamunonyengetera, musava sevanyengeri; nokuti ivo vanoda kunyengetera vakamira mumasinagogi nepamharadzano dzenzira dzakafara kuti vaonekwe nevanhu. Chokwadi ndinoti kwamuri, Ivo vari kuwana mubayiro wavo wakakwana.
6  Zvisinei, iwe paunonyengetera, pinda muimba yako uye, kana wavhara suo rako, nyengetera kuna Baba vako vari pakavanda; ipapo Baba vako vanoona vari pakavanda vachakuripa.
7  Asi paunenge uchinyengetera, usadzokorora-dzokorora zvinhu zvakafanana, sezvinoita vanhu vemamwe marudzi, nokuti vanofunga kuti vachanzwiwa nokuda kwokushandisa kwavo mashoko mazhinji.
8  Naizvozvo, musazvifananidza navo, nokuti Mwari Baba venyu vanoziva kuti zvinhu zvipi zvamunoda musati mambovakumbira.
9  “Saka, munofanira kunyengetera seizvi: “‘Baba vedu vari kumatenga, zita renyu ngaritsveneswe.
10  Umambo hwenyu ngahuuye. Kuda kwenyu ngakuitwe panyika, sezvakunoitwa kudenga.
11  Tipei nhasi zvokudya zvedu zvanhasi;
12  uye tikanganwirei zvivi zvedu, sezvatakanganwirawo vakatitadzira.
13  Musatipinza mumuedzo, asi tinunurei pane akaipa.’
14  “Nokuti kana muchikanganwira vanhu kudarika kwavo, Baba venyu vokudenga vachakukanganwiraiwo;
15  asi kana musingakanganwiri vanhu kudarika kwavo, Baba venyu havangakanganwiriwo kudarika kwenyu.
16  “Pamunenge muchitsanya, regai kuva nechiso chakasuruvara sevanyengeri, nokuti ivo vanoshatisa zviso zvavo kuti vaonekwe nevanhu kuti vari kutsanya. Chokwadi ndinoti kwamuri, Ivo vari kuwana mubayiro wavo wakakwana.
17  Asi iwe, paunenge uchitsanya, zora musoro wako mafuta ugeze chiso chako,
18  kuti urege kuonekwa nevanhu kuti uri kutsanya, asi naBaba vako vari pakavanda; ipapo Baba vako vanoona vari pakavanda vachakuripa.
19  “Regai kuzviunganidzira pfuma panyika, pane chitemamachira nengura zvinodya, uye pane mbavha dzinopaza dzoba.
20  Asi, zviunganidzirei pfuma kudenga, kusina chitemamachira kana ngura zvinodya, uye kusina mbavha dzinopaza dzoba.
21  Nokuti pane pfuma yako, ndipowo pachava nomwoyo wako.
22  “Rambi romuviri iziso. Zvino, kana ziso rako rakanaka, muviri wako wose uchava wakajeka;
23  asi kana ziso rako rakaipa, muviri wako wose uchava nerima. Chokwadi kana chiedza chiri mauri riri rima, rakakura sei rima iroro!
24  “Hapana munhu anogona kushandira vanatenzi vaviri; nokuti zvimwe achavenga mumwe oda mumwe wacho, kana kuti achaomerera kune mumwe ozvidza mumwe wacho. Hamungagoni kushandira Mwari pamwe chete nePfuma.
25  “Nokuda kweizvi ndinoti kwamuri: Regai kuzvidya mwoyo pamusoro pemweya yenyu pamusoro pechamuchadya kana chamuchanwa, kana pamusoro pemiviri yenyu kuti muchapfekei. Mweya haurevi zvinopfuura zvokudya uye muviri kupfuura zvipfeko here?
26  Nyatsocherechedzai shiri dzokudenga, nokuti hadzidyari mbeu kana kukohwa kana kuunganidza mumatura; asi Baba venyu vokudenga vanodzipa zvokudya. Hamukoshi kupfuura zvadziri here?
27  Ndiani wenyu anogona kuwedzera kubhiti rimwe chete paurefu hwoupenyu hwake nokuzvidya mwoyo?
28  Uyewo, munozvidyirei mwoyo pamusoro penyaya yezvokupfeka? Dzidzai kumaruva omusango, kukura kwawo; haashandi nesimba, uyewo haaruki;
29  asi ndinoti kwamuri kunyange naSoromoni mukubwinya kwake kwose haana kushonga serimwe reaya.
30  Zvino, kana Mwari achipfekedza zvinomera zvomusango saizvozvo, zviripo nhasi uye mangwana zvinokandwa muchoto, haangatokupfekedzei kwazvo here, imi vane kutenda kuduku?
31  Naizvozvo musambozvidya mwoyo muchiti, ‘Tichadyeiko?’ kana, ‘Tichanweiko?’ kana, ‘Tichapfekeiko?’
32  Nokuti zvose izvi ndizvo zvinhu zvinotsvakwa nemamwe marudzi nomwoyo wose. Nokuti Baba venyu vokudenga vanoziva kuti munoda zvinhu zvose izvi.
33  “Saka, rambai muchitanga kutsvaka umambo nokururama kwake, uye izvi zvimwe zvinhu zvose zvichawedzerwa kwamuri.
34  Naizvozvo, musambozvidya mwoyo pamusoro pezuva rinotevera, nokuti zuva rinotevera richava nokuzvidya mwoyo kwaro. Zuva rimwe nerimwe rinokwanirwa nouipi hwaro.
21  Naizvozvo, pavakaswedera pedyo neJerusarema, vakasvika paBhetifage paGomo reMiorivhi, Jesu akabva atuma vadzidzi vaviri,
2  achiti kwavari: “Pindai mumusha wamuri kuona, uye muchabva mawana mbongoro yakasungirirwa, iine mwana wayo; dzisunungurei muuye nadzo kwandiri.
3  Zvino kana mumwe munhu akataura chimwe chinhu kwamuri, imi muti, ‘Ishe anodzida.’ Iye achabva angodzitumira.”
4  Izvi zvakaitika chaizvoizvo kuti zvizadzike zviya zvakataurwa pachishandiswa muprofita, achiti:
5  “Udzai mwanasikana weZiyoni kuti, ‘Tarira! Mambo wako ari kuuya kwauri, ari munyoro, akatasva mbongoro, chokwadi, akatasva mwana wembongoro, mwana wemhuka inotakuriswa zvinhu.’”
6  Naizvozvo vadzidzi vakaenda, vakaita chaizvo sezvavakanga varayirwa naJesu.
7  Zvino vakauya nembongoro yacho nomwana wayo, vakaisa nguo dzavo dzokunze pamusoro padzo, iye akagarira nguo dzacho.
8  Vazhinji veboka revanhu vakawaridza nguo dzavo dzokunze mumugwagwa, vamwe pavakatanga kutema mapazi pamiti vachiawaridza mumugwagwa.
9  Kana ari mapoka evanhu, vaya vaifamba mberi kwake nevaya vaimutevera vakaramba vachishevedzera kuti: “Tapota, ponesai, Mwanakomana waDhavhidhi! Akakomborerwa iye anouya muzita raJehovha! Tapota, muponesei, muri kumusorosoro!”
10  Zvino paakapinda muJerusarema, guta rose rakanyonganiswa, richiti: “Uyu ndiani?”
11  Mapoka evanhu akaramba achiti: “Uyu ndiye muprofita Jesu, wokuNazareta reGarireya!”
12  Zvino Jesu akapinda mutemberi, akadzingira kunze vose vaya vaitengesa nokutenga mutemberi, akapidigura tafura dzevaichinja mari nemabhenji evaya vaitengesa njiva.
13  Uye akati kwavari: “Zvakanyorwa kuti, ‘Imba yangu ichanzi imba yokunyengeterera,’ asi imi muri kuiita bako remakororo.”
14  Uyewo, mapofu nevanokamhina vakauya kwaari mutemberi, akavarapa.
15  Vapristi vakuru nevanyori pavakaona zvinhu zvinoshamisa zvaakaita uye vakomana vakanga vachishevedzera mutemberi vachiti: “Tapota, ponesai, Mwanakomana waDhavhidhi!” vakatsamwa,
16  vakati kwaari: “Unonzwa here zviri kutaura ava?” Jesu akati kwavari: “Hungu. Hamuna kumboverenga here izvi, zvokuti, ‘Makaita kuti mumuromo mevacheche nevanoyamwa mubude kurumbidza’?”
17  Achivasiya shure, akabuda kunze kweguta, akaenda kuBhetani, akarara ikoko.
18  Paakanga achidzokera kuguta mangwanani-ngwanani, akanzwa nzara.
19  Akaona muonde pedyo nomugwagwa, akaenda kwauri, asi hapana chaakawana pauri kunze kwemashizha chete, akati kwauri: “Ngaparege kuva nechibereko chinobva kwauri nokusingaperi.” Muonde wacho wakabva waoma.
20  Asi vadzidzi pavakaona izvi, vakashamisika, vachiti: “Sei muonde wabva waoma?”
21  Achipindura, Jesu akati kwavari: “Chokwadi ndinoti kwamuri, Kana muine kutenda uye muine chokwadi nazvo, hamuzongoiti zvandaita kumuonde, asiwo kana mukati kugomo iri, ‘Simuka uwire mugungwa,’ zvichaitika.
22  Zvinhu zvose zvamunokumbira mumunyengetero, muine kutenda, muchazvigamuchira.”
23  Zvino apinda mutemberi, vapristi vakuru nevarume vakuru vevanhu vakauya kwaari paakanga achidzidzisa vakati: “Unoita zvinhu izvi nesimba ripi? Uye ndiani akakupa simba iri?”
24  Achipindura, Jesu akati kwavari: “Iniwo, ndichakubvunzai chinhu chimwe chete. Kana mukandiudza, iniwo ndichakuudzai kuti ndinoita zvinhu izvi nesimba ripi:
25  Rubhabhatidzo rwaiitwa naJohani rwakabvepi? Rwakabva kudenga here kana kuti kuvanhu?” Asi vakatanga kufunga pakati pavo, vachiti: “Kana tikati, ‘Rwakabva kudenga,’ achati kwatiri, ‘Saka nei musina kumutenda?’
26  Asi, kana tikati, ‘Rwakabva kuvanhu,’ tinotya boka revanhu, nokuti vose vanoti Johani muprofita.”
27  Naizvozvo vachipindura Jesu, ivo vakati: “Hatizivi.” Iyewo, akati kwavari: “Neniwo handikuudzii kuti ndinoita zvinhu izvi nesimba ripi.
28  “Munofungei? Mumwe murume akanga aine vana vaviri. Achienda kune wokutanga, akati, ‘Mwana, enda ushande mumunda wemizambiringa nhasi.’
29  Achipindura, uyu akati, ‘Ndichadaro, baba,’ asi haana kuenda.
30  Achisvika kune wechipiri, akataura zvakafanana. Achipindura, uyu akati, ‘Handizoendi.’ Pashure paizvozvo akazvidemba, akaenda.
31  Ndoupi wevaviri ava akaita zvaidiwa nababa vake?” Ivo vakati: “Wechipiri.” Jesu akati kwavari: “Chokwadi ndinoti kwamuri vateresi nemahure vari kukutangirai kupinda muumambo hwaMwari.
32  Nokuti Johani akauya kwamuri achiratidza nzira yokururama, asi hamuna kumutenda. Zvisinei, vateresi nemahure vakamutenda, uye imi, kunyange makaona izvi, hamuna kuzozvidemba kuti mumutende.
33  “Inzwai mumwe mufananidzo: Kwaiva nomumwe murume, muridzi wemba, akadyara munda wemizambiringa, akaukomberedza noruzhowa, akachera chisviniro chewaini mauri, akavaka shongwe, akauronzesa varimi, akaenda kunze kwenyika.
34  Mwaka wezvibereko pawakasvika, akatuma varanda vake kuvarimi kunotora zvibereko zvake.
35  Zvisinei, varimi vakatora varanda vake, mumwe vakamurova, mumwe vakamuuraya, mumwe vakamutema nematombo.
36  Akatumazve vamwe varanda, vazhinji kupfuura vokutanga, asi vakaitira ava zvakafanana.
37  Pakupedzisira akatuma mwanakomana wake kwavari, achiti, ‘Vacharemekedza mwanakomana wangu.’
38  Varimi vachiona mwanakomana vakataurirana vachiti, ‘Uyu ndiye mugari wenhaka; uyai, ngatimuurayei titore nhaka yake!’
39  Naizvozvo vakamutora, vakamukanda kunze kwomunda wemizambiringa, vakamuuraya.
40  Naizvozvo, panouya muridzi womunda wemizambiringa, achaitei kune varimi ivavo?”
41  Ivo vakati kwaari: “Nokuti ivo vakaipa, iye achaunza kuparadzwa kwakaipa pavari uye acharonzesa munda wacho wemizambiringa kune vamwe varimi, vachamupa zvibereko pazvinenge zvaibva.”
42  Jesu akati kwavari: “Hamuna kumboverenga here muMagwaro kuti, ‘Dombo rakarambwa nevavaki ndiro razova dombo guru repakona. Iri rakabva kuna Jehovha, uye rinoshamisa mumaziso edu’?
43  Ndokusaka ndichiti kwamuri, Muchatorerwa umambo hwaMwari hwopiwa rudzi runobereka zvibereko zvahwo.
44  Uyewo, munhu anowira padombo iri achaparara. Kana ari munhu warinowira, richamukuya.”
45  Zvino vapristi vakuru nevaFarisi vakati vanzwa mifananidzo yake, vakaziva kuti akanga achitaura pamusoro pavo.
46  Asi, kunyange vakanga vachitsvaka kumubata, vakatya mapoka evanhu, nokuti ava vaiti iye muprofita.
25  “Zvino umambo hwokumatenga huchava hwakafanana nemhandara gumi dzakatora marambi adzo dzikabuda kunochingura muroori.
2  Shanu dzacho dzakanga dzakapusa, asi shanu dzakanga dzakangwara.
3  Nokuti dzakapusa dzakatora marambi adzo dzikasatora mafuta,
4  asi dzakangwara dzakatora mafuta mumidziyo yadzo nemarambi adzo.
5  Muroori paakanga achinonoka, dzose dzakatsimwaira dzikarara.
6  Pakati pousiku chaipo kushevedzera kwakanzwika, zvichinzi, ‘Heuno muroori! Budai muzomuchingura.’
7  Mhandara dzose idzodzo dzakabva dzamuka, dzikagadzirira marambi adzo.
8  Dzakapusa dzakati kune dzakangwara, ‘Tipeiwo mamwe mafuta enyu, nokuti marambi edu ava kuda kudzima.’
9  Dzakangwara dzakapindura nemashoko okuti, ‘Zvichida pangasava neanonyatsotikwanira isu nemi. Asi, endai kune vanoatengesa muzvitengere.’
10  Pavakanga vachienda kunotenga, muroori akasvika, uye mhandara dzakanga dzakagadzirira dzakapinda naye mumutambo womuchato; uye suo rakavharwa.
11  Pashure paizvozvo dzimwe mhandara dzose dzakauyawo, dzichiti, ‘Changamire, changamire, tivhurireiwo!’
12  Achipindura, iye akati, ‘Ndinokuudzai chokwadi, handikuzivii.’
13  “Naizvozvo, rambai makarinda nokuti hamuzivi zuva racho kana awa yacho.
14  “Nokuti zvakafanana nezvakaitika mumwe murume paakanga ava kuda kuenda kunze kwenyika, akashevedza varanda vake, akavaronzesa zvinhu zvake.
15  Akapa mumwe matarenda mashanu, mumwe maviri, mumwezve rimwe chete, mumwe nomumwe maererano nezvaaikwanisa, akaenda kunze kwenyika.
16  Uya akagamuchira matarenda mashanu akabva angoenda, akaita bhizimisi nawo, akawana mamwe mashanu.
17  Saizvozvowo uya akagamuchira maviri akawana mamwe maviri.
18  Asi uya akagamuchira rimwe chete akaenda, akachera muvhu, akavanza mari yesirivha yatenzi wake.
19  “Pashure penguva refu, tenzi wevaranda ivavo akauya, akagadzirisa zvemari dzake navo.
20  Naizvozvo uya akanga agamuchira matarenda mashanu akauya, akaunza mamwe matarenda mashanu, achiti, ‘Tenzi, makandironzesa matarenda mashanu; onai, ndakawana mamwe matarenda mashanu.’
21  Tenzi wake akati kwaari, ‘Waita zvakanaka, muranda akanaka uye akatendeka! Wakanga wakatendeka pazvinhu zvishoma. Ndichakugadza kuti utarisire zvinhu zvizhinji. Fara pamwe chete natenzi wako.’
22  Zvino uya akanga agamuchira matarenda maviri akauya, akati, ‘Tenzi, makandironzesa matarenda maviri; onai, ndakawana mamwe matarenda maviri.’
23  Tenzi wake akati kwaari, ‘Waita zvakanaka, muranda akanaka uye akatendeka! Wakanga wakatendeka pazvinhu zvishoma. Ndichakugadza kuti utarisire zvinhu zvizhinji. Fara pamwe chete natenzi wako.’
24  “Pakupedzisira, uya akanga agamuchira tarenda rimwe chete akauya, akati, ‘Tenzi, ndaiziva kuti muri munhu akaoma, munokohwa pamusina kudyara uye munounganidza pamusina kuurutsa.
25  Naizvozvo ndakatya, ndikaenda, ndikanovanza tarenda renyu muvhu. Hezvi zvinhu zvenyu.’
26  Achipindura, tenzi wake akati kwaari, ‘Muranda akaipa uye ane usimbe, handiti waizviziva hako kuti ndinokohwa pandisina kudyara uye ndinounganidza pandisina kuurutsa?
27  Saka, waifanira kudai wakaisa mari yangu yesirivha kune vokubhengi, uye pakusvika kwangu ndingadai ndiri kugamuchira mari yangu yabereka.
28  “‘Naizvozvo mutorerei tarenda racho muripe uya ane matarenda gumi.
29  Nokuti munhu wose anazvo, achawedzerwa zvimwe uye achava nezvizhinji; asi uya asina, kunyange nezvaainazvo achazvitorerwa.
30  Kandai muranda pasina murima riri kunze. Ikoko ndiko kwaachasvimha misodzi ari nokugeda-geda mazino ake.’
31  “Mwanakomana womunhu paanosvika achibwinya, aine ngirozi dzose, achabva agara pachigaro chake choumambo chinobwinya.
32  Zvino marudzi ose achaunganidzwa pamberi pake, uye achaparadzanisa vanhu mumwe achibva kune mumwe, sokuparadzanisa kunoita mufudzi makwai nembudzi.
33  Zvino achaisa makwai kuruoko rwake rworudyi, asi mbudzi kuruboshwe rwake.
34  “Mambo achabva ati kune vaya vari kurudyi rwake, ‘Uyai, imi makakomborerwa naBaba vangu, garai nhaka youmambo hwamakagadzirirwa kubvira pakuvambwa kwenyika.
35  Nokuti ndakava nenzara mukandipa chokudya; ndakava nenyota mukandipa chokunwa. Ndakanga ndiri mueni mukandigamuchira zvakanaka;
36  ndisina kupfeka, mukandipfekedza. Ndakarwara mukanditarisira. Ndakanga ndiri mujeri mukauya kwandiri.’
37  Vanhu vakarurama vachabva vamupindura nemashoko okuti, ‘Ishe, takakuonai rini muine nzara tikakupai zvokudya, kana muine nyota, tikakupai chokunwa?
38  Takakuonai rini muri mueni tikakugamuchirai zvakanaka, kana musina kupfeka, tikakupfekedzai?
39  Takakuonai rini muchirwara kana muri mujeri tikauya kwamuri?’
40  Zvino achipindura, mambo achati kwavari, ‘Chokwadi ndinoti kwamuri, Kana makazviitira mumwe wevaduku vehama dzangu idzi, makazviitira ini.’
41  “Iye achabva atiwo kune vaya vari kuruboshwe rwake, ‘Ibvai kwandiri, imi makatukwa, muende mumoto usingaperi wakagadzirirwa Dhiyabhorosi nengirozi dzake.
42  Nokuti ndakava nenzara, asi hamuna kundipa chokudya, uye ndakava nenyota, asi hamuna kundipa chokunwa.
43  Ndakanga ndiri mueni, asi hamuna kundigamuchira zvakanaka; ndisina kupfeka, asi hamuna kundipfekedza; ndichirwara uye ndiri mujeri, asi hamuna kunditarisira.’
44  Ivowo vachabva vapindura nemashoko okuti, ‘Ishe, takakuonai rini muine nzara kana muine nyota kana muri mueni kana musina kupfeka kana muchirwara kana muri mujeri tikasakushumirai?’
45  Iye achabva avapindura nemashoko okuti, ‘Chokwadi ndinoti kwamuri, Kana musina kuzviitira mumwe wevaduku ava, hamuna kuzviitira ini.’
46  Zvino ava vachaenda mukugurwa kusingaperi, asi vakarurama muupenyu husingaperi.”
13  Pazuva iroro Jesu, abva pamba, akanga agere pedyo negungwa;
2  uye boka revanhu rakaungana kwaari, zvokuti akakwira muchikepe akagara pasi, uye boka rose revanhu rakanga rimire pamhenderekedzo.
3  Akabva avaudza zvinhu zvizhinji achishandisa mifananidzo, achiti: “Tarirai! Mudyari akaenda kunodyara;
4  uye paaidyara, imwe mbeu yakawira parutivi pomugwagwa, shiri dzikauya dzikaidya yose.
5  Imwe yakawira panzvimbo dzine matombo paisina kuva nevhu rakawanda, uye yakabva yangomera nokuti yakanga isina ivhu rakadzika.
6  Asi zuva parakabuda yakatsva, uye nokuti yakanga isina midzi, iyo yakaoma.
7  Imwewo, yakawira pakati peminzwa, uye minzwa yakakura ikaivhunga.
8  Imwezve yakawira paivhu rakanaka uye yakatanga kubereka zvibereko, iyi zana, iyo makumi matanhatu, imwe makumi matatu.
9  Ane nzeve ngaanzwe.”
10  Naizvozvo vadzidzi vakauya vakati kwaari: “Munotaurirei navo muchishandisa mifananidzo?”
11  Achipindura, iye akati: “Imi makapiwa kunzwisisa zvakavanzika zvitsvene zvoumambo hwokumatenga, asi vanhu ivavo havana kubvumirwa kuzvinzwisisa.
12  Nokuti munhu wose anazvo, achawedzerwa zvimwe uye achaitwa kuti ave nezvizhinji; asi munhu wose asina, achatorerwa kunyange nezvaainazvo.
13  Ndokusaka ndichitaura navo ndichishandisa mifananidzo, nokuti, kutarira, vanotarira pasina, uye kunzwa, vanonzwa pasina, uyewo havazvinzwisisi;
14  uye uprofita hwaIsaya huri kuzadzika kwavari, hunoti, ‘Kunzwa, muchanzwa asi hamungambozvinzwisisi; uye, kutarira, muchatarira asi hamungambooni.
15  Nokuti mwoyo yevanhu ava yava mikukutu, uye vakanzwa nenzeve dzavo vasingadavidzi, uye vakatsinzina maziso avo; kuti varege kumboona nemaziso avo uye kunzwa nenzeve dzavo vozvinzwisisa nemwoyo yavo vatendeuke, ndivaporese.’
16  “Zvisinei, maziso enyu anofara nokuti anoona, uye nzeve dzenyu nokuti dzinonzwa.
17  Nokuti chokwadi ndinoti kwamuri, Vaprofita vazhinji nevanhu vakarurama vaida kuona zvinhu zvamuri kuona asi havana kuzviona, uye kunzwa zvinhu zvamuri kunzwa asi havana kuzvinzwa.
18  “Saka, imi teererai mufananidzo womunhu akadyara.
19  Chero munhu upi zvake paanonzwa shoko roumambo asi akasarinzwisisa, akaipa anouya obvuta chakadyarwa mumwoyo make; iyi ndiyo mbeu yakadyarwa parutivi pomugwagwa.
20  Kana iri iya yakadyarwa panzvimbo dzine matombo, uyu ndiye anonzwa shoko obva arigamuchira nomufaro.
21  Iye haana midzi maari pachake asi anopfuurira kwenguva yakati, uye pashure pokunge kutambura kana kutambudzwa kwamuka nokuda kweshoko anobva agumburwa.
22  Kana iri iya yakadyarwa pakati peminzwa, uyu ndiye anonzwa shoko, asi kuzvidya mwoyo nezvinhu zvomumamiriro ezvinhu epanguva ino nesimba rinonyengera repfuma zvinovhunga shoko, uye haabereki zvibereko.
23  Kana iri iya yakadyarwa paivhu rakanaka, uyu ndiye anonzwa shoko achirinzwisisa, anobereka zvibereko oita, uyu zana, uyo makumi matanhatu, mumwe makumi matatu.”
24  Akavataurirazve mumwe mufananidzo, achiti: “Umambo hwokumatenga hwakafanana nomumwe munhu akadyara mbeu yakanaka mumunda make.
25  Vanhu pavakanga vakarara, muvengi wake akauya akadyarawo masora pakati pegorosi, akaenda.
26  Chipande chakati chabuda chikabereka zvibereko, masora akabva aonekawo.
27  Naizvozvo varanda vomuridzi wemba vakauya vakati kwaari, ‘Tenzi, hamuna kudyara mbeu yakanaka here mumunda menyu? Zvino, sei mava nemasora?’
28  Iye akati kwavari, ‘Mumwe munhu, muvengi, akaita izvi.’ Ivo vakati kwaari, ‘Saka, munoda here kuti tibude, tinoaunganidza?’
29  Iye akati, ‘Aiwa; kuti musadzurawo gorosi pamunenge muchiunganidza masora.
30  Regai zvose zvikure pamwe chete kusvikira pakukohwa; uye mumwaka wokukohwa ndichaudza vakohwi kuti, Tangai kuunganidza masora muasunge mwanda kuti apiswe, mozounganidza gorosi mudura rangu.’”
31  Akavataurirazve mumwe mufananidzo, achiti: “Umambo hwokumatenga hwakafanana netsanga yemasitadhi, yakatorwa nomumwe murume akaisima mumunda make;
32  iyo, chokwadi, iri mbeu duku kupfuura dzimwe dzose, asi painenge yakura inova huru kupfuura miriwo uye inova muti, zvokuti shiri dzokudenga dzinouya dzowana pokugara mumapazi awo.”
33  Akavaudza mumwe mufananidzo, achiti: “Umambo hwokumatenga hwakafanana nembiriso, yakatorwa nomumwe mukadzi akaisanganisa nezviyero zvikuru zvitatu zvefurawa, kusvikira mukanyiwa wose waviriswa.”
34  Jesu akaudza mapoka evanhu zvinhu zvose izvi achishandisa mifananidzo. Chokwadi, aisataura navo asingashandisi mufananidzo;
35  kuti zvizadzike zvakataurwa pachishandiswa muprofita uya akati: “Ndichashama muromo wangu ndichitaura nemifananidzo, ndichazivisa zvinhu zvakavanzwa kubvira pakuvambwa kwenyika.”
36  Zvino aendesa mapoka evanhu, akapinda mumba. Vadzidzi vake vakauya kwaari vakati: “Titsanangurirei mufananidzo wemasora ari mumunda.”
37  Iye akapindura akati: “Mudyari wembeu yakanaka Mwanakomana womunhu;
38  munda inyika; kana iri mbeu yakanaka, ava vanakomana voumambo; asi masora vanakomana veakaipa,
39  uye muvengi akaadyara ndiDhiyabhorosi. Kukohwa kuguma kwemamiriro ezvinhu epanguva yacho, uye vakohwi ingirozi.
40  Naizvozvo, masora zvaanounganidzwa opiswa nomoto, ndizvo zvazvichava pakuguma kwemamiriro ezvinhu epanguva yacho.
41  Mwanakomana womunhu achatuma ngirozi dzake, uye dzichaunganidza zvinhu zvose zvinogumbura dzichizvibudisa muumambo hwake uye vanhu vasiri kuteerera mutemo,
42  uye dzichavakanda muvira romoto. Imomo ndimo mavachasvimha misodzi vari nokugeda-geda mazino avo.
43  Panguva iyoyo vakarurama vachapenya zvakajeka sezuva muumambo hwaBaba vavo. Ane nzeve ngaanzwe.
44  “Umambo hwokumatenga hwakafanana nepfuma yakavanzwa musango, yakawanikwa nomunhu akaivanza; uye nokuda kwomufaro waainawo anoenda otengesa zvinhu zvaainazvo otenga sango iroro.
45  “Zvakare umambo hwokumatenga hwakafanana nomunhu aifamba achitengesa, aitsvaka maparera akanaka kwazvo.
46  Paakawana parera rimwe chete raikosha kwazvo, akaenda, akakurumidza kutengesa zvinhu zvose zvaakanga ainazvo, akaritenga.
47  “Zvakare umambo hwokumatenga hwakafanana nemambure okukukudzisa akadzikiswa mugungwa achiunganidza hove dzemarudzi ose.
48  Paakazara, vakaakwevera pamhenderekedzo uye, vachigara pasi, vakaunganidza dzakanaka mumidziyo, asi vakarasa dzisina kukodzera.
49  Ndizvo zvazvichange zvakaita pakuguma kwemamiriro ezvinhu epanguva yacho: ngirozi dzichabuda dzoparadzanisa vakaipa kubva pakati pevakarurama
50  uye dzichavakanda muvira romoto. Imomo ndimo mavachasvimha misodzi vari nokugeda-geda mazino avo.
51  “Manzwisisa zvinhu zvose izvi here?” Ivo vakati kwaari: “Hungu.”
52  Iye akabva ati kwavari: “Kana zvakadaro, murayiridzi mumwe nomumwe wevanhu vose, paanodzidziswa pamusoro poumambo hwokumatenga, akafanana nomunhu, muridzi wemba, anobudisa zvinhu zvitsva nezvitsaru mudura rake repfuma.”
53  Zvino Jesu paakapedza mifananidzo iyi akagura nenyika achibva ipapo.
54  Pashure pokunge asvika munharaunda yokumusha kwake akatanga kuvadzidzisa musinagogi ravo, zvokuti vakashamiswa, vakati: “Munhu uyu akawana kupi uchenjeri uhwu neaya mabasa esimba?
55  Uyu haasi iye mwanakomana womuvezi here? Amai vake havanzi Mariya here, uye vanun’una vake Jakobho naJosefa naSimoni naJudhasi here?
56  Uye hanzvadzi dzake dzose hadzisi pakati pedu here? Saka, munhu uyu akawana kupi zvinhu zvose izvi?”
57  Naizvozvo vakatanga kugumburwa naye. Asi Jesu akati kwavari: “Muprofita anokudzwa kumwe kwose asi kwete munharaunda yokumusha kwake uye mumba make.”
58  Zvino haana kuita mabasa esimba mazhinji imomo nokuti vakanga vasina kutenda.
14  Panguva iyoyo chaiyo Herodhi, mutongi woruwa, akanzwa mashoko pamusoro paJesu,
2  akati kuvashandi vake: “Uyu ndiJohani Mubhabhatidzi. Akamutswa kubva kuvakafa, ndokusaka ari kukwanisa kuita mabasa esimba.”
3  Nokuti Herodhi akanga abata Johani, akamusunga, akamuisa mujeri nemhosva yaHerodhiyasi, mudzimai waFiripi, munun’una wake.
4  Nokuti Johani akanga ave achiti kwaari: “Hazvibvumirwi nomutemo kuti imi muve naye.”
5  Zvisinei, kunyange aida kumuuraya, akatya boka revanhu, nokuti vaimuona somuprofita.
6  Asi zuva rokuberekwa kwaHerodhi parakanga richichengetwa, mwanasikana waHerodhiyasi akatamba ipapo akafadza Herodhi kwazvo,
7  zvokuti akavimbisa achiita zvokupika kuti aizomupa chose chaaizokumbira.
8  Zvino iye, arayirwa naamai vake, akati: “Ndipei pano musoro waJohani Mubhabhatidzi uri mundiro huru.”
9  Kunyange zvazvo akashungurudzwa, mambo akarayira kuti aupiwe, nokuti airemekedza mhiko dzake uye nokuda kwevaya vakanga vakatsenhama naye;
10  uye akatumira shoko, akaita kuti Johani adimburwe musoro mujeri.
11  Musoro wake wakaunzwa uri mundiro huru ukapiwa musikana wacho, iye akauendesa kuna amai vake.
12  Vadzidzi vake vakazouya, vakabvisa chitunha chacho, vakamuviga, vakauya vakaudza Jesu.
13  Jesu achinzwa izvi, akabva ipapo nechikepe akaenda kunzvimbo yakanga isina vanhu kuti ave oga; asi mapoka evanhu achinzwa nezvazvo, akamutevera netsoka achibva mumaguta.
14  Zvino paakabuda muchikepe, akaona boka guru revanhu; uye akasiririswa navo, akarapa vairwara vavo.
15  Asi ava manheru vadzidzi vake vakauya kwaari, vakati: “Nzvimbo ino haina vanhu uye nguva yatopera; endesai mapoka acho evanhu, kuti vaende mumisha vazvitengere zvinhu zvokudya.”
16  Zvisinei, Jesu akati kwavari: “Havafaniri kuenda: imi vapei zvokudya.”
17  Ivo vakati kwaari: “Hatina chinhu pano kunze kwezvingwa zvishanu nehove mbiri.”
18  Iye akati: “Uyai nazvo pano pandiri.”
19  Zvino akarayira mapoka acho evanhu kuti vatsenhame pauswa, akatora zvingwa zvishanu nehove mbiri, uye achitarira kudenga, akakumbira chikomborero uye, amedura zvingwa, akazvipa vadzidzi, vadzidzi vakazvipawo mapoka acho evanhu.
20  Naizvozvo vose vakadya vakaguta, uye vakanhonga zvimedu zvakasara, zvikaita tswanda gumi nembiri dzakazara.
21  Asi vaya vakadya vaiva varume vanenge zviuru zvishanu, vakadzi nevana vaduku vasingabatanidzwi.
22  Pakarepo akabva agombedzera vadzidzi vake kuti vakwire chikepe ndokufanotungamira mhiri, iye paaiendesa mapoka acho evanhu.
23  Pakupedzisira, aendesa mapoka acho evanhu, akakwira mugomo ari oga kuti anonyengetera. Kunyange akanga ava manheru, iye akanga arimo ari oga.
24  Panguva ino chikepe chakanga chava kure nenyika yakaoma nemazana mazhinji emamita, chichinetswa nemafungu, nokuti mhepo yairwisana navo.
25  Asi munguva yokurinda yechina yousiku, akauya kwavari, achifamba pamusoro pegungwa.
26  Pavakamuona achifamba pamusoro pegungwa, vadzidzi vakanetseka, vachiti: “Idzangaradzimu!” Uye vakaridza mhere nokutya.
27  Asi Jesu akabva ataura navo nemashoko okuti: “Shingai, ndini; musatya.”
28  Achipindura, Petro akati kwaari: “Ishe, kana muri imi, ndirayirei kuti ndiuye kwamuri nepamusoro pemvura.”
29  Iye akati: “Uya!” Pakarepo Petro, achiburuka muchikepe, akafamba pamusoro pemvura akaenda kwaiva naJesu.
30  Asi achitarira dutu, akatya uye, ava kutanga kunyura, akashevedzera achiti: “Ishe, ndiponesei!”
31  Achitambanudza ruoko rwake Jesu akabva amubata, akati kwaari: “Iwe ane kutenda kuduku, nei usina kuva nechokwadi?”
32  Zvino vakwira muchikepe, dutu rakadzikama.
33  Vaya vakanga vari muchikepe vakabva vamupfugamira, vachiti: “Chokwadi imi muri Mwanakomana waMwari.”
34  Uye vakayambuka vakasvika kunyika yakaoma muGenesareti.
35  Vanhu venzvimbo iyoyo pavakamuziva vakatumira shoko munyika iyoyo yose yakapoteredza, uye vanhu vakauya kwaari nevaya vose vakanga vachirwara.
36  Vakatanga kumuteterera kuti vabate chete masa yenguo yake yokunze; uye vaya vose vakaibata vakanyatsoporeswa.
19  Zvino Jesu paakanga apedza mashoko aya, akabva muGarireya, akaenda kumiganhu yeJudhiya mhiri kwaJodhani.
2  Uyewo, mapoka makuru evanhu akamutevera, iye akavarapa ikoko.
3  VaFarisi vakauya kwaari, vachida kumuedza vachiti: “Zvinobvumirwa nomutemo here kuti murume arambe mudzimai wake nokuda kwechikonzero chero chorudzi rupi zvarwo?”
4  Achipindura, iye akati: “Hamuna kuverenga here kuti iye akavasika kubva pakutanga akavaita munhurume nomunhukadzi?
5  Uyewo kuti akati, ‘Saka murume achasiya baba vake naamai vake onamatira mudzimai wake, uye vaviri vacho vachava nyama imwe’?
6  Zvokuti havasisirizve vaviri, asi nyama imwe. Naizvozvo, ngaparege kuva nomunhu anoparadzanisa zvasungwa pamwe chete pajoko naMwari.”
7  Ivo vakati kwaari: “Saka nei Mosesi akarayira kumupa rugwaro rwokumudzinga nokumuramba?”
8  Iye akati kwavari: “Mosesi akakubvumirai kuramba madzimai enyu nokuda kwokuoma kwemwoyo yenyu, asi izvozvo hazvina kunge zvakadaro kubvira pakutanga.
9  Ndinoti kwamuri munhu wose anoramba mudzimai wake, kunze kwokunge aita ufeve, akaroora mumwe, iye anoita upombwe.”
10  Vadzidzi vakati kwaari: “Kana zvakadaro kumurume nomudzimai wake, kuroora hakukurudzirwi.”
11  Iye akati kwavari: “Havasi vanhu vose vanogona kuwanira nzvimbo mashoko acho, asi vaya vane chipo chacho chete.
12  Nokuti kune ngomwa dzakaberekwa dzakadaro kubva mudumbu raamai vadzo, uye kune ngomwa dzakaitwa ngomwa nevanhu, uye kune ngomwa dzakazviita ngomwa nokuda kwoumambo hwokumatenga. Regai anogona kuzviwanira nzvimbo azviwanire nzvimbo.”
13  Zvino vana vaduku vakaunzwa kwaari, kuti aise maoko ake pavari uye kuti anyengetere; asi vadzidzi vakavatsiura.
14  Zvisinei, Jesu akati: “Regai vana vaduku vari voga, uye regai kuvadzivisa kuuya kwandiri, nokuti umambo hwokumatenga ndohwevakadai.”
15  Akaisa maoko ake pavari akabva ipapo.
16  Zvino tarira! mumwe munhu akauya kwaari akati: “Mudzidzisi, zvinhu zvipi zvakanaka zvandinofanira kuita kuti ndiwane upenyu husingaperi?”
17  Iye akati kwaari: “Unondibvunzirei pamusoro pezvinhu zvakanaka? Kune mumwe chete akanaka. Asi, kana uchida kupinda muupenyu, ramba uchichengeta mirayiro.”
18  Iye akati kwaari: “Ipi yacho?” Jesu akati: “Chokwadi, Usaponda, Usaita upombwe, Usaba, Usapupurira nhema,
19  Kudza baba vako naamai vako, uye, Ida muvakidzani wako sezvaunozviita.”
20  Jaya racho rikati kwaari: “Ndakachengeta yose iyi; chii chasara kuti ndiite?”
21  Jesu akati kwariri: “Kana uchida kuva akakwana, enda unotengesa zvinhu zvako upe varombo uye uchava nepfuma kudenga, uuye uve muteveri wangu.”
22  Jaya racho parakanzwa mashoko aya, rakaenda rashungurudzwa, nokuti raiva nezvinhu zvizhinji.
23  Asi Jesu akati kuvadzidzi vake: “Chokwadi ndinoti kwamuri, chichava chinhu chakaoma kuti mupfumi apinde muumambo hwokumatenga.
24  Ndinotizve kwamuri, Zviri nyore kuti ngamera ipinde nepaburi retsono pane kuti mupfumi apinde muumambo hwaMwari.”
25  Vadzidzi pavakanzwa izvozvo, vakashamisika kwazvo, vachiti: “Chokwadi ndiani angaponeswa?”
26  Achivatarira kuzviso, Jesu akati kwavari: “Izvi hazvibviri kuvanhu, asi zvinhu zvose zvinobvira kuna Mwari.”
27  Petro akabva amupindura kuti: “Tarirai! Isu takasiya zvinhu zvose tikakuteverai; chokwadi chii chatichawana?”
28  Jesu akati kwavari: “Chokwadi ndinoti kwamuri, Pakusikwazve, Mwanakomana womunhu paanogara pachigaro chake choumambo chinobwinya, imi makanditevera muchagarawo pazvigaro zvoumambo zvine gumi nezviviri, muchitonga madzinza ane gumi nemaviri aIsraeri.
29  Munhu wose akasiya dzimba kana vanun’una kana hanzvadzi kana baba kana amai kana vana kana minda nokuda kwezita rangu achagamuchira zvakapetwa kazhinji uye achagara nhaka youpenyu husingaperi.
30  “Asi vazhinji vokutanga ndivo vachava vokupedzisira uye vokupedzisira vokutanga.
24  Zvino ava kuenda, Jesu akanga achibva patemberi, asi vadzidzi vake vakasvika kuti vamuratidze zvivako zvetemberi.
2  Akavapindura akati: “Hamuoni zvinhu zvose izvi here? Chokwadi ndinoti kwamuri, Hapana dombo richazombosiyiwa pano riri pamusoro perimwe dombo risingakoromorwi.”
3  Paakanga agere paGomo reMiorivhi, vadzidzi vakasvika kwaari vari voga, vachiti: “Tiudzei, Zvinhu izvi zvichaitika rini, uye chii chichava chiratidzo chokuvapo kwenyu nechokuguma kwemamiriro ezvinhu epanguva yacho?”
4  Zvino achivapindura, Jesu akati: “Chenjerai kuti parege kuva nomunhu anokutsausai;
5  nokuti vazhinji vachauya nezita rangu, vachiti, ‘Ndini Kristu,’ uye vachatsausa vazhinji.
6  Muchanzwa nezvehondo nemashoko ezvehondo; onai kuti hamutyiswi nazvo. Nokuti zvinhu izvi zvinofanira kuitika, asi kuguma kunenge kuchigere.
7  “Nokuti rudzi ruchamukira rudzi noumambo huchamukira umambo, uye kuchava nokushomeka kwezvokudya nokudengenyeka kwenyika munzvimbo nenzvimbo.
8  Zvinhu zvose izvi zvichava kutanga kwemarwadzo enhamo.
9  “Panguva iyoyo vanhu vachakuendesai kuti munotambudzwa uye vachakuurayai, uye muchavengwa nemarudzi ose nokuda kwezita rangu.
10  Panguva iyoyowo, vazhinji vachagumburwa, vachatengesana uye vachavengana.
11  Vaprofita venhema vazhinji vachamuka votsausa vanhu vazhinji;
12  uye rudo rwevazhinji ruchatonhora nokuda kwokuwedzera kwokusateerera mutemo.
13  Asi anenge atsungirira kusvikira pakuguma ndiye achaponeswa.
14  Aya mashoko akanaka oumambo achaparidzwa munyika yose inogarwa kuti ave uchapupu kumarudzi ose; uye zvadaro kuguma kuchasvika.
15  “Naizvozvo, pamunoona chinhu chinonyangadza chinokonzera kuparadzwa, chakataurwa nezvacho pachishandiswa muprofita Dhanieri, chimire panzvimbo tsvene, (anoverenga ngaashandise ungwaru,)
16  panguva iyoyo vari muJudhiya ngavatange kutizira kumakomo.
17  Munhu ari pamusoro pemba ngaarege kuburuka kuzobudisa zvinhu mumba make;
18  uye munhu ari mumunda ngaarege kudzokera kumba kuti anotora nguo yake yokunze.
19  Vane nhamo vakadzi vane pamuviri nevaya vanoyamwisa vana mumazuva iwayo!
20  Rambai muchinyengetera kuti kutiza kwenyu kurege kuitika munguva yechando, kana pazuva resabata;
21  nokuti panguva iyoyo pachava nokutambudzika kukuru kusina kumboitika kubvira pakutanga kwenyika kusvikira zvino, aiwa, uyewo hakuzoitikizve.
22  Chokwadi, kudai mazuva iwayo asina kutapudzwa, hapana munhu aizoponeswa; asi mazuva iwayo achatapudzwa nokuda kwevakasarudzwa.
23  “Panguva iyoyo kana munhu akati kwamuri, ‘Tarirai! Heuno Kristu,’ kana kuti, ‘Hoyo!’ musazvitenda.
24  Nokuti vanaKristu venhema nevaprofita venhema vachamuka uye vachaita zviratidzo zvikuru nezvishamiso kuti kana zvichibvira vatsause kunyange vakasarudzwa.
25  Tarirai! Ndafanokunyeverai.
26  Naizvozvo, kana vanhu vakati kwamuri, ‘Tarirai! Ari murenje,’ musabuda; ‘Tarirai! Ari mudzimba dzomukati,’ musazvitenda.
27  Nokuti sokubuda kunoita mheni kumativi okumabvazuva ichipenyera kumativi okumavirira, ndizvo zvichaitawo kuvapo kwoMwanakomana womunhu.
28  Chero kunenge kuine mutumbi, ndiko kuchaunganira makondo.
29  “Kutambudzika kwemazuva iwayo kuchangobva kuitika zuva richasviba, uye mwedzi hauzobudisi chiedza chawo, nyeredzi dzichawa dzichibva kudenga, uye masimba okumatenga achazununguswa.
30  Panguva iyoyo chiratidzo choMwanakomana womunhu chichaoneka kudenga, uye ipapo madzinza ose epanyika achazvirova achichema, uye achaona Mwanakomana womunhu achiuya ari pamakore okudenga nesimba nokubwinya kukuru.
31  Iye achatuma ngirozi dzake nokurira kukuru kwebhosvo, uye dzichaunganidza vakasarudzwa vake vachibva kumhepo ina, kubvira kumugumo mumwe wematenga kusvikira kune mumwe mugumo wao.
32  “Zvino dzidzai chinhu ichi pamuonde somufananidzo: Bazi rawo duku parinongova nyoro ropfumvutira, munoziva kuti zhizha rava pedyo.
33  Saizvozvo nemiwo, pamunoona zvinhu zvose izvi, zivai kuti iye ava pedyo pamasuo.
34  Chokwadi ndinoti kwamuri chizvarwa chino hachizombopfuuri kusvikira zvinhu zvose izvi zvaitika.
35  Denga nenyika zvichapfuura, asi mashoko angu haazombopfuuri.
36  “Hapana munhu anoziva nezvezuva iroro neawa, kunyange ngirozi dzokumatenga kana Mwanakomana, asi Baba voga.
37  Nokuti sezvakanga zvakaita mazuva aNoa, ndizvo zvichaitawo kuvapo kwoMwanakomana womunhu.
38  Nokuti sezvavakanga vakaita mumazuva iwayo mafashamo asati auya, vakanga vachidya vachinwa, varume vachiroora nevakadzi vachiroorwa, kusvikira zuva rakapinda Noa muareka;
39  uye havana kucherechedza kusvikira mafashamo auya akavakukura vose, ndizvo zvichaitawo kuvapo kwoMwanakomana womunhu.
40  Panguva iyoyo varume vaviri vachange vari mumunda: mumwe achaendwa naye uye mumwe achasiyiwa;
41  vakadzi vaviri vachange vachikuya paguyo rimwe chete: mumwe achaendwa naye uye mumwe achasiyiwa.
42  Naizvozvo, rambai makarinda nokuti hamuzivi kuti Ishe wenyu ari kuuya zuva ripi.
43  “Asi zivai chinhu chimwe chete, kuti kudai muridzi wemba akanga aziva kuti mbavha yaizouya panguva ipi yokurinda, angadai akaramba akamuka uye asina kubvumira imba yake kuti ipazwe.
44  Nokuda kweizvi, nemiwo ivai vakagadzirira, nokuti Mwanakomana womunhu ari kuuya paawa yamusingafungi kuti ndiyo.
45  “Chokwadi ndiani muranda akatendeka, akangwara, akagadzwa natenzi wake paveimba yake, kuti avape zvokudya zvavo panguva yakakodzera?
46  Anofara muranda iyeye kana tenzi wake akamuwana achiita saizvozvo paanosvika!
47  Chokwadi ndinoti kwamuri, Iye achamugadza pazvinhu zvake zvose.
48  “Asi kana muranda akaipa iyeye akati mumwoyo make, ‘Tenzi wangu ari kunonoka,’
49  akatanga kurova vamwe varanda saiye uye akadya nokunwa nezvidhakwa zvinozivikanwa,
50  tenzi womuranda iyeye achauya pazuva raasingatarisiri uye muawa yaasingazivi,
51  achamuranga zvakaoma kwazvo uye achamupa mugove wake pamwe chete nevanyengeri. Ikoko ndiko kwaachasvimha misodzi ari nokugeda-geda mazino ake.
5  Paakaona mapoka evanhu akakwira mugomo; uye agara pasi vadzidzi vake vakauya kwaari;
2  uye akashama muromo wake akatanga kuvadzidzisa, achiti:
3  “Vanofara vaya vanoziva zvinodiwa zvavo zvomudzimu, nokuti umambo hwokumatenga ndohwavo.
4  “Vanofara vaya vanochema, nokuti vachanyaradzwa.
5  “Vanofara vanyoro, nokuti vachagara nhaka yenyika.
6  “Vanofara vaya vane nzara nenyota yokururama, nokuti vachagutiswa.
7  “Vanofara vane ngoni, nokuti vachanzwirwa ngoni.
8  “Vanofara vakachena mumwoyo, nokuti vachaona Mwari.
9  “Vanofara vanoita kuti pave norugare, nokuti vachanzi ‘vanakomana vaMwari.’
10  “Vanofara vaya vakatambudzwa nokuda kwokururama, nokuti umambo hwokumatenga ndohwavo.
11  “Munofara imi kana vanhu vachikuzvidzai nokukutambudzai nokukureverai zvenhema zvinhu zvakaipa zvemarudzi ose nokuda kwangu.
12  Farai musvetuke nomufaro, nokuti mubayiro wenyu mukuru kumatenga; nokuti vakatambudza vaprofita vakakutangirai saizvozvo.
13  “Imi muri munyu wenyika; asi kana munyu usisavaviri, kuvavira kwawo kuchadzorerwa sei? Hapana chinhu chauchashandisirwa kunze kwokuti urasirwe kunze, utsikwe-tsikwe nevanhu.
14  “Imi muri chiedza chenyika. Guta harigoni kuvanzwa kana riri pamusoro pegomo.
15  Vanhu havabatidzi rambi voriisa pasi pedengu rokuyeresa, asi pamusoro pechigadziko cherambi, uye rinovhenekera vose vari mumba macho.
16  Saizvozvowo chiedza chenyu ngachivheneke pamberi pevanhu, kuti vaone mabasa enyu akanaka uye vakudze Baba venyu vari kumatenga.
17  “Musafunga kuti ndakauya kuzoparadza Mutemo kana kuti Zvakanyorwa nevaprofita. Handina kuuya kuzoparadza, asi kuzozadzisa;
18  nokuti chokwadi ndinoti kwamuri nokukurumidza denga nenyika zvingapfuura, pane kuti bhii rimwe chete duku pane ose kana kuti kachikamu kebhii kapfuure paMutemo zvinhu zvose zvisina kuitika.
19  Naizvozvo, munhu wose anoputsa mumwe wemirayiro iyi miduku pane yose uye akadzidzisa vanhu kuita izvozvo, achanzi ‘muduku pane vose’ kana toreva nezvoumambo hwokumatenga. Asi munhu anoita zvainotaura oidzidzisa, iyeyu achanzi ‘mukuru’ kana toreva nezvoumambo hwokumatenga.
20  Nokuti ndinoti kwamuri kana kururama kwenyu kusingapfuuri kuya kwevanyori nevaFarisi, hamungambopindi muumambo hwokumatenga.
21  “Makanzwa kuti zvakanzi kune vaya vomunguva yekare, ‘Usaponda; asi munhu wose anoponda achazvidavirira kudare rinotonga.’
22  Zvisinei, ndinoti kwamuri munhu wose anoramba akatsamwira hama yake achazvidavirira kudare rinotonga; asi munhu wose anoshevedza hama yake neshoko risingatauriki rokuzvidza achazvidavirira kuDare Repamusorosoro; uye munhu wose anoti, ‘Iwe zibenzi!’ achava akafanirwa neGehena romoto.
23  “Zvino, kana uchiuya nechipo chako kuatari wobva wayeuka uri ikoko kuti hama yako ine chigumbu newe,
24  siya chipo chako ipapo pamberi peatari, woenda; tanga waita kuti uve norugare nehama yako, uye kana wadzoka, ipa chipo chako.
25  “Kurumidza kugadzirisa nyaya nomunhu anokumhan’arira, paunenge uinaye muchienda kudare, kuti zvimwe munhu anokumhan’arira arege kukuisa kumutongi, uye mutongi kumushandi womudare, ukakandwa mujeri.
26  Chokwadi ndinoti kwauri, Iwe haungabudi imomo kuzosvikira waripira mari yokupedzisira isingambokoshi.
27  “Makanzwa kuti zvakanzi, ‘Usaita upombwe.’
28  Asi ini ndinoti kwamuri, munhu wose anoramba akatarira mukadzi zvokuti anomuchiva atoita upombwe naye mumwoyo make.
29  Zvino kana ziso rako rokurudyi iroro richiita kuti ugumburwe, ribvise urirasire kure newe. Nokuti zvinokubatsira kwazvo kuti urasikirwe hako neimwe nhengo yako pane kuti muviri wako wose ukandwe muGehena.
30  Uyewo, kana ruoko rwako rworudyi ruchiita kuti ugumburwe, rugure ururasire kure newe. Nokuti zvinokubatsira kwazvo kuti urasikirwe hako neimwe nhengo yako pane kuti muviri wako wose ukandwe muGehena.
31  “Zvakare zvakanzi, ‘Munhu wose anoramba mudzimai wake, ngaamupe rugwaro rwokumuramba.’
32  Zvisinei, ini ndinoti kwamuri, munhu wose anoramba mudzimai wake, kunze kwokunge aita ufeve, anomuisa pangozi yokuita upombwe, uye munhu wose anoroora mudzimai akarambwa anoita upombwe.
33  “Zvakare makanzwa kuti zvakanzi kune vomunguva yekare, ‘Usapika usingaiti, asi uripe mhiko dzako kuna Jehovha.’
34  Zvisinei, ini ndinoti kwamuri: Musambopika, kana nedenga, nokuti iro chigaro choumambo chaMwari;
35  kana nenyika, nokuti iyo chitsiko chetsoka dzake; kana neJerusarema, nokuti iro iguta raMambo mukuru.
36  Uyewo usapika nomusoro wako, nokuti haugoni kuchinja bvudzi rimwe chete kuti rive jena kana dema.
37  Shoko renyu rokuti Hungu ngaringova Hungu, Aiwa wenyu, Aiwa; nokuti zvinopfuura izvi zvinobva kune akaipa.
38  “Makanzwa kuti zvakanzi, ‘Ziso rinotsiviwa neziso uye zino nezino.’
39  Zvisinei, ini ndinoti kwamuri: Musadzivisa munhu akaipa; asi munhu wose anokurova nembama padama rako rokurudyi, umupewo rimwe racho.
40  Uye kana mumwe munhu achida kukukwirira kudare kuti akutorere nguo yako yomukati, rega nguo yako yokunze iendewo kwaari;
41  uye kana mumwe munhu ane simba akakumanikidza kuti uite basa kwemaira imwe chete, enda naye kwemamaira maviri.
42  Ipa anokukumbira, uye usafuratira anoda kukukwereta pasina mubereko.
43  “Makanzwa kuti zvakanzi, ‘Ida muvakidzani wako uvenge muvengi wako.’
44  Zvisinei, ini ndinoti kwamuri: Rambai muchida vavengi venyu uye muchinyengeterera vaya vanokutambudzai;
45  kuti muve vanakomana vaBaba venyu vari kumatenga, nokuti vanoita kuti zuva ravo ribudire vanhu vakaipa nevakanaka uye vachiita kuti kunaye pavanhu vakarurama nevasina kururama.
46  Nokuti kana muchida vaya vanokudai, mune mubayiro wei? Vateresi havasi kuita saizvozvowo here?
47  Uye kana muchikwazisa hama dzenyu chete, chii chamuri kuita chinoshamisa? Vanhu vemamwe marudzi havasi kuita saizvozvowo here?
48  Naizvozvo ivai vakakwana, nokuti Baba venyu vokudenga vakakwana.
15  Zvino vaFarisi nevanyori vakauya kuna Jesu vachibva kuJerusarema, vachiti:
2  “Nei vadzidzi vako vachidarika tsika yevanhu vomunguva yekare? Somuenzaniso, havagezi maoko avo kana vava kuda kudya zvokudya.”
3  Achipindura, iye akati kwavari: “Nemiwo munodarikirei murayiro waMwari nokuda kwetsika yenyu?
4  Somuenzaniso, Mwari akati, ‘Kudza baba vako naamai vako’; uye, ‘Anotuka baba kana amai ngaafe.’
5  Asi imi munoti, ‘Munhu wose anoti kuna baba vake kana amai: “Chose chandiinacho chandingakubatsirai nacho chipo chakatsaurirwa kuna Mwari,”
6  haambofaniri kukudza baba vake.’ Naizvozvo makaita kuti shoko raMwari rishaye simba nokuda kwetsika yenyu.
7  Imi vanyengeri, Isaya akaprofita zvakakodzera pamusoro penyu, paakati,
8  ‘Vanhu ava vanondikudza nemiromo yavo, asi mwoyo yavo iri kure neni.
9  Vanoramba vachindinamata pasina, nokuti vanodzidzisa mirayiro yevanhu sedzidziso.’”
10  Naizvozvo akashevedza boka revanhu kuti riswedere pedyo, akati kwavari: “Teererai munzwisise:
11  Zvinopinda mumuromo hazvisi izvo zvinosvibisa munhu; asi zvinobuda mumuromo ndizvo zvinosvibisa munhu.”
12  Zvino vadzidzi vakauya, vakati kwaari: “Munoziva here kuti vaFarisi vagumbuka pavanzwa zvamataura?”
13  Achipindura, iye akati: “Chinomera chose chisina kudyarwa naBaba vangu vokudenga chichadzurwa.
14  Varegei vakadaro. Ivo vatungamiriri mapofu. Zvino, kana bofu rikatungamirira bofu, ose ari maviri achawira mugomba.”
15  Petro akapindura, akati: “Nyatsotitsanangurirai mufananidzo wacho.”
16  Iye akati: “Nemiwo hamusati manzwisisa here?
17  Hamuzivi here kuti zvinhu zvose zvinopinda mumuromo zvinopfuura zvichipinda muura uye zvinobuda zvichipinda mugomba retsvina?
18  Zvisinei, zvinhu zvinobuda mumuromo zvinobva mumwoyo, uye zvinhu izvozvo zvinosvibisa munhu.
19  Somuenzaniso, mumwoyo munobuda kufunga kwakaipa, umhondi, upombwe, ufeve, umbavha, uchapupu hwenhema, kumhura.
20  Izvi ndizvo zvinhu zvinosvibisa munhu; asi kudya zvokudya nemaoko asina kugezwa hakusvibisi munhu.”
21  Zvino Jesu achibva ipapo, akaenda kumativi eTire neSidhoni.
22  Uye tarira! mumwe mukadzi wokuFenikiya womunzvimbo idzodzo akauya, akashevedzera, achiti: “Ndinzwirei ngoni, Ishe, Mwanakomana waDhavhidhi. Mwanasikana wangu akabatwa kwazvo nedhimoni.”
23  Asi iye haana shoko raakamupindura. Naizvozvo vadzidzi vake vakauya, vakatanga kumukumbira vachiti: “Mudzingei; nokuti anoramba achishevedzera ari shure kwedu.”
24  Achipindura, iye akati: “Handina kutumwa kuna ani naani kunze kwokumakwai akarasika eimba yaIsraeri.”
25  Mukadzi wacho paakasvika, akamupfugamira, achiti: “Ishe, ndibatsirei!”
26  Achipindura, iye akati: “Hazvina kunaka kutora chingwa chevana wochikandira imbwa duku.”
27  Mukadzi wacho akati: “Hungu, Ishe; asi chokwadi imbwa duku dzinodya mafufu anowa patafura ravanatenzi vadzo.”
28  Jesu akabva amupindura kuti: “Haiwa iwe mukadzi, kutenda kwako kukuru; ngazviitike kwauri sezvaunoda.” Mwanasikana wake akapora kubvira paawa iyoyo.
29  Achigura nenyika kubva ipapo, Jesu akasvika pedyo negungwa reGarireya, uye akwira mugomo, akanga agere imomo.
30  Mapoka makuru evanhu akabva asvika kwaari, aine vanhu vakanga vachikamhina, vakaremara, mapofu, mbeveve, nevamwe vazhinji vakangodarowo, uye vakangovaisa patsoka dzake, iye akavarapa;
31  zvokuti boka revanhu rakashamiswa zvavakaona mbeveve dzichitaura nevaikamhina vachifamba nemapofu achiona, uye vakakudza Mwari waIsraeri.
32  Asi Jesu akashevedza vadzidzi vake, akati: “Ndinosiririswa neboka iri revanhu, nokuti atova mazuva matatu avagara neni uye havana chokudya; uye handidi kuti vaende vasina kudya. Zvimwe vangaziya mumugwagwa.”
33  Zvisinei, vadzidzi vakati kwaari: “Tichawana kupi zvingwa zvinokwana kugutsa boka revanhu rakakura kudai munzvimbo ino isina vanhu?”
34  Jesu akati kwavari: “Mune zvingwa zvingani?” Ivo vakati: “Zvinomwe, nehove duku shomanana.”
35  Naizvozvo, pashure pokunge arayira boka revanhu kuti ritsenhame pasi,
36  akatora zvingwa zvinomwe nehove uye pashure pokunge aonga, akazvimedura, akatanga kupa vadzidzi, vadzidzi vakapawo mapoka acho evanhu.
37  Zvino vose vakadya, vakaguta, uye vakaunganidza zvimedu zvakasara zvikaita matengu manomwe akazara.
38  Asi vakanga vachidya vaiva varume zviuru zvina, vakadzi nevana vaduku vasingabatanidzwi.
39  Akazoendesa mapoka acho evanhu, akapinda muchikepe, akasvika kunzvimbo dzeMagadhani.
20  “Nokuti umambo hwokumatenga hwakafanana nomurume, muridzi wemba, akafumira kunotsvaka vanhu vemaricho kuti vashande mumunda wake wemizambiringa.
2  Paakanga abvumirana nevashandi nokuda kwedhinari pazuva, akavatumira mumunda wake wemizambiringa.
3  Achibudazve inenge awa yechitatu, akaona vamwe vamire pamusika vasina chavaiita;
4  uye kune ivavo akati, ‘Nemiwo, pindai mumunda wemizambiringa, uye ndichakupai chose chinenge chakakodzera.’
5  Naizvozvo vakaenda. Akabudazve painenge awa yechitanhatu neyechipfumbamwe akaita saizvozvo.
6  Pakupedzisira, inenge awa yechigumi neimwe chete akabuda akawana vamwe vamire, akati kwavari, ‘Nei maswera makamira pano pasina chamuri kuita?’
7  Ivo vakati kwaari, ‘Nokuti hapana munhu atitora.’ Iye akati kwavari, ‘Nemiwo pindai mumunda wemizambiringa.’
8  “Ava manheru, tenzi womunda wemizambiringa akati kumunhu wake aitarisira, ‘Shevedza vashandi uvabhadhare mibayiro yavo, uchibvira pane wokupedzisira kusvikira kune wokutanga.’
9  Varume veawa yechigumi neimwe chete pavakasvika, mumwe nomumwe akagamuchira dhinari.
10  Naizvozvo, vokutanga pavakasvika, vakabva vafunga kuti vaizogamuchira akawanda; asi vakagamuchirawo mubhadharo wedhinari.
11  Pavakarigamuchira, vakatanga kugunun’unira muridzi wemba,
12  vakati, ‘Vokupedzisira ava vashanda awa imwe chete; asi mavaenzanisa nesu taswera tichishanda tichipiswa kwazvo!’
13  Asi achipindura mumwe wavo, iye akati, ‘Shamwari, handisi kukuitira zvakaipa. Hauna kubvumirana neni dhinari here?
14  Tora zvinhu zvako, uende. Ndinoda kupa wokupedzisira uyu zvakafanana nezvako.
15  Hazvibvumirwi nomutemo here kuti ini ndiite zvandinoda nezvinhu zvangu? Kana kuti ziso rako rakaipa nokuti ini ndakanaka here?’
16  Saizvozvo vokupedzisira vachava vokutanga, uye vokutanga vokupedzisira.”
17  Zvino zvaakanga ava kuda kukwira kuJerusarema, Jesu akatora vadzidzi vake vane gumi nevaviri vari voga, akati kwavari vari mumugwagwa:
18  “Tarirai! Tiri kukwira kuJerusarema, uye Mwanakomana womunhu achaiswa kuvapristi vakuru nevanyori, vachamutongera rufu,
19  uye vachamuisa kuvanhu vemamwe marudzi kuti vamuseke uye kuti vamuzvambure uye kuti vamuroverere, asi achamutswa pazuva rechitatu.”
20  Zvino amai vevanakomana vaZebhedhi vakasvika kwaari vaine vanakomana vavo, vachimupfugamira uye vachikumbira chimwe chinhu kwaari.
21  Iye akati kwavari: “Munodei?” Ivo vakati kwaari: “Ndinokumbirawo kuti vanakomana vangu ava vaviri vagare, mumwe kuruoko rwenyu rworudyi uye mumwe kuruboshwe rwenyu muumambo hwenyu.”
22  Jesu akapindura achiti: “Varume imi hamuzivi zvamuri kukumbira. Munogona here kunwira mukapu yandava kuda kunwira?” Ivo vakati kwaari: “Tinogona.”
23  Iye akati kwavari: “Chokwadi muchanwira henyu mukapu yangu, asi izvi zvokugara pasi kuruoko rwangu rworudyi nokuruboshwe rwangu handisi ini ndinopa izvozvo, asi ndezvevaya vakazvigadzirirwa naBaba vangu.”
24  Vamwe vane gumi pavakanzwa izvi, vakatsamwira mukoma nomunun’una ava.
25  Asi Jesu, achivashevedza, akati: “Imi munoziva kuti vatongi vemamwe marudzi vanozviita madzishe paari uye vanhu vakuru vanoshandisa simba paari.
26  Izvi hazvina kudaro pakati penyu; asi munhu wose anoda kuva mukuru pakati penyu anofanira kuva mushumiri wenyu,
27  uye munhu wose anoda kuva wokutanga pakati penyu anofanira kuva muranda wenyu.
28  Zvakafanana noMwanakomana womunhu asina kuuya kuzoshumirwa, asi kuzoshumira nokupa mweya wake kuti uve rudzikinuro mukutsinhana nevazhinji.”
29  Zvino zvavakanga vava kubuda muJeriko, boka guru revanhu rakamutevera.
30  Uye tarira! mapofu maviri akanga agere parutivi pomugwagwa, paakanzwa kuti Jesu akanga achipfuura naipapo, akashevedzera, achiti: “Ishe, tinzwireiwo ngoni, Mwanakomana waDhavhidhi!”
31  Asi boka revanhu rakaaudza zvakasimba kuti arambe akanyarara; asi iwo akatonyanya kushevedzera, achiti: “Ishe, tinzwireiwo ngoni, Mwanakomana waDhavhidhi!”
32  Naizvozvo Jesu akamira, akaashevedza, akati: “Munoda kuti ndikuitirei?”
33  Iwo akati kwaari: “Ishe, itai kuti maziso edu asvinure.”
34  Asiririswa, Jesu akabata maziso awo, akabva angoona, akamutevera.
1  Bhuku renhoroondo yaJesu Kristu, mwanakomana waDhavhidhi, mwanakomana waAbrahamu:
2  Abrahamu akabereka Isaka;Isaka akabereka Jakobho;Jakobho akabereka Judha nevakoma nevanun’una vake;
3  Judha akabereka Perezi naZera nokuna Tamari;Perezi akabereka Hezroni;Hezroni akabereka Ramu;
4  Ramu akabereka Aminadhabhi;Aminadhabhi akabereka Nashoni;Nashoni akabereka Sarimoni;
5  Sarimoni akabereka Bhoazi nokuna Rakabhi;Bhoazi akabereka Obhedhi nokuna Rute;Obhedhi akabereka Jese;
6  Jese akabereka mambo Dhavhidhi. Dhavhidhi akabereka Soromoni nokumudzimai waUriya;
7  Soromoni akabereka Rehobhoamu;Rehobhoamu akabereka Abhija;Abhija akabereka Asa;
8  Asa akabereka Jehoshafati;Jehoshafati akabereka Jehoramu;Jehoramu akabereka Uziya;
9  Uziya akabereka Jotamu;Jotamu akabereka Ahazi;Ahazi akabereka Hezekiya;
10  Hezekiya akabereka Manase;Manase akabereka Amone;Amone akabereka Josiya;
11  Josiya akabereka Jekoniya nevanun’una vake panguva yavakatapwa vachiendeswa kuBhabhironi.
12  Pashure pokutapwa vachiendeswa kuBhabhironi Jekoniya akabereka Sheatiyeri;Sheatiyeri akabereka Zerubhabheri;
13  Zerubhabheri akabereka Abhiudhi;Abhiudhi akabereka Eriyakimu;Eriyakimu akabereka Azori;
14  Azori akabereka Zadhoki;Zadhoki akabereka Akimu;Akimu akabereka Eriudhi;
15  Eriudhi akabereka Eriyezari;Eriyezari akabereka Matani;Matani akabereka Jakobho;
16  Jakobho akabereka Josefa murume waMariya, uyo akabereka Jesu, anonzi Kristu.
17  Naizvozvo, zvizvarwa zvose kubvira pana Abrahamu kusvikira kuna Dhavhidhi zvaiva zvizvarwa gumi nezvina, uye kubvira pana Dhavhidhi kusvikira pakutapwa vachiendeswa kuBhabhironi zvizvarwa gumi nezvina, uye kubvira pakutapwa vachiendeswa kuBhabhironi kusvikira kuna Kristu zvizvarwa gumi nezvina.
18  Asi kuberekwa kwaJesu Kristu kwakanga kwakadai. Munguva iyo amai vake Mariya vakanga vavimbiswa kuroorwa naJosefa, vakawanikwa kuti vaiva nepamuviri pomudzimu mutsvene vasati vabatanidzwa.
19  Zvisinei, Josefa murume wake akada kumuramba pachivande nokuti akanga akarurama uye asingadi kumunyadzisa.
20  Asi pashure pokunge afunga zvinhu izvi, ngirozi yaJehovha yakazviratidza kwaari achirota, ichiti: “Josefa, mwanakomana waDhavhidhi, usatya kuenda nomudzimai wako Mariya kumba, nokuti icho chakaumbwa maari chakaitwa nomudzimu mutsvene.
21  Iye achabereka mwanakomana, uye iwe unofanira kumutumidza kuti Jesu, nokuti achaponesa vanhu vake pazvivi zvavo.”
22  Chokwadi izvi zvose zvakaitika kuti zviya zvakanga zvataurwa naJehovha achishandisa muprofita wake zvizadzike, achiti:
23  “Tarira! Mhandara ichava nepamuviri uye ichabereka mwanakomana, vachamutumidza kuti Emanueri,” zvinoreva kuti, “Mwari Anesu,” kana zvashandurwa.
24  Josefa akabva amuka pahope dzake, akaita sezvaakanga arayirwa nengirozi yaJehovha, akaenda nomudzimai wake kumba.
25  Asi haana kurara naye kusvikira abereka mwanakomana; uye akamutumidza kuti Jesu.
2  Pashure pokunge Jesu aberekwa muBhetrehema reJudhiya mumazuva amambo Herodhi, tarira! vazivi venyeredzi vokumativi okumabvazuva vakasvika kuJerusarema,
2  vachiti: “Aripiko iye akaberekwa ari mambo wevaJudha? Nokuti takaona nyeredzi yake patakanga tiri kumabvazuva, uye tauya kuzomupfugamira.”
3  Achinzwa izvi Mambo Herodhi akavhunduka, pamwe chete neJerusarema rose;
4  uye aunganidza vapristi vakuru vose nevanyori vevanhu, akatanga kuvabvunza kwaizoberekerwa Kristu.
5  Ivo vakati kwaari: “MuBhetrehema reJudhiya; nokuti uku ndiko kunyorwa kwazvakaitwa pachishandiswa muprofita zvichinzi,
6  ‘Asi iwe, haiwa iwe Bhetrehema renyika yeJudha, hausi guta risingakoshi zvikuru pakati pevatungamiriri veJudha; nokuti mauri muchabuda mutungamiriri, achafudza vanhu vangu, vaIsraeri.’”
7  Herodhi akabva ashevedza vazivi venyeredzi pachivande, akanyatsowana kwavari nguva yokuoneka kwenyeredzi;
8  uye paakavatuma kuBhetrehema, akati: “Endai munonyatsotsvaka mwana wacho muduku, uye kana mamuwana mudzoke, mundiudze, kuti neniwo ndiende ndinomupfugamira.”
9  Pavakanga vanzwa mambo, vakaenda; uye tarira! nyeredzi yavakanga vaona pavakanga vari kumabvazuva yakavatungamirira, kusvikira yamira pamusoro penzvimbo yaiva nomwana muduku.
10  Pavakaona nyeredzi vakafara kwazvo.
11  Uye pavakapinda mumba vakaona mwana muduku aina amai vake Mariya, uye vakawira pasi, vakamupfugamira. Vakasunungurawo pfuma yavo vakamupa zvipo, ndarama nezvinonhuhwirira zvichena nemura.
12  Asi vakadzokera kunyika yavo neimwe nzira, nokuti vakanga vanyeverwa naMwari vachirota kuti varege kudzokera kuna Herodhi.
13  Pashure pokunge vaenda, tarira! ngirozi yaJehovha yakazviratidza kuna Josefa achirota, ichiti: “Simuka, tora mwana muduku naamai vake utizire kuIjipiti, ugare ikoko kusvikira ndakuudza kuti udzoke; nokuti Herodhi ava kuda kutsvaka mwana muduku kuti amuparadze.”
14  Naizvozvo akasimuka, akatora mwana muduku pamwe chete naamai vake usiku, akaenda kuIjipiti,
15  uye akagara imomo kusvikira pakufa kwaHerodhi, kuti zvizadzike zviya zvakataurwa naJehovha pachishandiswa muprofita wake, achiti: “Ndakashevedza mwanakomana wangu kuti abude muIjipiti.”
16  Herodhi, achiona kuti akanga anyengerwa nevazivi venyeredzi, akabva ashatirwa kwazvo, akatuma vanhu, akaita kuti vakomana vose vaiva muBhetrehema nomumaruwa aro ose vaurayiwe, kubvira pazera remakore maviri zvichidzika, maererano nenguva yaakanga anyatsowana kuvazivi venyeredzi.
17  Zvino zviya zvakataurwa pachishandiswa muprofita Jeremiya zvakazadzika, zvokuti:
18  “Inzwi rakanzwika muRama, kuchema nokuungudza kukuru; akanga ari Rakeri aichema vana vake, uye akanga asingadi kunyaradzwa, nokuti vakanga vasisipo.”
19  Zvino Herodhi afa, tarira! ngirozi yaJehovha yakazviratidza kuna Josefa achirota muIjipiti,
20  ikati: “Simuka, tora mwana muduku naamai vake, upinde munyika yaIsraeri, nokuti vaya vaitsvaka mweya womwana muduku vakafa.”
21  Naizvozvo akasimuka, akatora mwana muduku naamai vake, akapinda munyika yaIsraeri.
22  Asi achinzwa kuti Akerausi akanga ava mambo weJudhiya panzvimbo pababa vake Herodhi, akatya kuenda ikoko. Zvakare, anyeverwa naMwari achirota, akaenda munharaunda yeGarireya,
23  uye akasvika, akagara muguta rinonzi Nazareta, kuti zvizadzike zvakataurwa pachishandiswa vaprofita, zvichinzi: “Iye achanzi wokuNazareta.”
3  Mumazuva iwayo Johani Mubhabhatidzi akauya achiparidza murenje reJudhiya,
2  achiti: “Pfidzai, nokuti umambo hwokumatenga hwaswedera pedyo.”
3  Chokwadi, uyu ndiye akataurwa nezvake pachishandiswa muprofita Isaya nemashoko aya zvichinzi: “Teererai! Mumwe munhu ari kushevedzera ari murenje, achiti, ‘Gadzirai nzira yaJehovha! Ruramisai migwagwa yake.’”
4  Asi Johani uyu aipfeka chipfeko chemvere dzengamera uye aisunga bhandi reganda muchiuno chake; zvokudya zvakewo zvakanga zviri mhashu nouchi hwomusango.
5  Vanhu vomuJerusarema neJudhiya yose nenyika yose yakapoteredza Jodhani vakabva vabuda, vakaenda kwaaiva,
6  uye vanhu vakabhabhatidzwa naye muRwizi rwaJodhani, vachireurura pachena zvivi zvavo.
7  Paakaona vaFarisi nevaSadhusi vazhinji vachiuya kwaaibhabhatidzira, iye akati kwavari: “Imi vana venyoka, ndiani akakunyeurirai kuti mutize hasha dzinouya?
8  Naizvozvo berekai zvibereko zvakakodzera rupfidzo;
9  uye regai kuti, ‘Abrahamu ndiye baba vedu.’ Nokuti ndinoti kwamuri Mwari anokwanisa kumutsira Abrahamu vana pamatombo aya.
10  Demo ratova pamidzi yemiti; saka, muti wose usingabereki zvibereko zvakanaka unofanira kutemerwa pasi wokandwa mumoto.
11  Ini ndinokubhabhatidzai nemvura nokuda kwokupfidza kwenyu; asi uyo anouya pashure pangu akasimba kupfuura zvandakaita, ane hwashu dzandisina kukodzera kubvisa. Iyeye achakubhabhatidzai nomudzimu mutsvene uye nomoto.
12  Foshoro yake yokuurutsisa iri muruoko rwake, achanyatsochenesa buriro rake, uye achaunganidzira gorosi rake mudura, asi achapisa hundi nomoto usingagoni kudzimwa.”
13  Zvino Jesu akabva kuGarireya akaenda kuJodhani kuna Johani, kuti anobhabhatidzwa naye.
14  Asi Johani akaedza kumudzivisa, achiti: “Ndini ndinofanira kubhabhatidzwa nemi, nei mava kuuya kwandiri?”
15  Achipindura, Jesu akati kwaari: “Rega zvive zvakadaro, nguva ino, nokuti saizvozvo zvakakodzera kuti tiite zvose zvakarurama.” Ipapo haana kuzomurambidza.
16  Achangobva kubhabhatidzwa, Jesu akabuda mumvura; uye tarira! matenga akavhurika, Johani akaona mudzimu waMwari uchiburuka wakaita senjiva uchiuya paari.
17  Tarira! Kwaivawo neinzwi rakabva kumatenga rakati: “Uyu ndiye Mwanakomana wangu, anodiwa, wandafarira.”
12  Panguva iyoyo Jesu akapfuura nomuminda yezviyo pasabata. Vadzidzi vake vakanzwa nzara, vakatanga kutanha hura dzezviyo uye kudya.
2  VaFarisi vachiona izvi vakati kwaari: “Tarira! Vadzidzi vako vari kuita zvisingabvumirwi nomutemo kuti zviitwe pasabata.”
3  Iye akati kwavari: “Hamuna kuverenga here zvakaitwa naDhavhidhi apo iye nevarume vaaiva navo vakanzwa nzara?
4  Mapindiro aakaita muimba yaMwari, vakadya zvingwa zvokuratidzira, chinhu chakanga chisingabvumirwi nomutemo kuti adye, kana vaya vaaiva navo, kunze kwevapristi chete?
5  Kana kuti, hamuna kuverenga here muMutemo kuti pamasabata vapristi vari mutemberi vanoona sabata serisiri dzvene asi vachiramba vasina mhosva?
6  Asi ndinokuudzai kuti chimwe chinhu chikuru kupfuura temberi chiri pano.
7  Zvisinei, kudai makanga manzwisisa zvinorehwa neizvi, zvokuti, ‘Ndinoda ngoni, kwete chibayiro,’ mungadai musina kupa mhosva vasina mhosva.
8  Nokuti Mwanakomana womunhu ndiye Ishe wesabata.”
9  Abva panzvimbo iyoyo akapinda musinagogi ravo;
10  uye, tarira! paiva nomumwe murume akanga aine ruoko rwakakokonyara! Naizvozvo vakamubvunza kuti, “Zvinobvumirwa nomutemo here kurapa pasabata?” kuti vawane chokumupomera.
11  Iye akati kwavari: “Ndoupi munhu pakati penyu angava negwai rimwe chete uye, kana iro rikawira mugomba pasabata, angarega kuribata akaribudisa?
12  Zvose zvafungwa nezvazvo, munhu anokosha zvikuru sei kupfuura gwai! Naizvozvo zvinobvumirwa nomutemo kuita chinhu chakanaka pasabata.”
13  Iye akabva ati kumurume wacho: “Tambanudza ruoko rwako.” Iye akarutambanudza, rukava rwakanaka kufanana norumwe ruoko.
14  Asi vaFarisi vakabuda vakarangana pamusoro pake kuti vamuparadze.
15  Aziva izvi, Jesu akabva ipapo. Vazhinji vakamuteverawo, uye akavarapa vose,
16  asi akavarayira zvakasimba kuti vasaita kuti azivikanwe;
17  kuti zvizadzike zvakataurwa pachishandiswa muprofita Isaya, uya akati:
18  “Tarirai! Mushandi wangu wandakasarudza, anodiwa wangu, akafarirwa nomweya wangu! Ndichaisa mudzimu wangu paari, uye achabudisa pachena kumarudzi kuti kururamisira chii.
19  Haazokakavari, kana kushevedzera, uyewo hapana munhu achanzwa inzwi rake mumigwagwa yakafara.
20  Hapana tsanga yakakuzvuka yaachapwanya, uye hapana tambo inopfungaira yomufurakisi yaachadzima, kusvikira aita kuti kururamisira kubudirire.
21  Chokwadi, marudzi achava netariro muzita rake.”
22  Zvino vakauya kwaari nomurume aiva nedhimoni, aiva bofu uye mbeveve; uye iye akamurapa, zvokuti murume wacho aiva mbeveve akataura, akaona.
23  Naizvozvo, mapoka evanhu ose akashamiswa kwazvo akatanga kuti: “Kuti uyu haangavi iye Mwanakomana waDhavhidhi here?”
24  Vachinzwa izvi, vaFarisi vakati: “Munhu uyu hapana chimwe chaanoshandisa kudzinga madhimoni kunze kwaBherizebhubhu, mutongi wemadhimoni.”
25  Achiziva zvavaifunga, iye akati kwavari: “Umambo hwose hwakapesana hunoparara, uye guta rose kana imba yakapesana haizomiri.
26  Saizvozvowo, kana Satani achidzinga Satani, iye apesana pachake; saka, umambo hwake huchamira sei?
27  Zvakare, kana ndichidzinga madhimoni ndichishandisa Bherizebhubhu, vanakomana venyu vanoadzinga vachishandisa ani? Ndokusaka ivo vachazova vatongi venyu.
28  Asi kana ndichidzinga madhimoni ndichishandisa mudzimu waMwari, chokwadi umambo hwaMwari hwasvika kwamuri.
29  Kana kuti munhu anogona sei kupinda nechisimba muimba yomunhu akasimba otora nechisimba zvinhu zvake zvinotakurika, kana akasatanga asunga munhu wacho akasimba? Uye achabva apamba imba yake.
30  Iye asiri kurutivi rwangu anorwisana neni, uye asingaunganidzi neni anoparadzira.
31  “Nokuda kweizvi ndinoti kwamuri, Zvivi zvemarudzi ose nokumhura zvichakanganwirwa vanhu, asi kumhura mudzimu hakuzokanganwirwi.
32  Somuenzaniso, munhu wose anotaura shoko rokuzvidza Mwanakomana womunhu, achakanganwirwa; asi munhu wose anozvidza mudzimu mutsvene, haazokanganwirwi, aiwa, kwete mumamiriro ano ezvinhu kana mune aya anouya.
33  “Imi munoita kuti muti uve wakanaka uye zvibereko zvawo zvive zvakanaka kana zvimwe munoita kuti muti uve wakaora uye zvibereko zvawo zvive zvakaora; nokuti muti unozivikanwa nezvibereko zvawo.
34  Vana venyoka, munogona sei kutaura zvinhu zvakanaka, asi imi makaipa? Nokuti muromo unotaura zvinobva pazvizhinji zviri mumwoyo.
35  Munhu akanaka anobudisa zvinhu zvakanaka papfuma yake yakanaka, asi munhu akaipa anobudisa zvinhu zvakaipa papfuma yake yakaipa.
36  Ndinokuudzai kuti shoko rose risingabatsiri rinotaurwa nevanhu, vachazvidavirira pamusoro paro paZuva Rokutongwa;
37  nokuti uchanzi wakarurama nemashoko ako, uye uchapiwa mhosva nemashoko ako.”
38  Zvino vamwe vevanyori nevaFarisi vachimupindura, vakati: “Mudzidzisi, tinoda kuona chiratidzo chinobva kwamuri.”
39  Achipindura, iye akati kwavari: “Chizvarwa chakaipa nechoupombwe chinoramba chichitsvaka chiratidzo, asi hapana chiratidzo chachichapiwa kunze kwechiratidzo chomuprofita Jona.
40  Nokuti Jona zvaakanga ari mudumbu rehove huru kwemazuva matatu nousiku hutatu, naizvozvo Mwanakomana womunhu achava mumwoyo wenyika kwemazuva matatu nousiku hutatu.
41  Vanhu vokuNinivhi vachamuka pakutongwa nechizvarwa chino uye vachachipa mhosva; nokuti vakapfidza pane zvakaparidzwa naJona, asi tarirai! mumwe munhu anopfuura Jona ari pano.
42  Mambokadzi wokumaodzanyemba achamutswa pakutongwa pamwe chete nechizvarwa chino uye achachipa mhosva; nokuti akabva kumigumo yenyika kuzonzwa uchenjeri hwaSoromoni, asi tarirai! mumwe munhu anopfuura Soromoni ari pano.
43  “Mudzimu usina kuchena paunobuda mumunhu, unopfuura nomunzvimbo dzakaoma uchitsvaka nzvimbo yokuzororera, woishayiwa.
44  Unobva wati, ‘Ndichadzokera kuimba yangu yandakatama’; uye uchisvika unoiwana isingagarwi asi yakatsvairwa yakachena uye yakashongedzwa.
45  Unobva waenda wonotora mimwe midzimu minomwe yakaipa kwazvo kuupfuura, uye, kana yapinda mukati, inogara imomo; uye kuguma kwomunhu iyeye kunova kwakaipa kwazvo kupfuura pakutanga. Ndizvo zvazvichaitawo nechizvarwa chino chakaipa.”
46  Achiri kutaura nemapoka evanhu, tarira! amai vake nevanun’una vake vakamira kunze vachitsvaka kutaura naye.
47  Naizvozvo mumwe munhu akati kwaari: “Tarira! Amai vako nevanun’una vako vamire panze, vari kuda kutaura newe.”
48  Achipindura, iye akati kumunhu akanga achimuudza: “Amai vangu ndiani, uye vanun’una vangu ndivanaani?”
49  Achitambanudzira ruoko rwake kuvadzidzi vake, akati: “Tarirai! Amai vangu nevanun’una vangu!
50  Nokuti munhu wose anoita kuda kwaBaba vangu vari kudenga, iyeye ndiye munun’una wangu, uye hanzvadzi, uye amai.”
