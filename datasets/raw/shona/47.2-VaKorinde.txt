10  Zvino ini Pauro, ndinokutetererai nounyoro nomutsa zvaKristu, kunyange ndichioneka somunhu akaderera pakati penyu, asi kana ndisipo ndakashinga kwamuri.
2  Chokwadi ndinokumbira kuti, pandinenge ndava ikoko, ndirege kuzova noushingi hwandinotarisira kuva nahwo pandinotora matanho oushingi pamusoro pevamwe vanotiona sokunge tinofamba maererano nezvatiri panyama.
3  Nokuti kunyange tichifamba munyama, hatirwi maererano nezvatiri panyama.
4  Nokuti zvombo zvehondo yedu hazvisi zvenyama, asi zvinosimbiswa naMwari kuti zviputse zvinhu zvakadzika midzi.
5  Nokuti tinoputsa kufunga nechinhu chose chakakwirira chinomutsirwa kupesana nokuziva Mwari; uye tinotapa kufunga kwose kuti tikuite kuti kuteerere Kristu;
6  tinogara takazvigadzirira kuranga kusateerera kwose, pamunenge mangoratidza kuti munoteerera zvizere.
7  Munotarira zvinhu maererano nokuoneka kwazvinoita kunze. Kana munhu achizvivimba kuti ndowaKristu, iye ngaafunge chinhu ichi, kuti, iye zvaari waKristu, nesuwo tiri vake.
8  Nokuti kunyange kana ndikanyanya kuzvirumbidza pamusoro pesimba ratakapiwa naShe kuti tikuvakei kwete kuti tikuputsei, handinganyadziswi,
9  kuti ndirege kuita sendinoda kukutyisidzirai netsamba dzangu.
10  Nokuti ivo vanoti: “Tsamba dzake dzinorema uye dzine simba, asi kana avapo haana simba uye kutaura kwake kunozvidzika.”
11  Munhu akadaro ngaafunge izvi, kuti zvatiri mushoko redu netsamba patinenge tisiri ikoko, tichavawo vakadaro pane zvatinoita patinenge tava ikoko.
12  Nokuti hatitsungi kuzvifananidza nevamwe kana kuzvienzanisa nevamwe vanozvirumbidza. Chokwadi ivo pavanozviyera naivo pachavo uye pavanozvienzanisa naivo pachavo havanzwisisi.
13  Isu hatizozvirumbidzi tichipfuura miganhu yedu yatakaisirwa, asi tinozvirumbidza tiri mukati momuganhu wenharaunda yatakagoverwa naMwari achishandisa chokuyeresa, nharaunda yacho inosvikawo kwamuri.
14  Chokwadi hatisi kupfuura pataifanira kusvika sokunge kuti makanga musiri munharaunda yataifanira kusvika, nokuti ndisu takatanga kuuya kwamuri tichizivisa mashoko akanaka pamusoro paKristu.
15  Aiwa, hatisi kuzvirumbidza tichipfuura miganhu yedu yakaiswa mumabasa omumwe munhu, asi tine tariro yokuti, kutenda kwenyu zvakuri kuwedzera, isu tibudirire kwazvo pakati penyu kana tichitaura nezvenharaunda yedu. Ipapo ticharamba tichiwedzera
16  kuzivisa mashoko akanaka kunyika dziri kure nemi, kuti tisazvirumbidza munharaunda yomumwe munhu umo zvinhu zvakatogadzirwa.
17  “Asi anozvirumbidza, ngaazvirumbidze muna Jehovha.”
18  Nokuti anotenderwa haasi iye anozvirumbidza, asi munhu anorumbidzwa naJehovha.
4  Saka, zvatiine ushumiri uhwu maererano nengoni dzatakaratidzwa, hatineti;
2  asi takaramba zvinhu zvakavanzika zvatinonyara nazvo, tisingafambi nemanomano, kana kushatisa shoko raMwari, asi tinoita kuti chokwadi chive pachena uye tinoratidza pachena kuti tiri muenzaniso wakanaka kuhana yomunhu wose pamberi paMwari.
3  Zvino, chokwadi kana mashoko akanaka atinozivisa akafukidzwa, akafukidzwa kune vaya vanoparara,
4  kune vasingatendi, vaya vakapofumadzwa pfungwa namwari wemamiriro ezvinhu epanguva ino, kuti varege kupenyerwa nokuvhenekera kwemashoko akanaka anokudzwa ane chokuita naKristu, uyo ari mufananidzo waMwari.
5  Nokuti isu hatisi kuparidza pamusoro pedu, asi tiri kuparidza Kristu Jesu kuti ndiye Ishe, uye kuti isu tiri varanda venyu nokuda kwaJesu.
6  Nokuti Mwari ndiye akati: “Chiedza ngachipenye murima,” uye akapenyera pamwoyo yedu kuti aivhenekere nezivo inobwinya pamusoro paMwari nechiso chaKristu.
7  Zvisinei, tine pfuma iyi mumidziyo yevhu, kuti simba rinopfuura renguva dzose rive raMwari, kwete rinobva matiri.
8  Tinomanikidzwa munzira dzose, asi hatimanikidziki zvokusagona kufamba; tinovhiringidzika, asi kwete zvokushaya pokubuda napo zvachose;
9  tinotambudzwa, asi hatisiyiwi tisina rubatsiro; tinopunzirwa pasi, asi hatiparadzwi.
10  Kwose kwose kwatinoenda tinogara tichitsungirira mumuviri wedu zvinhu zvinouraya zvakaitirwa Jesu, kuti upenyu hwaJesu huratidzwewo pachena mumuviri wedu.
11  Nokuti isu vapenyu tinogara tichitarisana norufu nokuda kwaJesu, kuti upenyu hwaJesu huratidzwe pachena munyama yedu inofa.
12  Naizvozvo rufu runoshanda matiri, asi upenyu mamuri imi.
13  Zvino nokuti tine mudzimu wakafanana wokutenda souya wakanyorwa nezvawo kuti: “Ndakatenda, saka ndakataura,” isuwo tinotenda saka tinotaura,
14  tichiziva kuti iye akamutsa Jesu achatimutsawo pamwe chete naJesu uye achatiisa pamwe chete nemi pamberi pake.
15  Nokuti zvinhu zvose zvinoitirwa imi, kuti mutsa usina kukodzera kuwanwa wakawanziridzwa uwande nokuda kwokuonga kwevamwe vazhinji kuti Mwari akudzwe.
16  Naizvozvo hatineti, asi kunyange munhu watiri nechokunze ari kupera, chokwadi munhu watiri nechomukati ari kuitwa mutsva zuva nezuva.
17  Nokuti kunyange zvazvo kutambudzika kwacho kuri kwenguva duku uye kwakareruka, kunoita kuti tiwane kubwinya kwakatokura kwazvo uye kusingaperi;
18  zvatisingarambi takatarira zvinhu zvinooneka, asi zvinhu zvisingaoneki. Nokuti zvinhu zvinooneka ndezvenguva duku, asi zvinhu zvisingaoneki ndezvokusingaperi.
11  Ndingada kuti dai maizondishivirira pakuva kwangu nekaupenzi. Asi, chokwadi, munondishivirira!
2  Nokuti ndine godo pamusoro penyu, godo raMwari, nokuti ini ndakakuvimbisai kuti muroorwe nomurume mumwe chete kuti ndikuunzei kuna Kristu semhandara yakachena.
3  Asi ndinotya kuti zvimwe, sokunyengedzwa kwakaitwa Evha nenyoka nemanomano ayo, pfungwa dzenyu dzingashatiswa dzikabva pakutendeseka nokuchena zvakakodzera Kristu.
4  Nokuti, sezvazviri, kana mumwe munhu akauya, akaparidza mumwe Jesu kunze kwouya watakaparidza, kana kuti mukagamuchira mumwe mudzimu kunze kwouya wamakagamuchira, kana mashoko akanaka kunze kweaya amakagamuchira, munomushivirira nyore nyore.
5  Nokuti ndinofunga kuti handina kuva munhu akaderera pachinhu chimwe chete kuvaapostora venyu vakanaka kwazvo.
6  Asi kunyange zvazvo ndingasava nyanzvi pakutaura, chokwadi handina kudaro pazivo; asi munzira dzose takairatidza pachena kwamuri muzvinhu zvose.
7  Kana kuti ndakatadza here nokuzvininipisa kuti imi mukwidziridzwe, nokuti ndakakuzivisai nomufaro mashoko akanaka aMwari pasina mutengo?
8  Ndakabira dzimwe ungano nokugamuchira migove kuti ndikushumirei;
9  asi pandakanga ndinemi, ndikashayiwa, handina kuremedza kunyange mumwe chete wenyu, nokuti hama dzakabva kuMakedhoniya dzakandipa zvinhu zvizhinji zvandaishayiwa. Chokwadi, ndakaramba ndisingakuremedzei munzira dzose uye ndicharamba ndakadaro.
10  Chero bedzi chokwadi chaKristu chiri mandiri, kuzvirumbidza kwangu uku hakungamiswi munzvimbo dzeAkaya.
11  Nei? Nokuti handikudii here? Mwari anoziva kuti ndinokudai.
12  Zvino ndicharamba ndichiita zvandiri kuita, kuti ndibvise kubata kumeso pane vaya vanoda kubata kumeso kuti vawanikwe vakaenzana nesu munzvimbo yavanozvirumbidza nayo.
13  Nokuti varume vakadaro vaapostora venhema, vashandi vanonyengera, vanozvichinja kuva vaapostora vaKristu.
14  Naizvozvo hazvishamisi, nokuti Satani anoramba achizvichinja kuva ngirozi yechiedza.
15  Saka hachisi chinhu chikuru kana vashumiri vake vachiramba vachizvichinjawo kuva vashumiri vokururama. Asi kuguma kwavo kuchava maererano nemabasa avo.
16  Ndinotaurazve kuti, Ngaparege kuva nomunhu anofunga kuti ndiri benzi. Zvisinei, kana muchidaro, ndigamuchirei kunyange zvazvo ndingava benzi, kuti iniwo ndizvirumbidze zvishoma.
17  Zvandinotaura handizvitauri ndichitevedzera muenzaniso waShe, asi ndichiva sebenzi, pauku kunyanyova nechivimbo kunowanzoitwa pakuzvirumbidza.
18  Vazhinji zvavanozvirumbidza panyama, iniwo ndichazvirumbidza.
19  Nokuti munoshivirira mapenzi nomufaro, asi imi muri vanhu vanonzwisisa.
20  Chokwadi, munoshivirira munhu wose anokuitai varanda, munhu wose anodya zvamuinazvo, munhu wose anobvuta zvamuinazvo, munhu wose anozvikwidziridza pamuri, munhu wose anokurovai kuchiso.
21  Ndinotaura izvi kuti tinyare, sokunge kuti chinzvimbo chedu chakanga chisina simba. Asi kana munhu akaita chimwe chinhu noushingi—ini ndiri kutaura nenzira youpenzi—neniwo ndinochiita noushingi.
22  Ivo vaHebheru here? Kana neniwo. Ivo vaIsraeri here? Kana neniwo. Ivo vana vaAbrahamu here? Kana neniwo.
23  Ivo vashumiri vaKristu here? Ndinopindura somunhu anopenga, ini ndinotovapfuura: pamabasa kazhinji kwazvo, pakuva mujeri kazhinji kwazvo, pakurohwa kazhinji kwazvo, pakuva pedyo norufu kazhinji.
24  Kashanu ndakarohwa nevaJudha shamhu makumi matatu nepfumbamwe,
25  ndakarohwa neshamhu katatu, ndakatemwa nematombo kamwe chete, ndakaputsikirwa nengarava katatu, ndakapedza usiku humwe nezuva rimwe ndiri mugungwa;
26  panzendo kazhinji, pangozi dzomunzizi, pangozi dzemakororo omumugwagwa, pangozi dzinobva kune vedzinza rangu, pangozi dzinobva kune vemamwe marudzi, pangozi muguta, pangozi murenje, pangozi mugungwa, pangozi pakati pehama dzenhema,
27  pabasa nepakushanda zvakaoma, pakusarara usiku kazhinji, pakuva nenzara nenyota, pakuzvinyima zvokudya kazhinji, pachando nepakusava nezvokupfeka.
28  Kunze kwezvinhu izvozvo zvokunze, pane chinondiremera zuva nezuva, kuzvidya mwoyo pamusoro peungano dzose.
29  Ndiani anoshaya simba, ini ndikasashayawo simba? Ndiani anogumburwa, ini ndikasashatirwa?
30  Kana pachifanira kuva nokuzvirumbidza, ndichazvirumbidza nezvinhu zvine chokuita nokusava nesimba kwangu.
31  Mwari uye Baba vaShe Jesu, Iye anofanira kurumbidzwa nokusingaperi, anoziva kuti handisi kureva nhema.
32  MuDhamasiko gavhuna aiva pasi pamambo Aretasi akanga achirinda guta revaDhamasiko kuti andibate,
33  asi ndakadzikiswa nepahwindo raiva parusvingo ndiri mudengu guru ndikapukunyuka pamaoko ake.
8  Zvino, hama, tinokuzivisai, pamusoro pomutsa usina kukodzera kuwanwa waMwari wakaitirwa ungano dzokuMakedhoniya,
2  kuti pavaiva mumuedzo mukuru vachitambudzika, mufaro wavo mukuru nourombo hwavo hukuru zvakaita kuti pfuma yorupo rwavo iwande.
3  Nokuti maererano nezvavaikwanisa kuita chaizvo, chokwadi, ndinopupurira kuti, izvi zvaipfuura zvavaikwanisa kuita chaizvo,
4  ivo vachizvidira vakaramba vachitikumbira vachiteterera kwazvo kuti vawane ropafadzo yokupa nomutsa uye kuti vagoverane mukushumirwa kwaiitirwa vatsvene.
5  Kwete sezvataitarisira chete, asi kutanga vakazvipa kunaShe uye kwatiri nokuda kwaMwari.
6  Izvi zvakaita kuti tikurudzire Tito kuti, zvaakanga ari iye akazvitanga pakati penyu, saizvozvowo anofanira kupedzisa kupa kwenyu kwomutsa uku kwakadai.
7  Kunyange zvakadaro, zvamuri kuwedzera pazvinhu zvose, pakutenda nepashoko nepazivo nepakuva vemwoyo wose kwose nepakukudai kwedu uku, wedzeraiwo muuku kupa kwomutsa.
8  Handisi kutaura ndichiita zvokukurayirai, asi ndiri kutaura nokuda kwokuva vemwoyo wose kwevamwe uye kuti ndiedze uchokwadi hworudo rwenyu.
9  Nokuti munoziva mutsa usina kukodzera kuwanwa waShe wedu Jesu Kristu, kuti kunyange akanga akapfuma akava murombo nokuda kwenyu, kuti muve vapfumi nourombo hwake.
10  Zvino pane izvi ndinotaura zvandinofunga: nokuti zvinhu izvi zvinokubatsirai, zvamusina kungotanga kuzviita gore rakapera, asiwo kuva nechido chokuzviita;
11  saka zvino, chipedzisaiwo kuzviita, kuti, zvapaiva nomwoyo wokuda kuzviita, saizvozvowo ngazvipedziswe kubva pane zvamuinazvo.
12  Nokuti kana mwoyo unoda uripo pakutanga, zvinogamuchirika kwazvo maererano nezvine munhu, kwete maererano nezvisina munhu.
13  Nokuti handirevi kuti zvirerukire vamwe, asi imi zvichikuomerai;
14  asi ndinoreva kuti, kuti zvinhu zvienzane, zvinhu zvenyu zvakawanda kupfuura zvamunoda iye zvino zvizadzise zvavanoshayiwa uye kuti zvinhu zvavo zvakawanda kupfuura zvavanoda zvizozadzisawo pane zvamunoshayiwa, kuti muve nezvinhu zvakaenzana.
15  Sokunyorwa kwazvakaitwa kuti: “Munhu ane zvizhinji haana kuva nezvakanyanya kuwanda, uye munhu ane zvishoma haana kuva nezvakanyanya kuita zvishoma.”
16  Zvino Mwari ngaaongwe nokuda kwokukuisirai mumwoyo maTito kuva womwoyo wose kwakadaro,
17  nokuti chokwadi akagamuchira kukurudzira kwacho, asi, achiva womwoyo wose kwazvo, ari kuuya kwamuri nokuzvidira.
18  Asi tiri kumutuma pamwe chete nehama ine kurumbidzwa kune chokuita nemashoko akanaka kwakapararira muungano dzose.
19  Kwete izvozvo chete, asi yakagadzwawo neungano kuti ive mumwe anofamba pamwe chete nesu pamusoro pechipo ichi chomutsa chinofanira kutarisirwa nesu kuti Ishe akudzwe uye zvichiratidza kuti tine pfungwa dzinodisa.
20  Nokudaro tiri kudzivisa kuita kuti chero munhu upi zvake atiwanire mhosva pamusoro pomupiro uyu worupo unofanira kutarisirwa nesu.
21  Nokuti hati“utarisiri nokutendeseka pamberi paJehovha chete, asiwo pamberi pevanhu.”
22  Zvakare, tiri kutuma pamwe chete navo hama yedu yatakawana kakawanda kuti inoita zvinhu zvizhinji nomwoyo wose, asi zvino inoita nomwoyo wose kwazvo nokuti inovimba nemi zvikuru.
23  Asi, kana paine mubvunzo chero upi zvawo pamusoro paTito, iye ndomumwe wangu uye wandinoshanda pamwe chete naye nokuda kwezvinhu zvine chokuita nemi; kana kuti zvimwe kana paine mubvunzo pamusoro pehama dzedu, ivo vaapostora veungano nokukudzwa kwaKristu.
24  Naizvozvo varatidzirei uchapupu hworudo rwenyu nohwezvatakazvirumbidza nazvo pamusoro penyu, pamberi peungano dzacho.
9  Zvino pamusoro pokushumirwa kwevatsvene, kuti ndikunyorerei kungava kunyanyisa,
2  nokuti ndinoziva chido chemwoyo yenyu chandiri kuzvirumbidza nacho kuvaMakedhoniya pamusoro penyu, kuti Akaya zvino yave yakagadzirira kwegore, uye kushingaira kwenyu kwakakurudzira vazhinji vavo.
3  Asi ndiri kutuma hama, kuti kuzvirumbidza kwedu pamusoro penyu kurege kuva kusina zvakunobatsira pazvinhu izvi, asi kuti muve vakagadzirira, sezvandaitaura kuti maizoita.
4  Kana zvikasadaro, zvimwe kana vaMakedhoniya vakauya neni, vakakuwanai musina kugadzirira, isu—pamwe chete nemi—tichanyara nechivimbo chedu ichi.
5  Naizvozvo ndakafunga kuti zvakakodzera kukurudzira hama kuti dzifanouya kwamuri dzofanogadzirira chipo chenyu chorupo chakavimbiswa kare, kuti nokuita izvozvo chive chakagadzirirwa sechipo chorupo kwete sechimwe chinhu chokumanikidzwa.
6  Asi pamusoro peizvi, anodyara zvishoma achakohwawo zvishoma; uye anodyara zvizhinji achakohwawo zvizhinji.
7  Mumwe nomumwe ngaaite sezvaakasarudza kuita mumwoyo make, asinganyunyuti kana achigombedzerwa, nokuti Mwari anoda munhu anopa achifara.
8  Zvakare, Mwari anokwanisa kuita kuti mutsa wake wose usina kukodzera kuwanwa uwande kwamuri, kuti, pamunenge muchigara muine zvinhu zvose zvakakwana, muve nezvakawanda nokuda kwebasa rose rakanaka.
9  (Sokunyorwa kwazvakaitwa kuti: “Akapa norupo rukuru, akapa varombo, kururama kwake kunoramba kuripo nokusingaperi.”
10  Zvino iye anopa mudyari mbeu zhinji uye anopa chingwa chokudya achakupai uye achaita kuti mbeu iwande nokuda kwenyu kuti mudyare uye achawedzera zvibereko zvokururama kwenyu.)
11  Muzvinhu zvose muri kupfumiswa nokuda kworupo rwemarudzi ose, urwo runoita kuti Mwari aongwe nokwatiri;
12  nokuti kushumira pabasa rinoitirwa vanhu vose iri hakungoitirwi chete kupa zvinhu zvizhinji zvinoshayikwa zvevatsvene, asiwo kuti kupfumiswe nokuonga Mwari kazhinji.
13  Nokuda kwouchapupu hunopiwa nokushumira uku, vanokudza Mwari nokuti munoteerera mashoko akanaka pamusoro paKristu, sezvamunozivisa pachena kuti munodaro, uye nokuti mune rupo mukupa kwenyu mupiro kwavari nokune vose;
14  uye vachikuteterererai vanokusuwai nokuda kwomutsa mukuru usina kukodzera kuwanwa waMwari wamakaitirwa.
15  Mwari ngaaongwe nokuda kwechipo chake chepachena chisingarondedzereki.
7  Naizvozvo, vadiwa, zvatiine zvipikirwa izvi, ngatizvichenesei pazvinhu zvose zvinosvibisa nyama nomudzimu, tichikwanisa utsvene pakutya Mwari.
2  Tiwanireiwo nzvimbo mumwoyo menyu. Hatina kuitira munhu zvakaipa, hatina kushatisa munhu, hatina watakadyeredzera.
3  Handitauri izvi kuti ndikupei mhosva. Nokuti ndambotaura kare kuti muri mumwoyo medu kuti mufe uye kuti murarame pamwe chete nesu.
4  Ndine rusununguko rukuru rwokutaura nemi. Ndinozvirumbidza kwazvo pamusoro penyu. Ndakazara nokunyaradzwa, ndiri kufashukira nomufaro pakutambudzika kwedu kwose.
5  Chokwadi, patakasvika kuMakedhoniya, nyama yedu haina kumbozorora, asi takaramba tichitambudzika munzira dzose—kunze kwaiva nokurwa, mumwoyo maiva nokutya.
6  Kunyange zvakadaro, Mwari anonyaradza vakasuruvara, akatinyaradza nokuvapo kwaTito;
7  kwete nokuvapo kwake kwoga, asiwo nokunyaradza kwaakanga anyaradzwa nakwo pamusoro penyu, sezvaakatiunzirazve shoko rokundisuwa kwenyu, rokundichema kwenyu, rokundishingairira kwenyu; zvokuti ndakafarazve.
8  Nokudaro kunyange kana ndakakusuruvarisai netsamba yangu, handizvidembi. Kunyange ndakambozvidemba pakutanga, (ndinoona kuti tsamba iyoyo yakakusuruvarisai, asi zvaiva zvenguva duku,)
9  zvino handifari nokuti makangosuruvariswa, asi nokuti makasuruvariswa kuti mupfidze; nokuti makasuruvariswa sezvinodiwa naMwari, kuti murege kukuvadzwa muzvinhu zvose nokuda kwedu.
10  Nokuti kusuruvara sezvinodiwa naMwari kunoita kuti pave norupfidzo runotungamirira kuruponeso rusingazodembwi; asi kusuruvara kwenyika kunoita kuti pave norufu.
11  Nokuti, tarirai! chinhu ichochi, iko kusuruvariswa kwenyu sezvinodiwa naMwari, kuti kwakaita kuti muve vomwoyo wose zvikuru sei, pakuzvichenesa kwenyu, pakutsamwa, pakutya, pakusuwa, pakushingaira, pakururamisa zvakaipa! Muzvinhu zvose makazviratidza kuva vakachena panyaya iyi.
12  Chokwadi, kunyange ndakakunyorerai, handina kuzviitira munhu akaita zvakaipa zvacho, kana akaitirwa zvakaipa, asi kuti kuva vomwoyo wose kwenyu nokuda kwedu kuratidzwe pachena pakati penyu pamberi paMwari.
13  Ndokusaka takanyaradzwa. Zvisinei, kuwedzera pakunyaradzwa kwedu takafarazve nokuda kwomufaro waTito, nokuti mwoyo wake wakamutsidzirwa nemi mose.
14  Nokuti kana paine kuzvirumbidza chero kupi zvako kwandakaita kwaari pamusoro penyu, handina kunyadziswa; asi sezvatakataura zvinhu zvose kwamuri muchokwadi, saizvozvowo kuzvirumbidza kwedu pamberi paTito kwakava kwechokwadi.
15  Uyewo, rudo rwake rukuru, rwakakura kwazvo kwamuri, sezvaanoyeuka kuteerera kwenyu mose, kumugamuchira kwamakaita muchitya uye muchidedera.
16  Ndinofara kuti munzira dzose ndive akashinga kwazvo nokuda kwenyu.
6  Zvatinoshanda pamwe chete naye, tinokutetereraiwo kuti murege kugamuchira mutsa usina kukodzera kuwanwa waMwari motadza kunzwisisa chinangwa chawo.
2  Nokuti iye anoti: “Ndakakunzwa panguva yakakodzera, uye ndakakubatsira pazuva roruponeso.” Tarirai! Ino ndiyo nguva yakakodzera chaizvo. Tarirai! Rino ndiro zuva roruponeso.
3  Hatimbopi chero chikonzero chipi zvacho chokugumbuka, kuti ushumiri hwedu hurege kuwanirwa mhosva;
4  asi munzira dzose tinoratidza kuti tiri vashumiri vaMwari, nokutsungirira zvizhinji, nokutambudzika, nokushayiwa zvinhu, nokunetseka,
5  nokurohwa, nokuva mujeri, nokunyongana kwezvinhu, nemabasa, nokusarara usiku, nenguva dzokusava nezvokudya,
6  nokuva vakachena, nezivo, nomwoyo murefu, nomutsa, nomudzimu mutsvene, norudo rusina unyengeri,
7  nokutaura kwechokwadi, nesimba raMwari; tichishandisa zvombo zvokururama muruoko rworudyi nerworuboshwe,
8  nokukudzwa nokuzvidzwa, nemashoko akaipa nemashoko akanaka; sevanyengeri asi tiri vechokwadi,
9  setisingazivikanwi asi tichizivikanwa, setiri kufa asi, tarirai! tiri vapenyu, setinorangwa asi tisingaurayiwi,
10  setakasuruvara asi tichigara tichifara, sevarombo asi tichipfumisa vazhinji, setisina chinhu asi tiine zvinhu zvose.
11  Muromo wedu wakashamira imi vaKorinde, mwoyo yedu yakawedzera.
12  Hamuna kumanikidzika matiri, asi makamanikidzika murudo rwenyu rukuru.
13  Naizvozvo, kuti mudzorerewo—ndinotaura sendiri kutaura nevana—imiwo, wedzerai.
14  Musasungwa zvisina kukodzera pajoko nevasingatendi. Nokuti kururama kune ushamwari hwei nokusateerera mutemo? Kana kuti chiedza chine mugove wei nerima?
15  Uyezve, Kristu naBheriari vanotsinhirana pachii? Kana kuti munhu akatendeka ane mugove wei nomunhu asingatendi?
16  Temberi yaMwari inobvumirana nezvidhori pachii? Nokuti tiri temberi yaMwari mupenyu; sokutaura kwakaita Mwari kuti: “Ndichagara pakati pavo nokufamba pakati pavo, ndichava Mwari wavo, uye ivo vachava vanhu vangu.”
17  “‘Naizvozvo ibvai pakati pavo, muzviparadzanise,’ anodaro Jehovha, ‘musabata chinhu chisina kuchena’”; “‘uye ini ndichakugamuchirai.’”
18  “‘Ndichava baba venyu, uye imi muchava vanakomana nevanasikana vangu,’ anodaro Jehovha Wemasimbaose.”
13  Iyi inguva yechitatu yandiri kuuya kwamuri. “Nyaya dzose dzinofanira kusimbiswa kana papupurirwa nezvapupu zviviri kana zvitatu.”
2  Ndakambotaura kare uye, sokunge kuti ndiripo kechipiri asi ini ndisipo zvino, ndinofanotaura kune vaya vakambotadza uye kune vamwe vose, kuti kana ndikauyazve handizoregi chero munhu upi zvake,
3  zvamuri kutsvaka uchapupu hwaKristu anotaura mandiri, Kristu uyo asiri munhu asina simba kwamuri asi aine simba pakati penyu.
4  Chokwadi, iye akarovererwa nokuda kwokusava nesimba, asi mupenyu nokuda kwesimba raMwari. Chokwadi, isu hatinawo simba pamwe chete naye, asi tichararama pamwe chete naye nokuda kwesimba raMwari riri mamuri.
5  Rambai muchizviedza kuti muone kana muri mukutenda, rambai muchizviedza kuti muone kuti makadini. Kana kuti hamuzivi here kuti Jesu Kristu ari pamwe nemi? Kana zvisina kudaro, hamuna kutenderwa.
6  Chokwadi ndinotarisira kuti muchasvika pakuziva kuti hatisi vanhu vasina kutenderwa.
7  Zvino tinonyengetera kuna Mwari kuti murege kuita chinhu chakaipa, kwete kuti isu tiite sevanhu vakatenderwa, asi kuti muite zvakanaka kwazvo, kunyange isu tingaita sevanhu vasina kutenderwa.
8  Nokuti hapana chatinogona kuita chinopesana nechokwadi, asi chinotsigira chokwadi chete.
9  Chokwadi tinofara pose patinenge tisina simba asi imi muine simba; uye tinonyengeterera izvi, iko kururamiswa kwenyu.
10  Ndokusaka ndichinyora zvinhu izvi ndisipo, kuti, kana ndavapo, ndirege kukuomeserai kwazvo maererano nesimba randakapiwa naShe, kuti ndivake, kwete kuti ndiputse.
11  Pakupedzisira, hama, rambai muchifara, muchiruramiswa, muchinyaradzwa, muchibvumirana pakufunga, muchigara norugare; uye Mwari worudo neworugare achava nemi.
12  Kwazisanai nokutsvoda kutsvene.
13  Vatsvene vose vanokukwazisai.
14  Mutsa usina kukodzera kuwanwa waShe Jesu Kristu norudo rwaMwari nokugoverana mumudzimu mutsvene ngazvive nemi mose.
5  Nokuti tinoziva kuti kana imba yedu yepanyika, iro tende rino, ikaparara, tichava nechivako chinobva kuna Mwari, imba isina kuvakwa nemaoko, isingaperi, iri kumatenga.
2  Nokuti chokwadi tinogomera tiri muimba ino yokugara, tichida nomwoyo wose kupfeka yedu inobva kudenga,
3  kuti, kana taipfeka, hatizowanikwi tisina kupfeka.
4  Chokwadi, isu tiri mutende rino tinogomera, tichiremerwa; nokuti hatidi kuripfekenura, asi kupfeka rimwe racho, kuti chinofa chimedzwe noupenyu.
5  Zvino iye akatigadzirira chinhu ichochi ndiMwari, uyo akatipa chokumbofanobata chechinhu chichauya, iwo mudzimu.
6  Naizvozvo tinogara tichishinga kwazvo, tichiziva kuti, patinenge takagara mumuviri, hatisi kunaShe,
7  nokuti tinofamba nokutenda, kwete nokuona.
8  Asi panzvimbo paizvozvo tinoshinga kwazvo uye tinofara kwazvo kuti tirege kuva mumuviri uyu kuti tigare naShe.
9  Naizvozvo tiri kuvavarirawo kuti tive vanogamuchirika kwaari, tingava tichigara naye kana kuti tisiri kwaari.
10  Nokuti tose tinofanira kuratidzwa pachena zvatiri pamberi pechigaro chokutonga chaKristu, kuti mumwe nomumwe awane mubayiro wake nokuda kwezvinhu zvakaitwa nomuviri, maererano nezvinhu zvaakaita, zvingava zvakanaka kana zvakaipa.
11  Naizvozvo, zvatinoziva kutya Ishe, tinoramba tichinyengetedza vanhu, asi takaratidzwa pachena zvatiri kuna Mwari. Zvisinei, ndinovimba takaratidzwawo pachena zvatiri kuhana dzenyu.
12  Hatisi kuzvirumbidzazve kwamuri, asi tiri kukupai chikonzero chokuzvirumbidza pamusoro pedu, kuti muve nemhinduro nokuda kwevaya vanozvirumbidza pamusoro pokuoneka kwokunze asi kwete pamusoro pomwoyo.
13  Nokuti kana taiva mapenzi, zvainge zvakadaro nokuda kwaMwari; kana tiine pfungwa dzakanaka, zvakadaro nokuda kwenyu.
14  Nokuti rudo runa Kristu runotigombedzera, nokuti izvi ndizvo zvatakaziva, kuti munhu mumwe chete akafira vose; naizvozvo, vose vakanga vafa;
15  zvino akafira vose kuti vanorarama varege kuzviraramirazve, asi vararamire iye akavafira, akamutswa.
16  Naizvozvo kubvira zvino hatizivi munhu panyama. Kunyange kana takaziva Kristu panyama, chokwadi iye zvino hatichamuzivi saizvozvo.
17  Naizvozvo kana paine munhu ari pamwe naKristu, iye chisikwa chitsva; zvinhu zvekare zvakapfuura, tarirai! zvinhu zvitsva zvavapo.
18  Asi zvinhu zvose zvinobva kuna Mwari, uyo akazviyananisa nesu achishandisa Kristu, akatipa ushumiri hwokuyananisa,
19  hwokuti Mwari akanga achizviyananisa nenyika achishandisa Kristu, asingavaverengeri kudarika kwavo, uye akatironzesa shoko rokuyananisa.
20  Naizvozvo tiri nhume dzinomiririra Kristu, sokunge kuti Mwari akanga achiteterera achishandisa isu. Sevamiririri vaKristu tinokumbira kuti: “Yananiswai naMwari.”
21  Iye akaita kuti iye asina kuziva chivi ave chivi nokuda kwedu, kuti isu tive kururama kwaMwari pachishandiswa iye.
1  Pauro, muapostora waKristu Jesu nokuda kwaMwari, naTimoti hama yedu kuungano yaMwari iri muKorinde, pamwe chete nevatsvene vose vari muAkaya yose:
2  Mutsa usina kukodzera kuwanwa norugare zvinobva kuna Mwari Baba vedu naShe Jesu Kristu ngazvive nemi.
3  Ngaarumbidzwe iye Mwari uye Baba vaShe wedu Jesu Kristu, Baba vengoni huru kwazvo uye Mwari wokunyaradza kwose,
4  anotinyaradza pakutambudzika kwedu kwose, kuti tikwanise kunyaradza vaya vari pakutambudzika chero kworudzi rupi zvarwo nokunyaradza kwatiri kunyaradzwa nako naMwari.
5  Nokuti kutambura kwatinoita nokuda kwaKristu zvakunowanda, saizvozvo kunyaradzwa kwatinowana kunowandawo nokuna Kristu.
6  Zvino kana tichitambudzika, tinotambudzika kuti munyaradzwe uye kuti muponeswe; kana kuti kana tichinyaradzwa, tinonyaradzwa kuti imi munyaradzwe zvichiita kuti mutsungirire kutambura ikoko kuzhinji kwatinotamburawo.
7  Naizvozvo tariro yedu ine chokuita nemi haizununguki, zvatinoziva kuti, zvamuine kutambura kuzhinji nesu, saizvozvo muchanyaradzwawo.
8  Nokuti hama, hatidi kuti muve vasingazivi pamusoro pokutambudzika kwakatiwira muruwa rweEzhiya, kuti takanga takamanikidzika kwazvo zvinopfuura simba redu, zvokuti takanga tisisina kana chokwadi kunyange noupenyu hwedu.
9  Chokwadi, takafunga mumwoyo medu kuti takanga tatongerwa rufu. Izvi zvakaitika kuti chivimbo chedu chive muna Mwari anomutsa vakafa, kwete matiri.
10  Iye akatinunura pachinhu chakakura kudai sorufu uye achatinunurazve; uye tariro yedu iri maari kuti acharamba achitinunura.
11  Imiwo munogona kubatsira nokutitetererera kwenyu, kuti vazhinji vaonge vachizviitira isu nokuda kwezvatinopiwa nenzira yomutsa nokuda kweminyengetero yevanhu vazhinji.
12  Nokuti chinhu chatinozvirumbidza nacho ndeichi, chinopupurirwa nehana yedu, kuti takazvibata munyika, asi kunyanya kwamuri, noutsvene nomwoyo wose kuna Mwari, kwete nouchenjeri hwenyama, asi nomutsa usina kukodzera kuwanwa waMwari.
13  Nokuti chokwadi hatisi kukunyorerai zvimwe zvinhu kunze kwezvamunonyatsoziva kana zvamunonzwisisa; uye zvandinotarisira kuti mucharamba muchizvinzwisisa kusvikira kumugumo,
14  sokunzwisisawo kwamakaita, kusvikira kumwero wakati, kuti tiri chikonzero chokuti muzvirumbidze, sezvamuchaitawo kwatiri pazuva raShe wedu Jesu.
15  Naizvozvo, nechivimbo ichi, ndaimboda kuuya kwamuri, kuti muve nenguva yokufara kechipiri,
16  uye pashure pokugara nemi kwenguva duku ndaizoenda kuMakedhoniya, ndozodzoka kwamuri ndichibva kuMakedhoniya mozondiperekedza zvishoma kuJudhiya.
17  Naizvozvo, pandaida izvozvo, ndakazviona sezvinhu zvisina basa here? Kana kuti zvinhu zvandinoda kuita, ndinoda kuzviita maererano nenyama here, kuti nditi “Hungu, Hungu” uye “Aiwa, Aiwa”?
18  Asi Mwari angavimbwa naye kuti shoko redu ratakataura kwamuri harisi Hungu asi panguva imwe chete riri Aiwa.
19  Nokuti Mwanakomana waMwari, Kristu Jesu, uyo akaparidzwa pakati penyu nesu, kureva ini naSirivhano naTimoti, haana kuva Hungu naAiwa, asi Hungu akava Hungu kwaari.
20  Nokuti zvisinei nokuti zvipikirwa zvaMwari zvizhinji sei, izvo zvakava Hungu pachishandiswa iye. Naizvozvowo pachishandiswa iye zvinonzi “Ameni” kuna Mwari kuti akudzwe nokwatiri.
21  Asi iye anovimbisa kuti imi nesu tiri vaKristu uye iye akatizodza ndiMwari.
22  Akaisawo chisimbiso chake patiri uye akatipa chokumbofanobata chezvichauya, iwo mudzimu, uri mumwoyo medu.
23  Zvino ndinodana Mwari kuti apupurire mweya wangu kuti handisati ndauya kuKorinde kuti ndimbokuregai.
24  Kwete kuti tiri vanatenzi vokutenda kwenyu, asi tiri vashandi pamwe chete nemi kuti mufare, nokuti makamira nokutenda kwenyu.
2  Nokuti izvi ndizvo zvandasarudza, kuti ndirege kuuyazve kwamuri ndakasuruvara.
2  Nokuti kana ndikakusuruvarisai, chokwadi ndiani achandifadza kunze kwouya wandinosuruvarisa?
3  Naizvozvo ndakanyora chinhu ichi, kuti pandinouya, ndirege kusuruvara nokuda kwevaya vandinofanira kufarira; nokuti ndinovimba nemi mose kuti mufaro wandiinawo ndowenyu mose.
4  Nokuti ndakakunyorerai nemisodzi mizhinji ndichitambudzika kwazvo uye ndichirwadziwa mwoyo kwazvo, kwete kuti musuruvariswe, asi kuti muzive kukudai kwazvo kwandinoita.
5  Zvino kana munhu akaita kuti pave nokusuruvara, asuruvarisa kwete ini, asi imi mose kusvikira kumwero wakati—ini hangu handingadi kunyanyisa pane zvandinotaura.
6  Kutsiura uku kwakaitwa nevoruzhinji kwakakwanira munhu akadaro,
7  zvokuti iye zvino imi munofanira kumukanganwira nomutsa uye kumunyaradza, kuti zvimwe munhu akadaro arege kukurirwa nokunyanyosuruvara kwake.
8  Naizvozvo ndinokurayirai kuti musimbise kumuda kwenyu.
9  Nokuti nokuda kwaizvozvi ndinonyorawo kuti ndizive zvamuri, kana muchiteerera pazvinhu zvose.
10  Zvinhu zvose zvamunokanganwira nomutsa munhu wose, ini ndinoitawo saizvozvo. Chokwadi, kana ndiri ini, zvose zvandakakanganwira nomutsa, kana ndakakanganwira nomutsa zvinhu zvose, zvakaitirwa imi pamberi paKristu;
11  kuti tirege kunyengerwa naSatani, nokuti mazano ake tinoaziva.
12  Zvino pandakasvika muTroasi kuti ndizivise mashoko akanaka pamusoro paKristu, uye ndazarurirwa suo munaShe,
13  handina kuwana zororo mumwoyo mangu nokuti ndakanga ndisina kuwana Tito hama yangu, asi ndakavaoneka, ndikaenda kuMakedhoniya.
14  Asi Mwari ngaaongwe anogara achititungamirira mukufora kwokukunda tiri pamwe naKristu achiita kuti kunhuhwirira kwokumuziva kunzwike nesu munzvimbo dzose!
15  Nokuti kuna Mwari tiri kunhuhwirira kwakanaka kwaKristu kune vaya vari kuponeswa uye kune vaya vari kuparara;
16  kune vapedzisira kutaurwa kunhuhwirira kunobva kurufu kuchienda kurufu, kune vatanga kutaurwa kunhuhwirira kunobva kuupenyu kuchienda kuupenyu. Zvino ndiani anonyatsokwanisa nokuda kwezvinhu izvi?
17  Tisu; nokuti hatisi vatengesi veshoko raMwari sezvakaita vanhu vazhinji, asi tiri kutaura nomwoyo wose, chokwadi, sevanhu vakatumwa kubva kuna Mwari, tichionekwa naMwari, tiri pamwe chete naKristu.
3  Tiri kutangazve kuzvirumbidza here? Kana kuti, zvichida, sevamwe vanhu, tinoda tsamba dzokurumbidza dzinouya kwamuri kana dzinobva kwamuri here?
2  Imi ndimi tsamba yedu, yakanyorwa pamwoyo yedu inozivikanwa uye inoverengwa nevanhu vose.
3  Nokuti munoratidzwa kuti muri tsamba yaKristu yakanyorwa nesu sevashumiri, isina kunyorwa neingi asi nomudzimu waMwari mupenyu, kwete pamahwendefa ematombo, asi pamahwendefa enyama, ipo pamwoyo.
4  Zvino tine chivimbo chakadai kuna Mwari nokuna Kristu.
5  Kwete kuti isu tinonyatsokwanisa zvokuti tifunge kuti zvinhu zvose zvinobva kwatiri, asi kunyatsokwanisa kwedu kunobva kuna Mwari,
6  uyo chokwadi akaita kuti tive vanonyatsokwanisa kuti tive vashumiri vesungano itsva yomudzimu, kwete yebumbiro remitemo rakanyorwa; nokuti bumbiro remitemo rakanyorwa rinotongera kufa, asi mudzimu unoraramisa.
7  Uyezve, kana bumbiro remitemo rinokonzera rufu uye rakanga rakatemerwa nemabhii pamatombo rakavapo nokubwinya, zvokuti vana vaIsraeri vaisagona kuramba vakatarira chiso chaMosesi nokuda kwokubwinya kwaiva pachiso chake, iko kubwinya kwaizoguma,
8  nei kupiwa kwomudzimu kusingafaniri kutova nokubwinya kukuru kwazvo?
9  Nokuti kana bumbiro remitemo rinopa mhosva rakanga riine kubwinya, kupiwa kwokururama kuchatova nokubwinya kukuru kwazvo.
10  Chokwadi, kunyange chiya chakamboitwa kuti chive chinobwinya chakabviswa kubwinya muna izvozvi, nokuda kwokubwinya kunochipfuura.
11  Nokuti kana chaizoguma chakaunzwa nokubwinya, chinoramba chiripo chichatova nokubwinya kukuru kwazvo.
12  Naizvozvo, zvatiine tariro yakadaro, tinotaura tiine rusununguko rukuru rwokutaura,
13  tisingaiti sepaya pakaisa Mosesi chifukidziro pachiso chake, kuti vana vaIsraeri varege kuramba vakatarira kumugumo wechaizoguma.
14  Asi simba ravo rokufunga rakagomadzwa. Nokuti nanhasi chifukidziro ichocho chinoramba chisina kubviswa panoverengwa sungano yekare, nokuti inogumiswa naKristu.
15  Chokwadi, kusvikira nhasi pose panoverengwa Zvakanyorwa naMosesi, chifukidziro chinenge chiri pamwoyo yavo.
16  Asi pavanotendeukira kuna Jehovha, chifukidziro chacho chinobviswa.
17  Zvino Jehovha Mudzimu; uye pane mudzimu waJehovha, pane rusununguko.
18  Isu tose, patinoratidzira semagirazi kubwinya kwaJehovha nezviso zvisina kufukidzwa, tinoshandurirwa mumufananidzo wakafanana kubva pakubwinya kuenda pakubwinya, kungofanana nezvinoitwa naJehovha, uyo ari Mudzimu.
12  Ndinofanira kuzvirumbidza. Izvi hazvibatsiri; asi ndichapfuurira kutaura pamusoro pezvakaratidzwa zvinoshamisa kwazvo nezvakazarurwa zvaShe.
2  Ndinoziva nezvomumwe munhu akanga ari pamwe naKristu uyo, makore gumi nemana apfuura—kuti zvakaitika mumuviri here ini handizivi, kana kuti zvakaitika musiri mumuviri, ini handizivi; Mwari ndiye anoziva—akatorwa akadaro akaendeswa kudenga rechitatu.
3  Chokwadi, ndinoziva munhu akadaro—kuti zvakaitika mumuviri here kana kuti zvakaitika musiri mumuviri, ini handizivi, Mwari ndiye anoziva—
4  kuti akatorwa akaendeswa kuparadhiso akanzwa mashoko asingatauriki ayo asingabvumirwi nomutemo kuti munhu ataure.
5  Ndichazvirumbidza pamusoro pomunhu akadaro, asi handingazvirumbidzi pamusoro pangu, kunze kwezvinhu zvine chokuita nokusava nesimba kwangu.
6  Nokuti kana ndichida hangu kuzvirumbidza, handizovi noupenzi, nokuti ndichataura chokwadi. Asi handiiti izvozvo, kuti pasava nomunhu anondirumbidza kupfuura zvaanoona kuti ndizvo zvandakaita kana kuti zvaanonzwa kubva kwandiri,
7  nokuda kwezvakazarurwa zvakawandisa chete. Naizvozvo, kuti ndirege kunzwa ndanyanyokwidziridzwa, ndakapiwa munzwa munyama, ngirozi yaSatani, kuti irambe ichindirova, kuti ndirege kunyanyokwidziridzwa.
8  Nokuda kwaizvozvi ndakateterera Ishe katatu kuti ubve;
9  asi chokwadi iye akati kwandiri: “Mutsa wangu usina kukodzera kuwanwa wakakukwanira; nokuti simba rangu riri kuitwa kuti rive rakakwana mukusava nesimba.” Naizvozvo, ndingasva zvangu ndazvirumbidza nomufaro mukuru kwazvo pamusoro pokusava nesimba kwangu, kuti simba raKristu rirambe riri pamusoro pangu setende.
10  Naizvozvo ndinofara nokusava nesimba, nokutukwa, nokushayiwa, nokutambudzwa nezvinetso, nokuda kwaKristu. Nokuti pandinenge ndisina simba, ndipo pandiine simba.
11  Ndava benzi. Makandigombedzera kuti ndive akadaro, nokuti ndaifanira kunge ndakarumbidzwa nemi. Nokuti handina kuva munhu akaderera kuvaapostora venyu vakanaka kwazvo kana pachinhu chimwe chete, kunyange zvazvo ndingasava chinhu.
12  Chokwadi, zviratidzo zvomuapostora zvakabudiswa pakati penyu nokutsungirira kwose, uye nezviratidzo nezvishamiso nemabasa esimba.
13  Nokuti makapfuurwa pachii nedzimwe ungano dzose, kunze kwokuti ini handina kukuremedzai? Ndikanganwireiwo nomutsa chinhu chakaipa ichi.
14  Tarirai! Iyi inguva yechitatu yandagadzirira kuuya kwamuri, asi handizokuremedzei. Nokuti handisi kutsvaka zvinhu zvenyu, asi imi; nokuti vana havafaniri kuchengetera vabereki vavo pfuma, asi vabereki ndivo vanofanira kuchengetera vana vavo.
15  Ini ndichafara kwazvo kushandisa zvinhu zvose uye kushandiswa zvizere nokuda kwemweya yenyu. Kana ndichikudai kwazvo, ndinofanira kudiwa zvishoma here?
16  Asi kunyange zvingaita sezvakadaro, handina kukuremedzai. Kunyange zvakadaro, munoti, ndakanga ndiine “manomano” uye ndaka“kunyengerai.”
17  Ko pane munhu chero upi zvake pane vaya vandakatumira kwamuri wandakashandisa kukudyeredzerai here?
18  Ndakakurudzira Tito uye ndakatumira hama yacho pamwe chete naye. Tito akambokudyeredzerai here? Hatina kufamba nepfungwa dzakafanana here? Hatina kufamba mumakwara akafanana here?
19  Nguva iyi yose mave muchifunga kuti tanga tichizvidzivirira pamberi penyu here? Tiri kutaura tiri pamwe naKristu tiri pamberi paMwari. Asi, vadiwa, zvinhu zvose zviripo kuti imi muvakwe.
20  Nokuti ndinotya kuti zvimwe pandinosvika, ndingakuwanai musina kuita sezvandingada uye kwamuri ndingasava ndakaita sezvamungada, asi, panzvimbo paizvozvo, zvimwe pangava nokupopotedzana, godo, kutsamwa, kukakavadzana, kunyeyana, makuhwa, kuzvitutumadza, nyonganyonga.
21  Zvichida pandichauyazve, Mwari wangu angandininipisa pakati penyu, uye ndingachema pamusoro pevazhinji vaya vakambotadza asi vasina kupfidza pakusachena kwavo noufeve nokusazvibata zvavakaita.
