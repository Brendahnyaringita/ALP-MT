4  Naizvozvo Kristu zvaakatambura panyama, imiwo ivai nemafungiro akafanana; nokuti munhu anenge atambura panyama arega zvivi,
2  kuti nguva yake yasara panyama, arege kuiraramira kuchiva kwevanhu, asi kuda kwaMwari.
3  Nokuti munguva yakapfuura makapedza nguva yakakwana muchiita zvaidiwa nemamwe marudzi pamairamba muri pamabasa okusazvibata, pakuchiva kwazvo, pakunyanyisa kunwa waini, pamitambo yemafaro akanyanyisa, panguva dzokunwira kudhakwa, pakunamata zvidhori kusingabvumirwi nomutemo.
4  Zvamusingarambi muchifambidzana navo kusvikira manyura mumatope ezvakaipa kufanana navo, ivo vanoshamiswa uye vanoramba vachikutukai.
5  Asi vanhu ava vachazvidavirira kune uya akagadzirira kutonga vapenyu nevakafa.
6  Chokwadi, mashoko akanaka akaziviswawo kune vakafa nokuda kwaizvozvi, kuti vatongwe panyama sokuona kunoita vanhu asi vararame mumudzimu sokuona kunoita Mwari.
7  Asi kuguma kwezvinhu zvose kwaswedera pedyo. Naizvozvo, ivai nepfungwa dzakanaka, uye ivai vakasvinurira kunyengetera.
8  Kupfuura zvinhu zvose, dananai kwazvo, nokuti rudo runofukidza zvivi zvizhinji.
9  Gamuchiranai zvakanaka musinganyunyuti.
10  Maererano nokugamuchira chipo kwakaita mumwe nomumwe, chishandisei pakushumirana sevatariri vakanaka kwazvo vomutsa usina kukodzera kuwanwa waMwari unoratidzwa nenzira dzakasiyana-siyana.
11  Kana munhu achitaura, ngaataure sokunge kuti mashoko matsvene aMwari; kana munhu achishumira, ngaashumire seanovimba nesimba rinopiwa naMwari; kuti muzvinhu zvose Mwari akudzwe nomuna Jesu Kristu. Kukudzwa nesimba ndezvake nokusingaperi-peri. Ameni.
12  Vadiwa, musashamiswa nomoto uri kubvira pakati penyu, zviri kuitika kwamuri kuti muedzwe, sokunge kuti chinhu chitsva chiri kukuwirai.
13  Asi, rambai muchifara zvamunogoverana kutambura kuzhinji kwaKristu, kuti mufare uye mufarisisewo pakuratidzwa kwokubwinya kwake.
14  Kana muri kuzvidzirwa zita raKristu, munofara, nokuti mudzimu wokubwinya, iwo mudzimu waMwari, uri pamuri.
15  Zvisinei, ngaparege kuva nomumwe wenyu anotambura nokuti imhondi kana mbavha kana munhu anoita zvakaipa kana munhu anopindira munyaya dzevamwe vanhu.
16  Asi kana iye achitambura nokuti muKristu, ngaarege kunyara, asi ngaarambe achikudza Mwari nezita iri.
17  Nokuti yava nguva yakatarwa yokuti kutonga kutange neimba yaMwari. Zvino kana kukatanga nesu, kuguma kwevaya vasingateereri mashoko akanaka aMwari kuchange kwakadini?
18  “Kana munhu akarurama achiponeswa nenzira yakaoma, munhu asingadi Mwari nomutadzi vachaoneka kupi?”
19  Naizvozvo, vaya vanotambura maererano nokuda kwaMwari, ngavarambe vachiisa mweya yavo kuMusiki akatendeka pavanenge vachiita zvakanaka.
5  Naizvozvo, varume vakuru vari pakati penyu ndinovarayira, nokuti iniwo ndiri murume mukuru saivo uye ndiri chapupu chokutambura kuzhinji kwaKristu, kunyange munhu anogoverana kubwinya kuchazoratidzwa, ndichiti:
2  Fudzai boka raMwari ramunotarisira, musingaiti nokugombedzerwa, asi nokuzvidira; musingaitiri kuda pfuma inowanikwa nenzira dzokusatendeseka, asi nomwoyo wose;
3  musingazviiti madzishe pane vaya vari nhaka yaMwari, asi muchiva mienzaniso kuboka.
4  Mufudzi mukuru paachange aratidzwa pachena, imi muchagamuchira korona yokubwinya isingasvavi.
5  Saizvozvowo, imi varume vaduku, zviisei pasi pevarume vakuru. Asi imi mose zvenyu zvisungei nepfungwa dzinozvininipisa kune mumwe nomumwe, nokuti Mwari anoshora vanozvikudza, asi anoratidza mutsa usina kukodzera kuwanwa kune vanozvininipisa.
6  Naizvozvo, zvininipisei pasi poruoko rwaMwari rune simba, kuti iye akukwidziridzei munguva yakakodzera;
7  muchikanda kuzvidya mwoyo kwenyu kwose paari, nokuti iye ane hanya nemi.
8  Svinurirai, rindai. Mhandu yenyu Dhiyabhorosi, inofamba-famba seshumba inodzvova, ichitsvaka kudya mumwe munhu.
9  Asi murwisei, makasimba pakutenda, muchiziva kuti zvinhu zvizhinji izvozvo zvamuri kutambura nazvo zviri kuitika musangano rose rehama dzenyu munyika.
10  Asi, pashure pokunge matambura kwenguva duku, Mwari womutsa wose usina kukodzera kuwanwa, akakudanai kuti mupinde mukubwinya kwake kusingaperi muri pamwe naKristu, iye pachake achapedzisa kurovedzwa kwenyu, achaita kuti muve vakatsiga, achaita kuti muve vakasimba.
11  Iye ngaave nesimba nokusingaperi. Ameni.
12  Ndakunyorerai nemashoko mashoma, ndichishandisa Sirivhano, hama yakatendeka, semaonero andinomuita, kuti ndikukurudzirei uye ndikupupurirei nomwoyo wose kuti uyu ndiwo mutsa usina kukodzera kuwanwa wechokwadi waMwari; mirai zvakasimba mauri.
13  Iye ari muBhabhironi, akasarudzwa semi, anokukwazisai, uye Mako mwanakomana wangu anokukwazisaiwo.
14  Kwazisanai nokutsvoda kworudo. Imi mose zvenyu muri pamwe naKristu ivai norugare.
1  Petro, muapostora waJesu Kristu, kuvagari venguva duku vakapararira muPontasi, Garatiya, Kapadhokiya, Ezhiya, neBhitiniya, kune vakasarudzwa
2  maererano nokufanoziva kwaMwari Baba, nokutsveneswa nomudzimu, kuti vateerere uye vasaswe ropa raJesu Kristu: Mutsa usina kukodzera kuwanwa norugare ngazviwedzerwe kwamuri.
3  Mwari, Baba vaShe wedu Jesu Kristu ngaarumbidzwe, nokuti maererano nengoni dzake huru akatibereka patsva kuti tive netariro mhenyu nokumuka kwaJesu Kristu kubva kuvakafa,
4  kuti tive nenhaka isingaori isina kusvibiswa uye isingasvavi. Makaichengeterwa kudenga,
5  imi muri kuchengetedzwa nesimba raMwari nokutenda nokuda kworuponeso rwakagadzirira kuratidzwa munguva yokupedzisira.
6  Muri kufara zvikuru muna izvozvi, kunyange kwenguva duku panguva ino, kana zvichifanira kudaro, mave muchishungurudzwa nemiedzo yakasiyana-siyana,
7  kuti kutenda kwenyu kwakaedzwa, kunokosha zvikuru kupfuura ndarama inoparara pasinei nokuedzwa kwayo nomoto, kuwanikwe kuri chinhu chinoita kuti pave nokurumbidzwa nokubwinya nokukudzwa pakuratidzwa kwaJesu Kristu.
8  Kunyange musina kumbomuona, munomuda. Kunyange musiri kumuona panguva ino, munotenda maari uye muri kufara zvikuru nomufaro usingatauriki unoshamisa,
9  zvamunogamuchira mugumo wokutenda kwenyu, iko kuponeswa kwemweya yenyu.
10  Kubvunzisisa nokunyatsoongorora pamusoro pokuponeswa ikoku zvakaitwa nevaprofita avo vakaprofita pamusoro pomutsa usina kukodzera kuwanwa wamakaitirwa.
11  Vakaramba vachitsvaka kuti mwaka upi chaiwo kana kuti mwaka worudzii wakanga uchiratidzwa nomudzimu waiva mavari pamusoro paKristu pawakanga uchifanopupura pamusoro pokutambura kuzhinji kwaKristu uye pamusoro pokukudzwa kwaizotevera izvi.
12  Ivo vakaratidzwa kuti, vakanga vasingazvishumiri pachavo, asi vaishumira imi zvinhu zvakaziviswa kwamuri neavo vakazivisa mashoko akanaka kwamuri nomudzimu mutsvene wakatumirwa uchibva kudenga. Ngirozi dzinoda kunyatsotarira muzvinhu izvozvi.
13  Nokudaro gadzirirai pfungwa dzenyu nokuda kwebasa rakaoma, nyatsosvinurirai; isai tariro yenyu pamutsa usina kukodzera kuwanwa uchaunzwa kwamuri pakuratidzwa kwaJesu Kristu.
14  Sevana vanoteerera, regai kuzvienzanisa maererano nokuchiva kwamaimbova nakwo kare pakusaziva kwenyu,
15  asi, maererano noMutsvene akakudanai, imi ivaiwo vatsvene pamufambiro wenyu wose,
16  nokuti zvakanyorwa kuti: “Munofanira kuva vatsvene, nokuti ini ndiri mutsvene.”
17  Uyezve, kana muchidana pana Baba vanotonga vasingasaruri maererano nebasa romumwe nomumwe, zvibatei nokutya panguva yamunenge muri vatorwa.
18  Nokuti munoziva kuti hamuna kununurwa nezvinhu zvinoora, nesirivha kana ndarama, pamufambiro wenyu usina zvibereko wamakagamuchira netsika yakabva kumadzitateguru enyu.
19  Asi neropa rinokosha, rakafanana neregwayana risina gwapa uye risina ruvara, iro raKristu.
20  Chokwadi, akafanozivikanwa nyika isati yavambwa, asi akaratidzwa pachena pamugumo wenguva dzacho nokuda kwenyu
21  nokwaari imi munotenda muna Mwari, uyo akamumutsa kubva kuvakafa akamupa kubwinya; kuti kutenda kwenyu netariro zvive muna Mwari.
22  Zvino zvamakanatsa mweya yenyu nokuteerera kwenyu chokwadi zvichiguma nokudanana kwenyu kwazvo sehama kusina unyengeri, dananai kwazvo zvichibva pamwoyo.
23  Nokuti hamuna kuberekwa patsva nembeu inoora, asi isingaori, pachishandiswa shoko raMwari mupenyu uye anogara nokusingaperi.
24  Nokuti “vanhu vose vakaita souswa, uye runako rwavo rwose rwakaita seruva rouswa; uswa hunooma, uye ruva rinowira pasi,
25  asi shoko raJehovha rinogara nokusingaperi.” Naizvozvo, iri ndiro “shoko,” ramakaziviswa zvichinzi mashoko akanaka.
2  Naizvozvo, bvisai zvakaipa zvose nemanomano ose nounyengeri neshanje nokunyeya kwemarudzi ose,
2  uye, sevacheche vachangobva kuberekwa, pangai mukaka usina kushatiswa weshoko raMwari, kuti mukure nawo muzoponeswa,
3  chero bedzi makaravira kuti Ishe ane mutsa.
4  Muchiuya kwaari sokunge muri kuuya kudombo benyu, chokwadi rakarambwa nevanhu, asi rakasarudzwa, rinokosha kuna Mwari,
5  sematombo mapenyu imiwo muri kuvakwa kuti muve imba yomudzimu nokuda kwoupristi hutsvene, kuti nokuna Jesu Kristu mupe zvibayiro zvomudzimu zvinogamuchirika kuna Mwari.
6  Nokuti muRugwaro zvirimo zvinoti: “Tarirai! Ndiri kuisa muZiyoni dombo, rakasarudzwa, dombo renheyo repakona, rinokosha; uye hapana munhu anotenda mariri angambosvika pakuora mwoyo.”
7  Naizvozvo, iye anokosha kwamuri, nokuti muri vatendi; asi kune vaya vasingatendi, “dombo iroro rakarambwa nevavaki razova musoro wekona,”
8  uye “dombo rokugumbura uye dombo guru remhosva.” Ava vari kugumburwa nokuti havateereri shoko. Vakatarirwawo izvozvi.
9  Asi imi muri “dzinza rakasarudzwa, upristi hwoumambo, rudzi rutsvene, vanhu vake chaivo, kuti muzivise kwose kwose kunaka” kwouya akakudanai kuti mubve murima mupinde muchiedza chake chinoshamisa.
10  Nokuti maimbova musiri rudzi, asi zvino mava rudzi rwaMwari; maiva vaya vakanga vasina kunzwirwa ngoni, asi zvino mava vaya vakanzwirwa ngoni.
11  Vadiwa, ndinokurayirai sevatorwa uye vagari venguva duku kuti murambe muchirega zvinodiwa nenyama, uko kunoramba kuchirwisana nomweya.
12  Mufambiro wenyu ngauve wakanaka pakati pemamwe marudzi, kuti, pachinhu chavanokupomerai sevanhu vanoita zvakaipa, vakudze Mwari pazuva rokuongorora kwake nokuda kwemabasa enyu akanaka avanoona.
13  Zviisei pasi pechinhu chose chakaitwa nomunhu nokuda kwaShe: angava mambo somukuru
14  kana magavhuna seanotumwa naye kuti arange vanoita zvakaipa uye kuti arumbidze vanoita zvakanaka.
15  Nokuti izvozvo ndizvo zvinoda Mwari, kuti nokuita zvakanaka munyaradze kutaura kwokusaziva kwemapenzi.
16  Ivai sevanhu vakasununguka, asi muchiva norusununguko rwenyu kwete sechinhu chokufukidzisa zvakaipa, asi sevaranda vaMwari.
17  Kudzai vanhu vemarudzi ose, idai sangano rose rehama, ityai Mwari, kudzai mambo.
18  Vashandi vomudzimba ngavazviise pasi pavanatenzi vavo nokutya kwose kwakakodzera, kwete kune vakanaka nevanonzwisisa chete, asiwo kune vaya vakaoma kufadza.
19  Nokuti kana mumwe munhu achitsungirira zvinhu zvinoshungurudza uye achitambura zvisina kukodzera nokuda kwehana yake kuna Mwari, ichi chinhu chinofadza kwaari Iye.
20  Nokuti munorumbidzirweiko, kana muchiti mukatadza morohwa nembama, uye motsungirira? Asi, kana muchiti mukaita zvakanaka motambura uye mozvitsungirira, ichi chinhu chinofadza Mwari.
21  Chokwadi, makadanirwa izvozvi, nokuti kunyange Kristu akakutambudzikirai, achikusiyirai muenzaniso kuti munyatsotevera tsoka dzake.
22  Haana kuita chivi, uyewo unyengeri hahuna kuwanikwa mumuromo make.
23  Paakanga achitukwa, haana kutanga kutukawo. Paakanga achitambura, haana kutanga kutyisidzira, asi akaramba achizviisa kune uya anotonga zvakarurama.
24  Iye akatakura zvivi zvedu mumuviri wake padanda, kuti tirege zvivi uye tiraramire kururama. Uye “makaporeswa nemaronda ake.”
25  Nokuti makanga makaita semakwai, akarasika; asi zvino madzokera kumufudzi nomutariri wemweya yenyu.
3  Saizvozvowo, imi madzimai, zviisei pasi pevarume venyu, kuti kana paine vasingateereri shoko, muvawane nomufambiro wenyu pasina shoko rinotaurwa,
2  nokuva kwavo zvapupu zvakaona mufambiro wenyu wakachena pamwe chete noruremekedzo rukuru.
3  Kushonga kwenyu ngakurege kuva kwokunze, kwokuruka bvudzi uye kwokupfeka zvishongo zvendarama kana kwokupfeka nguo dzokunze,
4  asi ngakuve munhu akavanzika womwoyo akapfeka chipfeko chisingaori chomudzimu wakanyarara uye munyoro, uyo unokosha kwazvo pamberi paMwari.
5  Nokuti, kare vakadzi vatsvene vakanga vaine tariro muna Mwari vaizvishongedza saizvozvowo, vachizviisa pasi pevarume vavo,
6  saSara aiteerera Abrahamu, achimuti “ishe.” Zvino mava vana vake, kana mukaramba muchiita zvakanaka uye musingatyi chero chinhu chipi zvacho chinovhundutsa.
7  Imi varume, rambai muchigara nemadzimai enyu saizvozvo maererano nokuziva, muchikudza mukadzi sezvamunoita mudziyo usina simba, zvamuchagarawo nhaka nyasha dzoupenyu dzisina kukodzera kuwanwa pamwe chete navo, kuti minyengetero yenyu irege kudziviswa.
8  Pakupedzisira, imi mose ivai nokufunga kwakafanana, muchinzwirana ngoni, muchidanana kwazvo sehama, muchinzwirana tsitsi kwazvo, muchizvininipisa,
9  musingatsivi zvinokuvadza nezvinokuvadza kana kutuka nokutuka, asi, panzvimbo paizvozvo mukomborere, nokuti makadanirwa izvozvo, kuti mugare nhaka yokukomborerwa.
10  Nokuti, “iye anoda upenyu nokuona mazuva akanaka, ngaadzore rurimi rwake pane zvakaipa nemiromo yake pakutaura zvokunyengera,
11  asi ngaabve pane zvakaipa aite zvakanaka; ngaatsvake rugare arutevere.
12  Nokuti maziso aJehovha ari pane vakarurama, uye nzeve dzake dziri pakuteterera kwavo; asi chiso chaJehovha chinovenga vaya vanoita zvinhu zvakaipa.”
13  Chokwadi, ndiani angakukuvadzai kana mukashingairira zvakanaka?
14  Asi kunyange kana mukatamburira kururama, muchafara. Zvisinei, musatya chinhu chavanotya, uyewo musadedera.
15  Asi tsvenesai Kristu saShe mumwoyo menyu, muchigara makagadzirira kuzvidzivirira kune munhu wose anokubvunzai chikonzero chetariro iri mamuri, asi muchiita izvozvo nounyoro noruremekedzo rukuru.
16  Ivai nehana yakanaka, kuti pachinhu chavanokupomerai, vaya vanozvidza mufambiro wenyu wakanaka sevateveri vaKristu vanyare.
17  Nokuti zviri nani kuti mutambure nokuti muri kuita zvakanaka, kana kuri kuda kwaMwari, pane kuti mutambure nokuti muri kuita zvakaipa.
18  Chokwadi, kunyange Kristu akafira zvivi kamwe chete zvachose, iye munhu akarurama nokuda kwevasina kururama, kuti akutungamirirei kuna Mwari, iye achiurayiwa panyama, asi achiitwa mupenyu mumudzimu.
19  Nokudaro iye akaenda, akaparidzira midzimu yaiva mujeri,
20  yakanga isina kuteerera kare kushivirira kwaMwari pakwakanga kuchiri kumirira mumazuva aNoa, areka payakanga ichiri kuvakwa, umo vanhu vashoma, iyo mweya misere, yakatakurwa yakachengeteka nomumvura.
21  Chinhu chakafanana neichi chiri kukuponesaiwo zvino, irwo rubhabhatidzo, (rusiri kubviswa kwetsvina yenyama, asi kukumbira hana yakanaka kunoitwa kuna Mwari,) pachishandiswa rumuko rwaJesu Kristu.
22  Iye akaenda kudenga uye iye zvino ari kuruoko rworudyi rwaMwari; uye ngirozi nevane chiremera nevane masimba zvakaiswa pasi pake naMwari.
