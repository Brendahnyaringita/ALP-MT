10  Zvino Jehovha akati kuna Mosesi: “Pinda muna Farao, nokuti ini—ndarega mwoyo wake nemwoyo yevashandi vake ichioma, kuti ndiise zviratidzo zvangu izvi pamberi pake chaipo,
2  uye kuti uzivise mwanakomana wako nomwanakomana womwanakomana wako marwadzisiro andaita Ijipiti kwazvo uye zviratidzo zvangu zvandaita pakati pavo; uye imi muchaziva kuti ndini Jehovha.”
3  Naizvozvo Mosesi naAroni vakapinda maiva naFarao vakati kwaari: “Zvanzi naJehovha Mwari wevaHebheru, ‘Ucharamba kuzviisa pasi pangu kusvikira riniko? Rega vanhu vangu vaende kuti vanondishumira.
4  Nokuti kana ukapfuurira kuramba kuti vanhu vangu vaende, tarira ndichaunza mhashu munyika mako mangwana.
5  Dzichafukidza pamusoro penyika panooneka uye nyika haizooneki; dzichadya zvakasara pane zvakapukunyuka, zvamakasiyirwa nechimvuramabwe, uye dzichadya miti yenyu yose inomera musango.
6  Dzimba dzenyu nedzimba dzevashandi venyu vose nedzimba dzeIjipiti yose dzichazara zvokuti madzibaba enyu nemadzibaba emadzibaba enyu havana kumbozviona kubvira pazuva ravakava panyika kusvikira nhasi.’” Naizvozvo akatendeuka, akabuda maiva naFarao.
7  Pashure paizvozvo vashandi vaFarao vakati kwaari: “Munhu uyu achava musungo kwatiri kusvikira riniko? Regai vanhu ava vaende vanoshumira Jehovha Mwari wavo. Hamusati maziva here kuti Ijipiti yaparara?”
8  Naizvozvo Mosesi naAroni vakadzoswa kuna Farao, iye akati kwavari: “Endai munoshumira Jehovha Mwari wenyu. Chaizvo ndivanaani vachaenda?”
9  Mosesi akabva ati: “Tichaenda nevaduku vedu nevakwegura vedu. Tichaenda nevanakomana vedu nevanasikana vedu, nemakwai edu nemombe dzedu, nokuti tinofanira kuitira Jehovha mutambo.”
10  Iyewo akati kwavari: “Ngazvidaro, kuti Jehovha ave nemi pandichakuregai kuti muende imi nevana venyu! Onai, zviri pachena kuti muri kuvavarira kuita chinhu chakaipa.
11  Ngazvirege kudaro! Ndapota, endai imi varume, mushumire Jehovha, nokuti ndizvo zvamuri kuedza kuita.” Naizvozvo vakadzingwa pamberi paFarao.
12  Zvino Jehovha akati kuna Mosesi: “Tambanudzira ruoko rwako panyika yeIjipiti nokuda kwemhashu, kuti dziuye panyika yeIjipiti, dzidye zvinomera zvose zvenyika ino, zvose zvakasiyiwa nechimvuramabwe.”
13  Mosesi akabva atambanudzira tsvimbo yake panyika yeIjipiti, Jehovha akaita kuti mhepo yokumabvazuva ivhuvhute panyika yacho zuva iroro rose nousiku hwose. Kwaedza mhepo yokumabvazuva yakaunza mhashu.
14  Zvino mhashu dzakauya panyika yose yeIjipiti, dzikamhara munharaunda yose yeIjipiti. Dzakanga dzichinetsa kwazvo. Hakuna kumbova nemhashu dzakaita saidzodzo, uye hakuzombovi nedzimwe dzakadaro pashure padzo.
15  Dzakafukidza panyika pose paioneka, nyika ikasviba; uye dzakadya zvinomera zvose zvenyika yacho nemichero yose yemiti yakanga yasiyiwa nechimvuramabwe; hapana chakasvibirira chakasiyiwa pamiti kana kuti pazvinomera zvomusango munyika yose yeIjipiti.
16  Naizvozvo Farao akakurumidza kushevedza Mosesi naAroni akati: “Ndatadzira Jehovha Mwari wenyu nemi.
17  Zvino ndapota, ndiregererei chivi changu kamwe chete aka uye tetererai Jehovha Mwari wenyu kuti angondibvisira dambudziko iri rinouraya.”
18  Naizvozvo iye akabva pamberi paFarao, akateterera Jehovha.
19  Jehovha akachinja mhepo iya kuti ive mhepo yokumavirira ine simba kwazvo, uye yakatakura mhashu dzacho ikadzipinza muGungwa Dzvuku. Hapana kana mhashu imwe chete yakasiyiwa munharaunda yose yeIjipiti.
20  Asi Jehovha akarega mwoyo waFarao uchioma, uye haana kurega vanakomana vaIsraeri kuti vaende.
21  Jehovha akabva ati kuna Mosesi: “Tambanudzira ruoko rwako kumatenga, kuti rima rivepo panyika yeIjipiti uye rima racho rive riya ringabatwa nemaoko.”
22  Mosesi akabva atambanudzira ruoko rwake kumatenga, rima guru rikavapo panyika yose yeIjipiti kwemazuva matatu.
23  Havana kuonana, uye hakuna kana mumwe wavo akasimuka panzvimbo yake kwemazuva matatu; asi maigara vanakomana vaIsraeri vose maiva nechiedza.
24  Farao akazoshevedza Mosesi akati: “Endai mushumire Jehovha. Asi makwai enyu nemombe dzenyu zvichasara. Vana venyu vangaendawo nemi.”
25  Asi Mosesi akati: “Imi muchatipawo mumaoko edu zvibayiro nezvinopiwa zvinopiswa, zvatinofanira kuzvipa kuna Jehovha Mwari wedu.
26  Tichaendawo nezvipfuwo zvedu. Hapana kana hwanda richabvumirwa kusara, nokuti tichatora zvimwe pazviri kuti tinamate Jehovha Mwari wedu, uye isu hatizivi kuti tichapei Jehovha pakumunamata kusvikira tasvika ikoko.”
27  Jehovha akarega mwoyo waFarao uchioma, uye iye haana kuvarega kuti vaende.
28  Naizvozvo Farao akati kwaari: “Buda muno! Chenjerera! Usaedzazve kuona chiso changu, nokuti pazuva rauchaona chiso changu uchafa.”
29  Mosesi akabva ati: “Zvamataura ndizvozvo. Handichazoedzizve kuona chiso chenyu.”
4  Zvisinei, Mosesi akapindura kuti: “Ko kana vakasanditenda uye vakasateerera inzwi rangu, nokuti vachati, ‘Jehovha haana kuzviratidza kwauri.’”
2  Jehovha akabva ati kwaari: “Chii icho chiri muruoko rwako?” iye akati: “Itsvimbo.”
3  Iye achibva ati: “Ikande pasi.” Naizvozvo akaikanda pasi, ikava nyoka; Mosesi akatanga kuitiza.
4  Zvino Jehovha akati kuna Mosesi: “Tambanudza ruoko rwako uibate muswe.” Naizvozvo akatambanudza ruoko rwake akaibata, ikava tsvimbo muchanza chake.
5  “Kuitira kuti,” sokutaura kwaakaita, “vatende kuti Jehovha Mwari wemadzitateguru avo, Mwari waAbrahamu, Mwari waIsaka naMwari waJakobho, akazviratidza kwauri.”
6  Zvino Jehovha akabva atizve kwaari: “Ndapota, isa ruoko rwako muchipfuva chako.” Naizvozvo akaisa ruoko rwake muchipfuva chake. Paakarubudisa, akaona ruoko rwake rwava nemaperembudzi akaita sechando!
7  Apedza izvozvo akati: “Dzorera ruoko rwako muchipfuva chako.” Naizvozvo akadzorera ruoko rwake muchipfuva chake. Paakarubudisa muchipfuva chake, akaona rwaita seimwe nyama yake yose!
8  Iye akati: “Kana vasingazokutendi uye vasingazoteereri inzwi rechiratidzo chokutanga, vachatenda inzwi rechiratidzo chinotevera.
9  Zvino kana vasingazotendi kunyange zviratidzo zviviri izvi uye vasingazoteereri inzwi rako, utore mvura muRwizi rwaNire woidururira paivhu rakaoma; mvura yauchatora muRwizi rwaNire ichava, chokwadi ichava ropa paivhu rakaoma.”
10  Zvino Mosesi akati kuna Jehovha: “Pamusoroi, Jehovha, asi ini handisi munhu anogona kutaura zvakanaka, kubvira nezuro kana kubvira kare kana kubvira pamakataura nomushumiri wenyu, nokuti ndinondandamira uye ndine chirimi.”
11  Jehovha akati kwaari: “Ndiani akaita muromo womunhu, ndiani anoita mbeveve kana matsi kana anoona zvakanaka kana bofu? Handisi ini Jehovha here?
12  Naizvozvo zvino chienda, uye ini ndichava nomuromo wako uye ndichakudzidzisa zvaunofanira kutaura.”
13  Asi iye akati: “Pamusoroi, Jehovha, ndapota, asi tumai henyu mumwe, chero wamuchatuma.”
14  Jehovha akabva atsamwira Mosesi kwazvo, akati: “Aroni muRevhi haasi mukoma wako here? Ndinoziva kuti anogona kutaura zvakanaka. Uyezve, tarira ari kuuya kuzokuchingura. Paachakuona, achafara kwazvo mumwoyo make.
15  Utaure naye woisa mashoko acho mumuromo make; ini ndichava nomuromo wako nomuromo wake, uye ndichakudzidzisai zvamunofanira kuita.
16  Iye achataura nevanhu achikumiririra; achava muromo wako, uye iwe uchava saMwari kwaari.
17  Uende netsvimbo iyi iri muruoko rwako kuti uite zviratidzo nayo.”
18  Naizvozvo Mosesi akaenda, akadzokera kuna Jetro vatezvara vake, akati kwavari: “Ndapota, ndinoda kuenda, ndidzokere kuhama dzangu dziri muIjipiti kuti ndione kana dzichiri kurarama.” Naizvozvo Jetro akati kuna Mosesi: “Enda norugare.”
19  Izvozvo zvapera, Jehovha akati kuna Mosesi ari muMidhiyani: “Enda, dzokera kuIjipiti, nokuti varume vose vakanga vachivhima mweya wako vakafa.”
20  Mosesi akabva atora mudzimai wake nevanakomana vake, akavakwidza pambongoro, akadzokera kunyika yeIjipiti. Mosesi akaendawo netsvimbo yaMwari wechokwadi iri muruoko rwake.
21  Zvino Jehovha akati kuna Mosesi: “Kana waenda uye wadzokera kuIjipiti, uve nechokwadi chokunoita zvishamiso zvose zvandaisa muruoko rwako pamberi paFarao. Asi ini ndicharega mwoyo wake uchioma; uye haazoregi vanhu vachienda.
22  Unoti kuna Farao, ‘Zvanzi naJehovha: “Israeri ndiye mwanakomana wangu, dangwe rangu.
23  Ndinoti kwauri: Rega mwanakomana wangu aende kuti andishumire. Asi kana ukasamubvumira kuenda, tarira ndichauraya mwanakomana wako, iro dangwe rako.”’”
24  Zvino vari mumugwagwa panzvimbo yokurara, Jehovha akasangana naye, akaramba achitsvaka nzira yokumuuraya nayo.
25  Zipora akazotora dombo rakaoma kwazvo akacheka chikanda chepamberi chomwanakomana wake, akachigunzvisa tsoka dzake, akati: “Nokuti uri muroori weropa kwandiri.”
26  Naizvozvo akamurega. Panguva iyoyo akati: “Uri muroori weropa,” nokuda kwokudzingiswa kwacho.
27  Zvino Jehovha akati kuna Aroni: “Enda unochingura Mosesi kurenje.” Naizvozvo akaenda, akanomuchingura mugomo raMwari wechokwadi, akamutsvoda.
28  Mosesi akaudza Aroni mashoko ose aJehovha, uyo akanga amutuma, nezviratidzo zvose zvaakanga amurayira kuti aite.
29  Pashure paizvozvo Mosesi naAroni vakaenda, vakaunganidza varume vakuru vose vevanakomana vaIsraeri.
30  Aroni akabva ataura mashoko ose akanga audzwa Mosesi naJehovha, uye akaita zviratidzo vanhu vakatarira.
31  Vanhu vakabva vatenda. Pavakanzwa kuti Jehovha akanga afunga nezvevanakomana vaIsraeri uye kuti akanga aona kutambudzika kwavo, vakabva vakotama, vakagwadama.
26  “Zvino unofanira kugadzira tebhenekeri nemachira gumi etende, akagadzirwa nerineni yakanaka kwazvo yakakoswa neshinda yebhuruu nemvere dzemakwai dzakaiswa ruvara rwepepuru yakatsvukuruka neshinda yakaiswa ruvara rutsvuku rwekokasi. Uagadzire aine makerubhi, rive basa romunhu anomenda.
2  Jira rimwe nerimwe retende ngarive rakareba makubhiti makumi maviri nemasere uye jira rimwe nerimwe retende rakafara makubhiti mana. Machira ose etende ngaave akakura zvakafanana.
3  Machira mashanu etende ngaatevedzane, rimwe rakabatanidzwa nerimwe, uye mamwe machira mashanu etende ngaatevedzane, rimwe rakabatanidzwa nerimwe.
4  Ugadzire zvishwe zveshinda yebhuruu pamupendero wejira retende riri pokupedzisira pane akatevedzana; uitewo saizvozvo pamupendero wejira retende riri pokupedzisira riri panobatana chimwe chipenga nechimwe chacho.
5  Ugadzire zvishwe makumi mashanu pajira retende rimwe chete, uye ugadzire zvishwe makumi mashanu pamupendero wejira retende riri panobatana chimwe chipenga nechimwe chacho, zvishwe zvacho zvakatarirana.
6  Ugadzire zvokukochekera nazvo zvendarama zvine makumi mashanu, wobatanidza machira acho etende uchishandisa zvokukochekera nazvo, ive tebhenekeri imwe chete.
7  “Unofanira kugadzira machira emvere dzembudzi etende repamusoro petebhenekeri. Ugadzire machira gumi nerimwe etende.
8  Jira rimwe nerimwe retende ngarive rakareba makubhiti makumi matatu, uye jira rimwe nerimwe retende ngarive rakafara makubhiti mana. Machira acho etende gumi nerimwe ngaave akaenzana.
9  Ubatanidze machira etende mashanu ari oga uye machira etende matanhatu ari oga, upete jira retende rechitanhatu kaviri nechokumberi kwetende racho.
10  Ugadzire zvishwe makumi mashanu pamupendero wejira retende rimwe chete, rinenge riri kwokupedzisira pane akatevedzana, nezvishwe makumi mashanu pamupendero wejira retende rinenge riri panobatana chimwe chipenga nechimwe chacho.
11  Ugadzire zvokukochekera nazvo zvemhangura zvine makumi mashanu, uzvikochekere muzvishwe wobatanidza tende racho pamwe chete, rive rimwe chete.
12  Zvikamu zvinosara zvemachira etende ngazvirembere. Hafu yejira retende rinosara ngairembere necheshure kwetebhenekeri.
13  Kubhiti rokurutivi rwuno nekubhiti rokurutivi urwo pane zvikamu zvinosara pakureba kwemachira etende ngazvirembere kumativi etebhenekeri, kuti zviifukidze kurutivi rwuno nourwo.
14  “Unofanira kugadzirira tende racho chokufukidzisa chematehwe emakondohwe akaiswa ruvara rutsvuku nechokufukidzisa chematehwe emasiri nechepamusoro.
15  “Unofanira kugadzirira tebhenekeri mapuranga emadziro nomubayamhondoro, anomiswa kumucheto.
16  Puranga remadziro rinofanira kuva rakareba makubhiti gumi, uye puranga remadziro rimwe nerimwe rinofanira kuva rakafara kubhiti nehafu.
17  Puranga remadziro rimwe nerimwe ngarive nemiromo miviri yokuribatanidza nerimwe. Ndizvo zvaunofanira kuita nemapuranga ose emadziro etebhenekeri.
18  Ugadzirire tebhenekeri mapuranga emadziro, mapuranga makumi maviri emadziro okurutivi rwakatarira kuNegebhu, kumaodzanyemba.
19  “Unofanira kugadzira zvigadziko zvesirivha makumi mana pasi pemapuranga makumi maviri emadziro; zvigadziko zviviri zviri pasi pepuranga remadziro rimwe chete rine miromo miviri, uye zvigadziko zviviri zviri pasi perimwe puranga remadziro rine miromo miviri.
20  Uye kune rumwe rutivi rwetebhenekeri, rutivi rwokuchamhembe, ugadzire mapuranga makumi maviri emadziro,
21  nezvigadziko zvawo zvesirivha makumi mana, zvigadziko zviviri zviri pasi pepuranga remadziro rimwe chete uye zvigadziko zviviri zviri pasi perimwe puranga remadziro.
22  Ugadzirire zvikamu zveshure zvetebhenekeri zvokumavirira mapuranga matanhatu emadziro.
23  Ugadzire mapuranga maviri emadziro kuti ave mbiru dzemakona etebhenekeri pazvikamu zvayo zviviri zveshure.
24  Ari maviri anofanira kuva akagadzirwa zvakafanana nechepasi, uye pamwe chete anofanira kuva akagadzirwa zvakafanana kusvikira kumusoro kwerimwe nerimwe parin’i yokutanga. Ndizvo zvaanofanira kuva akaita ari maviri. Achava mbiru mbiri dzepamakona.
25  Panofanira kuva nemapuranga masere emadziro nezvigadziko zvawo zvesirivha, zvigadziko gumi nezvitanhatu, zvigadziko zviviri zviri pasi pepuranga remadziro rimwe uye zvigadziko zviviri zviri pasi perimwe puranga remadziro.
26  “Unofanira kugadzira mbariro nomuti womubayamhondoro, shanu dzemapuranga emadziro orutivi rumwe rwetebhenekeri,
27  uye mbariro shanu dzemapuranga emadziro orumwe rutivi rwetebhenekeri nembariro shanu dzemapuranga emadziro orutivi rwetebhenekeri nokuda kwezvikamu zviviri zveshure zviri nechokumavirira.
28  Mbariro yepakati iri nechepakati pemapuranga emadziro inofanira kubva kumucheto ichisvika kumucheto.
29  “Unofanira kufukidza mapuranga emadziro nendarama, uye ugadzire marin’i awo nendarama kuti ave zvokubata nazvo mbariro; ufukidze mbariro dzacho nendarama.
30  Umise tebhenekeri yacho maererano nepurani yayo yawakaratidzwa mugomo.
31  “Unofanira kugadzira keteni neshinda yebhuruu nemvere dzemakwai dzakaiswa ruvara rwepepuru yakatsvukuruka neshinda yakaiswa ruvara rutsvuku rwekokasi nerineni yakakoswa yakanaka kwazvo. Ngaarigadzire riine makerubhi, rive basa romunhu anomenda.
32  Uriise pamusoro pembiru ina dzomubayamhondoro dzakafukidzwa nendarama. Hoko dzaro ngadzive dzendarama. Ngadzive pazvigadziko zvina zvesirivha.
33  Uise keteni racho pasi pezvokukochekera nazvo, wounza areka yechipupuriro imomo mukati meketeni; keteni riparadzanise Nzvimbo Tsvene neNzvimbo Tsvenetsvene nokuda kwenyu.
34  Uise chifukidziro pamusoro peareka yechipupuriro iri muNzvimbo Tsvenetsvene.
35  “Unofanira kuisa tafura kunze kweketeni, nechigadziko chemarambi chakatarisana netafura iri kurutivi rwetebhenekeri nechokumaodzanyemba; uise tafura kurutivi rwokuchamhembe.
36  Ugadzire chinhu chinovhara pasuo retende neshinda yebhuruu nemvere dzemakwai dzakaiswa ruvara rwepepuru yakatsvukuruka neshinda yakaiswa ruvara rutsvuku rwekokasi nerineni yakakoswa yakanaka kwazvo, rive basa romuruki.
37  Ugadzirire chinhu chacho chinovhara mbiru shanu dzomubayamhondoro, wodzifukidza nendarama. Hoko dzadzo ngadzive dzendarama. Udziumbire zvigadziko zvishanu zvemhangura.
11  Zvino Jehovha akati kuna Mosesi: “Ndichaunza rimwezve dambudziko pana Farao nepaIjipiti. Pashure paizvozvo achakubudisai muno. Panguva yaachakuregai kuti muende, achaita zvokukudzingai muno.
2  Zvino taura vanhu vachinzwa, kuti murume wose akumbire muvakidzani wake, nomukadzi wose akumbire muvakidzani wake zvinhu zvesirivha nezvinhu zvendarama.”
3  Naizvozvo Jehovha akaita kuti vanhu vacho vanzwirwe nyasha nevaIjipiti. Murume uyuwo, iye Mosesi akanga ari mukuru kwazvo munyika yeIjipiti, pamberi pevashandi vaFarao nepamberi pevanhu.
4  Zvino Mosesi akabva ati: “Zvanzi naJehovha, ‘Panenge pakati pousiku ndichabuda ndopinda pakati peIjipiti,
5  matangwe ose ari munyika yeIjipiti achafa, kubvira kudangwe raFarao agere pachigaro chake choumambo kusvikira kudangwe romushandikadzi ari paguyo nematangwe ose emhuka.
6  Munyika yose yeIjipiti muchava nokuchema kukuru kwazvo, kusati kwamboitika, uye kusingazomboitikizve.
7  Asi hakuna imbwa ichahukurira vanakomana vaIsraeri chero vapi zvavo, kubvira kuvanhu kusvikira kumhuka; kuti muzive kuti Jehovha anogona kuita kuti pave nomusiyano pavaIjipiti nepavanakomana vaIsraeri.’
8  Vashandi vako vose ava vachauya kwandiri vondigwadamira, vachiti: ‘Enda, iwe nevanhu vose vanotevera tsoka dzako.’ Pashure paizvozvo ini ndichabuda.” Naizvozvo akabva pamberi paFarao akatsamwa kwazvo.
9  Jehovha akabva ati kuna Mosesi: “Farao haazokuteererii, kuti zvishamiso zvangu zviwedzerwe munyika yeIjipiti.”
10  Mosesi naAroni vakaita zvishamiso zvose izvi pamberi paFarao; asi Jehovha airega mwoyo waFarao uchioma, zvokuti haana kurega vanakomana vaIsraeri kuti vabve munyika yake.
8  Zvino Jehovha akati kuna Mosesi: “Pinda muna Farao, uti kwaari, ‘Zvanzi naJehovha: “Rega vanhu vangu vaende kuti vanondishumira.
2  Kana ukapfuurira kuramba kuti vaende, tarira ndichatambudza nharaunda yako yose nematatya.
3  Rwizi rwaNire ruchazara kwazvo nematatya, achabuda opinda mumba mako nomuimba yako yomukati yokurara nepamubhedha wako nomudzimba dzevashandi vako nepavanhu vako nomuovheni dzako nomumidziyo yako yokukanyira.
4  Matatya achauya pauri nepavanhu vako nepavashandi vako vose.”’”
5  Jehovha akazoti kuna Mosesi: “Iti kuna Aroni, ‘Tambanudzira ruoko rwako rwakabata tsvimbo panzizi, pamigero yaNire nepamadziva ane tsanga zhinji, uite kuti matatya auye panyika yeIjipiti.’”
6  Aroni akabva atambanudzira ruoko rwake pamvura yeIjipiti, matatya akatanga kubuda, akafukidza nyika yeIjipiti.
7  Zvisinei, vapristi vaiita zvemashiripiti vakaitawo saizvozvo nemashiripiti avo akavanzika, vakaita kuti matatya abude achiuya panyika yeIjipiti.
8  Kwapera nguva yakati, Farao akashevedza Mosesi naAroni akati: “Tetererai Jehovha kuti abvise matatya kwandiri nokuvanhu vangu, nokuti ndinoda kurega vanhu vacho kuti vaende, vabayire kuna Jehovha.”
9  Mosesi akabva ati kuna Farao: “Dondiudzai kuti ndichakuteterererai rini imi nevashandi venyu nevanhu venyu kuti matatya abviswe kwamuri nomudzimba dzenyu. Achasara muRwizi rwaNire chete.”
10  Iye akati: “Mangwana.” Naizvozvo akati: “Zvichaitwa sezvamataura, kuti muzive kuti hakuna mumwezve akaita saJehovha Mwari wedu,
11  pakuti matatya achabva kwamuri nomudzimba dzenyu nepavashandi venyu nepavanhu venyu. Achangosara muRwizi rwaNire chete.”
12  Naizvozvo Mosesi naAroni vakabva pamberi paFarao, Mosesi akashevedzera kuna Jehovha nokuda kwematatya ayo Iye akanga aisa pana Farao.
13  Jehovha akaita sezvakanga zvataurwa naMosesi, matatya akatanga kufira mudzimba, muzvivanze nomuminda.
14  Vakaaunganidza, mirwi nemirwi, nyika yacho ikatanga kunhuhwa.
15  Farao paakaona kuti zororo rakanga ravapo, akaomesa mwoyo wake; uye haana kuvateerera, sezvakanga zvataurwa naJehovha.
16  Zvino Jehovha akati kuna Mosesi: “Iti kuna Aroni, ‘Tambanudza tsvimbo yako, urove guruva repanyika, uye richava unyunyu munyika yose yeIjipiti.’”
17  Vakabva vaita izvi. Naizvozvo Aroni akatambanudza ruoko rwake rwakanga rwakabata tsvimbo yake, akarova guruva repanyika, unyunyu hukava pavanhu nepamhuka. Guruva rose repanyika rakava unyunyu munyika yose yeIjipiti.
18  Vapristi vaiita zvemashiripiti vakaedza kuita saizvozvowo nemashiripiti avo akavanzika, kuti vaunze unyunyu, asi vakatadza. Unyunyu hwakava pavanhu nepamhuka.
19  Nokudaro vapristi vaiita zvemashiripiti vakati kuna Farao: “Uyu munwe waMwari!” Asi mwoyo waFarao wakaramba wakaoma, uye haana kuvateerera, sezvakanga zvataurwa naJehovha.
20  Zvino Jehovha akati kuna Mosesi: “Fumomuka unomira pamberi paFarao. Tarira! Iye achabuda kuti aende kumvura! Uti kwaari, ‘Zvanzi naJehovha: “Rega vanhu vangu vaende kuti vanondishumira.
21  Asi kana ukasarega vanhu vangu kuti vaende, tarira ndichakutumira mbuo, iwe nevashandi vako nevanhu vako nomudzimba dzako; uye dzimba dzeIjipiti dzichangozara nembuo, uyewo nepanyika padziri.
22  Pazuva iroro ndichasiyanisa nyika yeGosheni pamire vanhu vangu, kuti pasave nembuo inovapo; kuti muzive kuti ndini Jehovha pakati penyika yose.
23  Ndichaparadzanisa vanhu vangu nevanhu vako. Chiratidzo ichi chichaitika mangwana.”’”
24  Zvino Jehovha akaita saizvozvo; mapute matema embuo akatanga kudirana achipinda mumba maFarao nomudzimba dzevashandi vake nomunyika yose yeIjipiti. Nyika yacho yakaparadzwa nembuo dzacho.
25  Farao akazoshevedza Mosesi naAroni akati: “Endai mubayire kuna Mwari wenyu muri munyika muno.”
26  Asi Mosesi akati: “Hazvitenderwi kuita saizvozvo, nokuti tingabayira kuna Jehovha Mwari wedu chinhu chinosemesa vaIjipiti. Kana tikabayira chinhu chinosemesa vaIjipiti vachizviona; havangatitemi nematombo here?
27  Tichafamba rwendo rwemazuva matatu tichienda kurenje uye tichabayira kuna Jehovha Mwari wedu sezvaakatiudza.”
28  Zvino Farao akati: “Ini—ndichakuregai muchienda, muchabayira kuna Jehovha Mwari wenyu kurenje. Asi musaenda kure-kure. Munditeterererewo.”
29  Mosesi akabva ati: “Tarirai ini ndiri kubva kwamuri, ndichateterera Jehovha, mbuo dzichabva kuna Farao, kuvashandi vake nokuvanhu vake mangwana. Asi Farao ngaarege kunyengedzazve pakusarega vanhu kuti vaende kunobayira kuna Jehovha.”
30  Pashure paizvozvo, Mosesi akabva pamberi paFarao akateterera Jehovha.
31  Naizvozvo Jehovha akaita sezvakataurwa naMosesi, mbuo dzikabva kuna Farao, vashandi vake nevanhu vake. Hapana kana imwe chete yakasara.
32  Asi Farao akaomesa mwoyo wake panguva inowo uye haana kurega vanhu kuti vaende.
30  “Zvino unofanira kugadzira atari kuti ive nzvimbo yokupisira rusenzi; uigadzire nomuti womubayamhondoro.
2  Inofanira kuva nemativi mana akaenzana, yakareba kubhiti rimwe, yakafara kubhiti rimwe, uye yakakwirira makubhiti maviri. Nyanga dzayo ngadzibude pairi.
3  Uifukidze nendarama chaiyo, pamusoro payo nomumativi ayo ose nenyanga dzayo; uigadzirire bhandi rendarama rinoipoteredza.
4  Uigadzirirewo marin’i maviri endarama. Uagadzire ari pasi pebhandi rayo riri pamativi ayo maviri, pamativi ayo maviri akatarirana, kuti ave okubatisa matanda okuitakurisa.
5  Ugadzire matanda omuti womubayamhondoro woafukidza nendarama.
6  Uiise pamberi peketeni riri pedyo neareka yechipupuriro, pamberi pechifukidziro chiri pamusoro peChipupuriro, pandichasangana newe.
7  “Zvino Aroni ngaaite kuti rusenzi inonhuhwirira ipfungaire pairi. Achaita kuti ipfungaire mangwanani oga oga, paanogadzira marambi.
8  Aroni achaita kuti ipfungaire paanobatidza marambi panguva yorubvunzavaeni. Iyo irusenzi yenguva dzose pamberi paJehovha muzvizvarwa zvenyu zvose.
9  Musapisira rusenzi isingabvumirwi nomutemo kana kuti chinopiwa chinopiswa kana kuti chinopiwa chezviyo pairi; uye musadururira chinopiwa chinonwiwa pairi.
10  Aroni anofanira kuyananisira panyanga dzayo kamwe chete pagore. Achaiyananisira kamwe chete pagore nerimwe ropa rechinopiwa chechivi chokuyananisira muzvizvarwa zvenyu zvose. Iyo itsvenetsvene kuna Jehovha.”
11  Zvino Jehovha akataura naMosesi, achiti:
12  “Pose paunoverenga vanakomana vaIsraeri kuti uwane kuwanda kwavo, mumwe nomumwe ngaape Jehovha rudzikinuro nokuda kwomweya wake pavanenge vachiverengwa, kuti varege kuwirwa nedambudziko pavanenge vachiverengwa.
13  Vose vaya vanodarika vachienda kune vaya vakaverengwa vachapa izvi: hafu yeshekeri inoenzanirana nehafu yeshekeri yenzvimbo tsvene. Magera makumi maviri anoenzanirana neshekeri. Hafu yeshekeri ndiwo mupiro kuna Jehovha.
14  Vanhu vose vanodarika vachienda kune vaya vakanyorwa vanobvira pamakore makumi maviri zvichikwira vachapa mupiro waJehovha.
15  Vapfumi havafaniri kupa zvakawanda, uye vakaderera havafaniri kupa zviri pasi peshekeri, kuti mupe mupiro waJehovha kuti mweya yenyu iyananisirwe.
16  Utore mari yesirivha yokuyananisira kuvanakomana vaIsraeri, wobhadhara basa retende rokusanganira, kuti chive chiyeuchidzo pamberi paJehovha nokuda kwevanakomana vaIsraeri, kuti muyananisire mweya yenyu.”
17  Zvino Jehovha akataurazve naMosesi, achiti:
18  “Ugadzire bheseni rokugezera remhangura nechigadziko charo chemhangura, uriise pakati petende rokusanganira neatari, woisa mvura mariri.
19  Aroni nevanakomana vake ngavagezere maoko avo netsoka dzavo mariri.
20  Pavanopinda mutende rokusanganira ngavageze nemvura kuti varege kufa, kana kuti pavanoenda pedyo neatari kunoshumira kuti vaite kuti chinopiwa chinoita zvokupisirwa nomoto chipfungairire kuna Jehovha.
21  Ngavageze maoko avo netsoka dzavo kuti varege kufa, uye ngauve murau nokusingagumi kwavari, kwaari iye nevana vake muzvizvarwa zvavo zvose.”
22  Zvino Jehovha akaramba achitaura naMosesi, achiti:
23  “Iwe tora zvinonhuhwirira zvakanaka kwazvo zvinoti: madonhwe akagwamba emura anokwana zviyero mazana mashanu, nesinamoni inonhuhwirira inokwana hafu yaizvozvo, zviyero mazana maviri nemakumi mashanu, nekaramusi inonhuhwirira inokwana zviyero mazana maviri nemakumi mashanu,
24  nekasiya inokwana zviyero mazana mashanu zvichienzanirana neshekeri repanzvimbo tsvene, nemafuta emuorivhi anokwana hini imwe chete.
25  Unofanira kubva wazvishandisa kugadzira mafuta matsvene okuzodza nawo, mafuta okuzora, muvhenganiswa unoitwa nomunhu anogadzira mafuta okuzora. Iwo anofanira kuva mafuta matsvene okuzodza nawo.
26  “Zvino unofanira kuzodza nawo tende rokusanganira neareka yechipupuriro,
27  netafura nemidziyo yayo yose nechigadziko chemarambi nemidziyo yacho neatari yerusenzi,
28  neatari yechinopiwa chinopiswa nemidziyo yayo yose nebheseni nechigadziko charo.
29  Uzvitsvenese kuti zvive zvitsvenetsvene. Munhu anozvibata anofanira kunge ari mutsvene.
30  Uzodze Aroni nevanakomana vake, uye uvatsvenese kuti vandishumire sevapristi.
31  “Zvino utaure nevanakomana vaIsraeri, uchiti, ‘Aya acharamba ari mafuta matsvene okuzodza nawo kwandiri muzvizvarwa zvenyu zvose.
32  Haafaniri kuzorwa pamuviri wevanhu, uye maererano nokugadzirwa kwawo hamufaniri kugadzira chero api zvawo akaita saiwo. Iwo chinhu chitsvene. Anofanira kuramba ari chinhu chitsvene kwamuri.
33  Munhu anogadzira mafuta okuzora akafanana nawo uye anoazora mumwe munhuwo zvake achaparadzwa pakati pevanhu vake.’”
34  Zvino Jehovha akati kuna Mosesi: “Tora zvinonhuhwirira zvinoti: madonhwe esitakite neonika negaribhanamu inonhuhwirira nezvinonhuhwirira zvichena chaizvo. Zvose ngazvive nouwandu hwakaenzana.
35  Uzvishandise kugadzira rusenzi, muvhenganiswa wezvinonhuhwirira, inogadzirwa nomunhu anogadzira mafuta okuzora, yakarungwa nomunyu, rusenzi chaiyo, chinhu chitsvene.
36  Udzvure imwe yacho iite upfu, woisa imwe yacho pamberi peChipupuriro chiri mutende rokusanganira, mandichasangana newe. Ngaive tsvenetsvene kwamuri.
37  Hamufaniri kuzvigadzirira rusenzi yakaita seyamuchagadzira nomuvhenganiswa uyu. Kwamuri inofanira kuramba iri chinhu chitsvene kuna Jehovha.
38  Munhu wose anogadzira imwe yakaita saiyo kuti afadzwe nokunhuhwirira kwayo achaparadzwa pakati pevanhu vake.”
16  Gare gare vakabva paErimu, ungano yose yevanakomana vaIsraeri ikazosvika kurenje reSini, riri pakati peErimu neSinai, pazuva rechigumi nemashanu romwedzi wechipiri vabuda munyika yeIjipiti.
2  Zvino ungano yose yevanakomana vaIsraeri yakatanga kugunun’unira Mosesi naAroni murenje.
3  Vanakomana vaIsraeri vakaramba vachiti kwavari: “Kudai takanga taurayirwa hedu munyika yeIjipiti noruoko rwaJehovha, patainge tigere pedyo nehari dzenyama, patainge tichidya zvokudya tichiguta, nokuti makatibudisa mukatipinza murenje rino kuti muuraye ungano yose iyi nenzara.”
4  Jehovha akabva ati kuna Mosesi: “Tarirai ndiri kukunayisirai chingwa chinobva kumatenga; vanhu ngavabude zuva rimwe nerimwe, mumwe nomumwe anhonge chitsama chake chaanokwana, kuti ndivaedze kana vachizofamba mumutemo wangu kana kuti kwete.
5  Zvino pazuva rechitanhatu ngavagadzirire zvavachauya nazvo, uye zvinofanira kupeta kaviri zvavanoramba vachinhonga zuva rimwe nerimwe.”
6  Naizvozvo Mosesi naAroni vakati kuvanakomana vaIsraeri vose: “Manheru muchaziva kuti Jehovha ndiye akakubudisai munyika yeIjipiti.
7  Mangwanani chokwadi muchaona kubwinya kwaJehovha, nokuti anzwa kugunun’unira kwenyu Jehovha. Uye isu tiri chii zvamuri kutigunun’unira?”
8  Mosesi akati: “Muchazviona Jehovha paachakupai nyama kuti muidye manheru uye chingwa mangwanani kuti mugute, nokuti Jehovha anzwa kumugunun’unira kwamuri kuita. Isu tiri chii? Hamusi kugunun’unira isu, asi Jehovha.”
9  Zvino Mosesi akati kuna Aroni: “Udza ungano yose yevanakomana vaIsraeri kuti, ‘Swederai pamberi paJehovha, nokuti anzwa kugunun’una kwenyu.’”
10  Aroni achangopedza kutaura neungano yose yevanakomana vaIsraeri, vakatendeuka vakatarira kurenje, vakaona kubwinya kwaJehovha kuri mugore.
11  Zvino Jehovha akataurazve naMosesi, achiti:
12  “Ndanzwa kugunun’una kwevanakomana vaIsraeri. Taura navo, uchiti, ‘Panguva yorubvunzavaeni muchadya nyama uye mangwanani muchaguta chingwa; uye muchaziva kuti ndini Jehovha Mwari wenyu.’”
13  Naizvozvo ava manheru zvihuta zvakatanga kuuya, zvikafukidza musasa, uye mangwanani dova rakanga rakafukidza pasi kupoteredza musasa wacho.
14  Kwapera nguva yakati, dova racho rakaoma, uye vakaona zvinhu zvitete zvakatsetseka, zvakatsetseka semazaya echando zviri pasi murenje.
15  Vanakomana vaIsraeri pavakazviona, vakatanga kubvunzana, vachiti: “Chii ichi?” Nokuti vakanga vasingazivi kuti chaiva chii. Nokudaro Mosesi akati kwavari: “Ndicho chingwa chamapiwa naJehovha kuti mudye.
16  Jehovha arayira kuti, ‘Zvinhongei, mumwe nomumwe zvakaenzanirana nezvaanodya. Torerai munhu mumwe nomumwe chiyero cheomeri maererano nokuwanda kwemweya iyo mumwe nomumwe wenyu anayo mutende rake.’”
17  Vanakomana vaIsraeri vakatanga kuita saizvozvo; vakazvinhonga, vamwe vachiunganidza zvakawanda uye vamwe vachiunganidza zvishoma.
18  Pavaizozviyera neomeri, uya ainge aunganidza zvakawanda aisava nezvakawandisa nouya ainge aunganidza zvishoma aisava nezvishoma. Mumwe nomumwe ainhonga zvaienzanirana nezvaaidya.
19  Mosesi akabva ati kwavari: “Ngaparege kuva nomunhu anosiya zvimwe kusvikira mangwanani.”
20  Asi ivo havana kuteerera Mosesi. Vamwe vanhu pavaizvisiya kusvikira mangwanani, zvaiita honye zvonhuhwa; zvokuti Mosesi akavatsamwira.
21  Vaizvinhonga mangwanani oga oga, mumwe nomumwe zvakaenzanirana nezvaaidya. Zuva paraipisa, zvainyunguduka.
22  Zvino pazuva rechitanhatu vakanhonga chingwa chakapetwa kaviri, zviyero zviviri zveomeri pamunhu mumwe. Naizvozvo machinda ose eungano akauya akaudza Mosesi.
23  Iye akati kwavari: “Ndizvo zvakataurwa naJehovha. Mangwana tichachengeta sabata, iro sabata dzvene rinoitirwa Jehovha. Gochai zvamunogona kugocha, bikai zvamunogona kubika, uye chengetai zvose zvinenge zvasara kuti zvive zvinhu zvakachengetwa kusvikira mangwana.”
24  Naizvozvo vakazvichengeta kusvikira mangwanani acho, sezvakanga zvarayirwa naMosesi; uye hazvina kunhuhwa kana kuva nehonye.
25  Mosesi akabva ati: “Zvidyei nhasi, nokuti nhasi isabata rinoitirwa Jehovha. Nhasi hamungazviwani musango.
26  Muchazvinhonga mazuva matanhatu, asi zuva rechinomwe isabata. Hapana zvichavapo pariri.”
27  Zvisinei, pazuva rechinomwe vamwe vanhu vakabuda kunozvinhonga, asi havana chavakawana.
28  Naizvozvo Jehovha akati kuna Mosesi: “Mucharamba musingachengeti mirayiro yangu nemitemo yangu kusvikira rini?
29  Onai kuti Jehovha zvaakakupai sabata, ndokusaka ari kukupai chingwa chemazuva maviri pazuva rechitanhatu. Mumwe nomumwe ngaarambe agere munzvimbo yake. Ngaparege kuva nomunhu anobva munharaunda yake pazuva rechinomwe.”
30  Vanhu vakachengeta sabata pazuva rechinomwe.
31  Zvino imba yaIsraeri yakachitumidza kuti “mana.” Chakanga chakachena sembeu yekoriyanderi, uye chainaka semakeke akatetepa ane uchi.
32  Mosesi akabva ati: “Izvi ndizvo zvakarayirwa naJehovha, ‘Zadzai chiyero cheomeri nayo kuti ive chinhu chichachengetwa kwezvizvarwa zvenyu zvose, kuti vaone chingwa chandakaita kuti mudye murenje pandakanga ndichikubudisai munyika yeIjipiti.’”
33  Naizvozvo Mosesi akati kuna Aroni: “Tora chirongo uise omeri izere mana, uiise pamberi paJehovha kuti ive chinhu chichachengetwa kwezvizvarwa zvenyu zvose.”
34  Aroni akabva aiisa pamberi peChipupuriro kuti ive chinhu chaizochengetwa, sezvakanga zvarayirwa Mosesi naJehovha.
35  Vanakomana vaIsraeri vakadya mana kwemakore makumi mana, kusvikira vasvika kunyika yaigarwa nevanhu. Vakadya mana kusvikira vasvika kumuganhu wenyika yeKenani.
36  Zvino omeri ndechegumi chechiyero cheefa.
35  Gare gare Mosesi akaunganidza ungano yose yevanakomana vaIsraeri, akati kwavari: “Aya ndiwo mashoko akarayirwa naJehovha kuti muaite:
2  Basa ringaitwa kwemazuva matanhatu, asi zuva rechinomwe richava dzvene kwamuri, sabata rezororo rakakwana kuna Jehovha. Ani naani anoshanda pariri achaurayiwa.
3  Musabatidza moto munzvimbo dzenyu dzamunogara pazuva resabata.”
4  Zvino Mosesi akati kuungano yose yevanakomana vaIsraeri: “Iri ndiro shoko rakarayirwa naJehovha, achiti,
5  ‘Unganidzai mupiro wokupa Jehovha pakati penyu. Vanhu vose vane mwoyo inoda ngavauye nawo uve mupiro waJehovha, zvinhu zvinoti, ndarama nesirivha nemhangura
6  neshinda yebhuruu nemvere dzemakwai dzakaiswa ruvara rwepepuru yakatsvukuruka neshinda yakaiswa ruvara rutsvuku rwekokasi nerineni yakanaka kwazvo nemvere dzembudzi
7  nematehwe emakondohwe akaiswa ruvara rutsvuku nematehwe emasiri nematanda omubayamhondoro
8  nemafuta ezvokuvhenekesa nemafuta ebharisamu okuzodza nawo neerusenzi inonhuhwirira
9  nematombo eonikisi nematombo okuisa paefodhi nepahomwe yepachipfuva.
10  “‘Zvino vaya vose vane mwoyo yakachenjera vari pakati penyu ngavauye vagadzire zvose zvakarayirwa naJehovha,
11  zvinoti, tebhenekeri pamwe netende rayo nechokufukidzisa chayo, zvokukochekera nazvo zvayo nemapuranga ayo emadziro, mbariro dzayo, mbiru dzayo nezvigadziko zvayo;
12  Areka nematanda ayo, chifukidziro neketeni rechinhu chinovhara;
13  tafura nematanda ayo nemidziyo yayo yose nechingwa chokuratidzira;
14  nechigadziko chemarambi okuvhenekesa nemidziyo yacho nemarambi acho nemafuta okuvhenekesa;
15  neatari yerusenzi nematanda ayo; nemafuta okuzodza nawo nerusenzi inonhuhwirira; chinhu chinovhara pasuo nokuda kwesuo retebhenekeri;
16  atari yechinopiwa chinopiswa nesefa yayo yemhangura, matanda ayo nemidziyo yayo yose; bheseni nechigadziko charo;
17  jira rinorembera rechivanze, mbiru dzaro nezvigadziko zvaro; uye chinhu chinovhara pagedhi rechivanze;
18  hoko dzetende retebhenekeri nehoko dzetende dzechivanze netambo dzadzo;
19  nguo dzakarukwa dzokushumira nadzo munzvimbo tsvene, nguo tsvene dzomupristi Aroni nenguo dzevanakomana vake dzokuti vashande sevapristi.’”
20  Naizvozvo ungano yose yevanakomana vaIsraeri yakabva pamberi paMosesi.
21  Vakabva vauya, munhu wose akakurudzirwa nomwoyo wake, munhu wose ainzwa achida, akaunza mupiro waJehovha nokuda kwebasa retende rokusanganira uye nokuda kwebasa raro rose uye nokuda kwenguo tsvene.
22  Vakaramba vachiuya, varume pamwe chete nevakadzi, vose vaiva nemwoyo yaida. Vakauya nezvokukochekera nazvo nemhete nemarin’i nezvishongo zvevakadzi, zvinhu zvakagadzirwa nendarama zvemarudzi ose, munhu mumwe nomumwe akapa Jehovha chinopiwa chinozunguzirwa chendarama.
23  Vose vaiva neshinda yebhuruu nemvere dzemakwai dzakaiswa ruvara rwepepuru yakatsvukuruka neshinda yakaiswa ruvara rutsvuku rwekokasi nerineni yakanaka kwazvo nemvere dzembudzi nematehwe emakondohwe akaiswa ruvara rutsvuku nematehwe emasiri, vakauya nazvo.
24  Vaya vose vaipa mupiro wesirivha nemhangura vakauya nomupiro waJehovha, uye vaya vose vaiva nematanda omubayamhondoro okuti vashandise pabasa racho rose vakauya nawo.
25  Zvino vakadzi vose vaiva nemwoyo yakachenjera vakakosa nemaoko avo, uye vakaramba vachiuya neshinda yakakoswa, shinda yebhuruu nemvere dzemakwai dzakaiswa ruvara rwepepuru yakatsvukuruka, shinda yakaiswa ruvara rutsvuku rwekokasi nerineni yakanaka kwazvo.
26  Vakadzi vose vaiva nouchenjeri vakakurudzirwa nemwoyo yavo vakakosa mvere dzembudzi.
27  Machinda akauya nematombo eonikisi nematombo okuisa paefodhi nepahomwe yepachipfuva,
28  nemafuta ebharisamu nemafuta okuvhenekesa nemafuta okuzodza nawo neerusenzi inonhuhwirira.
29  Varume vose nevakadzi vose vakakurudzirwa nemwoyo yavo kuti vauye nechimwe chinhu nokuda kwebasa rose rakanga rarayirwa naJehovha kuti riitwe achishandisa Mosesi vakaita saizvozvo; vanakomana vaIsraeri vakauya nechinopiwa chokuzvidira kuna Jehovha.
30  Mosesi akabva ati kuvanakomana vaIsraeri: “Onai, Jehovha akashevedza Bhezareri mwanakomana waUrai, mwanakomana waHeri, wedzinza raJudha nezita.
31  Akamuzadza nomudzimu waMwari kuti ave nouchenjeri, nokunzwisisa, nokuziva uye noumhizha hwemarudzi ose
32  uye kuti afunge mazano, okushandisa ndarama nesirivha nemhangura,
33  nokuveza matombo kuti arongwe nokuveza matanda kuti aite zvivezwa zvemarudzi ose zvakagadzirwa noungwaru.
34  Akaisa mumwoyo make unyanzvi, kuti adzidzise vamwe, iye naOhoriyabhi mwanakomana waAhisamaki wedzinza raDhani.
35  Akavazadza nouchenjeri hwomwoyo kuti vaite basa rose remhizha neromunhu anomenda neromunhu anogadzira machira neshinda yebhuruu nemvere dzemakwai dzakaiswa ruvara rwepepuru yakatsvukuruka, neshinda yakaiswa ruvara rutsvuku rwekokasi nerineni yakanaka kwazvo, neromunhu anoruka, varume vanoita mabasa emarudzi ose nokufunga mazano.
18  Zvino Jetro, mupristi weMidhiyani, tezvara vaMosesi, akanzwa nezvezvinhu zvose izvo Mwari akanga aitira Mosesi nevanhu vake vaIsraeri, mabudisiro ayo Jehovha akanga aita vaIsraeri muIjipiti.
2  Naizvozvo Jetro, tezvara vaMosesi, akatora Zipora, mudzimai waMosesi, pashure pokunge ambodzoswa,
3  iye nevanakomana vake vaviri, mumwe ainzi Geshomu, “nokuti,” iye akadaro, “ndakava mutorwa munyika yokumwe”;
4  nomumwe wacho ainzi Eriyezeri, “nokuti,” sokutaura kwaakaita, “Mwari wababa vangu ndiye mubatsiri wangu pakuti akandinunura pabakatwa raFarao.”
5  Naizvozvo Jetro, tezvara vaMosesi, nevanakomana vaMosesi nomudzimai wake vakasvika kwaiva naMosesi murenje maakanga akadzika musasa, pagomo raMwari wechokwadi.
6  Akabva atumira shoko kuna Mosesi achiti: “Ini, tezvara vako Jetro, ndauya kwauri, pamwe chete nomudzimai wako nevanakomana vake vaviri vaainavo.”
7  Mosesi akabva abuda kuti anochingura tezvara vake, akagwadama, akavatsvoda; vakatanga kubvunzana upenyu. Pashure paizvozvo vakapinda mutende.
8  Zvino Mosesi akarondedzera kuna tezvara vake zvose izvo Jehovha akanga aitira Farao uye Ijipiti nokuda kwaIsraeri, nokutambudzika kwose kwakanga kwavawira munzira, asi Jehovha akanga achivanunura.
9  Jetro akafara pamusoro pezvakanaka zvose zvakanga zvaitirwa vaIsraeri naJehovha pakuti akanga avanunura pamaoko evaIjipiti.
10  Naizvozvo Jetro akati: “Jehovha ngaarumbidzwe, iye akakununurai pamaoko evaIjipiti neparuoko rwaFarao, uye akanunura vanhu muruoko rweIjipiti.
11  Zvino ndava kuziva kuti Jehovha mukuru pane vamwe vanamwari vose nokuda kwechinhu ichi, icho vaIjipiti vakazvikudza nacho kwavari.”
12  Jetro, tezvara vaMosesi, akabva apa Mwari chinopiwa chinopiswa nezvibayiro; Aroni nevarume vakuru vose vaIsraeri vakauya kuzodya zvokudya natezvara vaMosesi, pamberi paMwari wechokwadi.
13  Zvino pazuva rakatevera racho, Mosesi akagara pasi senguva dzose kuti atongere vanhu mhosva dzavo, uye vanhu vakaramba vakamira pamberi paMosesi kubvira mangwanani kusvikira manheru.
14  Tezvara vaMosesi vakaona zvose zvaakanga achiitira vanhu. Naizvozvo vakati: “Ibasa rorudzii iri rauri kuitira vanhu? Unorambirei wakagara uri woga uye vanhu vose vachiramba vakamira pamberi pako kubvira mangwanani kusvikira manheru?”
15  Mosesi akabva ati kuna tezvara vake: “Nokuti vanhu vanoramba vachiuya kwandiri kuti vabvunze Mwari.
16  Kana vakava nemhosva inomuka, inouya kwandiri, ndovatonga, uye ndozivisa zvinosarudzwa naMwari wechokwadi uye mitemo yake.”
17  Zvino tezvara vaMosesi vakati kwaari: “Zvauri kuita hazvina kunaka.
18  Chokwadi uchaneta, iwe nevanhu ava vauinavo, nokuti basa iri mutoro mukuru kwazvo kwauri. Haukwanisi kuriita uri woga.
19  Zvino teerera inzwi rangu. Ndichakupa mazano, uye Mwari achava newe. Iwe iva mumiririri wevanhu pamberi paMwari wechokwadi, uye iwe uendese mhosva dzacho kuna Mwari wechokwadi.
20  Uvanyevere kuti mirau nemitemo ndezvipi, uvazivise nzira yavanofanira kufamba nayo nebasa ravanofanira kuita.
21  Asi iwe, pavanhu vose sarudza varume vanokwanisa, vanotya Mwari, varume vakavimbika, vanovenga mubereko usina kururama; woita kuti ivava vave vakuru vavo vezviuru, vakuru vemazana, vakuru vemakumi mashanu nevakuru vemakumi.
22  Ivo ngavatonge vanhu panguva yose yakafanira; uye ngavauye nemhosva dzose huru kwauri, asi ivo vachatonga mhosva duku dzose. Naizvozvo zvirerutsire, uye ivo ngavatakure mutoro wacho pamwe chete newe.
23  Kana ukaita chinhu ichi, uye Mwari akurayira, uchabva wakwanisa kuzvitsungirira, uyewo, vanhu ava vose vachaenda kudzimba dzavo norugare.”
24  Mosesi akabva ateerera inzwi ratezvara vake, akaita zvose zvavakanga vataura.
25  Mosesi akasarudza varume vanokwanisa pakati pevaIsraeri vose, akavapa nzvimbo dzokuti vave vatungamiriri vevanhu, kuti vave vakuru vezviuru, vakuru vemazana, vakuru vemakumi mashanu uye vakuru vemakumi.
26  Vakatonga vanhu panguva yose yakakodzera. Vaiuya nemhosva yakaoma kuna Mosesi, asi ivo vaitonga mhosva dzose duku.
27  Pashure paizvozvo Mosesi akaonekana natezvara vake, ivo vakaenda kunyika yavo.
17  Zvino ungano yose yevanakomana vaIsraeri yakabva kurenje reSini vachiti vakafamba vombomira, sezvavakanga varayirwa naJehovha, vakadzika musasa paRefidhimu. Asi pakanga pasina mvura yokuti vanhu vanwe.
2  Vanhu vakapopotera Mosesi vachiti: “Tipe mvura tinwe.” Asi Mosesi akati kwavari: “Nei muri kundipopotera? Munorambirei muchiedza Jehovha?”
3  Vanhu vakava nenyota ipapo, vanhu vakaramba vachigunun’unira Mosesi vachiti: “Wakatibudisirei muIjipiti kuti utiuraye nenyota isu nevanakomana vedu nezvipfuwo zvedu?”
4  Mosesi akazochemera Jehovha, achiti: “Ndoita sei nevanhu ava? Munguva pfupi vachanditema nematombo!”
5  Jehovha akabva ati kuna Mosesi: “Enda pamberi pevanhu utore vamwe varume vakuru vaIsraeri netsvimbo yako yawakarova nayo Rwizi rwaNire. Ibate muruoko rwako urambe uchifamba.
6  Tarira! Ndichange ndakamira pamberi pako ipapo padombo riri paHorebhi. Urove dombo racho, uye mvura ichabuda mariri, vanhu vachainwa.” Mosesi akazoita saizvozvo varume vakuru vaIsraeri vakatarira.
7  Naizvozvo akatumidza nzvimbo yacho kuti Masa uye Meribha, nemhosva yokupopota kwevanakomana vaIsraeri, uye nokuedza kwavo Jehovha, vachiti: “Jehovha ari pakati pedu here kana kuti kwete?”
8  Zvino vaAmareki vakauya, vakarwisa Israeri muRefidhimu.
9  Mosesi akati kuna Joshua: “Tisarudzire varume, muende, munorwisa vaAmareki. Mangwana ini ndichamira pamusoro pechikomo, ndakabata tsvimbo yaMwari wechokwadi muruoko rwangu.”
10  Joshua akabva aita zvaakanga audzwa naMosesi, kuti arwise vaAmareki; uye Mosesi, Aroni naHeri vakakwira pamusoro pechikomo chacho.
11  Zvino Mosesi paaingosimudza ruoko rwake, vaIsraeri vaikunda; asi paaingodzikisa ruoko rwake, vaAmareki vaikunda.
12  Maoko aMosesi paakanga aremerwa, vakatora dombo, vakariisa pasi pake, akagara pamusoro paro; Aroni naHeri vakatsigira maoko ake, mumwe ari kurutivi urwu uye mumwe wacho kurutivi urwo, zvokuti maoko ake akaramba akatsiga kusvikira zuva ravira.
13  Nokudaro Joshua akakunda Amareki nevamwe vavo achishandisa muromo webakatwa.
14  Zvino Jehovha akati kuna Mosesi: “Nyora izvi mubhuku kuti zvive chiyeuchidzo, uzvitaure Joshua achinzwa, ‘Ndichaita kuti Amareki asayeukwa zvachose pasi pematenga.’”
15  Mosesi akabva avaka atari, akaitumidza kuti Jehovha-nisi,
16  achiti: “Nokuti ruoko runorwisana nechigaro choumambo chaJah, Jehovha acharwa naAmareki kwezvizvarwa nezvizvarwa.”
9  Naizvozvo Jehovha akati kuna Mosesi: “Pinda muna Farao uti kwaari, ‘Zvanzi naJehovha Mwari wevaHebheru: “Rega vanhu vangu vaende vanondishumira.
2  Asi kana ukapfuurira kuramba kuti vaende uye ukaramba uchivadzivisa,
3  tarira! ruoko rwaJehovha ruri kuuya pazvipfuwo zviri kumafuro. Denda guru richava pamabhiza, pambongoro, pangamera, pamombe nepamakwai.
4  Asi Jehovha achaita kuti pave nomusiyano pazvipfuwo zvaIsraeri nepazvipfuwo zveIjipiti, uye hapana kana nechinhu chimwe pane zvose zvevanakomana vaIsraeri chichafa.”’”
5  Zvakare, Jehova akatara nguva, achiti: “Mangwana Jehovha achaita chinhu ichi munyika ino.”
6  Naizvozvo Jehovha akaita chinhu ichi zuva rakatevera racho, zvipfuwo zvemarudzi ose zveIjipiti zvikatanga kufa; asi hapana kana chimwe chezvipfuwo zvevanakomana vaIsraeri chakafa.
7  Farao akabva atumira shoko, uye, tarira! hapana kunyange chimwe chezvipfuwo zvaIsraeri chakanga chafa. Asi mwoyo waFarao wakaramba wakaoma, uye haana kurega vanhu vacho kuti vaende.
8  Jehovha akazoti kuna Mosesi naAroni: “Torai chin’ai chomubisiro chinozadza maoko ose, Mosesi achimwayire kumatenga Farao akatarira.
9  Chichava upfu panyika yose yeIjipiti, chichava mamota anobuda matuzu pavanhu nepamhuka munyika yose yeIjipiti.”
10  Naizvozvo vakatora chin’ai chomubisiro vakamira pamberi paFarao, Mosesi akachimwayira kumatenga, chikava mamota ane matuzu, aibuda pavanhu nepamhuka.
11  Zvino vapristi vaiita zvemashiripiti vakatadza kumira pamberi paMosesi nokuda kwemamota, nokuti mamota akanga abuda pavapristi vaiita zvemashiripiti nepavaIjipiti vose.
12  Asi Jehovha akarega mwoyo waFarao uchioma, uye iye haana kuvateerera, sezvakanga zvaudzwa Mosesi naJehovha.
13  Zvino Jehovha akati kuna Mosesi: “Fumomuka umire pamberi paFarao, uti kwaari, ‘Zvanzi naJehovha Mwari wevaHebheru: “Rega vanhu vangu vaende kuti vanondishumira.
14  Nokuti panguva ino ndiri kutumira mwoyo wako matambudziko angu ose nevashandi vako nevanhu vako, kuti uzive kuti hakuna mumwe akafanana neni panyika yose.
15  Nokuti iko zvino ndingadai ndatambanudza ruoko rwangu kuti ndikurove nedenda, iwe nevanhu vako, kuti mubviswe panyika.
16  Asi chokwadi ndaita kuti urambe uchirarama nokuda kwechikonzero ichi, kuti ndikuratidze simba rangu uye kuti zita rangu riziviswe munyika yose.
17  Uchiri kuzvikudza kuvanhu vangu zvausiri kuvarega vachienda here?
18  Tarira mangwana panenge panguva ino ndichanayisa chimvuramabwe chikuru kwazvo, chisati chamboitika muIjipiti kubvira pazuva rayakavambwa kusvikira zvino.
19  Zvino tuma vanhu, uise zvipfuwo zvako zvose nezvinhu zvako zvose zviri kumafuro munzvimbo yakadzivirirwa. Asi munhu wose nemhuka zvichawanikwa zviri kumafuro uye zvisina kupinzwa mumba, zvicharohwa nechimvuramabwe, uye zvichafa.”’”
20  Munhu wose aitya shoko raJehovha pakati pevashandi vaFarao akaita kuti vashandi vake nezvipfuwo zvake zvitizire mudzimba,
21  asi munhu wose asina kuva nehanya neshoko raJehovha akarega vashandi vake nezvipfuwo zvake zviri kumafuro.
22  Zvino Jehovha akati kuna Mosesi: “Tambanudzira ruoko rwako kumatenga, kuti chimvuramabwe chiuye panyika yose yeIjipiti, pavanhu nepamhuka nepane zvinomera zvose zveminda zviri munyika yeIjipiti.”
23  Naizvozvo Mosesi akatambanudzira tsvimbo yake kumatenga; Jehovha akaunza mabhanan’ana nechimvuramabwe, moto waidzika panyika, uye Jehovha akaramba achinayisa chimvuramabwe panyika yeIjipiti.
24  Naizvozvo chimvuramabwe chakavapo, nomoto waipenya pakati pechimvuramabwe. Chakanga chiri chikuru kwazvo, zvokuti hakuna chinhu chakadaro chakamboitika munyika yose yeIjipiti kubvira panguva yayakava rudzi.
25  Chimvuramabwe chacho chakarova nyika yose yeIjipiti. Chimvuramabwe chacho chakarova zvinhu zvose zvakanga zviri kumafuro, kubvira pavanhu kusvikira kumhuka, uye zvinomera zvomusango zvemarudzi ose; chakaparadza miti yomusango yemarudzi ose.
26  Munyika yeGosheni chete, makanga muine vanakomana vaIsraeri, ndimo musina kuva nechimvuramabwe.
27  Farao akazotumira shoko, akashevedza Mosesi naAroni akati kwavari: “Nguva ino ndatadza. Jehovha akarurama, asi ini nevanhu vangu hatina kururama.
28  Tetererai Jehovha kuti mabhanan’ana aMwari nechimvuramabwe zvipere. Kana zvikadaro ndichabvuma kukuregai kuti muende, uye hamuzogarizve.”
29  Naizvozvo Mosesi akati kwaari: “Pandinongobuda muguta ndichatambanudzira maoko angu kuna Jehovha. Mabhanan’ana achapera uye chimvuramabwe hachizorambi chiripo, kuti muzive kuti nyika ndeyaJehovha.
30  Asi imi nevashandi venyu, ndinotoziva kuti hamuzotyi Jehovha Mwari kunyange panguva iyoyo.”
31  Mufurakisi nebhari zvakanga zvarohwa, nokuti bhari yakanga yatumbuka uye mufurakisi wakanga watanga kuva nemaruva.
32  Asi gorosi nesipereti zvakanga zvisina kurohwa, nokuti zvaiva zvomwaka weshure.
33  Zvino Mosesi akabuda muguta pamberi paFarao, akatambanudzira maoko ake kuna Jehovha, mabhanan’ana nechimvuramabwe zvikatanga kunyarara, mvura ikarega kutsvotsvoma panyika.
34  Farao paakaona kuti mvura nechimvuramabwe nemabhanan’ana zvanyarara, akawedzera kutadza, akaomesa mwoyo wake, iye pamwe chete nevashandi vake.
35  Mwoyo waFarao wakaramba wakaoma, uye haana kurega vanakomana vaIsraeri kuti vaende, sezvakanga zvataurwa naJehovha achishandisa Mosesi.
28  “Zvino iwe swededza pedyo newe Aroni mukoma wako nevanakomana vake vaainavo vabve pakati pevanakomana vaIsraeri kuti ave mupristi wangu, Aroni, Nadhabhi naAbhihu, Eriyezari naItamari, vanakomana vaAroni.
2  Ugadzirire Aroni mukoma wako nguo tsvene, dzive dzokukudzwa uye dzorunako.
3  Iwe utaure navose vakachenjera vane mwoyo yandakazadza nomudzimu wouchenjeri, vagadzire nguo dzaAroni dzokumutsvenesa nadzo, kuti ave mupristi wangu.
4  “Idzi ndidzo nguo dzavanofanira kugadzira: homwe yepachipfuva, efodhi nejasi risina maoko nenguo refu yakagadzirwa yakaita mabhokisi mabhokisi, ngowani nebhandi rejira; uye vanofanira kugadzirira Aroni mukoma wako nevanakomana vake nguo tsvene, kuti ave mupristi wangu.
5  Ivo ngavatore ndarama neshinda yebhuruu nemvere dzemakwai dzakaiswa ruvara rwepepuru yakatsvukuruka neshinda yakaiswa ruvara rutsvuku rwekokasi nerineni yakanaka kwazvo.
6  “Vanofanira kugadzira efodhi vachishandisa ndarama, shinda yebhuruu nemvere dzemakwai dzakaiswa ruvara rwepepuru yakatsvukuruka, shinda yakaiswa ruvara rutsvuku rwekokasi nerineni yakanaka kwazvo yakakoswa, rive basa romunhu anomenda.
7  Ngaive nemachira maviri epamapfudzi anobatanidzwa kumusoro kwayo kuviri, uye inofanira kubatanidzwa.
8  Bhandi rokuisungisa zvakasimba riri pairi, maererano nokugadzirwa kwaro rinofanira kuva rakagadzirwa nezvinhu zvinoti, ndarama, shinda yebhuruu nemvere dzemakwai dzakaiswa ruvara rwepepuru yakatsvukuruka neshinda yakaiswa ruvara rutsvuku rwekokasi nerineni yakanaka kwazvo yakakoswa.
9  “Unofanira kutora matombo maviri eonikisi, wonyora mazita evanakomana vaIsraeri paari, uchiita zvokutemera,
10  mazita avo matanhatu padombo rimwe chete nemazita matanhatu evaya vanenge vasara pane rimwe dombo, zvichitevedzana nokuberekwa kwavo.
11  Unyore uchiita zvokutemera mazita evanakomana vaIsraeri pamatombo acho maviri, sokunyora kunoita mhizha yokuveza matombo, sokunyorwa kunoitwa chisimbiso. Uagadzire akaiswa mutufuremu twendarama.
12  Uise matombo acho maviri pamachira epamapfudzi eefodhi, ave matombo okuyeuchidza vanakomana vaIsraeri; uye Aroni ngaatakure mazita avo pamberi paJehovha pamachira ake maviri epamapfudzi chive chiyeuchidzo.
13  Ugadzire tufuremu twendarama,
14  necheni mbiri dzendarama chaiyo. Udzigadzire setambo, setambo yakakoswa; ubatanidze cheni dzacho dzakaita setambo netufuremu twacho.
15  “Unofanira kugadzira homwe yepachipfuva yokutonga, ngaigadzirwe nomunhu anomenda. Uigadzire sokugadzirwa kunoitwa efodhi. Uigadzire nendarama, shinda yebhuruu nemvere dzemakwai dzakaiswa ruvara rwepepuru yakatsvukuruka neshinda yakaiswa ruvara rutsvuku rwekokasi nerineni yakanaka kwazvo yakakoswa.
16  Painenge yapetwa inofanira kuva nemativi mana akaenzana, yakareba sezvinoita kana minwe yatambanudzwa uye yakafara sezvinoita minwe kana yatambanudzwa.
17  Uise matombo pairi, pave nemitsara mina yematombo. Mutsara wokutanga ngauve nematombo anoti, rubhi, topazi neemaradhi.
18  Mutsara wechipiri ngauve neanoti, tekoizi, safaya nejaspa.
19  Mutsara wechitatu ngauve neanoti, reshemu, agati neametesti.
20  Mutsara wechina ngauve neanoti, krisoriti neonikisi nejedhi. Makomba aanoiswa anofanira kuva endarama.
21  Matombo acho ngaarongwe zvichienderana nemazita evanakomana vaIsraeri, gumi nemaviri maererano nemazita avo. Anofanira kunyorwa sokunyorwa kunoitwa chisimbiso, rimwe nerimwe maererano nezita raro, nokuda kwemadzinza gumi nemaviri.
22  “Pahomwe yepachipfuva unofanira kugadzira cheni dzakamonwa, dzakaita setambo yakakoswa, dzendarama chaiyo.
23  Pahomwe yepachipfuva, ugadzirewo marin’i maviri endarama, uise marin’i acho maviri pamakona maviri ehomwe yepachipfuva.
24  Upinze tambo dzacho mbiri dzendarama nomumarin’i maviri ari pamakona ehomwe yepachipfuva.
25  Upinze miromo miviri yetambo dzacho mbiri nomutufuremu twuviri, udziise pamachira epamapfudzi eefodhi, nechemberi kwayo.
26  Ugadzire marin’i maviri endarama, woaisa pamakona maviri ehomwe yepachipfuva, pamupendero wayo uri kurutivi ruri pedyo neefodhi nechomukati.
27  Ugadzire marin’i maviri endarama, woaisa pamachira maviri epamapfudzi eefodhi anobva pasi, mberi kwayo, pedyo nepayakabatanidzwa, pamusoro pebhandi reefodhi.
28  Ngavasungirire homwe yepachipfuva nemarin’i ayo pamarin’i eefodhi vachishandisa tambo yebhuruu, kuti irambe iri pamusoro pebhandi reefodhi uye kuti homwe yepachipfuva irege kubva pamusoro peefodhi.
29  “Aroni ngaatakure mazita evanakomana vaIsraeri ari pahomwe yepachipfuva yokutonga nechepamwoyo pake paanopinda muNzvimbo Tsvene kuti chive chiyeuchidzo pamberi paJehovha nguva dzose.
30  Uise Urimu neTumimu muhomwe yepachipfuva yokutonga, uye ngazvive pamwoyo paAroni paanouya pamberi paJehovha; Aroni anofanira kutakura zvakatongwa nokuda kwevanakomana vaIsraeri pamwoyo pake pamberi paJehovha nguva dzose.
31  “Unofanira kugadzira jasi reefodhi risina maoko neshinda yebhuruu chete.
32  Kumusoro kwaro nechepakati paro ngapave nehuro. Huro yaro ngaive nomupendero kumativi ose, chive chinhu chakagadzirwa nomuruki. Ngarive nehuro yakafanana neyenguo yokuzvidzivirira nayo ine simbi, kuti rirege kubvaruka.
33  Pamupendero waro ugadzire mapomegraneti eshinda yebhuruu nemvere dzemakwai dzakaiswa ruvara rwepepuru yakatsvukuruka neshinda yakaiswa ruvara rutsvuku rwekokasi, pamupendero waro kumativi ose, uye mabhero endarama ari pakati pawo kumativi ose;
34  bhero rendarama nepomegraneti, bhero rendarama nepomegraneti pamupendero wejasi risina maoko kumativi ose.
35  Ngaripfekwe naAroni kuti ashumire, uye kurira kunobva paari kunofanira kunzwika paanopinda munzvimbo tsvene pamberi paJehovha nepaanobuda, kuti arege kufa.
36  “Unofanira kugadzira karata kanopenya kendarama chaiyo, wokanyora uchiita zvokutemera sokunyorwa kunoitwa chisimbiso, kuti, ‘Utsvene ndohwaJehovha.’
37  Ukasungirire netambo yebhuruu, uye ngakave pangowani. Kanofanira kuva nechemberi kwengowani.
38  Ngakave pahuma yaAroni, uye Aroni ngaazvidavirire nokuda kwokukanganisa kunoitirwa zvinhu zvitsvene, zvichatsaurwa nevanakomana vaIsraeri, izvo zvipo zvavo zvose zvitsvene; uye kanofanira kugara pahuma pake nguva dzose, kuti aite kuti vagamuchirwe pamberi paJehovha.
39  “Unofanira kuruka nguo refu yakaita mabhokisi mabhokisi nerineni yakanaka kwazvo, uye ugadzire ngowani yerineni yakanaka kwazvo, uye ugadzire bhandi rejira, rive basa romuruki.
40  “Unofanira kugadzirira vanakomana vaAroni nguo refu, uvagadzirire mabhandi emachira, uye uvagadzirire zvifukidziro zvomusoro zvokukudzwa norunako.
41  Uzvipfekedze Aroni mukoma wako nevanakomana vake vaainavo, uvazodze uye uvape simba wovatsvenesa, kuti vave vapristi vangu.
42  Uvagadzirire zvikabudura zverineni kuti vafukidze nyama yavo isina kufukidzwa. Ngazvive zvakareba kubvira muhudyu kusvikira pazvidya.
43  Ngazvipfekwe naAroni nevanakomana vake pavanopinda mutende rokusanganira kana kuti pavanoswedera pedyo neatari kuti vashumire munzvimbo tsvene, kuti varege kukanganisa, vakafa. Uyu murau nokusingagumi kwaari nevana vake vanomutevera.
27  “Unofanira kugadzira atari nomuti womubayamhondoro, yakareba makubhiti mashanu, uye yakafara makubhiti mashanu. Atari yacho ngaive nemativi mana akaenzana, uye yakakwirira makubhiti matatu.
2  Ugadzire nyanga dzayo pamakona ayo mana. Nyanga dzayo ngadzibude pairi, uye uifukidze nemhangura.
3  Ugadzire makeni ayo okubvisisa madota ayo ane mafuta, nemafoshoro ayo, nendiro dzayo, nemaforogo ayo, nemidziyo yayo yokuisira moto; ugadzire midziyo yayo yose nemhangura.
4  Uigadzirire sefa yakarukwa nemhangura; uye ugadzire marin’i mana pamusoro pemambure acho pamakona ayo mana.
5  Uiise nechepasi pomukombero weatari, uye mambure acho anofanira kuva nechepakati peatari.
6  Ugadzirire atari matanda, matanda ayo ari omubayamhondoro, uye uafukidze nemhangura.
7  Matanda ayo ngaapinzwe mumarin’i, uye matanda acho anofanira kuva kumativi maviri eatari pamunenge muchiitakura.
8  Uigadzire kuva bhokisi remapuranga risina chinhu. Ngavaigadzire sezvawakaratidzwa mugomo.
9  “Unofanira kugadzira chivanze chetebhenekeri. Kurutivi rwakatarisana neNegebhu, nechokumaodzanyemba, chivanze chacho ngachive nejira rinorembera rerineni yakanaka kwazvo yakakoswa, rutivi rwacho rumwe chete rwakareba makubhiti zana.
10  Mbiru dzacho makumi maviri nezvigadziko makumi maviri ngazvive zvemhangura. Hoko dzembiru nezvokuzvibatanidza nazvo ngazvive zvesirivha.
11  Rutivi rwokuchamhembe ngaruve rwakareba saizvozvowo, jira racho rakarembera ngarive rakareba makubhiti zana, nembiru dzaro makumi maviri nezvigadziko zvaro zvemhangura makumi maviri, nehoko dzembiru dzacho nezvokuzvibatanidza nazvo zvesirivha.
12  Kurutivi rwakafara rwechivanze, kurutivi rwokumavirira jira rakarembera ngarive makubhiti makumi mashanu, mbiru dzaro dziri gumi uye zvigadziko zvadzo zviri gumi.
13  Rutivi rwakafara rwechivanze rwokumabvazuva rwakatarisana nokunobuda zuva runofanira kuva makubhiti makumi mashanu.
14  Jira rinorembera kurutivi rumwe ngarive makubhiti gumi nemashanu, mbiru dzaro dziri nhatu uye zvigadziko zvadzo zviri zvitatu.
15  Kune rumwe rutivi ngakuve nejira rinorembera rakareba makubhiti gumi nemashanu, mbiru dzaro dziri nhatu nezvigadziko zvadzo zviri zvitatu.
16  “Pagedhi rechivanze ngapave nechinhu chinovhara chakareba makubhiti makumi maviri, chakagadzirwa neshinda yebhuruu nemvere dzemakwai dzakaiswa ruvara rwepepuru yakatsvukuruka neshinda yakaiswa ruvara rutsvuku rwekokasi nerineni yakanaka kwazvo yakakoswa, rive basa romuruki, mbiru dzazvo dziri ina uye zvigadziko zvadzo zviri zvina.
17  Mbiru dzose dzakapoteredza chivanze ngadzive nezvokusungisa zvesirivha, uye hoko dzadzo ngadzive dzesirivha asi zvigadziko zvadzo ngazvive zvemhangura.
18  Chivanze chinofanira kuva chakareba makubhiti zana, chakafara makubhiti makumi mashanu, uye jira racho rakakwirira makubhiti mashanu, rakagadzirwa nerineni yakanaka kwazvo yakakoswa, uye zvigadziko zvacho zviri zvemhangura.
19  Midziyo yose yetebhenekeri inoshandiswa mubasa rayo rose, uye hoko dzayo dzose dzetende, nehoko dzose dzechivanze ngazvive zvemhangura.
20  “Iwe unofanira kurayira vanakomana vaIsraeri kuti vakutsvakire mafuta chaiwo emaorivhi akaita zvokudzvurwa echokuvhenekesa, kuti abvire mumarambi nguva dzose.
21  Aroni nevanakomana vake vachachiisa pamberi paJehovha mutende rokusanganira, kunze kweketeni riri pedyo neChipupuriro, kubvira manheru kusvikira mangwanani. Ngauve murau nokusingagumi kuzvizvarwa zvavo, unofanira kuteererwa nevanakomana vaIsraeri.
7  Naizvozvo Jehovha akati kuna Mosesi: “Tarira, ndakuita kuti uve Mwari kuna Farao, uye Aroni mukoma wako achava muprofita wako.
2  Iwe—uchataura zvose zvandichakurayira; uye Aroni mukoma wako ndiye achataura naFarao, uye iye acharega vanakomana vaIsraeri vachibuda munyika yake.
3  Asi ini, ndicharega mwoyo waFarao uchioma, ndichaita kuti zviratidzo zvangu nezvishamiso zvangu zviwande munyika yeIjipiti.
4  Asi Farao haazokuteererii; uye ndicharwisa Ijipiti noruoko rwangu, ndobudisa mauto angu, vanhu vangu, ivo vanakomana vaIsraeri, munyika yeIjipiti nokutonga kukuru.
5  VaIjipiti vachaziva kuti ndini Jehovha pandichatambanudzira Ijipiti ruoko rwangu, uye ndichabudisa vanakomana vaIsraeri pakati pavo.”
6  Mosesi naAroni vakaita sezvavakanga varayirwa naJehovha. Vakaita izvozvo chaizvo.
7  Mosesi akanga ava nemakore makumi masere uye Aroni akanga ava nemakore makumi masere nematatu panguva yavakataura naFarao.
8  Zvino Jehovha akati kuna Mosesi naAroni:
9  “Kana Farao akataura nemi, achiti, ‘Itai chishamiso chenyu,’ ibva wati kuna Aroni, ‘Tora tsvimbo yako uikande pasi pamberi paFarao.’ Iyo ichava nyoka huru.”
10  Naizvozvo Mosesi naAroni vakapinda maiva naFarao vakaita chaizvo zvavakanga varayirwa naJehovha. Naizvozvo Aroni akakanda tsvimbo yake pasi pamberi paFarao nevashandi vake, ikava nyoka huru.
11  Zvisinei, Farao akashevedzawo vanhu vakachenjera nen’anga; uye vapristi vaiita zvemashiripiti veIjipiti vakaitawo saizvozvo nemashiripiti avo.
12  Naizvozvo mumwe nomumwe wavo akakanda tsvimbo yake pasi, dzikava nyoka huru; asi tsvimbo yaAroni yakamedza tsvimbo dzavo.
13  Zvisinei, mwoyo waFarao wakava wakaoma, uye haana kuvateerera, sezvakanga zvataurwa naJehovha.
14  Zvino Jehovha akati kuna Mosesi: “Mwoyo waFarao wakaoma. Aramba kuti vanhu vaende.
15  Enda kuna Farao mangwanani. Tarira! Iye achange achienda kumvura! Iwe umire paunokwanisa kusangana naye pamhenderekedzo yoRwizi rwaNire, uye uende uine tsvimbo muruoko rwako, iya yakachinja kuva nyoka.
16  Uti kwaari, ‘Jehovha, Mwari wevaHebheru andituma kwauri, achiti: “Rega vanhu vangu vaende kurenje kuti vanondishumira,” asi tarira hauna kuteerera kusvikira zvino.
17  Zvanzi naJehovha: “Uchaziva kuti ndini Jehovha neizvi. Tarira ndicharova mvura iri muRwizi rwaNire netsvimbo iri muruoko rwangu, uye ichachinja kuva ropa.
18  Hove dziri muRwizi rwaNire dzichafa, Rwizi rwaNire ruchanhuhwa, vaIjipiti havazombodi kunwa mvura yomuRwizi rwaNire.”’”
19  Naizvozvo Jehovha akati kuna Mosesi: “Iti kuna Aroni, ‘Tora tsvimbo yako utambanudzire ruoko rwako pamusoro pemvura yeIjipiti, pamusoro penzizi dzavo, pamusoro pemigero yaNire nepamusoro pemadziva avo ane tsanga zhinji nepamusoro pemvura yezvidziva zvavo zvavakagadzira, kuti ive ropa.’ Munyika yose yeIjipiti muchava neropa uye mumidziyo yose yematanda nomumidziyo yematombo.”
20  Mosesi naAroni vakabva vaita saizvozvo, sezvakanga zvarayirwa naJehovha, uye iye akasimudza tsvimbo yacho, akarova mvura yakanga iri muRwizi rwaNire Farao nevashandi vake vakatarira, mvura yose yaiva muRwizi rwaNire ikachinja kuva ropa.
21  Hove dzaiva muRwizi rwaNire dzakafa, Rwizi rwaNire rukatanga kunhuhwa; uye vaIjipiti havana kukwanisa kunwa mvura yomuRwizi rwaNire; uye ropa rakava munyika yose yeIjipiti.
22  Zvisinei, vapristi vaiita zvemashiripiti veIjipiti vakaitawo saizvozvo nemashiripiti avo akavanzika; zvokuti mwoyo waFarao wakaramba wakaoma, uye haana kuvateerera, sezvakanga zvataurwa naJehovha.
23  Nokudaro Farao akatendeuka akanopinda mumba make, haana kuvawo nehanya nazvo kuti afunge nezvazvo.
24  VaIjipiti vose vakachera kumativi ose oRwizi rwaNire kuti vawane mvura yokunwa, nokuti vakanga vasingakwanisi kunwa mvura yoRwizi rwaNire.
25  Zvino mazuva manomwe akapera kubvira Jehovha paakarova Rwizi rwaNire.
34  Zvino Jehovha akati kuna Mosesi: “Veza mahwendefa maviri ematombo akaita seokutanga, ndinyore pamahwendefa acho mashoko aiva pamahwendefa okutanga, awakaputsa.
2  Gadzirira mangwanani, zvauchakwira muGomo reSinai mangwanani, womira pedyo neni ipapo pamusoro pegomo racho.
3  Asi ngaparege kuva neanokwira newe, uyewo ngaparege kuva nomunhu anoonekwa mugomo racho rose. Makwai nemombe ngazviregewo kufura pamberi pegomo iroro.”
4  Naizvozvo Mosesi akaveza mahwendefa maviri ematombo akaita seokutanga uye iye akafumomuka, akakwira muGomo reSinai, sezvaakanga arayirwa naJehovha, uye akanga aine mahwendefa maviri ematombo muruoko rwake.
5  Jehovha akaburuka ari mugore, akamira naye ipapo, akadana zita raJehovha.
6  Jehovha akapfuura nepamberi pechiso chake achizivisa kuti: “Jehovha, Jehovha, Mwari ane ngoni nenyasha, anononoka kutsamwa uye azere nomutsa worudo, nechokwadi,
7  anochengetera vane zviuru mutsa worudo, anoregerera kukanganisa, kudarika uye chivi, asi asingazomboregi kuranga, anoranga vanakomana nevazukurukomana nokuda kwokukanganisa kwemadzibaba kusvikira kuchizvarwa chechitatu nechizvarwa chechina.”
8  Mosesi akabva akurumidza kukotama, akagwadama.
9  Akabva ati: “Haiwa Jehovha, zvino kana mandinzwira nyasha, ndapota, Jehovha ngaafambe ari pakati pedu, nokuti ivo vanhu vane mitsipa yakaoma, mutikanganwire kukanganisa kwedu nechivi chedu, mutione senhaka yenyu.”
10  Iye akatiwo: “Tarira ndiri kuita sungano: Ndichaita zvinhu zvinoshamisa pamberi pevanhu vako vose, zvisati zvamboitwa panyika pose kana pakati pemamwe marudzi ose; vanhu vose vauri pakati pavo vachaona basa raJehovha, nokuti chinhu chandichaita ndichikushandisa chinotyisa.
11  “Zvino iwe chengeta zvandiri kukurayira nhasi. Tarira ndichadzinga vaAmori nevaKenani nevaHiti nevaPerizi nevaHivhi nevaJebhusi pamberi pako.
12  Chenjerera kuti usaita sungano nevagari vomunyika yauri kuenda kwairi, kuti irege kuva musungo kwauri.
13  Asi muputse atari dzavo, muputse shongwe dzavo tsvene, uye muteme matanda avo matsvene.
14  Nokuti haufaniri kugwadamira mumwe mwari, nokuti Jehovha, ane zita rokuti Ane Godo, ndiMwari ane godo;
15  kuti urege kuita sungano nevagari vomunyika yacho, nokuti vachaita unzenza navanamwari vavo, vobayira zvibayiro kuna vanamwari vavo, uye mumwe achakukoka, wodya zvimwe pachibayiro chake.
16  Iwe uchabva watorera vanakomana vako vamwe vanasikana vavo, uye vanasikana vavo vachaita unzenza navanamwari vavo, voita kuti vanakomana vako vaite unzenza navanamwari vavo.
17  “Usazvigadzirira vanamwari vezvidhori zvakaumbwa nesimbi yakanyungudutswa.
18  “Unofanira kuchengeta mutambo wemakeke asina kuviriswa. Udye makeke asina kuviriswa, sezvandakakurayira, kwemazuva manomwe panguva yakatarwa mumwedzi waAbhibhi, nokuti wakabuda muIjipiti mumwedzi waAbhibhi.
19  “Zvose zvinotanga kuvhura chibereko ndezvangu, uye pazvipfuwo zvako zvose, nzombe yokutanga negondohwe rokutanga ndezvangu.
20  Unofanira kudzikinura mwana wokutanga wembongoro uchishandisa gwai. Asi kana usingazomudzikinuri, unofanira kubva watyora mutsipa wake. Unofanira kudzikinura matangwe ose evanakomana vako.Ngavarege kuuya pamberi pangu vasina chinhu.
21  “Unofanira kushanda mazuva matanhatu, asi uchengete sabata pazuva rechinomwe. Uchengete sabata munguva yokurima nomunguva yokukohwa.
22  “Uite mutambo wako wemavhiki nezvibereko zvinotanga kuibva zvegoho regorosi, nomutambo wokuunganidza pakupera kwegore.
23  “Vanhurume vako vose ngavauye pamberi paIshe wechokwadi, Jehovha, Mwari waIsraeri, katatu pagore.
24  Nokuti ndichadzinga marudzi pamberi pako, ndichakudza nharaunda yako; uye hapana munhu achachiva nyika yako paunenge uchienda kunoona chiso chaJehovha Mwari wako katatu pagore.
25  “Usabayira ropa rechibayiro changu pamwe chete nezvinhu zvakaiswa mbiriso. Chibayiro chomutambo wepaseka hachifaniri kurara kusvikira mangwanani.
26  “Unofanira kuuya nezvibereko zvomunda wako zvakanaka kwazvo zvinotanga kuibva kuimba yaJehovha Mwari wako. “Usabika mbudzana nomukaka waamai vayo.”
27  Zvino Jehovha akati kuna Mosesi: “Nyora mashoko aya, nokuti ndinoita sungano newe naIsraeri maererano nemashoko aya.”
28  Iye akaramba ari ikoko naJehovha kwemazuva makumi mana nousiku makumi mana. Haana kudya zvokudya uye haana kunwa mvura. Akanyora mashoko esungano yacho pamahwendefa, iwo Mashoko Gumi.
29  Zvino Mosesi paakaburuka muGomo reSinai, mahwendefa maviri eChipupuriro aiva muruoko rwaMosesi paakaburuka mugomo racho, asi Mosesi haana kuziva kuti ganda rechiso chake raipenya nokuda kwokutaura naye kwaakanga aita.
30  Aroni nevanakomana vose vaIsraeri pavakaona Mosesi, vakaona ganda rechiso chake richipenya, vakatya kuswedera pedyo naye.
31  Zvino Mosesi akavashevedza. Naizvozvo Aroni nemachinda ose eungano vakadzoka kwaari, Mosesi akataura navo.
32  Pashure paizvozvo, vanakomana vose vaIsraeri vakaswedera pedyo naye, akavarayira zvose zvaakanga audzwa naJehovha muGomo reSinai.
33  Mosesi paaipedza kutaura navo, aiisa chifukidziro pachiso chake.
34  Asi Mosesi paaienda pamberi paJehovha kunotaura naye, aibvisa chifukidziro chacho kusvikira abuda. Aibuda otaura nevanakomana vaIsraeri zvaairayirwa.
35  Vanakomana vaIsraeri pavaiona chiso chaMosesi, kuti ganda rechiso chaMosesi riri kupenya; Mosesi aidzorera chifukidziro pachiso chake kusvikira apinda kuti anotaura naye.
37  Zvino Bhezareri akagadzira Areka nomuti womubayamhondoro. Yakanga yakareba makubhiti maviri nehafu, yakafara kubhiti rimwe nehafu, uye yakakwirira kubhiti rimwe nehafu.
2  Akaifukidza nendarama chaiyo mukati nokunze, akaigadzirira bhandi rendarama raiipoteredza.
3  Pashure paizvozvo akaiumbira marin’i endarama, okuisa pamusoro pemakumbo ayo mana, marin’i maviri ari kune rumwe rutivi rwayo uye marin’i maviri ari kune rumwe rutivi rwayo.
4  Akagadzirawo matanda omubayamhondoro, akaafukidza nendarama.
5  Akabva apinza matanda okutakurisa Areka mumarin’i aiva mumativi eAreka.
6  Zvino akagadzira chifukidziro chendarama chaiyo. Chakanga chakareba makubhiti maviri nehafu, chakafara kubhiti rimwe nehafu.
7  Akagadzirawo makerubhi maviri endarama. Akaagadzira nenyundo ari kumativi maviri echifukidziro chacho.
8  Kerubhi rimwe raiva kurutivi rwouko, uye rimwe kerubhi raiva kurutivi ruri kuno. Akagadzira makerubhi ari pamusoro pechifukidziro kumativi acho maviri.
9  Akava makerubhi akanga akatambanudzira mapapiro awo maviri kumusoro, achivhara chifukidziro nemapapiro awo, zviso zvawo zvakatarirana. Zviso zvemakerubhi zvakanga zvakatarira pachifukidziro.
10  Akagadzirawo tafura yomubayamhondoro. Yakanga yakareba makubhiti maviri, yakafara kubhiti rimwe, uye yakakwirira kubhiti rimwe nehafu.
11  Akabva aifukidza nendarama chaiyo, akaigadzirira bhandi rendarama rakanga rakaipoteredza.
12  Akaigadzirirawo mukombero waiva noupamhi hwechanza wakanga wakaipoteredza uye akagadzira bhandi rendarama nokuda kwomukombero wayo waiipoteredza.
13  Akaiumbirawo marin’i mana endarama, akaisa marin’i acho pamakona mana aiva emakumbo mana.
14  Marin’i acho aiva pedyo nomukombero, kuti abate matanda okutakurisa tafura yacho.
15  Akabva agadzira matanda omubayamhondoro okutakurisa tafura, akaafukidza nendarama.
16  Apedza izvozvo akagadzira midziyo yepatafura achishandisa ndarama chaiyo, madhishi ayo nemakapu ayo nendiro dzayo nemajagi ayo aizoshandiswa kudurura zvinonwiwa.
17  Akabva agadzira chigadziko chemarambi nendarama chaiyo. Akagadzira chigadziko chacho chemarambi nenyundo. Mativi acho nemapazi acho, kapu dzacho, mapfundo acho nemaruva acho akatumbuka zvaibva pachiri.
18  Mapazi matanhatu aibuda mumativi acho, mapazi matatu echigadziko chemarambi aibuda kune rumwe rutivi rwacho uye mapazi matatu echigadziko chemarambi aibuda kune rumwe rutivi rwacho.
19  Makapu matatu akaumbwa semaruva omuarumondi aiva pamapazi ari kudivi rimwe chete, aine mapfundo nemaruva akatumbuka zvichitevedzana zvichiti apa pfundo apa ruva rakatumbuka; uye makapu matatu akaumbwa semaruva omuarumondi aiva pane mamwe mapazi kune rimwe divi racho, mapfundo nemaruva akatumbuka zvichitevedzana zvichiti apa pfundo apa ruva rakatumbuka. Ndizvo zvakanga zvakaita mapazi matanhatu anobuda pachigadziko chemarambi.
20  Pachigadziko chemarambi paiva nemakapu mana akaumbwa semaruva omuarumondi, mapfundo acho nemaruva akatumbuka zvichitevedzana zvichiti apa pfundo apa ruva rakatumbuka.
21  Pfundo raiva pasi pemapazi maviri raibuda pachiri, uye pfundo raiva pasi pemamwe mapazi maviri raibuda pachiri uye pfundo raiva pasi pemamwezve mapazi maviri raibuda pachiri, nokuda kwemapazi matanhatu aibuda pachigadziko chemarambi.
22  Mapfundo awo nemapazi awo zvaibuda pachiri. Chose zvacho chaiva chinhu chimwe chete chakagadzirwa nenyundo, chendarama chaiyo.
23  Akabva agadzira marambi acho manomwe nezvokudzimisa marambi zvacho nemidziyo yokuisira moto achishandisa ndarama chaiyo.
24  Akachigadzira icho pamwe chete nemidziyo yacho yose netarenda rimwe chete rendarama chaiyo.
25  Zvino akagadzira atari yerusenzi nomuti womubayamhondoro. Yakanga yakareba kubhiti rimwe chete uye yakafara kubhiti rimwe chete, iine mativi mana akaenzana, uye yakanga yakakwirira makubhiti maviri. Nyanga dzayo dzakanga dzakabuda pairi.
26  Akabva aifukidza nendarama chaiyo, pamusoro payo nomumativi ayo ose nenyanga dzayo, akaigadzirira bhandi rendarama raiipoteredza.
27  Akaigadzirira marin’i maviri endarama nechepasi pebhandi rayo pamativi maviri ayo, pamativi ayo maviri akatarirana, kuti abate matanda okuitakura nawo.
28  Pashure paizvozvo akagadzira matanda omuti womubayamhondoro, akaafukidza nendarama.
29  Akagadzirawo mafuta matsvene okuzodza nawo, nerusenzi chaiyo, inonhuhwirira, rikava basa romugadziri wemafuta okuzora.
23  “Usataura mashoko enhema. Usabatsirana nomunhu akaipa nokuva chapupu chinoronga kuita zvechisimba.
2  Usatevera vanhu vazhinji pakuita zvakaipa; uye usapupurira mhosva uchitsigirana nevazhinji kuti mutsaudzire kururamisira.
3  Kana ari munhu akaderera, usasarura pamhosva yake.
4  “Kana ukasangana nenzombe yomuvengi wako kana kuti mbongoro yake yarasika, chokwadi unofanira kuidzorera kwaari.
5  Kana ukaona mbongoro yomunhu anokuvenga yakatsitsirirwa nomutoro wayo, haufaniri kumusiya. Chokwadi unofanira kuisunungura pamwe chete naye.
6  “Usatonga mhosva yomumwe wako murombo uchitsaudzira paanokakavadzana nomumwe.
7  “Unofanira kugara kure neshoko renhema. Usauraya asina mhosva uye akarurama, nokuti handizoti munhu akaipa akarurama.
8  “Usagamuchira pfumbamuromo, nokuti pfumbamuromo inopofumadza vanhu vanoona zvakanaka uye inogona kukanganisa mashoko evanhu vakarurama.
9  “Musadzvinyirira mutorwa, sezvamakaziva manzwiro anoita mweya womutorwa, nokuti makava vatorwa munyika yeIjipiti.
10  “Unofanira kudyara mbeu mumunda mako kwemakore matanhatu, ukohwe zvibereko zvawo.
11  Asi gore rechinomwe unofanira kuusiya usina kurimwa, unofanira kuuradza, uye varombo pavanhu vako vachadya zvinobva mauri; mhuka dzomusango dzichadya zvavanosiya. Uite saizvozvowo nomunda wako wemizambiringa nomunda wako wemiorivhi.
12  “Unofanira kuita basa rako mazuva matanhatu; asi urege pazuva rechinomwe, kuti nzombe yako nembongoro yako zvizorore uye mwanakomana womurandasikana wako nomutorwa vazorore.
13  “Munofanira kuchenjerera zvose zvandakakuudzai; uye musataura mazita evamwe vanamwari. Haafaniri kunzwika pamiromo yenyu.
14  “Unofanira kundiitira mutambo katatu pagore.
15  Uite mutambo wemakeke asina kuviriswa. Udye makeke asina kuviriswa kwemazuva manomwe, sezvandakakurayira, panguva yakatarwa mumwedzi waAbhibhi, nokuti mumwedzi iwoyo wakabuda muIjipiti. Havafaniri kuuya pamberi pangu vasina chinhu.
16  Uitewo mutambo wokukohwa michero inotanga kuibva yemabasa ako, yezvaunodyara mumunda; nomutambo wokuunganidza pakupera kwegore, paunounganidza zvawakashandira kumunda.
17  Vanhurume vako vose ngavauye pamberi pechiso chaIshe wechokwadi, Jehovha, katatu pagore.
18  “Usapa ropa rechibayiro changu pamwe chete nezvinhu zvakaiswa mbiriso. Mafuta omutambo wangu haafaniri kurara usiku hwose kusvikira mangwanani.
19  “Unofanira kuunza zvakanaka kupfuura zvose pazvibereko zvinotanga kuibva zvomunda wako kuimba yaJehovha Mwari wako. “Usabika mbudzana nomukaka waamai vayo.
20  “Tarira ndiri kutuma ngirozi mberi kwako kuti ikuchengete uri mumugwagwa, kuti ikusvitse munzvimbo yandakagadzira.
21  Zvichenjerere nokuda kwayo, uteerere inzwi rayo. Musaipandukira, nokuti haingaregereri kudarika kwenyu; nokuti zita rangu riri mairi.
22  Asi, kana ukanyatsoteerera inzwi rayo, ukaita zvose zvandichataura, ndichaitira vavengi vako utsinye uye ndichanetsa vaya vanokunetsa.
23  Nokuti ngirozi yangu ichaenda mberi kwako, ichakusvitsa kuvaAmori nevaHiti nevaPerizi nevaKenani, vaHivhi nevaJebhusi, uye ndichavaparadza.
24  Usakotamira vanamwari vavo kana kuti kunyengetedzwa kuti uvashumire, usagadzira chero chinhu chipi zvacho chakaita semabasa avo, asi chokwadi uvawisire pasi, uputse shongwe dzavo tsvene.
25  Munofanira kushumira Jehovha Mwari wenyu, uye achakomborera zvokudya zvenyu nemvura yenyu; chokwadi ndichabvisa denda pakati penyu.
26  Munyika yako hamuzovi nomukadzi anobva pamuviri kana mukadzi asingabereki. Ndichaita kuti mazuva ako akwane.
27  “Ndichatuma kutyiwa kwangu mberi kwako, ndichavhiringidza vanhu vose vauchasvika kwavari, chokwadi ndichaita kuti vavengi vako vose vakufuratire.
28  Ndichatumira kusuruvara mberi kwako, uye kuchadzinga vaHivhi, vaKenani, nevaHiti pamberi pako.
29  Handizovadzingi pamberi pako negore rimwe, kuti nyika irege kuva dongo, mhuka dzomusango dzikakuwandira.
30  Ndichavadzinga pamberi pako zvishoma nezvishoma, kusvikira wabereka, waita kuti nyika yacho ive yako.
31  “Ndichaisa muganhu wako kubvira kuGungwa Dzvuku kusvikira kugungwa revaFiristiya uye kubvira kurenje kusvikira kuRwizi; nokuti ndichaisa vagari vomunyika yacho muruoko rwako uye chokwadi uchavadzinga pamberi pako.
32  Usaita sungano navo kana navanamwari vavo.
33  Havafaniri kugara munyika yako, kuti varege kukuita kuti unditadzire. Kana ukashumira vanamwari vavo, zvichava musungo kwauri.”
22  “Kana munhu akaba nzombe kana kuti gwai ozviuraya kana kuzvitengesa, anofanira kuripa nemombe shanu nokuda kwenzombe yacho, uye makwai mana nokuda kwegwai racho.
2  (“Kana mbavha ikawanikwa ichipaza, yobva yarohwa, yofa, aiuraya wacho haana mhosva yeropa.
3  Kana yanga yabudirwa nezuva, aiuraya wacho ane mhosva yeropa.) “Inofanira kuripa. Kana isina chinhu, inofanira kubva yatengeswa nokuda kwezvinhu zvayakaba.
4  Chokwadi, kana ikawanikwa iine chinhu chakabiwa muruoko rwayo, chichiri chipenyu, ingava nzombe kana mbongoro kana gwai, inofanira kuripa zvakapetwa kaviri.
5  “Kana munhu akadyisa munda kana kuti munda wemizambiringa, osairira mhuka dzake dzinotakuriswa zvinhu, dzoparadza mune mumwe munda, anofanira kuripa nezvakanaka kwazvo zvomunda wake kana kuti nezvakanaka kwazvo zvomunda wake wemizambiringa.
6  “Kana moto ukapararira, ukabatira paminzwa, nepazvisote kana pazviyo zvisati zvachekwa kana kuti munda ukapiswa, munhu akabatidza moto wacho anofanira kuripa zvakatsva.
7  “Kana munhu akachengetesa wokwake mari kana kuti zvinhu, izvo zvikabiwa mumba momunhu wacho, kana mbavha yacho ikawanikwa, inofanira kuripa zvakapetwa kaviri.
8  Kana mbavha yacho ikasawanikwa, muridzi weimba anofanira kuunzwa pedyo naMwari wechokwadi kuti vaone kana asina kutora zvinhu zvowokwake.
9  Asi kana iri mhosva yose yokudarika, pamusoro penzombe, mbongoro, gwai, nguo, chinhu chero chipi zvacho chakarasika chaangataura nezvacho kuti, ‘Ndechangu!’ mhosva yavo vari vaviri inofanira kuuya kuna Mwari wechokwadi. Uyo achanzi naMwari akaipa, acharipa wokwake zvakapetwa kaviri.
10  “Kana munhu akachengetesa wokwake mbongoro, kana nzombe, kana gwai, kana chipfuwo chero chipi zvacho, chikafa kana kuti chikaremara kana kuti chikatinhwa pasina munhu ari kuzviona,
11  vaviri vacho vanofanira kupikirana vachishandisa zita raJehovha kuti iye haana kutora zvinhu zvowokwake; muridzi wazvo anofanira kuzvibvuma, uye mumwe wacho haafaniri kuripa.
12  Asi chokwadi, kana zvikabiwa zviri kwaari, anofanira kuripa muridzi wazvo.
13  Kana chikabvamburwa nechikara, anofanira kuuya nacho kuti chive uchapupu. Haafaniri kuripa chinhu chakabvamburwa nechikara.
14  “Asi kana munhu akakumbira chinhu kune wokwake, chikaremara kana kuti chikafa, muridzi wacho paanenge asiri nacho, anofanira kuripa.
15  Kana muridzi wacho ainacho, haafaniri kuripa. Kana chakakumbirwa kuti chizobhadharwa, mubhadharo wacho ndiwo unofanira kuripirwa.
16  “Zvino kana munhu akanyengedza mhandara isati yavimbiswa kuroorwa, orara nayo, anofanira kuiwana nomutengo wokutenga nawo kuti ive mudzimai wake.
17  Kana baba vayo vakaramba zvachose kuti vamupe iyo, anofanira kuripa mari inoenzanirana nemari inobhadharirwa mhandara.
18  “Usachengetedza muroyi wechikadzi ari mupenyu.
19  “Ani naani anorara nemhuka chokwadi anofanira kuurayiwa.
20  “Munhu anobayira kuna vanamwari chero vapi zvavo kunze kwaJehovha oga anofanira kuparadzwa chose.
21  “Usaitira utsinye mutorwa kana kuti kumudzvinyirira, nokuti imi maiva vatorwa munyika yeIjipiti.
22  “Musatambudza chirikadzi chero ipi zvayo kana kuti nherera.
23  Kana ukaitambudza, iyo ikandichemera, chokwadi ndichanzwa kuchema kwayo;
24  ndichatsamwa kwazvo, uye ndichakuurayai nebakatwa, vadzimai venyu vachava chirikadzi, uye vanakomana venyu vachava nherera.
25  “Kana ukakweretesa vanhu vangu mari, anotambudzika wauinaye, rega kumuitira zvinoitwa nowechimbadzo. Musareva mubereko kwaari.
26  “Kana ukatora nguo yowokwako kuti ive chokumbofanobata, unofanira kuidzorera kwaari panovira zuva.
27  Nokuti ndicho chokufuka chake chete. Ndiro jasi rokuti afukidze ganda rake. Achafukei pakurara? Achandichemera, uye ndichanzwa, nokuti ndine nyasha.
28  “Usatuka Mwari kana kuti kutuka jinda riri pakati pevanhu vako.
29  “Usapa zvibereko zvako zvakawanda nezvinofashukira zvechisviniro chako uchizengurira. Unofanira kundipa dangwe revanakomana vako.
30  Unofanira kuita seizvi nenzombe yako negwai rako: Icharamba iri pamwe chete naamai vayo kwemazuva manomwe. Nezuva rechisere unofanira kundipa iyo.
31  “Munofanira kuva vanhu vatsvene kwandiri; uye hamufaniri kudya nyama yechinhu chakabvamburwa kusango nechikara. Munofanira kuikandira imbwa.
38  Zvino akagadzira atari yechinopiwa chinopiswa nomuti womubayamhondoro. Yakanga yakareba makubhiti mashanu, yakafara makubhiti mashanu, iine mativi mana akaenzana, uye yakakwirira makubhiti matatu.
2  Akabva agadzira nyanga dzayo pamakona ayo mana. Nyanga dzayo dzakanga dzakabuda pairi. Akazoifukidza nemhangura.
3  Pashure paizvozvo akagadzira midziyo yose yeatari, makeni nemafoshoro nendiro, maforogo nemidziyo yokuisira moto. Akagadzira midziyo yayo yose nemhangura.
4  Akagadzirirawo atari sefa yakarukwa nesimbi yemhangura, pasi pomukombero wayo, pasi nechepakati payo.
5  Akabva aumba marin’i mana pamakona mana pedyo nesefa yesimbi yemhangura, kuti abate matanda.
6  Pashure paizvozvo akagadzira matanda omubayamhondoro akaafukidza nemhangura.
7  Akabva apinza matanda acho mumarin’i aiva kumativi eatari kuti ashandiswe kuitakura. Akaigadzira riri bhokisi remapuranga risina chinhu.
8  Akabva agadzira bheseni remhangura nechigadziko charo chemhangura, achishandisa magirazi evashandikadzi vaiita basa rakarongwa pasuo retende rokusanganira.
9  Zvino iye akagadzira chivanze. Kurutivi rwakatarisana neNegebhu, kumaodzanyemba, jira rechivanze rakanga rakarembera rakanga rakagadzirwa nerineni yakanaka kwazvo yakakoswa, makubhiti zana.
10  Mbiru dzaro makumi maviri nezvigadziko zvaro zvaiva zvemhangura. Hoko dzembiru dzacho nezvokuzvibatanidza nazvo zvaiva zvesirivha.
11  Kurutivi rwokuchamhembe kwaivawo nemakubhiti zana. Mbiru dzaro makumi maviri nezvigadziko zvaro makumi maviri zvaiva zvemhangura. Hoko dzembiru dzacho nezvokuzvibatanidza nazvo zvaiva zvesirivha.
12  Asi kurutivi rwokumavirira jira racho rakanga rakarembera raiva makubhiti makumi mashanu. Mbiru dzaro dzaiva gumi uye zvigadziko zvaro zvaiva gumi. Hoko dzembiru dzacho nezvokuzvibatanidza nazvo zvaiva zvesirivha.
13  Kurutivi rwokumabvazuva nechokunobuda zuva kwaiva nemakubhiti makumi mashanu.
14  Jira rakanga rakarembera raiva makubhiti gumi nemashanu kurutivi rumwe. Mbiru dzaro dzaiva nhatu uye zvigadziko zvaro zvaiva zvitatu.
15  Uye kune rumwe rutivi, kuno nokudivi iro regedhi rechivanze, jira rakanga rakarembera raiva makubhiti gumi nemashanu. Mbiru dzaro dzaiva nhatu uye zvigadziko zvaro zvaiva zvitatu.
16  Jira rose rechivanze rakanga rakarembera kumativi ose rakanga rakagadzirwa nerineni yakanaka kwazvo yakakoswa.
17  Zvigadziko zvembiru dzacho zvaiva zvemhangura. Hoko dzembiru dzacho nezvokudzibatanidza nazvo zvaiva zvesirivha, uye dzakanga dzakafukidzwa nesirivha pamusoro padzo, uye paiva nezvokudzibatanidza nazvo zvesirivha nokuda kwembiru dzose dzechivanze.
18  Chinhu chinovhara pagedhi rechivanze chakanga chakagadzirwa nomuruki, neshinda yebhuruu nemvere dzemakwai dzakaiswa ruvara rwepepuru yakatsvukuruka neshinda yakaiswa ruvara rutsvuku rwekokasi nerineni yakanaka kwazvo yakakoswa, uye chakanga chakareba makubhiti makumi maviri, chose zvacho chakakwirira makubhiti mashanu kuenzana nejira rechivanze rakanga rakarembera.
19  Mbiru dzacho ina nezvigadziko zvadzo zvina zvaiva zvemhangura. Hoko dzadzo dzaiva dzesirivha uye misoro yadzo nezvokudzibatanidza nazvo zvakanga zvakafukidzwa nesirivha.
20  Hoko dzose dzetende retebhenekeri nedzechivanze kumativi ose dzaiva dzemhangura.
21  Zvinotevera ndizvo zvinhu zvetebhenekeri zvakaverengwa, iyo tebhenekeri yeChipupuriro, zvakaverengwa Mosesi arayira, sebasa revaRevhi vaitungamirirwa naItamari mwanakomana womupristi Aroni.
22  Bhezareri mwanakomana waUrai mwanakomana waHeri wedzinza raJudha akaita zvose zvakanga zvarayirwa Mosesi naJehovha.
23  Aiva naOhoriyabhi mwanakomana waAhisamaki wedzinza raDhani, mhizha, munhu aimenda uye airuka neshinda yebhuruu nemvere dzemakwai dzakaiswa ruvara rwepepuru yakatsvukuruka neshinda yakaiswa ruvara rutsvuku rwekokasi nerineni yakanaka kwazvo.
24  Ndarama yose yakashandiswa pakuita basa, pabasa rose renzvimbo tsvene yakanga yakaenzana nendarama yechinopiwa chinozunguzirwa, matarenda makumi maviri nemapfumbamwe nemashekeri mazana manomwe nemakumi matatu kana tichienzanisa neshekeri renzvimbo tsvene.
25  Sirivha yevaya vakanyorwa paungano yaiva matarenda zana nemashekeri chiuru chimwe nemazana manomwe nemakumi manomwe nemashanu kana tichienzanisa neshekeri renzvimbo tsvene.
26  Hafu yeshekeri yomunhu mumwe nomumwe yaiva hafu yeshekeri kana tichienzanisa neshekeri renzvimbo tsvene, nokuda kwevanhu vose vaidarika vachienda kune vaya vakanga vakanyorwa vaitangira pamakore makumi maviri zvichikwira, vaisvika zviuru zvine mazana matanhatu nezvitatu nemazana mashanu nemakumi mashanu.
27  Matarenda esirivha zana akaumbiswa zvigadziko zvenzvimbo tsvene nezvigadziko zveketeni. Zvigadziko zana zvaienzanirana nematarenda zana, tarenda rimwe richigadzira chigadziko chimwe chete.
28  Akagadzira hoko dzembiru nemashekeri chiuru nemazana manomwe nemakumi manomwe nemashanu, akafukidza misoro yadzo, akadzibatanidza.
29  Mhangura yechinopiwa chinozunguzirwa yaiva matarenda makumi manomwe nemashekeri zviuru zviviri nemazana mana.
30  Iyi akaishandisa kugadzira zvigadziko zvesuo retende rokusanganira neatari yemhangura nesefa yayo yemhangura, nemidziyo yose yeatari,
31  nezvigadziko zvechivanze chakanga chiri kumativi ose, nezvigadziko zvegedhi rechivanze, nehoko dzose dzetende retebhenekeri nehoko dzose dzetende dzechivanze chakanga chiri kumativi ose.
32  Munguva iyi vanhu vakaona kuti Mosesi akanga achinonoka kuburuka mugomo. Naizvozvo vanhu vakaunganira Aroni, vakati kwaari: “Simuka, tigadzirire mwari achatitungamirira, nokuti Mosesi uyu, murume uya akatibudisa munyika yeIjipiti, hatizivi kuti chii chakaitika kwaari.”
2  Aroni akati kwavari: “Bvisai mhete dzendarama dziri panzeve dzemadzimai enyu, dzevanakomana venyu nedzevanasikana venyu muuye nadzo kwandiri.”
3  Zvino vanhu vose vakatanga kubvisa mhete dzendarama dzaiva panzeve dzavo vachiuya nadzo kuna Aroni.
4  Iye akabva atora ndarama yacho pamaoko avo, akaigadzira nechokuvezesa, akaigadzirisa mufananidzo wemhuru wakaumbwa nezvakanyungudutswa. Ivo vakatanga kuti: “Haiwa iwe Israeri, uyu ndiye Mwari wako, akakubudisa munyika yeIjipiti.”
5  Aroni paakazviona, akavaka atari pamberi pawo. Aroni akazoshevedzera akati: “Mangwana kune mutambo uchaitirwa Jehovha.”
6  Naizvozvo zuva rakatevera racho vakafumomuka, vakapa zvinopiwa zvinopiswa nokupa zvibayiro zvokugoverana. Pashure paizvozvo vanhu vakagara pasi kuti vadye nokunwa. Vakabva vasimuka kuti vafare.
7  Zvino Jehovha akati kuna Mosesi: “Enda, buruka, nokuti vanhu vako vawakabudisa munyika yeIjipiti vaita zvakaipa.
8  Vakurumidza kutsauka panzira yandakavarayira kuti vafambe nayo. Vagadzira mufananidzo wavo wemhuru wakaumbwa nezvakanyungudutswa uye vari kuramba vachiukotamira vachibayira zvibayiro kwauri, vachiti, ‘Haiwa iwe Israeri, uyu ndiye Mwari wako, akakubudisa munyika yeIjipiti.’”
9  Jehovha akati kuna Mosesi: “Ndatarira vanhu ava ndikaona kuti vanhu vane mitsipa yakaoma.
10  Naizvozvo ndisiye ndakadaro, kuti hasha dzangu dzivamukire uye ndivatsakatise, uye rega ndiite kuti iwe uve rudzi rukuru.”
11  Zvino Mosesi akatsvaka kuti Jehovha Mwari wake anzwe nyasha, akati: “Haiwa Jehovha, nei hasha dzenyu dzichifanira kumukira vanhu venyu vamakabudisa munyika yeIjipiti nesimba guru uye noruoko rune simba?
12  Neiko vaIjipiti vachifanira kuti, ‘Akavabudisa achivavarira kuita zvakaipa kuti avaurayire mumakomo, uye kuti avatsakatise panyika’? Dzorai hasha dzenyu huru muzvidembe pamusoro pokuitira vanhu venyu zvakaipa.
13  Yeukai Abrahamu, Isaka naIsraeri vashumiri venyu, vamakapikira muchipika nemi pachenyu, zvamakati kwavari, ‘Ndichaita kuti vana venyu vawande senyeredzi dzokumatenga, ndichapa vana venyu nyika yose iyi yandakasarudza, kuti vaiite yavo nokusingagumi.’”
14  Zvino Jehovha akazvidemba pamusoro pezvakaipa zvaakanga ataura kuti aizoitira vanhu vake.
15  Pashure paizvozvo Mosesi akatendeuka, akaburuka mugomo aine mahwendefa maviri eChipupuriro muruoko rwake, mahwendefa akanga akanyorwa kumativi ose. Akanga akanyorwa seri neseri.
16  Mahwendefa acho akanga ari basa raMwari, uye zvakanyorwa zvacho zvakanga zvanyorwa naMwari zvichiita zvokutemerwa pamahwendefa acho.
17  Zvino Joshua akanzwa ruzha rwevanhu vaishevedzera, akati kuna Mosesi: “Mumusasa mune ruzha rwehondo.”
18  Asi iye akati: “Harusi ruzha rwokuimba pamusoro pechinhu chaitwa nesimba guru,Harusi ruzha rwokuimba kwokukundwa;Irwo ruzha rwokumwe kuimba rwandiri kunzwa.”
19  Naizvozvo paakanga angova pedyo nomusasa uye ava kuona mhuru yacho nokutamba kwacho, Mosesi akashatirwa kwazvo, akabva akanda pasi mahwendefa aiva mumaoko ake, akaaputsira mujinga megomo.
20  Zvino akatora mhuru yavakanga vagadzira akaipisa nomoto, akaikuya-kuya kusvikira yaita upfu, achibva azohumwayira pamusoro pemvura, akainwisa vanakomana vaIsraeri.
21  Mosesi akazoti kuna Aroni: “Vanhu ava vakaitei kwauri zvokuti wavaunzira chivi chikuru?”
22  Aroni akati: “Ishe wangu ngaarege hake kushatirwa kwazvo. Imi munonyatsoziva vanhu ava, kuti vanongoda kuita zvakaipa chete.
23  Saka vakati kwandiri, ‘Tigadzirire mwari achatitungamirira, nokuti Mosesi uyu, murume uya akatibudisa munyika yeIjipiti, hatizivi kuti chii chakaitika kwaari.’
24  Nokudaro ndakati kwavari, ‘Ndivanaani vane ndarama? Ngavaibvise pavari kuti vandipe.’ Zvino ndakaikanda mumoto, mhuru iyi ikabuda imomo.”
25  Mosesi akaona kuti vanhu havana kudzoreka, nokuti Aroni akanga avarega vasingadzoreki kuti vazvidzwe nevaivashora.
26  Mosesi akabva amira pagedhi romusasa akati: “Ndiani ari kurutivi rwaJehovha? Ngaauye kwandiri!” Vanakomana vose vaRevhi vakatanga kuungana kwaari.
27  Zvino akati kwavari: “Zvanzi naJehovha Mwari waIsraeri, ‘Mumwe nomumwe wenyu ngaasungirire bakatwa rake padivi pake. Pfuurai nomumusasa muchibva pane rimwe gedhi muchienda kune rimwe gedhi, mumwe nomumwe auraye hama yake, mumwe nomumwe auraye wokwake, uye mumwe nomumwe auraye shamwari yake yepedyo.’”
28  Vanakomana vaRevhi vakaita sezvakanga zvataurwa naMosesi, zvokuti vanhu vakafa pazuva iroro vaiva vanhu vanenge zviuru zvitatu.
29  Mosesi akati: “Nhasi ivai nesimba nokuda kwebasa raJehovha, nokuti mumwe nomumwe wenyu ari kurwisana nomwanakomana wake nehama yake, kuti iye akupei chikomborero nhasi.”
30  Zvino pazuva rakatevera racho, Mosesi akati kuvanhu vacho: “Imi—iyemi, makatadza kwazvo, zvino ndichakwira kuna Jehovha. Zvichida ndingayananisira chivi chenyu.”
31  Naizvozvo Mosesi akadzokera kuna Jehovha akati: “Aa, vanhu ava vakatadza kwazvo, pakuti vakazvigadzirira mwari wendarama!
32  Asi zvino kana mukavaregerera chivi chavo,—uye kana zvikasadaro, ndapota, ndidzimei mubhuku renyu ramakanyora.”
33  Asi Jehovha akati kuna Mosesi: “Munhu wose akanditadzira, ndiye wandichadzima mubhuku rangu.
34  Zvino chiuya, tungamirira vanhu kwandakakutaurira nezvakwo. Tarira! Ngirozi yangu ichakutungamirira, uye pazuva randichaunza chirango ndichavaunzira chirango nokuda kwechivi chavo.”
35  Zvino Jehovha akatambudza vanhu nokuti vakanga vagadzira mhuru, yakanga yagadzirwa naAroni.
6  Naizvozvo Jehovha akati kuna Mosesi: “Zvino uchaona zvandichaitira Farao, nokuti achavarega vachienda nokuda kworuoko rune simba uye achavadzinga munyika yake nokuda kworuoko rune simba.”
2  Mwari akataura naMosesi akati kwaari: “Ndini Jehovha.
3  Ndaimbozviratidza kuna Abrahamu, Isaka naJakobho saMwari Wemasimbaose, asi handina kuzvizivisa kwavari nezita rangu rokuti Jehovha.
4  Ndakasimbisawo sungano yangu navo kuti ndivape nyika yeKenani, nyika yavaigara vari vatorwa.
5  Ini, iyeni, ndanzwa kugomera kwevanakomana vaIsraeri, vari kuitwa varanda nevaIjipiti, uye ndayeuka sungano yangu.
6  “Naizvozvo iti kuvanakomana vaIsraeri, ‘Ndini Jehovha, ndichakubvisai pamitoro yevaIjipiti ndokununurai pauranda hwavo, ndichakusunungurai noruoko rwakatambanudzwa uye nokutonga kukuru.
7  Ndichakutorai kuti muve rudzi rwangu, ndichava Mwari wenyu; uye muchaziva kuti ndini Jehovha Mwari wenyu ari kukubvisai pamitoro yeIjipiti.
8  Ndichakupinzai munyika yandakasimudzira ruoko rwangu ndichipika kuti ndiipe Abrahamu, Isaka naJakobho; uye ndichakupai kuti ive yenyu. Ndini Jehovha.’”
9  Pashure paizvozvo Mosesi akataura izvi nevanakomana vaIsraeri, asi havana kuteerera Mosesi nokuda kwokuora mwoyo uye nokuda kwouranda hwakaoma.
10  Zvino Jehovha akataura naMosesi, achiti:
11  “Pinda utaure naFarao, mambo weIjipiti, kuti abudise vanakomana vaIsraeri munyika yake.”
12  Asi Mosesi akataura pamberi paJehovha, achiti: “Tarirai! Vanakomana vaIsraeri havana kunditeerera; zvino Farao anganditeerera sei, zvandiine miromo isina kudzingiswa?”
13  Asi Jehovha akaramba achitaura naMosesi naAroni, akavashandisa kurayira vanakomana vaIsraeri naFarao mambo weIjipiti, kuti abudise vanakomana vaIsraeri munyika yeIjipiti.
14  Ava ndivo vakuru veimba yemadzibaba avo: Vanakomana vaRubheni, dangwe raIsraeri, vaiva Hanoki naParu, Hezroni naKami. Idzi ndidzo mhuri dzaRubheni.
15  Vanakomana vaSimiyoni vaiva Jemueri naJamini naOhadhi naJakini naZohari naShauri mwanakomana womukadzi muKenani. Idzi ndidzo mhuri dzaSimiyoni.
16  Aya ndiwo mazita evanakomana vaRevhi, maererano nemadzinza emhuri dzavo: Geshoni naKohati naMerari. Makore oupenyu hwaRevhi aiva makore zana nemakumi matatu nemanomwe.
17  Vanakomana vaGeshoni vaiva Ribhini naShimei, maererano nemhuri dzavo.
18  Vanakomana vaKohati vaiva Amramu naIzihari naHebroni naUzieri. Makore oupenyu hwaKohati aiva makore zana nemakumi matatu nematatu.
19  Vanakomana vaMerari vaiva Mari naMushi. Idzi ndidzo dzaiva mhuri dzevaRevhi, maererano nemadzinza emhuri dzavo.
20  Zvino Amramu akawana Jokebhedhi hanzvadzi yababa vake kuti ave mudzimai wake. Gare gare akamuberekera Aroni naMosesi. Makore oupenyu hwaAmramu aiva makore zana nemakumi matatu nemanomwe.
21  Vanakomana vaIzihari vaiva Kora naNefegi naZikri.
22  Vanakomana vaUzieri vaiva Mishaeri naErizafani naSitri.
23  Zvino Aroni akawana Erishebha, mwanasikana waAminadhabhi, hanzvadzi yaNashoni, kuti ave mudzimai wake. Gare gare akamuberekera Nadhabhi naAbhihu, Eriyezari naItamari.
24  Vanakomana vaKora vaiva Asiri naErikana naAbhiyasafi. Idzi ndidzo dzaiva mhuri dzevaKora.
25  Eriyezari, mwanakomana waAroni akawana mumwe wevanasikana vaPutieri kuti ave mudzimai wake. Gare gare iye akamuberekera Finiyasi. Ava ndivo vakuru vemadzibaba evaRevhi, maererano nemhuri dzavo.
26  Ava ndivo Aroni naMosesi vakanzi naJehovha: “Budisai vanakomana vaIsraeri munyika yeIjipiti maererano nemauto avo.”
27  Ndivo vaitaura naFarao, mambo weIjipiti, kuti vabudise vanakomana vaIsraeri muIjipiti. Uyu ndiye Mosesi wacho naAroni.
28  Zvino pazuva iroro Jehovha akataura naMosesi ari munyika yeIjipiti,
29  Jehovha akataura naMosesi, achiti: “Ndini Jehovha. Udza Farao, mambo weIjipiti zvinhu zvose zvandiri kukutaurira.”
30  Mosesi akabva ati pamberi paJehovha: “Tarirai! Ndine miromo isina kudzingiswa, saka Farao anganditeerera sei?”
31  Zvino Jehovha akaramba achitaura naMosesi, achiti:
2  “Tarira, ndinoshevedza Bhezareri mwanakomana waUrai mwanakomana waHeri wedzinza raJudha nezita.
3  Ndichamuzadza nomudzimu waMwari kuti ave nouchenjeri, nokunzwisisa, nezivo, uye kuti ave nyanzvi muumhizha hwemarudzi ose,
4  kuti afunge mazano, kuti ashande nendarama nesirivha nemhangura,
5  nokuveza matombo kuti arongwe, nokuveza matanda kuti aite zvivezwa zvemarudzi ose.
6  Asi ini, ndagadza Ohoriyabhi mwanakomana waAhisamaki wedzinza raDhani kuti ave pamwe chete naye, uye ndinoisa uchenjeri mumwoyo mevanhu vose vakachenjera, kuti vaite zvinhu zvose zvandakakurayira zvinoti:
7  tende rokusanganira neAreka yechipupuriro nechifukidziro chiri pamusoro payo, nemidziyo yose yetende,
8  netafura nemidziyo yayo, nechigadziko chemarambi chendarama chaiyo nemidziyo yacho yose, neatari yerusenzi,
9  neatari yechinopiwa chinopiswa nemidziyo yayo yose, nebheseni nechigadziko charo,
10  nenguo dzakarukwa nenguo tsvene dzomupristi Aroni nenguo dzevanakomana vake dzokuti vashande sevapristi;
11  nemafuta okuzodza nawo nerusenzi inonhuhwirira yenzvimbo tsvene. Ngavaite maererano nezvinhu zvose zvandakakurayira.”
12  Zvino Jehovha akatizve kuna Mosesi:
13  “Iwe taura nevanakomana vaIsraeri, uchiti, ‘Chokwadi munofanira kuchengeta masabata angu, nokuti iwo chiratidzo pakati pangu nemi muzvizvarwa zvenyu zvose kuti muzive kuti ini Jehovha ndiri kukutsvenesai.
14  Munofanira kuchengeta sabata, nokuti iro chinhu chitsvene kwamuri. Chokwadi anorisvibisa achaurayiwa. Kana pakava nomunhu anoita basa pariri, mweya iwoyo unofanira kubva waparadzwa pakati pevanhu vawo.
15  Basa ngariitwe pamazuva matanhatu, asi zuva rechinomwe isabata rokuzorora zvakakwana. Iro chinhu chitsvene kuna Jehovha. Ani naani anoita basa pazuva resabata chokwadi achaurayiwa.
16  Vanakomana vaIsraeri vanofanira kuchengeta sabata, kuti vaite sabata muzvizvarwa zvavo zvose. Iyo isungano nokusingagumi.
17  Iyo chiratidzo nokusingagumi pakati pangu nevanakomana vaIsraeri, nokuti Jehovha akaita matenga nenyika pamazuva matanhatu uye pazuva rechinomwe akazorora, akazvisimbisa.’”
18  Zvino paakangopedza kutaura naye vari muGomo reSinai, akapa Mosesi mahwendefa maviri eChipupuriro, mahwendefa edombo akanga akanyorwa nomunwe waMwari.
21  “Zvino izvi ndizvo zvandakatonga zvaunofanira kuisa pamberi pavo:
2  “Kana ukatenga muranda muHebheru, achava muranda kwemakore matanhatu, asi mune rechinomwe achaenda akasununguka asina chaanoripa.
3  Kana akauya ari oga, achaenda ari oga. Kana aine mudzimai, mudzimai wake anofanira kubva aenda pamwe chete naye.
4  Kana tenzi wake akamupa mudzimai, omuberekera vanakomana kana kuti vanasikana, mudzimai nevana vake vachava vatenzi wake, iye achaenda ari oga.
5  Asi kana muranda wacho akaomerera kuti, ‘Ndinoda tenzi wangu, mudzimai wangu nevanakomana vangu; handidi kusunungurwa,’
6  ipapo tenzi wake anofanira kuuya naye pedyo naMwari wechokwadi, omuunza pedyo nesuo kana kuti gwatidziro; uye tenzi wake oboora nzeve yake nomutsunda, uye anofanira kuva muranda wake nokusingagumi.
7  “Kana murume akatengesa mwanasikana wake kuti ave murandasikana, haazoendi semaendero anoita varandarume.
8  Kana asingafadzi tenzi wake zvokuti haamusarudzi kuti ave murongo asi anoita kuti adzikinurwe, haazobvumirwi kumutengesera vanhu vokune imwe nyika pakumunyengera kwaakaita.
9  Kana akamusarudzira mwanakomana wake, anofanira kumuitira maererano nezvinofanira kuitirwa vanasikana.
10  Kana akatora mumwe mudzimai, zvokudya zvake, zvipfeko zvake nezvinofanira kuitirwa akaroorwa hazvifaniri kutapudzwa.
11  Kana asingazomuitiri zvinhu zvitatu izvi, iye ngaaende hake pasina chaanoripa, asingaripi mari.
12  “Anorova munhu zvokuti anofa, anofanira kuurayiwa.
13  Asi kana asina kumuvandira uye Mwari wechokwadi abvumira kuti zviitwe noruoko rwake, ndichakusarudzira nzvimbo kwaangatizira.
14  Kana munhu akatsamwira wokwake zvokuti anomuuraya nokunyengedzera, umubvise kunyange paatari yangu kuti afe.
15  Anorova baba vake naamai vake, anofanira kuurayiwa.
16  “Anoba munhu omutengesa kana kuti anowanikwa ainaye, anofanira kuurayiwa.
17  “Anotuka baba vake naamai vake, anofanira kuurayiwa.
18  “Kana varume vakapopotedzana uye mumwe akatema mumwe wake nedombo kana kuti nebadza, akasafa, asi akaramba ari pamubhedha wake;
19  kana akamuka akafamba-famba kunze kwemasuo aine mudonzvo, uya akamurova haafaniri kurangwa; achangoripa nguva yakarasika chete pabasa romunhu iyeye kusvikira ava nechokwadi chokuti anyatsopora.
20  “Kana munhu akarova murandarume wake kana murandasikana wake nekatanda, munhu iyeye akafira muruoko rwake, munhu iyeye anofanira kutsiviwa.
21  Asi kana akaramba ari mupenyu kwezuva rimwe chete kana maviri, haafaniri kutsiviwa, nokuti iye imari yake.
22  “Kana varume vakarwisana, vokuvadza mukadzi ane pamuviri uye vana vake vobuda asi pasina njodzi inouraya yaitika, anofanira kuripiswa kukuvadza kwaakaita maererano nezvaangatarirwa nomuridzi womukadzi wacho; uye anofanira kuzviripa achishandisa vatongi.
23  Asi kana njodzi inouraya ikaitika, ipapo munofanira kutsiva mweya nomweya,
24  ziso neziso, zino nezino, ruoko noruoko, tsoka netsoka,
25  kupisa nechinhu chinopisa nokupisa nechinhu chinopisa, ronda neronda, kurova nokurova.
26  “Kana munhu akarova ziso romurandarume wake kana kuti ziso romurandasikana wake, orikuvadza, anofanira kumurega kuti aende akasununguka, kuti zviripe ziso rake.
27  Kana akabvisa zino romurandarume wake kana kuti zino romurandasikana wake, anofanira kumurega kuti aende akasununguka, kuti zviripe zino rake.
28  “Kana nzombe ikatunga murume kana kuti mukadzi, munhu iyeye akafa, nzombe yacho inofanira kutemwa nematombo, asi nyama yayo haifaniri kudyiwa; uye muridzi wenzombe yacho haafaniri hake kurangwa.
29  Asi kana nzombe yacho yaigara ichitunga, muridzi wayo achinge akanyeverwa asi asingaichengetedzi, ikauraya murume kana kuti mukadzi, nzombe yacho inofanira kutemwa nematombo uye muridzi wayo anofanira kuurayiwawo.
30  Kana akatarirwa rudzikinuro, anofanira kupa mutengo worudzikinuro nokuda kwomweya wake maererano nezvose zvaangatarirwa.
31  Kunyange yakatunga mwanakomana kana kuti yakatunga mwanasikana, anofanira kuitirwa maererano nezvakatongwa izvi.
32  Kana nzombe yacho yakatunga murandarume kana kuti murandasikana, iye acharipa tenzi womunhu iyeye mashekeri makumi matatu, uye nzombe yacho ichatemwa nematombo.
33  “Kana munhu akavhura gomba, kana kuti kana munhu akachera gomba orega kurivharidzira, nzombe kana kuti mbongoro ikawira mariri,
34  muridzi wegomba racho anofanira kuripa. Anofanira kupa muridzi wayo mutengo wacho, uye mhuka yakafa ichava yake.
35  Kana nzombe yomunhu ikakuvadza nzombe yomumwe uye yofa, vanofanira kutengesa nzombe mhenyu vogovana mutengo wayo unenge wabhadharwa; uyewo vanofanira kugovana yakafa yacho.
36  Kana kuti kana zvakanga zvichizivikanwa kuti yaigara ichitunga asi muridzi wayo aisaichengetedza, anofanira kuripa nzombe nenzombe, uye yakafa yacho ichava yake.
25  Zvino Jehovha akataura naMosesi, achiti:
2  “Taura nevanakomana vaIsraeri, kuti vandiunzire mupiro: Munditorere mupiro wangu kumunhu wose anokurudzirwa nomwoyo wake.
3  Uyu ndiwo mupiro wamuchatora kwavari: ndarama nesirivha nemhangura,
4  shinda yebhuruu, mvere dzemakwai dzakaiswa ruvara rwepepuru yakatsvukuruka, shinda yakaiswa ruvara rutsvuku rwekokasi, shinda yerineni yakanaka kwazvo, nemvere dzembudzi,
5  nematehwe emakondohwe akaiswa ruvara rutsvuku, nematehwe emasiri, nematanda omubayamhondoro;
6  mafuta ezvokuvhenekesa, mafuta ebharisamu okugadzirisa mafuta okuzodza nawo uye rusenzi inonhuhwirira;
7  nematombo eonikisi nematombo okuisa paefodhi neokuisa pahomwe yepachipfuva.
8  Ngavandigadzirire nzvimbo tsvene, zvandinofanira kugara pakati pavo.
9  Maererano nezvose zvandiri kukuratidza somufananidzo wetebhenekeri uye mufananidzo wemidziyo yayo yose, igadzirei saizvozvo.
10  “Vanofanira kugadzira Areka nomuti womubayamhondoro, yakareba makubhiti maviri nehafu, yakafara kubhiti rimwe nehafu uye yakakwirira kubhiti rimwe nehafu.
11  Uifukidze nendarama chaiyo. Uifukidze mukati nokunze, uye pamusoro payo ugadzire bhandi rendarama rinoipoteredza.
12  Uiumbire marin’i mana endarama, uaise pamusoro pemakumbo ayo mana, marin’i maviri ari kune rumwe rutivi rwayo uye marin’i maviri ari kune rumwe rutivi rwayo.
13  Ugadzire matanda omubayamhondoro, woafukidza nendarama.
14  Upinze matanda acho mumarin’i ari kumativi eAreka kuti muatakurise Areka.
15  Matanda acho anofanira kugara mumarin’i eAreka. Ngaarege kubviswa pairi.
16  Uise chipupuriro chandichakupa muAreka.
17  “Unofanira kugadzira chifukidziro chendarama chaiyo, chakareba makubhiti maviri nehafu uye chakafara kubhiti rimwe nehafu.
18  Ugadzire makerubhi maviri endarama. Uagadzire nenyundo ari kumativi maviri echifukidziro chacho.
19  Gadzira kerubhi rimwe riri kurutivi rwuno uye rimwe kerubhi riri kurutivi urwo. Mugadzire makerubhi acho ari pamusoro pechifukidziro kumativi acho maviri.
20  Makerubhi acho anofanira kunge akatambanudzira mapapiro awo maviri kumusoro, akavhara chifukidziro nemapapiro awo, zviso zvawo zvakatarirana. Zviso zvemakerubhi zvinofanira kuva zvakatarira chifukidziro.
21  Uise chifukidziro pamusoro peAreka, uye uise chipupuriro chandichakupa muAreka.
22  Ndichava ipapo, ndotaura newe ndiri pamusoro pechifukidziro, ndiri pakati pemakerubhi maviri ari pamusoro peareka yechipupuriro, zvose zvandichakurayira nokuda kwevanakomana vaIsraeri.
23  “Unofanira kugadzira tafura nomuti womubayamhondoro, yakareba makubhiti maviri, yakafara kubhiti rimwe, uye yakakwirira kubhiti rimwe nehafu.
24  Uifukidze nendarama chaiyo, uigadzirire bhandi rendarama rinoipoteredza.
25  Uigadzirire mukombero une upamhi hwechanza unenge wakaipoteredza, uye ugadzirire mukombero wayo unoipoteredza bhandi rendarama.
26  Uigadzirire marin’i mana endarama, woisa marin’i acho pamakona mana emakumbo mana.
27  Marin’i acho anofanira kuva pedyo nomukombero kuti abate matanda okutakurisa tafura.
28  Ugadzire matanda omubayamhondoro, woafukidza nendarama, uye vanofanira kuatakurisa tafura.
29  “Unofanira kugadzira madhishi ayo nemakapu ayo nemajagi ayo nendiro dzayo zvavachashandisa kudira zvinonwiwa. Uzvigadzire nendarama chaiyo.
30  Unofanira kuisa chingwa chokuratidzira patafura, pamberi pangu nguva dzose.
31  “Unofanira kugadzira chigadziko chemarambi chendarama chaiyo. Chigadziko chemarambi ngachigadzirwe nenyundo. Pachinogara napo, mapazi acho, kapu dzacho, mapfundo acho nemaruva acho akatumbuka ngazvibve pachiri.
32  Mapazi matanhatu anobuda mumativi acho, mapazi matatu echigadziko chemarambi anobuda kune rimwe divi uye mapazi matatu echigadziko chemarambi anobuda kune rimwe divi racho.
33  Makapu matatu akaumbwa semaruva omuarumondi ari pamapazi ari kudivi rimwe chete, mapfundo nemaruva akatumbuka zvakatevedzana zvichiti apa pfundo apa ruva rakatumbuka, uye makapu matatu akaumbwa semaruva omuarumondi ari pane mamwe mapazi kune rimwe divi racho, mapfundo nemaruva akatumbuka zvakatevedzana zvichiti apa pfundo apa ruva rakatumbuka. Izvi ndizvo zvakaita mapazi matanhatu anobuda pachigadziko chemarambi.
34  Pachigadziko chemarambi ngapave nemakapu mana akaumbwa semaruva omuarumondi, mapfundo acho nemaruva acho akatumbuka zvakatevedzana zvichiti apa pfundo apa ruva rakatumbuka.
35  Pfundo riri pasi pemapazi maviri rinobuda pachiri, uye pfundo riri pasi pemamwe mapazi maviri rinobuda pachiri uye pfundo riri pasi pemamwezve mapazi maviri rinobuda pachiri, nokuda kwemapazi matanhatu anobuda pachigadziko chemarambi.
36  Mapfundo awo nemapazi awo ngazvibude pachiri. Chose zvacho ngachive chinhu chimwe chete chakagadzirwa nenyundo, chendarama chaiyo.
37  Uchigadzirire marambi manomwe; marambi acho ngaabatidzwe, avhenekere nzvimbo iri pamberi pacho.
38  Zvokudzimisa marambi zvacho nemidziyo yokuisira moto ngazvive zvendarama chaiyo.
39  Ngaachigadzire, icho pamwe chete nemidziyo yacho yose iyi netarenda rimwe chete rendarama chaiyo.
40  Ona kuti unozvigadzira maererano nomufananidzo wazvo wawakaratidzwa mugomo.
13  Zvino Jehovha akataurazve naMosesi, achiti:
2  “Nditsaurire vanhurume vose nemhuka hono zvinotanga kuberekwa, zvinovhura chibereko chimwe nechimwe pavanakomana vaIsraeri, pavanhu nepamhuka. Izvo ndezvangu.”
3  Mosesi akati kuvanhu: “Yeukai zuva iri ramakabuda muIjipiti, muimba yevaranda, nokuti Jehovha akakubudisai muno noruoko rune simba. Naizvozvo hapana chinhu chine mbiriso chingadyiwa.
4  Nhasi muri kubuda mumwedzi waAbhibhi.
5  Zvino kana Jehovha akusvitsa kunyika yevaKenani nevaHiti nevaAmori nevaHivhi nevaJebhusi, yaakapikira madzitateguru ako kuti achakupa, nyika inoyerera mukaka nouchi, unofanira kuita basa iri mumwedzi uno.
6  Unofanira kudya makeke asina kuviriswa kwemazuva manomwe, uye zuva rechinomwe nderomutambo unoitirwa Jehovha.
7  Unofanira kudya makeke asina kuviriswa kwemazuva manomwe; haufaniri kuonekwa uine chinhu chine mbiriso, uye haufaniri kuonekwa uine mukanyiwa une mbiriso munzvimbo yako yose.
8  Uudze mwanakomana wako pazuva iroro, uchiti, ‘Imhosva yezvandakaitirwa naJehovha pandakabuda muIjipiti.’
9  Ngachive chiratidzo paruoko rwako nechiyeuchidzo pakati pemaziso ako, kuti mutemo waJehovha uve mumuromo mako; nokuti Jehovha akakubudisa muIjipiti noruoko rune simba.
10  Unofanira kuchengeta murau uyu panguva yawo yakatarwa gore negore.
11  “Zvino kana Jehovha akusvitsa kunyika yevaKenani, sezvaakapikira iwe nemadzitateguru ako, uye akakupa iyo,
12  utsaurire Jehovha munhu wose anovhura chibereko, chose chinotanga kuberekwa, mwana wemhuka, achazova wako. Vanhurume nemhuka hono ndezvaJehovha.
13  Mwana wose wembongoro anotanga kuberekwa umudzikinure negwai, kana ukasazomudzikinura, utyore mutsipa wake. Udzikinure matangwe ose evanhu ari pakati pevanakomana vako.
14  “Zvino kana mwanakomana wako akazokubvunza, achiti, ‘Izvi zvinorevei?’ uti kwaari, ‘Jehovha akatibudisa muIjipiti, muimba yevaranda, noruoko rune simba.
15  Farao akaomesa mwoyo akaramba kutirega tichienda, uye Jehovha akauraya matangwe ose munyika yeIjipiti, kubvira kudangwe romunhu kusvikira kudangwe remhuka. Ndokusaka ndichibayira Jehovha mhuka hono dzose dzinovhura chibereko, uye ndichidzikinura matangwe ose evanakomana vangu.’
16  Ichi chinofanira kuva sechiratidzo paruoko rwako uye sorundanyara pakati pemaziso ako, nokuti Jehovha akatibudisa muIjipiti noruoko rune simba.”
17  Zvino Farao paakarega vanhu kuti vaende, Mwari haana kuvatungamirira nenzira yepanyika yevaFiristiya kunyange iyo yaiva pedyo, nokuti Mwari akati: “Zvimwe vanhu vangazvidemba pavanoona kurwa, vakadzokera kuIjipiti.”
18  Nokudaro Mwari akaita kuti vapoterere nenzira yokurenje reGungwa Dzvuku. Asi vanakomana vaIsraeri vakabuda munyika yeIjipiti vakagadzirira kurwa.
19  Mosesi akaenda nemapfupa aJosefa, nokuti iye akanga aita kuti vanakomana vaIsraeri vapike kwazvo, achiti: “Chokwadi Mwari achafunga nezvenyu, uye munofanira kubuda muno nemapfupa angu.”
20  Vakabva kuSukoti vakanodzika musasa kuEtamu kumucheto kwerenje.
21  Jehovha akanga achifamba ari mberi kwavo masikati, ari mushongwe yegore kuti avatungamirire munzira, uye usiku ari mushongwe yomoto kuti avape chiedza kuti vafambe masikati nousiku.
22  Shongwe yegore yaisabva pamberi pevanhu masikati uyewo shongwe yomoto yaisabva pamberi pevanhu usiku.
14  Zvino Jehovha akataura naMosesi, achiti:
2  “Taura nevanakomana vaIsraeri, kuti vadzoke, vadzike musasa pamberi pePihahiroti pakati peMigdhori negungwa pakatarisana neBhaari-zefoni. Mudzike musasa pedyo negungwa pakatarisana napo.
3  Zvino Farao achabva ati nezvevanakomana vaIsraeri, ‘Vari kudzungaira munyika yacho vavhiringidzika. Renje ravavharidzira.’
4  Naizvozvo ndicharega mwoyo waFarao uchioma, iye achavatevera uye ndichakudzwa nezvichaitika kuna Farao nemauto ake ose ehondo; uye vaIjipiti vachaziva kuti ndini Jehovha.” Nokudaro vakaita saizvozvo.
5  Gare gare mambo weIjipiti akaudzwa kuti vanhu vakanga vatiza. Mwoyo waFarao neyevashandi vake ikabva yachinja pamusoro pevanhu vacho, zvokuti vakati: “Taitei, zvatarega vaIsraeri kuti vaende, varege kuva varanda vedu?”
6  Naizvozvo akagadzirira ngoro dzake dzehondo, akaenda nevanhu vake.
7  Akatora ngoro dzehondo dzakasarudzwa mazana matanhatu nedzimwe ngoro dzose dzeIjipiti nevarwi vaiva mune imwe neimwe yadzo.
8  Nokudaro Jehovha akarega mwoyo waFarao mambo weIjipiti uchioma, iye akatevera vanakomana vaIsraeri, vanakomana vaIsraeri pavakanga vachibuda noruoko rune simba.
9  VaIjipiti vakavatevera, mabhiza ose engoro aFarao nevarwi vaitasva mabhiza nemauto ake ehondo vakavabata pavakanga vakadzika musasa pedyo negungwa, pedyo nePihahiroti pakatarisana neBhaari-zefoni.
10  Farao paakasvika pedyo, vanakomana vaIsraeri vakatarira, vakaona vaIjipiti vachivatevera; vanakomana vaIsraeri vakatya kwazvo vakatanga kuchemera Jehovha.
11  Ivo vakati kuna Mosesi: “Makatisvitsa kuno kuti tifire murenje nokuti muIjipiti hamuna kana makuva here? Chii ichi chamakatiitira nokutibudisa muIjipiti?
12  Izvi handizvo here zvatakakuudzai tiri muIjipiti, tichiti, ‘Tiregei hedu, kuti tishandire vaIjipiti’? Nokuti zviri nani kuti tishandire hedu vaIjipiti, pane kuti tifire murenje.”
13  Mosesi akabva ati kuvanhu vacho: “Musatya henyu. Mirai makasimba muone ruponeso rwaJehovha, rwaachakuitirai nhasi. Nokuti vaIjipiti ava vamuri kuona nhasi hamuchazombovaonizve, aiwa, kana.
14  Jehovha achakurwirai, uye imi muchange makanyarara henyu.”
15  Zvino Jehovha akati kuna Mosesi: “Unorambirei uchindichemera? Taura nevanakomana vaIsraeri kuti vaputse musasa.
16  Asi iwe, simudza tsvimbo yako, utambanudzire ruoko rwako pagungwa urikamure, kuti vanakomana vaIsraeri vapfuure nepakati pegungwa panyika yakaoma.
17  Asi ini, ndicharega mwoyo yevaIjipiti ichioma, kuti vapinde vachivatevera uye kuti ndikudzwe nezvichaitika kuna Farao nemauto ake ose ehondo, ngoro dzake dzehondo nevarwi vake vanotasva mabhiza.
18  VaIjipiti vachaziva kuti ndini Jehovha pandichakudzwa ndichishandisa Farao, ngoro dzake dzehondo, nevarwi vake vanotasva mabhiza.”
19  Zvino ngirozi yaMwari wechokwadi yakanga ichitungamirira boka raIsraeri yakabva ikaenda shure kwavo, uye shongwe yegore yakabva mberi kwavo ikamira shure kwavo.
20  Naizvozvo yakapinda pakati pomusasa wevaIjipiti nomusasa waIsraeri. Kune rumwe rutivi yakava gore pamwe chete nerima. Kune rumwe rutivi yakaramba yakavhenekera usiku. Boka iri harina kuswedera pedyo neboka iro usiku hwose.
21  Zvino Mosesi akatambanudzira ruoko rwake pamusoro pegungwa; Jehovha akatanga kudzorera shure gungwa achishandisa mhepo yokumabvazuva ine simba usiku hwose, uye kuchinja pasi pegungwa kuva nyika yakaoma, uye mvura yakanga ichikamurwa.
22  Kwapera nguva yakati, vanakomana vaIsraeri vakapfuura nepakati pegungwa panyika yakaoma, mvura payakanga yakaita madziro kwavari kuruoko rwavo rworudyi nokuruboshwe kwavo.
23  VaIjipiti vakavadzingirira, nemabhiza ose aFarao, ngoro dzake dzehondo nevarwi vake vaitasva mabhiza, vakatanga kupinda vachivatevera, pakati pegungwa.
24  Zvino munguva yokurinda yemangwanani Jehovha akatanga kutarira boka revaIjipiti ari mushongwe yomoto negore, akavhiringidza boka revaIjipiti.
25  Akaramba achigurunura mavhiri engoro dzavo zvokuti vakanga vava kunetseka kudzifambisa; uye vaIjipiti vakatanga kuti: “Ngatitize tibve zvachose pavaIsraeri, nokuti Jehovha ari kuvarwira pavaIjipiti.”
26  Jehovha akazoti kuna Mosesi: “Tambanudzira ruoko rwako pamusoro pegungwa, kuti mvura idzokere pamusoro pevaIjipiti, pangoro dzavo dzehondo nevarwi vavo vanotasva mabhiza.”
27  Mosesi akabva atambanudzira ruoko rwake pamusoro pegungwa, gungwa rikatanga kudzokera pane zvarakanga rakaita kwava kuedza. Munguva yose iyi vaIjipiti vakanga vachitiza kuti varege kusangana naro, asi Jehovha akazunzira vaIjipiti mukati megungwa.
28  Mvura yakaramba ichidzokera. Iyo yakazofukidza ngoro dzehondo nevarwi vaitasva mabhiza vemauto ose ehondo aFarao vakanga vapinda mugungwa vachivatevera. Hapana kana nomumwe wavo akasara.
29  Asi vanakomana vaIsraeri, vakafamba panyika yakaoma pakati pegungwa, uye mvura yaiva madziro kuruoko rwavo rworudyi nokuruboshwe rwavo.
30  Nokudaro Jehovha akaponesa vaIsraeri paruoko rwevaIjipiti pazuva iroro, uye vaIsraeri vakaona vaIjipiti vakafa pamhenderekedzo yegungwa.
31  Israeri akaonawo simba guru rakanga rashandiswa naJehovha mukurwisa vaIjipiti; vanhu vakatanga kutya Jehovha, vakava nokutenda muna Jehovha naMosesi mushumiri wake.
29  “Zvino izvi ndizvo zvaunofanira kuvaitira kuti uvatsvenese kuti vandishumire sevapristi: Tora nzombe duku, nemakondohwe maviri akanaka,
2  nechingwa chisina kuviriswa nemakeke akaita serin’i asina kuviriswa akakanyiwa nemafuta nezvingwa zvitete zvisina kuviriswa zvakazorwa mafuta. Uzvibike nefurawa yakatsetseka yegorosi.
3  Uzviise mutswanda, wouya nazvo zviri mutswanda yacho, pamwe chete nenzombe nemakondohwe maviri.
4  “Uuye naAroni nevanakomana vake kusuo retende rokusanganira, uvageze nemvura.
5  Utore nguo, upfekedze Aroni nguo refu nejasi risina maoko reefodhi, neefodhi yacho, nehomwe yepachipfuva, uye unyatsoisungirira paari nebhandi reefodhi.
6  Uise ngowani mumusoro make woisa chiratidzo chitsvene chokutsaurira pangowani yacho.
7  Utore mafuta okuzodza nawo, woadururira mumusoro make, womuzodza.
8  “Zvino uuye nevanakomana vake pedyo, wovapfekedza nguo refu.
9  Uvasunge nemabhandi emachira, iye Aroni nevanakomana vake, uvasunge chifukidziro chomumusoro; uye upristi hunofanira kuva hwavo somurau nokusingagumi. Naizvozvo unofanira kupa Aroni nevanakomana vake simba.
10  “Zvino unofanira kuuya nenzombe pamberi petende rokusanganira, Aroni nevanakomana vake vaise maoko avo pamusoro wenzombe yacho.
11  Uurayire nzombe yacho pamberi paJehovha, pasuo retende rokusanganira.
12  Utore rimwe ropa renzombe, woriisa panyanga dzeatari nomunwe wako, uye rimwe ropa rose uridururire pasi peatari.
13  Utore mafuta ose anofukidza ura, manda iri pachiropa, itsvo mbiri nemafuta ari padziri, uite kuti zvipfungaire paatari.
14  Asi nyama yenzombe yacho nedehwe rayo nendove yayo uzvipise nomoto kunze kwomusasa. Icho chinhu chinopiwa chechivi.
15  “Zvino utore gondohwe rimwe chete, uye Aroni nevanakomana vake ngavaise maoko avo pamusoro wegondohwe racho.
16  Uuraye gondohwe racho, wotora ropa raro, worisasa kumativi ose pamusoro peatari.
17  Ucheke gondohwe racho maererano nenhengo dzaro, usuke ura hwaro nemazondo aro, woisa nhengo dzaro dzichienderana kusvikira kumusoro waro.
18  Uite kuti gondohwe rose ripfungaire paatari. Icho chinhu chinopiwa chinopisirwa Jehovha, kunhuhwirira kwakanaka. Icho chinhu chinopiwa chinopisirwa Jehovha nomoto.
19  “Pashure utore rimwe gondohwe, uye Aroni nevanakomana vake ngavaise maoko avo pamusoro wegondohwe racho.
20  Uuraye gondohwe racho, wotora rimwe ropa raro woriisa pamucheto wenzeve yaAroni yokurudyi, nepamicheto yenzeve dzokurudyi dzevanakomana vaAroni nepazvigunwe zvikuru zvemaoko avo orudyi, nepazvigunwe zvikuru zvetsoka dzavo dzorudyi, uye usase ropa racho kumativi ose pamusoro peatari.
21  Utore rimwe ropa riri pamusoro peatari nemamwe mafuta okuzodza nawo, uzvisase pana Aroni nenguo dzake nepavanakomana vake nenguo dzevanakomana vake vaainavo, kuti iye ave mutsvene pamwe chete nenguo dzake nevanakomana vake nenguo dzevanakomana vake vaainavo.
22  “Unofanira kutora mafuta pagondohwe racho, nomuswe une mafuta nemafuta anofukidza ura, nemanda iri pachiropa, neitsvo mbiri nemafuta ari padziri, nebandauko rorudyi, nokuti iro igondohwe rokugadza naro;
23  uyewo chingwa cheraundi nekeke rakaita serin’i rechingwa chakakanyiwa nemafuta nechingwa chitete chisina kuviriswa chinotorwa mutswanda yemakeke asina kuviriswa iri pamberi paJehovha.
24  Uzviise zvose muzvanza zvaAroni nomuzvanza zvevanakomana vake, uzvizunguzire, chive chinopiwa chinozunguzirwa pamberi paJehovha.
25  Uzvibvise mumaoko avo woita kuti zvipfungaire zviri paatari pamusoro pechinopiwa chinopiswa kuti zvive kunhuhwirira kwakanaka pamberi paJehovha. Icho chinhu chinopiwa chinopisirwa Jehovha nomoto.
26  “Unofanira kutora chityu chegondohwe rokugadza naro, raAroni, uchizunguzire kuti chive chinopiwa chinozunguzirwa pamberi paJehovha, uye chinofanira kuva mugove wako.
27  Utsaure chityu chechinopiwa chinozunguzirwa nebandauko romugove mutsvene, chinopiwa chiya chinenge chazunguzirwa nechinopiwa chiya chinenge chapiwa chichitorwa pagondohwe rokugadza naro, kubva pane rinenge riri raAroni uye kubva pane rinenge riri revanakomana vake.
28  Ngazvive zvaAroni nevanakomana vake maererano nomurau unofanira kuitwa nevanakomana vaIsraeri nokusingagumi, nokuti iwo mugove mutsvene; uye uchava mugove mutsvene unofanira kupiwa nevanakomana vaIsraeri. Ndiwo mugove wavo mutsvene nokuda kwaJehovha unobva pazvibayiro zvavo zvokugoverana.
29  “Nguo tsvene dzaAroni dzichava dzevanakomana vake vanomutevera kuti vazodzwe vakadzipfeka uye kuti vapiwe simba vakadzipfeka.
30  Mupristi anomutsiva anobva pavanakomana vake uye anopinda mutende rokusanganira kuti ashumire ari munzvimbo tsvene achadzipfeka kwemazuva manomwe.
31  “Utore gondohwe rokugadza naro, wobikira nyama yaro munzvimbo tsvene.
32  Aroni nevanakomana vake ngavadye nyama yegondohwe racho nechingwa chiri mutswanda pasuo retende rokusanganira.
33  Ngavadye zvinhu zvakashandiswa pakuyananisa kuti vapiwe simba, kuti vatsveneswe. Asi mumwe munhuwo zvake haangazvidyi, nokuti zvinhu zvitsvene.
34  Kana imwe nyama yechibayiro chokugadza nechingwa zvikasara kusvikira mangwanani, ubve wapisa zvinosara zvacho nomoto. Hazvifaniri kudyiwa, nokuti zvinhu zvitsvene.
35  “Zvino unofanira kuitira Aroni nevanakomana vake seizvi maererano nezvose zvandakakurayira. Uchada mazuva manomwe kuti uvape simba.
36  Upe nzombe yechinopiwa chechivi nokuda kwokuyananisa zuva nezuva, unatse atari pachivi nokuiyananisira kwaunoita, uizodze kuti uitsvenese.
37  Uchada mazuva manomwe kuti uyananisire atari, uye uitsvenese kuti ive atari tsvenetsvene. Ani naani anobata atari anofanira kunge ari mutsvene.
38  “Izvi ndizvo zvauchabayira paatari nguva dzose: makondohwe maduku, maviri pazuva roga roga nguva dzose, rimwe nerimwe riine gore.
39  Ubayire gondohwe duku rimwe chete mangwanani, uye ubayire rimwe gondohwe duku panguva yorubvunzavaeni.
40  Chegumi chechiyero cheefa yefurawa yakatsetseka yakakanyiwa nemafuta akaita zvokudzvurwa anokwana chikamu chimwe chete pazvikamu zvina zvehini, nechinopiwa chinonwiwa chewaini chinokwana chikamu chimwe chete pazvikamu zvina zvehini, zvichava zvegondohwe duku rokutanga.
41  Ubayire gondohwe duku rechipiri panguva yorubvunzavaeni. Uripe kuti rive kunhuhwirira kwakanaka, chinopiwa chinopisirwa Jehovha nomoto, pamwe chete nechinopiwa chezviyo chakaita sechiya chemangwanani uye pamwe chete nechinopiwa chinonwiwa chacho.
42  Icho chinhu chinopiwa chinopiswa nguva dzose muzvizvarwa zvenyu zvose pasuo retende rokusanganira pamberi paJehovha, pandichasangana nemi kuti nditaure newe ipapo.
43  “Ndichasangana nevanakomana vaIsraeri ipapo, uye nzvimbo iyoyo ichatsveneswa nokubwinya kwangu.
44  Ndichatsvenesa tende rokusanganira neatari; uye ndichatsvenesa Aroni nevanakomana vake kuti vave vapristi vangu.
45  Ndichagara pakati pevanakomana vaIsraeri, uye ndichava Mwari wavo.
46  Vachaziva kuti ndini Jehovha Mwari wavo, akavabudisa munyika yeIjipiti kuti ndigare pakati pavo. Ndini Jehovha Mwari wavo.
40  Zvino Jehovha akataura naMosesi, achiti:
2  “Pazuva romwedzi wokutanga, pazuva rokutanga romwedzi wacho, umise tebhenekeri yetende rokusanganira.
3  Uise areka yechipupuriro mukati mayo wovharidzira Areka neketeni.
4  Upinze tafura worongedza zvinofanira kuva pamusoro payo, uye upinze chigadziko chemarambi wobatidza marambi acho.
5  Uise atari yendarama yerusenzi pamberi peareka yechipupuriro, woisa chinhu chinovhara pasuo retebhenekeri panzvimbo yacho.
6  “Unofanira kuisa atari yechinopiwa chinopiswa pamberi pesuo retebhenekeri yetende rokusanganira,
7  uye uise bheseni pakati petende rokusanganira neatari, uye uise mvura mukati maro.
8  Ugadzire chivanze kumativi ose woisa chinhu chinovhara pagedhi rechivanze.
9  Utore mafuta okuzodza nawo wozodza tebhenekeri nezvose zviri mukati mayo, uinatse iyo nemidziyo yayo yose, kuti ive chinhu chitsvene.
10  Uzodze atari yechinopiwa chinopiswa nemidziyo yayo yose uye unatse atari, kuti ive atari tsvenetsvene.
11  Uzodze bheseni nechigadziko charo worinatsa.
12  “Unofanira kubva wauya naAroni nevanakomana vake pedyo nesuo retende rokusanganira wovageza nemvura.
13  Upfekedze Aroni nguo tsvene womuzodza, womutsvenesa, kuti ave mupristi wangu.
14  Pashure paizvozvo, uuye nevanakomana vake pedyo, wovapfekedza nguo refu.
15  Uvazodze sokuzodza kwaunenge waita baba vavo, kuti vave vapristi vangu, uye kuzodzwa kwavo kucharamba kuchivapa simba roupristi nokusingagumi muzvizvarwa zvavo zvose.”
16  Mosesi akaita maererano nezvose zvaakanga arayirwa naJehovha. Akaita izvozvo chaizvo.
17  Naizvozvo mumwedzi wokutanga, mugore rechipiri, pazuva rokutanga romwedzi wacho, tebhenekeri yakamiswa.
18  Mosesi paakamisa tebhenekeri yacho, akaisa zvigadziko zvayo pasi, akaisa mapuranga ayo emadziro nembariro dzayo, akamisa mbiru dzayo.
19  Akabva awaridza tende pamusoro petebhenekeri, akaisa chokufukidzisa chetende pamusoro payo, sezvakanga zvarayirwa Mosesi naJehovha.
20  Pashure paizvozvo akatora Chipupuriro akachiisa muAreka, akaisa matanda paAreka, akaisa chifukidziro pamusoro peAreka.
21  Akabva apinza Areka mutebhenekeri, akaisa keteni rechinhu chinovhara panzvimbo yaro, akavharidzira areka yechipupuriro, sezvakanga zvarayirwa Mosesi naJehovha.
22  Akaisawo tafura mutende rokusanganira kurutivi rwetebhenekeri nechokuchamhembe, kunze kweketeni,
23  akaronga mutsara wechingwa pamusoro payo pamberi paJehovha, sezvakanga zvarayirwa Mosesi naJehovha.
24  Akabva aisa chigadziko chemarambi mutende rokusanganira pamberi petafura, kurutivi rwetebhenekeri nechokumaodzanyemba.
25  Akabva abatidza marambi acho pamberi paJehovha, sezvakanga zvarayirwa Mosesi naJehovha.
26  Akaisawo atari yendarama mutende rokusanganira pamberi peketeni,
27  kuti apfungaidzire rusenzi pairi, sezvakanga zvarayirwa Mosesi naJehovha.
28  Akazopedzisira nokuisa chinhu chinovhara pasuo retebhenekeri munzvimbo yacho.
29  Akaisa atari yechinopiwa chinopiswa pasuo retebhenekeri yetende rokusanganira, kuti apisire chinopiwa chinopiswa nechinopiwa chezviyo pairi, sezvakanga zvarayirwa Mosesi naJehovha.
30  Akabva aisa bheseni pakati petende rokusanganira neatari, akaisa mvura yokugeza mariri.
31  Mosesi naAroni nevanakomana vake vakagezera maoko avo netsoka dzavo mariri.
32  Pavaipinda mutende rokusanganira nepavaiswedera pedyo neatari, vaigeza, sezvakanga zvarayirwa Mosesi naJehovha.
33  Akazomisa jira rechivanze kupoterera tebhenekeri neatari, akaisa chinhu chinovhara pagedhi rechivanze. Naizvozvo Mosesi akapedza basa racho.
34  Zvino gore rakafukidza tende rokusanganira, kubwinya kwaJehovha kukazadza tebhenekeri.
35  Mosesi haana kukwanisa kupinda mutende rokusanganira, nokuti gore racho rakagara pamusoro payo uye kubwinya kwaJehovha kwakazadza tebhenekeri.
36  Zvino paisimuka gore richibva pamusoro petebhenekeri, vanakomana vaIsraeri vaiputsa musasa muzvikamu zvose zvorwendo rwacho.
37  Asi kana gore risina kusimuka, vaisaputsa musasa kusvikira zuva raraisimuka.
38  Nokuti gore raJehovha rakanga riri pamusoro petebhenekeri masikati, uye moto wairamba uri pamusoro payo usiku pamberi peimba yose yaIsraeri muzvikamu zvavo zvose zvorwendo rwacho.
39  Vakagadzirawo nguo dzakarukwa neshinda yebhuruu nemvere dzemakwai dzakaiswa ruvara rwepepuru yakatsvukuruka neshinda yakaiswa ruvara rutsvuku rwekokasi dzokuti vashumire nadzo munzvimbo tsvene. Nokudaro vakagadzira nguo tsvene dzaAroni, sezvakanga zvarayirwa Mosesi naJehovha.
2  Naizvozvo akagadzira efodhi achishandisa ndarama, neshinda yebhuruu nemvere dzemakwai dzakaiswa ruvara rwepepuru yakatsvukuruka neshinda yakaiswa ruvara rutsvuku rwekokasi nerineni yakanaka kwazvo yakakoswa.
3  Vakabva vapfura marata endarama kuti ave matetetete, iye akaacheka kuva tutambo twokurukirira mushinda yebhuruu nemvere dzemakwai dzakaiswa ruvara rwepepuru yakatsvukuruka neshinda yakaiswa ruvara rutsvuku rwekokasi nerineni yakanaka kwazvo, rikava basa romunhu anomenda.
4  Vakaigadzirira machira maviri epamapfudzi akanga akabatanidzwa. Yakanga yakabatanidzwa kumusoro kwayo kuviri.
5  Bhandi rokuisungisa zvakasimba raiva pairi, rakanga riri reshinda dzakafanana maererano nemarukirwo aro, rendarama, shinda yebhuruu, nemvere dzemakwai dzakaiswa ruvara rwepepuru yakatsvukuruka neshinda yakaiswa ruvara rutsvuku rwekokasi nerineni yakanaka kwazvo yakakoswa, sezvakanga zvarayirwa Mosesi naJehovha.
6  Vakabva vagadzira matombo eonikisi akaiswa mutufuremu twendarama, akanga akanyorwa achiita zvokutemerwa sokunyorwa kunoitwa chisimbiso maererano nemazita evanakomana vaIsraeri.
7  Naizvozvo akaaisa pamachira epamapfudzi eefodhi kuti ave matombo okuyeuchidza vanakomana vaIsraeri, sezvakanga zvarayirwa Mosesi naJehovha.
8  Akabva agadzira homwe yepachipfuva sokugadzira kunoita munhu anomenda, sokugadzirwa kunoitwa efodhi, nendarama, shinda yebhuruu nemvere dzemakwai dzakaiswa ruvara rwepepuru yakatsvukuruka neshinda yakaiswa ruvara rutsvuku rwekokasi nerineni yakanaka kwazvo yakakoswa.
9  Yaiva nemativi mana akaenzana kana yapetwa. Vakagadzira homwe yepachipfuva, yaiti kana yapetwa, yaiva yakareba sepanosvika minwe yoruoko yakatambanudzwa uye yakafarawo saizvozvo.
10  Vakabva vaisa mitsara mina yematombo pairi. Mutsara wokutanga waiva wematombo anoti, rubhi, topazi neemaradhi.
11  Mutsara wechipiri waiva wetokoizi, safaya nejaspa.
12  Mutsara wechitatu waiva wedombo rereshemu, agati neametesti.
13  Mutsara wechina waiva wekrisoriti, onikisi nejedhi. Akanga akaiswa mutufuremu twendarama mumakomba awo.
14  Matombo acho aiva maererano nemazita evanakomana vaIsraeri. Aiva gumi nemaviri maererano nemazita avo, akanyorwa achiita zvokutemerwa sokunyorwa kunoitwa chisimbiso, rimwe nerimwe maererano nezita raro nokuda kwemadzinza gumi nemaviri.
15  Pahomwe yepachipfuva vakagadzira cheni dzakamonwa, dzakaita setambo yakakoswa, dzendarama chaiyo.
16  Vakabva vagadzira tufuremu twuviri twendarama nemarin’i maviri endarama, vakaisa marin’i acho maviri pamakona maviri ehomwe yepachipfuva.
17  Pashure paizvozvo vakapinza tambo dzacho mbiri dzendarama nomumarin’i maviri aiva pamakona ehomwe yepachipfuva.
18  Zvino vakapinza miromo miviri yetambo dzacho mbiri nomutufuremu twuviri. Vakabva vadziisa pamachira epamapfudzi eefodhi, nechemberi kwayo.
19  Vakagadzirawo marin’i maviri endarama, vakaaisa pamakona maviri ehomwe yepachipfuva pamupendero wayo uri kurutivi ruri pedyo neefodhi nechomukati.
20  Vakabva vagadzira marin’i maviri endarama, vakaaisa pamachira maviri epamapfudzi eefodhi anobva pasi, nechemberi kwayo, pedyo nepayakabatanidzwa napo, pamusoro pebhandi reefodhi.
21  Vakazosungirira homwe yepachipfuva nemarin’i ayo pamarin’i eefodhi vachishandisa tambo yebhuruu, kuti irambe iri pamusoro pebhandi reefodhi uye kuti homwe yepachipfuva irege kubva pamusoro peefodhi, sezvakanga zvarayirwa Mosesi naJehovha.
22  Akabva agadzira jasi reefodhi risina maoko, rikava basa romuruki, rose zvaro neshinda yebhuruu.
23  Huro yejasi risina maoko yakanga iri pakati paro, yakafanana nehuro yenguo yokuzvidzivirira nayo ine simbi. Huro yaro yakanga iine mukombero kumativi ose kuti rirege kubvaruka.
24  Vakabva vagadzira pamupendero wejasi risina maoko mapomegraneti eshinda yebhuruu nemvere dzemakwai dzakaiswa ruvara rwepepuru yakatsvukuruka neshinda yakaiswa ruvara rutsvuku rwekokasi, zvakakoswa pamwe chete.
25  Vakagadzirawo mabhero endarama chaiyo, vakaisa mabhero acho pakati pemapomegraneti pamusoro pomupendero wejasi risina maoko kupoterera, pakati pemapomegraneti;
26  bhero nepomegraneti, bhero nepomegraneti pamupendero wejasi risina maoko kupoterera, kuti vazvishandise kushumira, sezvakanga zvarayirwa Mosesi naJehovha.
27  Vakagadzirirawo Aroni nevanakomana vake nguo dzerineni yakanaka kwazvo, rikava basa romuruki,
28  nengowani yerineni yakanaka kwazvo nezvishongo zvomumusoro zverineni yakanaka kwazvo nezvikabudura zverineni zvakagadzirwa nerineni yakanaka kwazvo yakakoswa,
29  nebhandi rejira rakagadzirwa nerineni yakanaka kwazvo yakakoswa neshinda yebhuruu nemvere dzemakwai dzakaiswa ruvara rwepepuru yakatsvukuruka neshinda yakaiswa ruvara rutsvuku rwekokasi, rikava basa romuruki, sezvakanga zvarayirwa Mosesi naJehovha.
30  Vakazogadzira karata kaipenya, icho chiratidzo chitsvene chokutsaurira, kakagadzirwa nendarama chaiyo, vakanyora pakari mashoko sokunyorwa kunoitwa chisimbiso, kuti: “Utsvene ndohwaJehovha.”
31  Vakabva vaisa tambo yebhuruu pakari kuti vakaise pangowani nechepamusoro, sezvakanga zvarayirwa Mosesi naJehovha.
32  Naizvozvo basa rose retebhenekeri yetende rokusanganira rakapera, pakuti vanakomana vaIsraeri vakaramba vachiita maererano nezvose zvakanga zvarayirwa Mosesi naJehovha. Vakaita izvozvo chaizvo.
33  Zvino vakauya netebhenekeri kuna Mosesi, tende nemidziyo yaro yose,  zvokukochekera nazvo zvayo, mapuranga ayo emadziro, mbariro dzayo nembiru dzayo nezvigadziko zvayo,
34  nechokufukidzisa chayo chematehwe emakondohwe akaiswa ruvara rutsvuku nechokufukidzisa chayo chematehwe emasiri neketeni rechinhu chinovhara,
35  neareka yechipupuriro nematanda ayo nechifukidziro,
36  tafura, midziyo yayo yose nechingwa chokuratidzira,
37  chigadziko chemarambi chendarama chaiyo, marambi acho, mutsara wemarambi, nemidziyo yacho yose nemafuta okuvhenekesa,
38  neatari yendarama nemafuta okuzodza nawo, rusenzi inonhuhwirira nechinhu chinovhara pasuo retende,
39  atari yemhangura nesefa yayo yemhangura, matanda ayo nemidziyo yayo yose, bheseni nechigadziko charo,
40  jira rokurembedza rechivanze, mbiru dzaro nezvigadziko zvadzo nechinhu chinovhara pagedhi rechivanze, tambo dzayo dzetende nehoko dzayo nemidziyo yose yokushandisa patebhenekeri, yetende rokusanganira,
41  nguo dzakarukwa dzokushumira nadzo munzvimbo tsvene, nguo tsvene dzomupristi Aroni nenguo dzevanakomana vake dzokuti vashande nadzo sevapristi.
42  Vanakomana vaIsraeri vakaita basa rose saizvozvo, maererano nezvose zvakanga zvarayirwa Mosesi naJehovha.
43  Zvino Mosesi akatarira basa racho rose, akaona kuti vakanga variita sezvakanga zvarayirwa naJehovha. Ndizvo zvavakanga vaita. Naizvozvo Mosesi akavakomborera.
19  Mumwedzi wechitatu vanakomana vaIsraeri vabuda munyika yeIjipiti, pazuva rimwe chetero, vakasvika kurenje reSinai.
2  Vakatama kuRefidhimu, vakasvika kurenje reSinai, vakadzika musasa murenje; uye Israeri akadzika musasa ipapo pakatarisana negomo.
3  Mosesi akakwira kuna Mwari wechokwadi, Jehovha akamushevedza ari mugomo, achiti: “Unofanira kuudza imba yaJakobho izvi uye uzivise vanakomana vaIsraeri kuti,
4  ‘Imi makaona zvandakaitira vaIjipiti, kuti ndikutakurei pamapapiro emakondo ndokuunzai kwandiri.
5  Zvino kana mukanyatsoteerera inzwi rangu uye mukachengeta sungano yangu, muchabva mava pfuma yangu chaiyo pakati pemamwe marudzi ose, nokuti nyika yose ndeyangu.
6  Imi muchava kwandiri umambo hwevapristi norudzi rutsvene.’ Aya ndiwo mashoko aunofanira kuudza vanakomana vaIsraeri.”
7  Naizvozvo Mosesi akauya, akashevedza varume vakuru vevanhu, akaisa pamberi pavo mashoko aya ose aakanga arayirwa naJehovha.
8  Pashure paizvozvo vanhu vose vakapindura vachibvumirana, vakati: “Tinoda kuita zvose zvataurwa naJehovha.” Mosesi akabva adzorera mashoko evanhu kuna Jehovha.
9  Jehovha akati kuna Mosesi: “Tarira! Ndichauya kwauri ndiri mugore dema, kuti vanhu vanzwe pandinotaura newe, uye kuti vatendewo mauri nokusingagumi.” Mosesi akabva audza Jehovha mashoko evanhu.
10  Zvino Jehovha akati kuna Mosesi: “Enda kuvanhu, uvatsvenese nhasi namangwana, uye vanofanira kugeza majasi avo.
11  Vanofanira kuva vakagadzirira nokuda kwezuva rechitatu, nokuti pazuva rechitatu Jehovha achaburukira paGomo reSinai vanhu vose vachizviona.
12  Utarire vanhu miganhu kumativi ose, uchiti, ‘Chenjerai kuti murege kukwira mugomo, uye musasvika mujinga maro. Chokwadi munhu anobata gomo achaurayiwa.
13  Hapana ruoko runofanira kumubata, nokuti chokwadi achatemwa nematombo kana kuti achapfurwa. Ingava mhuka kana kuti munhu, haazorarami.’ Panorira hwamanda yenyanga yegondohwe ivo vangauya kugomo.”
14  Zvino Mosesi akaburuka mugomo akaenda kwaiva nevanhu, akatanga kutsvenesa vanhu; ivo vakageza majasi avo.
15  Naizvozvo akati kuvanhu vacho: “Gadzirirai mumazuva matatu. Musaswedera pedyo nomukadzi.”
16  Zvino pazuva rechitatu, ava mangwanani, pakava nemabhanan’ana nemheni, uye gore dema rakavapo pamusoro pegomo nokurira kwazvo kwehwamanda, zvokuti vanhu vose vakanga vari mumusasa vakatanga kudedera.
17  Zvino Mosesi akabudisa vanhu mumusasa kuti vanosangana naMwari wechokwadi, ivo vakanomira mujinga megomo.
18  Gomo reSinai rakapfungaira rose, nokuti Jehovha akaburukira pamusoro paro ari mumoto; utsi hwaro hwakaramba huchikwira soutsi hwebisiro, uye gomo rose rakanga richizununguka kwazvo.
19  Kurira kwehwamanda pakwakaramba kuchingowedzera kwazvo, Mosesi akatanga kutaura, Mwari wechokwadi akamupindura nenzwi rake.
20  Naizvozvo Jehovha akaburukira paGomo reSinai, pamusoro pegomo racho. Jehovha akabva ashevedza Mosesi kuti akwire pamusoro pegomo, Mosesi akakwira.
21  Zvino Jehovha akati kuna Mosesi: “Buruka, nyevera vanhu, kuti varege kuedza kupfuura muganhu vachienda kuna Jehovha kuti vatarire, nokuti vazhinji vavo vangafa.
22  Vapristi vanoswedera kuna Jehovha nguva dzose ngavazvitsvenesewo, kuti Jehovha arege kuvaparadza.”
23  Mosesi akati kuna Jehovha: “Vanhu havakwanisi kukwira muGomo reSinai, nokuti imi makatinyevera, muchiti, ‘Tarai miganhu yegomo muriite dzvene.’”
24  Asi Jehovha akati kwaari: “Enda, buruka, uye ukwire, iwe naAroni wauinaye; asi vapristi nevanhu ngavarege kupfuura muganhu kuti vauye kuna Jehovha, kuti arege kuvaparadza.”
25  Naizvozvo Mosesi akaburuka, akaenda kwaiva nevanhu, akavaudza.
24  Zvino akati kuna Mosesi: “Kwira kuna Jehovha, iwe naAroni, Nadhabhi naAbhihu nevarume vakuru vaIsraeri makumi manomwe, mukotame muri kure.
2  Mosesi oga ngaaswedere kuna Jehovha; asi ivo ngavarege kuswedera, uye vanhu vacho ngavarege kukwira naye.”
3  Zvino Mosesi akauya, akarondedzera kuvanhu mashoko ose aJehovha nezvose zvaakatonga, vanhu vose vakapindura nenzwi rimwe chete, vakati: “Tinoda kuita mashoko ose ataurwa naJehovha.”
4  Naizvozvo Mosesi akanyora mashoko ose aJehovha. Akabva afumomuka, akavaka atari mujinga megomo pamwe chete nembiru gumi nembiri dzaienzanirana nemadzinza aIsraeri gumi nemaviri.
5  Pashure paizvozvo akatuma majaya evanakomana vaIsraeri, vakapa Jehovha zvinopiwa zvinopiswa, vakabayira nzombe kuti dzive zvibayiro, kuti dzive zvibayiro zvokugoverana.
6  Mosesi akabva atora hafu yeropa racho, akariisa mundiro, uye imwe hafu yeropa racho akasasa paatari.
7  Akazotora bhuku resungano, akariverenga vanhu vachinzwa. Ivo vakabva vati: “Tinoda kuita, uye kuteerera zvose zvataurwa naJehovha.”
8  Naizvozvo Mosesi akatora ropa, akarisasa pavanhu, akati: “Herino ropa resungano yaitwa naJehovha nemi pamusoro pemashoko ose aya.”
9  Zvino Mosesi naAroni, Nadhabhi naAbhihu nevarume vakuru vaIsraeri makumi manomwe vakakwira,
10  vakaona Mwari waIsraeri. Pasi petsoka dzake paiva nechinhu chakanga chakaita sechinhu chakagadzirwa nematombo matete esafaya uye pakachena sezvakaita matenga.
11  Haana kutambanudzira ruoko rwake varume vanokudzwa vevanakomana vaIsraeri, asi vakaita zvokuratidzwa Mwari wechokwadi, vakadya, vakanwa.
12  Zvino Jehovha akati kuna Mosesi: “Kwira kuno kwandiri mugomo, ugare imomo, nokuti ndinoda kukupa mahwendefa ematombo nomutemo nomurayiro zvandinofanira kunyora kuti uvadzidzise.”
13  Naizvozvo Mosesi nomushumiri wake Joshua vakasimuka, Mosesi akakwira mugomo raMwari wechokwadi.
14  Asi akanga ati kuvarume vakuru: “Timirirei munzvimbo ino kusvikira tadzoka kwamuri. Tarirai! Muna Aroni naHeri. Munhu wose ane mhosva ngaaende kwavari.”
15  Nokudaro Mosesi akakwira mugomo gore parakanga rakafukidza gomo racho.
16  Kubwinya kwaJehovha kwakaramba kwakagara paGomo reSinai, gore rikaramba rakarifukidza kwemazuva matanhatu. Pazuva rechinomwe akazoshevedza Mosesi ari mukati megore.
17  Vanakomana vaIsraeri vakaona kubwinya kwaJehovha kwakaita somoto unoparadza waiva pamusoro pegomo.
18  Mosesi akabva apinda mukati megore, akakwira mugomo racho. Mosesi akaramba ari mugomo mazuva makumi mana nousiku makumi mana.
5  Pashure paizvozvo Mosesi naAroni vakapinda, vakati kuna Farao: “Zvanzi naJehovha Mwari waIsraeri, ‘Rega vanhu vangu vaende kurenje kuti vanondiitira mutambo.’”
2  Asi Farao akati: “Jehovha ndianiko, kuti nditeerere inzwi rake kuti ndirege Israeri achienda? Jehovha wacho handitombomuzivi, uyezve, handisi kuzorega Israeri achienda.”
3  Asi ivo vakati: “Mwari wevaHebheru ataura nesu. Tapota, tinoda kuenda rwendo rwemazuva matatu kurenje, tinobayira kuna Jehovha Mwari wedu; zvikasadaro angatirova nedenda kana kuti nebakatwa.”
4  Mambo weIjipiti akati kwavari: “Mosesi naAroni, muri kuitirei kuti vanhu vasiye mabasa avo? Endai munotakura mitoro yenyu!”
5  Farao akaenderera mberi achiti: “Tarirai! Vanhu vomunyika ino zvino vawanda, asi imi muri kuvaregedzesa kutakura mitoro.”
6  Pazuva iroro Farao akabva arayira vaya vaishandisa vanhu nevatungamiriri vavo, achiti:
7  “Musaunganidza mashanga kuti mupe vanhu kuti vagadzire zvidhinha sezvamaiita. Regai vanozviunganidzira mashanga acho.
8  Muvatarirewo nhamba inodiwa yezvidhinha zvavaiita kare. Musambovatapudzira, nokuti vari kutoita zvokutamba zvavo. Ndokusaka vari kuchema, vachiti, ‘Tinoda kuenda, tinoda kunobayira kuna Mwari wedu!’
9  Basa ngariremere varume vacho uye ngavariite, ngavarege kuteerera mashoko enhema.”
10  Naizvozvo vaya vaishandisa vanhu nevatungamiriri vavo vakabuda, vakati kuvanhu vacho: “Zvanzi naFarao, ‘Handichakupiyizve mashanga.
11  Endai munozvitsvakira mashanga chero kwamungaawana, nokuti mabasa enyu haasi kuzombotapudzwa.’”
12  Naizvozvo vanhu vacho vakapararira panyika yose yeIjipiti kuti vaunganidze mashanga acho.
13  Vaya vaivashandisa vakaramba vachivamanikidza, vachiti: “Pedzai mabasa enyu, mumwe nomumwe ngaapedze basa rake, zuva nezuva, sezvamaiita mashanga paaivapo.”
14  Gare gare vatungamiriri vevanakomana vaIsraeri, vakanga vagadzwa kuti vavatarisire nevakuru vebasa vaFarao, vairohwa, vachinzi: “Nei zuro nanhasi musina kupedza basa renyu ramakanzi muite rokugadzira zvidhinha sezvamaiita kare?”
15  Naizvozvo vatungamiriri vevanakomana vaIsraeri vakapinda vakatanga kuchemera Farao, vachiti: “Nei muchiitira vashandi venyu zvakadai?
16  Vashandi venyu havasi kupiwa mashanga asi ivo vari kutitaurira kuti, ‘Gadzirai zvidhinha!’ uye tarirai vashandi venyu vari kurohwa, asi vanhu venyu vari ivo vane mhosva.”
17  Asi iye akati: “Muri kutoita zvokutamba, muri kutoita zvokutamba zvenyu!” Ndokusaka muri kuti, ‘Tinoda kuenda, tinoda kunobayira kuna Jehovha.’
18  Zvino chiendai mushande! Kunyange musingazopiwi mashanga, munofanira kupa nhamba yakatarwa yezvidhinha.”
19  Zvino vatungamiriri vevanakomana vaIsraeri vakaona kuti vakanga vava munjodzi yakaipa pazvakanzi: “Musambotapudza kana chidhinha chimwe pazvidhinha zvinofanira kuitwa nomumwe nomumwe wenyu zuva nezuva.”
20  Pashure paizvozvo ivo vakasangana naMosesi naAroni, vakanga vamire ipapo kuti vasangane navo pavaibuda vachibva kuna Farao.
21  Ivo vakabva vati kwavari: “Jehovha ngaakutarirei uye akutongei, zvamaita kuti tisembure Farao nevashandi vake, kuti vaise bakatwa muruoko rwavo kuti vatiuraye.”
22  Mosesi akabva atendeukira kuna Jehovha akati: “Jehovha, nei maita kuti zvakaipa zvive pavanhu ava? Makanditumirei?
23  Nokuti kubvira panguva yandakaenda pamberi paFarao kunotaura nezita renyu, ave achiitira vanhu ava zvakaipa, uye hamuna kana kumbonunura vanhu venyu.”
36  “Zvino Bhezareri anofanira kushanda pamwe chete naOhoriyabhi nevarume vose vane mwoyo yakachenjera vakapiwa uchenjeri nokunzwisisa naJehovha muzvinhu izvi, kuti vazive maitirwo ebasa rose rebasa dzvene maererano nezvose zvakarayirwa naJehovha.”
2  Mosesi akashevedza Bhezareri naOhoriyabhi nevarume vose vaiva nemwoyo yakachenjera vaiva nemwoyo yakanga yaiswa uchenjeri naJehovha, vanhu vose vakanga vakurudzirwa nemwoyo yavo kuti vauye kubasa kuti variite.
3  Zvino vakatora pamberi paMosesi mupiro wose uyo vanakomana vaIsraeri vakanga vauya nawo kuti ushandiswe pabasa dzvene kuti variite, asi vapedzisira kutaurwa nezvavo vakaramba vachiuya kwaari nechinopiwa chokuzvidira mangwanani oga oga.
4  Zvino vanhu vose vakachenjera vakanga vachiita basa dzvene vakatanga kuuya, murume mumwe pashure pomumwe, vachibva kubasa ravo ravakanga vachiita,
5  vakati kuna Mosesi: “Vanhu vari kuuya nezvakawandisa kupfuura zvinodiwa pakuita basa rakarayirwa naJehovha kuti riitwe.”
6  Naizvozvo Mosesi akarayira kuti vaite kuti chiziviso chipiwe mumusasa wose, vachiti: “Varume nevakadzi, chiregai kugadzirazve zvinhu zvomupiro mutsvene.” Naizvozvo vanhu vakadziviswa kuuya nawo.
7  Zvinhu zvacho zvakakwana nokuda kwebasa rose raida kuitwa, zvimwe zvikasara.
8  Zvino vose vaiva nemwoyo yakachenjera vaiva pakati pevaya vaiita basa racho vakagadzira tebhenekeri, machira gumi etende akagadzirwa nerineni yakanaka kwazvo yakakoswa neshinda yebhuruu nemvere dzemakwai dzakaiswa ruvara rwepepuru yakatsvukuruka neshinda yakaiswa ruvara rutsvuku rwekokasi; akaagadzira achiisa mifananidzo yemakerubhi, sezvinoitwa nomunhu anomenda.
9  Jira rimwe nerimwe retende rakanga rakareba makubhiti makumi maviri nemasere, uye jira rimwe nerimwe retende rakanga rakafara makubhiti mana. Machira ose etende akanga akakura zvakafanana.
10  Akabva abatanidza machira mashanu etende, uye akabatanidza mamwe machira acho etende mashanu.
11  Pashure paizvozvo akagadzira zvishwe neshinda yebhuruu pamupendero wejira rimwe retende kwokupedzisira pakabatanidzwa. Akaita saizvozvo pamupendero wejira retende rokupedzisira kune rumwe rutivi paaibatana.
12  Akagadzira zvishwe makumi mashanu pajira rimwe retende, uye akagadzira zvishwe makumi mashanu kwokupedzisira kwejira retende raiva kune rumwe rutivi rwakabatanidzwa, zvishwe zvacho zvakatarirana.
13  Akazogadzirawo zvokukochekera nazvo zvendarama makumi mashanu, akabatanidza machira etende achishandisa zvokukochekera nazvo, zvokuti iwo akava tebhenekeri imwe.
14  Akagadzira machira etende nemvere dzembudzi nokuda kwetende repamusoro petebhenekeri. Akagadzira machira gumi nerimwe etende.
15  Jira rimwe nerimwe retende rakanga rakareba makubhiti makumi matatu, uye jira rimwe nerimwe retende rakanga rakafara makubhiti mana. Machira gumi nerimwe etende akanga akakura zvakafanana.
16  Akabva abatanidza machira mashanu etende ari oga uye mamwe machira etende matanhatu ari oga.
17  Akabva agadzirawo zvishwe makumi mashanu pamupendero wejira retende rokupedzisira paaibatana, uye akagadzira zvishwe makumi mashanu pamupendero werimwe jira retende raibatana naro.
18  Pashure paizvozvo akagadzirawo zvokukochekera nazvo zvemhangura makumi mashanu zvokubatanidza nazvo tende racho kuti rive chinhu chimwe chete.
19  Akagadzira chokufukidzisa chetende nematehwe emakondohwe akaiswa ruvara rutsvuku uye chokufukidzisa chematehwe emasiri chokuisa pamusoro.
20  Akabva agadzira mapuranga emadziro etebhenekeri nomubayamhondoro, okumisa kumucheto.
21  Puranga rimwe remadziro rakanga rakareba makubhiti gumi, uye puranga rimwe nerimwe remadziro rakanga rakafara kubhiti rimwe nehafu.
22  Puranga remadziro rimwe nerimwe raiva nemiromo miviri yokuribatanidza nerimwe racho. Akaita saizvozvo nemamwe mapuranga emadziro ose etebhenekeri.
23  Naizvozvo akagadzira mapuranga emadziro etebhenekeri, mapuranga makumi maviri emadziro okurutivi rwakatarira kuNegebhu, kumaodzanyemba.
24  Akagadzira zvigadziko makumi mana zvesirivha zvokuisa pasi pemapuranga makumi maviri emadziro, zvigadziko zviviri zviri pasi pepuranga remadziro raiva nemiromo yaro miviri uye zvigadziko zviviri zviri pasi perimwe puranga remadziro raiva nemiromo yaro miviri.
25  Akagadzira mapuranga makumi maviri emadziro nokuda kworumwe rutivi rwetebhenekeri, rutivi rwokuchamhembe
26  nezvigadziko zvawo zvesirivha makumi mana, zvigadziko zviviri zviri pasi pepuranga remadziro rimwe chete uye zvigadziko zviviri zviri pasi perimwe puranga remadziro.
27  Akagadzira mapuranga matanhatu emadziro nokuda kwezvikamu zveshure zvetebhenekeri nechokumavirira.
28  Akagadzira mapuranga maviri emadziro kuti ave mbiru dzepamakona etebhenekeri pazvikamu zvayo zviviri zveshure.
29  Akanga akagadzirwa zvakafanana nechepasi uye pamwe chete akanga akafanana kusvikira kumusoro kwerimwe nerimwe parin’i yokutanga. Akaita saizvozvo kwadziri dzose, kumbiru mbiri dzepamakona.
30  Naizvozvo iwo akasvika mapuranga emadziro masere uye zvigadziko zvawo zvesirivha zvakasvika gumi nezvitanhatu, zvigadziko zviviri zviri pedyo nezvimwe zvigadziko zviviri pasi pepuranga remadziro rimwe nerimwe.
31  Akagadzira mbariro dzomubayamhondoro, shanu nokuda kwemapuranga emadziro orutivi rumwe chete rwetebhenekeri
32  uye mbariro shanu nokuda kwemapuranga emadziro orumwe rutivi rwetebhenekeri uye mbariro shanu nokuda kwemapuranga emadziro etebhenekeri nokuda kwezvikamu zviviri zveshure zviri nechokumavirira.
33  Akabva agadzira mbariro yepakati yokuti ipinde nepakati pemapuranga emadziro ichibva kune rumwe rutivi ichienda kune rumwe rwacho.
34  Akafukidza mapuranga acho emadziro nendarama, akagadzira marin’i awo nendarama kuti abate mbariro, uye akafukidza mbariro dzacho nendarama.
35  Zvino akagadzira keteni neshinda yebhuruu nemvere dzemakwai dzakaiswa ruvara rwepepuru yakatsvukuruka neshinda yakaiswa ruvara rutsvuku rwekokasi nerineni yakanaka kwazvo yakakoswa. Akarigadzira achiriisa mifananidzo yemakerubhi, rikava basa romunhu anomenda.
36  Akabva arigadzirira mbiru ina dzomubayamhondoro, akadzifukidza nendarama, hoko dzadzo dzaiva dzendarama, uye akadziumbira zvigadziko zvina zvesirivha.
37  Akagadzirawo chinhu chinovhara pasuo retende neshinda yebhuruu nemvere dzemakwai dzakaiswa ruvara rwepepuru yakatsvukuruka neshinda yakaiswa ruvara rutsvuku rwekokasi nerineni yakanaka kwazvo yakakoswa, rikava basa romuruki,
38  nembiru dzaro shanu nehoko dzadzo. Akafukidza misoro yadzo nepadzaibatana nendarama, asi zvigadziko zvadzo zvishanu zvaiva zvemhangura.
15  Panguva iyoyo Mosesi nevanakomana vaIsraeri vakaimbira Jehovha rwiyo urwu, vachiti: “Regai ndiimbire Jehovha, nokuti akwidziridzwa kwazvo.Akanda bhiza nomutasvi waro mugungwa.
2  Jah ndiye simba rangu nokusimba kwangu, nokuti ndiye ruponeso rwangu.Uyu ndiye Mwari wangu, uye ndichamurumbidza; Mwari wababa vangu, uye ndichamukwidziridza.
3  Jehovha murume wehondo, akashinga. Jehovha ndiro zita rake.
4  Akanda ngoro dzaFarao nemauto ake ehondo mugungwa,Uye varwi vake vakasarudzwa vanyudzwa muGungwa Dzvuku.
5  Mvura ine mafungu yavafukidza; vanyura munzvimbo dzakadzika sedombo.
6  Haiwa Jehovha, ruoko rwenyu rworudyi ruri kuratidza kuti rune simba kwazvo,Haiwa Jehovha, ruoko rwenyu rworudyi runogona kuparadza muvengi.
7  Munogona kuwisira pasi vaya vanokumukirai nokukura kwakaita ukuru hwenyu;Munotuma kutsamwa kwenyu kukuru, kunovaparadza semashanga.
8  Mvura yakaunganidzwa nokufema kwemhino dzenyu;Yakamira sedziva remvura zhinji;Mvura ine mafungu yakaoma kuita dombo mumwoyo megungwa.
9  Muvengi akati, ‘Ndichavatevera! Ndichavabata!Ndichagova zvandinenge ndapamba! Mweya wangu uchagutswa nazvo!Ndichavhomora bakatwa rangu! Ruoko rwangu ruchavadzinga!’
10  Mafuridza nemhepo yenyu yokufema, gungwa rikavafukidza;Vanyura somutobvu mumvura ine simba.
11  Haiwa Jehovha, ndiani akafanana nemi pakati pavanamwari?Ndiani akafanana nemi, mutsvene zvikuru kwazvo?Iye anofanira kutyiwa nenziyo dzokurumbidza, Iye anoita zvishamiso.
12  Matambanudza ruoko rwenyu rworudyi, nyika ikavamedza.
13  Matungamirira vanhu vamakadzikinura nomutsa wenyu worudo;Muchavaendesa nesimba renyu kunzvimbo yenyu tsvene yokugara.
14  Marudzi achanzwa, achadedera;Marwadzo okusununguka achabata vagari vomuFiristiya.
15  Chokwadi panguva iyoyo madzishe eEdhomu achanetseka;Machinda eMoabhi achabatwa nokudedera.Vagari vose vomuKenani vachaora mwoyo.
16  Kuvhunduka nokutya zvichavawira.Vachava vasingatsuguduki sedombo nokuda kwoukuru hworuoko rwenyu,Kusvikira vanhu venyu vapfuura, haiwa Jehovha,Kusvikira vanhu venyu vamakazviwanira vapfuura.
17  Muchavaunza movadyara mugomo renhaka yenyu,Nzvimbo isingachinji yamakazvigadzirira kuti mugare, haiwa Jehovha,Nzvimbo tsvene, haiwa Jehovha, yakasimbiswa nemaoko enyu.
18  Jehovha achava mambo nokusingagumi kunyange nokusingaperi.
19  Papinda mabhiza aFarao pamwe chete nengoro dzake dzehondo nevarwi vake vanotasva mabhiza mugungwa,Jehovha abva adzorera mvura yegungwa pavari,Asi vanakomana vaIsraeri vafamba panyika yakaoma nepakati pegungwa.”
20  Zvino Miriyemu muprofitakadzi, hanzvadzi yaAroni, akatora gandira noruoko rwake; vakadzi vose vakabuda pamwe chete naye vaine makandira vachitamba.
21  Miriyemu akaramba achidavira varume, achiti:“Imbirai Jehovha, nokuti akwidziridzwa kwazvo.Akanda bhiza nomutasvi waro mugungwa.”
22  Gare gare Mosesi akaita kuti vaIsraeri vabve paGungwa Dzvuku, vakaenda kurenje reShuri, vakaramba vachifamba kwemazuva matatu murenje, asi havana kuwana mvura.
23  Kwapera nguva yakati, vakasvika kuMara, asi vaisakwanisa kunwa mvura paMara nokuti yaivava. Ndokusaka akatumidza nzvimbo yacho kuti Mara.
24  Vanhu vakatanga kugunun’unira Mosesi, vachiti: “Tichanwei?”
25  Iye akabva achemera Jehovha. Naizvozvo Jehovha akamuratidza muti, akaukanda mumvura, mvura ikanaka. Iye akavaitira murau nematongerwe emhosva uye akavaedza ipapo.
26  Iye akati: “Kana mukanyatsoteerera inzwi raJehovha Mwari wenyu, muchiita zvakarurama pamberi pake, muchiteerera mirayiro yake nokuchengeta mirau yake yose, handizoisi pamuri matenda andakaisa pavaIjipiti; nokuti ndini Jehovha, iye ari kukuporesai.”
27  Pashure paizvozvo vakasvika kuErimu, kwaiva nezvitubu gumi nezviviri nemichindwe makumi manomwe. Naizvozvo vakadzika musasa ipapo pedyo nemvura.
20  Zvino Mwari akataura mashoko aya ose, achiti:
2  “Ndini Jehovha Mwari wako, akakubudisa munyika yeIjipiti, muimba yevaranda.
3  Usava nevamwe vanamwari kunze kwangu.
4  “Usazvigadzirira mufananidzo wakavezwa, kana mufananidzo wechinhu chero chipi zvacho chiri kumatenga kumusoro, kana chiri panyika pasi, kana chiri mumvura pasi penyika.
5  Usazvikotamira kana kunyengedzwa kuti uzvishumire, nokuti ini Jehovha Mwari wako ndiri Mwari anoda kuzvipira kwakazara, anoranga vanakomana nokuda kwokukanganisa kwemadzibaba, kusvikira kuchizvarwa chechitatu nechechina chevaya vanondivenga;
6  asi ane mutsa worudo kuzviuru zvezvizvarwa zvevaya vanondida uye vanochengeta mirayiro yangu.
7  “Usashandisa zita raJehovha Mwari wako pasina, nokuti Jehovha haazoregi kuranga munhu anoshandisa zita rake pasina.
8  “Uchiyeuka zuva resabata kuti uriite dzvene,
9  unofanira kushanda uye unofanira kuita basa rako rose kwemazuva matanhatu.
10  Asi zuva rechinomwe isabata rinoitirwa Jehovha Mwari wako. Usaita basa ripi neripi, iwe kana mwanakomana wako kana mwanasikana wako, murandarume wako kana murandasikana wako, kana chipfuwo chako kana mutorwa wako ari mukati memagedhi ako.
11  Nokuti mumazuva matanhatu Jehovha akaita matenga nenyika, gungwa nezvinhu zvose zviri mazviri, akazorora pazuva rechinomwe. Ndokusaka Jehovha akakomborera zuva resabata akariita dzvene.
12  “Kudza baba vako naamai vako kuti mazuva ako ave mazhinji panyika yauchapiwa naJehovha Mwari wako.
13  “Usaponda.
14  “Usaita upombwe.
15  “Usaba.
16  “Usava chapupu chinopupurira wokwako zvenhema.
17  “Usachiva imba yowokwako. Usachiva mudzimai wowokwako, kana murandarume wake kana murandasikana wake, kana nzombe yake kana mbongoro yake, kana chero chinhu chipi zvacho chowokwako.”
18  Zvino vanhu vose vakanga vachiona mabhanan’ana nokupenya kwemheni nokurira kwehwamanda negomo richipfungaira. Vanhu pavakazviona, vakabva vadedera, vakamira kure.
19  Vakatanga kuti kuna Mosesi: “Imi taurai nesu, isu titeerere; asi Mwari ngaarege kutaura nesu kuti tirege kufa.”
20  Naizvozvo Mosesi akati kuvanhu: “Musatya henyu, nokuti Mwari wechokwadi auya kuti azokuedzai, kuti kumutya kwenyu kurambe kuri pamberi penyu kuti murege kutadza.”
21  Vanhu vakaramba vakamira kure, asi Mosesi akaenda pedyo negore dema kwaiva naMwari wechokwadi.
22  Zvino Jehovha akati kuna Mosesi: “Uti kuvanakomana vaIsraeri, ‘Imi makaona kuti ndakataura nemi ndiri kumatenga.
23  Musagadzira vanamwari vesirivha muchivaenzanisa neni, uye musazvigadzirira vanamwari vendarama.
24  Undigadzirire atari yevhu, uye ubayire pairi zvinopiwa zvako zvinopiswa nezvibayiro zvako zvokugoverana, makwai ako nemombe dzako. Ndichauya kwauri ndokukomborera munzvimbo dzose dzandichaita kuti zita rangu riyeukwe.
25  Kana ukandigadzirira atari yematombo, usavaka nematombo akavezwa. Kana ukashandisa nhemo yako pairi, uchaisvibisa.
26  Usakwira kuatari yangu nematanho, kuti nhengo dzako dzakavanzika dzirege kufukurirwa pairi.’
1   Zvino aya ndiwo mazita evanakomana vaIsraeri vakauya kuIjipiti naJakobho; murume mumwe nomumwe akauya neimba yake:
2  Rubheni, Simiyoni, Revhi naJudha,
3  Isakari, Zebhuruni naBhenjamini,
4  Dhani naNaftari, Gadhi naAsheri.
5  Mweya yose yakabva muchiuno maJakobho yaisvika mweya makumi manomwe, asi Josefa akanga atova kuIjipiti.
6  Josefa akazofa, kubatanidza vanakomana vababa vake vose nechizvarwa ichocho chose.
7  Asi vanakomana vaIsraeri vakaberekana, vakatanga kuwanda; vakaramba vachiwanda, vachingova nesimba kwazvo, zvokuti vakazadza nyika yacho.
8  Kwapera nguva yakati, muIjipiti makamuka mumwe mambo mutsva akanga asingazivi Josefa.
9  Iye akati kuvanhu vake: “Tarirai! Vanhu vevanakomana vaIsraeri vawanda uye vava nesimba kutipfuura.
10  Uyai! Ngativarongerei zano, kuti varege kuwanda, uye kana hondo ikatiwira, vangazobatana nevaya vanotivenga, vakatirwisa, vakabuda munyika ino.”
11  Naizvozvo vakagadza vakuru vebasa rokumanikidzirwa kuti vavadzvinyirire pabasa ravo rinorema; uye vakavaka maguta anonzi Pitomu neRamusesi, kuti ave matura aFarao.
12  Asi zvavainyanya kuvadzvinyirira, ivo vaibva vanyanyawo kuwanda uye vainyanyawo kupararira kwose kwose, zvokuti ivo vakatya vanakomana vaIsraeri kwazvo.
13  Naizvozvo vaIjipiti vakaita kuti vanakomana vaIsraeri vave varanda vanodzvinyirirwa.
14  Vakaramba vachiita kuti upenyu hwavo huome nokuvaitisa basa rouranda rakaoma rokukanya dhaka nokugadzira zvidhinha, nokuita kuti vaite uranda hwemarudzi ose vachishanda muminda, ihwo uranda hwavo hwemarudzi ose hwavakavaitisa sevaranda vaidzvinyirirwa.
15  Mambo weIjipiti akazoti kuna vananyamukuta vechiHebheru, mumwe ainzi Shifra uye mumwe wacho ainzi Pua,
16  chokwadi akatosvika pakuti: “Pamunobatsira vakadzi vechiHebheru kusununguka, mukavaona vagere pachigaro chokusunungukira, kana ari mwanakomana, muurayei; asi kana ari mwanasikana, ngaararame.”
17  Zvisinei, vananyamukuta vacho vaitya Mwari wechokwadi, havana kuita sezvavakanga vaudzwa namambo weIjipiti, asi vaichengetedza vanakomana vari vapenyu.
18  Kwapera nguva yakati, mambo weIjipiti akashevedza vananyamukuta akati kwavari: “Makaitirei izvi, zvamakachengetedza vanakomana vari vapenyu?”
19  Vananyamukuta vakatiwo kuna Farao: “Nokuti vakadzi vechiHebheru havana kufanana nevakadzi vechiIjipiti. Nokuti vane simba, nyamukuta asati apinda mavanenge vari, ivo vanenge vatosununguka.”
20  Naizvozvo Mwari akaitira zvakanaka vananyamukuta vacho; vanhu vakaramba vachiwanda kwazvo uye vachiva nesimba kwazvo.
21  Zvino, nokuti vananyamukuta vakanga vatya Mwari wechokwadi, iye akazovapa mhuri.
22  Farao akazorayira vanhu vake vose, achiti: “Mukande vanakomana vose vanenge vachangoberekwa murwizi rwaNire, asi muchengetedze vanasikana vose vari vapenyu.”
2  Munguva iyi, mumwe murume weimba yaRevhi akawana mumwe mwanasikana waRevhi.
2  Mukadzi wacho akava nepamuviri, akabereka mwanakomana. Paakaona kunaka kwaakanga akaita, akaramba akamuvanza kwemwedzi mitatu.
3  Paakanga asingachakwanisi kumuvanza, akabva amutorera tswanda yenhokwe, akainama nebhitumini nenamo, akaisa mwana wacho mukati mayo, akaiisa pakati petsanga dzaiva pamahombekombe orwizi rwaNire.
4  Uyezve, hanzvadzi yake yakamira chinhambwe chakati, kuti ione kuti aizoitwei.
5  Kwapera nguva yakati, mwanasikana waFarao akaburuka, akaenda kunogeza muRwizi rwaNire, uye vashandikadzi vake vaifamba pedyo norutivi rwoRwizi rwaNire. Iye akaona tswanda iri pakati petsanga. Akabva atuma murandasikana wake kuti aitore.
6  Paakaivhura, akaona mwana, uye mukomana wacho aichema. Akamunzwira tsitsi, kunyange zvazvo akati: “Uyu ndomumwe wevana vevaHebheru.”
7  Hanzvadzi yake yakabva yati kumwanasikana waFarao: “Ndiende ndinokushevedzerai mukadzi anoyamwisa pavakadzi vechiHebheru kuti akurererei mwana wacho here?”
8  Naizvozvo mwanasikana waFarao akati kwaari: “Enda!” Musikana wacho akabva aenda, akashevedza amai vomwana wacho.
9  Mwanasikana waFarao akabva ati kwavari: “Enda nomwana uyu undirerere, uye ndichakupa mubayiro wako.” Naizvozvo mukadzi wacho akatora mwana wacho, akamurera.
10  Mwana wacho akakura. Akabva aenda naye kumwanasikana waFarao, zvokuti akava mwanakomana wake; uye akamutumidza kuti Mosesi uye akati: “Nokuti ndakamunyurura mumvura.”
11  Zvino pamazuva iwayo, Mosesi zvaakanga achiva nesimba, akaenda kuhama dzake kuti anoona mitoro yavakanga vachitakura; uye akaona imwe yehama dzake dzechiHebheru ichirohwa nomuIjipiti.
12  Naizvozvo akatarira-tarira akaona kuti kwakanga kusina munhu. Akabva auraya muIjipiti wacho, akamuviga mujecha.
13  Zvisinei, zuva rakatevera racho akaenda, akaona varume vaviri vechiHebheru vachirwisana. Naizvozvo akati kune akanga akanganisa: “Unorovereiko hama yako?”
14  Iye akati: “Ndiani akakugadza kuti uve muchinda nomutongi wedu? Uri kuda kundiuraya sokuuraya kwawakaita muIjipiti here?” Zvino Mosesi akatya akati: “Chokwadi chinhu chiya chazivikanwa!”
15  Naizvozvo Farao akazvinzwa, akaedza kuuraya Mosesi; asi Mosesi akatiza Farao kuti anogara munyika yeMidhiyani; uye akagara pedyo netsime.
16  Zvino mupristi weMidhiyani akanga aine vanasikana vanomwe, uye vakauya sezvavaigara vachiita, vakachera mvura, vakazadza maiiswa mvura, kuti vanwise makwai ababa vavo.
17  Vafudzi vakauya vakavadzinga sezvavaigara vachiita. Zvino Mosesi akasimuka, akabatsira vakadzi vacho, akanwisa makwai avo.
18  Naizvozvo pavakasvika kumba kwaiva nababa vavo Reueri, ivo vakati: “Sei makurumidza kwazvo kudzoka kumba nhasi?”
19  Ivo vakati: “Mumwe muIjipiti atinunura pamaoko evafudzi, uyezve, aticherera mvura kuti anwise makwai.”
20  Zvino vakati kuvanasikana vavo: “Asi ari kupi? Masiyirei murume wacho? Mushevedzei, kuti adye zvokudya.”
21  Pashure paizvozvo Mosesi akabvuma kugara nomurume wacho, iye akapa Mosesi mwanasikana wake Zipora.
22  Gare gare akabereka mwanakomana, akamutumidza kuti Geshomu, nokuti akati: “Ndiri mutorwa munyika yokumwe.”
23  Zvino mumazuva mazhinji iwayo mambo weIjipiti akazofa, asi vanakomana vaIsraeri vakaramba vachigomera nouranda uye vachichema vachinyunyuta, uye kuchemera kwavo kubatsirwa kwakaramba kuchikwira kuna Mwari wechokwadi nokuda kwouranda hwacho.
24  Kwapera nguva yakati, Mwari akanzwa kugomera kwavo, Mwari akayeuka sungano yake naAbrahamu, Isaka naJakobho.
25  Naizvozvo Mwari akatarira vanakomana vaIsraeri uye Mwari akavarangarira.
3  Zvino Mosesi akava mufudzi wemakwai aJetro, mupristi weMidhiyani, aiva tezvara vake. Paakanga achitinhira makwai kurutivi rwokumavirira rwerenje, akazosvika kugomo raMwari wechokwadi, kuHorebhi.
2  Ngirozi yaJehovha yakabva yazviratidza kwaari iri mumurazvo womoto pakati pegwenzi reminzwa. Zvaakaramba achitarira, akaona gwenzi reminzwa richibvira moto, asi gwenzi racho rakanga risingatsvi.
3  Mosesi akati: “Regai ndimbotsauka kuti ndiongorore chinhu ichi chinoshamisa kwazvo, kuti nei gwenzi racho risiri kutsva.”
4  Jehovha paakaona kuti atsauka kuti aongorore, Mwari akabva amushevedza ari pakati pegwenzi reminzwa akati: “Mosesi! Mosesi!” iye akati: “Ndiri pano.”
5  Akabva ati: “Usaswedera kuno. Bvisa hwashu dzako mutsoka dzako, nokuti nzvimbo yaumire inzvimbo tsvene.”
6  Zvino akati: “Ndini Mwari wababa vako, Mwari waAbrahamu, Mwari waIsaka naMwari waJakobho.” Mosesi akabva avanza chiso chake, nokuti akatya kutarira Mwari wechokwadi.
7  Jehovha akatizve: “Chokwadi ndaona kutambudzika kwevanhu vangu vari muIjipiti, uye ndanzwa kuchema kwavo nokuda kwevaya vanovamanikidza kuti vashande; nokuti ndinonyatsoziva kurwadziwa kwavo.
8  Ndichaburuka kuti ndivanunure pamaoko evaIjipiti uye kuti ndivabudise munyika iyoyo kuti ndivaendese kunyika yakanaka uye yakakura, kunyika inoyerera mukaka nouchi, kunharaunda yevaKenani nevaHiti nevaAmori nevaPerizi nevaHivhi nevaJebhusi.
9  Zvino tarira! kuchema kwevanakomana vaIsraeri kwasvika kwandiri, uye ndaonawo kudzvinyirirwa kwavari kuitwa nevaIjipiti.
10  Zvino chiuya ndikutume kuna Farao, ubudise vanhu vangu, ivo vanakomana vaIsraeri, muIjipiti.”
11  Asi Mosesi akati kuna Mwari wechokwadi: “Ndini ani kuti ndiende kuna Farao uye kuti ndibudise vanakomana vaIsraeri muIjipiti?”
12  Iye akati: “Nokuti ndichava newe, uye ichi ndicho chiratidzo chako chokuti ndini ndakutuma: Kana wabudisa vanhu vacho muIjipiti, muchashumira Mwari wechokwadi muri mugomo rino.”
13  Zvisinei, Mosesi akati kuna Mwari wechokwadi: “Zvino kana ndikasvika kuvanakomana vaIsraeri ndikati kwavari, ‘Mwari wemadzitateguru enyu andituma kwamuri,’ ivo vakati kwandiri, ‘Anonzi ani?’ Ndichatii kwavari?”
14  Mwari akati kuna Mosesi: “NDICHAVA IYE WANDICHAVA.” Akatizve: “Uti kuvanakomana vaIsraeri, ‘NDICHAVA ndiye andituma kwamuri.’”
15  Mwari akabva atizve kuna Mosesi: “Uti kuvanakomana vaIsraeri, ‘Jehovha, Mwari wemadzitateguru enyu, Mwari waAbrahamu, Mwari waIsaka naMwari waJakobho, andituma kwamuri.’ Iri ndiro zita rangu nokusingagumi, uye ndiro randichayeukwa naro kusvikira kuzvizvarwa nezvizvarwa.
16  Chienda, uunganidze varume vakuru vaIsraeri, uti kwavari, ‘Jehovha Mwari wemadzitateguru enyu azviratidza kwandiri, Mwari waAbrahamu, Isaka naJakobho, achiti: “Chokwadi ndichafunga nezvenyu uye zvamuri kuitirwa muIjipiti.
17  Naizvozvo ndinoti, Ndichakubvisai pakutambudzwa nevaIjipiti kuti ndikuendesei kunyika yevaKenani nevaHiti nevaAmori nevaPerizi nevaHivhi nevaJebhusi, kunyika inoyerera mukaka nouchi.”’
18  “Ivo vachateerera inzwi rako, muende kuna mambo weIjipiti, iwe nevarume vakuru vaIsraeri, muti kwaari, ‘Jehovha Mwari wevaHebheru ataura nesu, zvino tapota, tinoda kuenda rwendo rwemazuva matatu kurenje, uye tinoda kubayira kuna Jehovha Mwari wedu.’
19  Zvino ini, iyeni, ndinonyatsoziva kuti mambo weIjipiti haazokubvumirii kuenda kutoti pashandiswa ruoko rune simba.
20  Ndichatambanudza ruoko rwangu ndirove Ijipiti nemabasa angu ose anoshamisa andichaita pakati payo; uye izvozvo zvaitika achakuregai muchienda.
21  Ndichaita kuti vanhu ava vanzwirwe nyasha nevaIjipiti; uye pamunoenda, hamungaendi musina chinhu.
22  Asi mukadzi mumwe nomumwe anofanira kukumbira muvakidzani wake nomukadzi mutorwa ari kugara mumba make zvinhu zvesirivha nezvinhu zvendarama nemajasi, muzvipfekedze vanakomana venyu nevanasikana venyu; mutorere vaIjipiti zvose.”
33  Zvino Jehovha akatizve kuna Mosesi: “Enda, ibva pano, iwe nevanhu vawakabudisa munyika yeIjipiti, muende kunyika yandakapikira Abrahamu, Isaka naJakobho, ndichiti, ‘Ndichaipa vana vako.’
2  Ndichatuma ngirozi mberi kwako, ndodzinga vaKenani, vaAmori, nevaHiti nevaPerizi, vaHivhi nevaJebhusi;
3  muende kunyika inoyerera mukaka nouchi, nokuti handizoendi ndiri pakati penyu, nokuti muri vanhu vane mitsipa yakaoma, kuti ndirege kukutsakatisai munzira.”
4  Vanhu vacho pavakanzwa shoko iri rakaipa, vakatanga kuchema; uye hapana kana mumwe wavo akapfeka zvishongo zvake.
5  Jehovha akati kuna Mosesi: “Iti kuvanakomana vaIsraeri, ‘Muri vanhu vane mitsipa yakaoma. Munguva pfupi ndingapinda pakati penyu ndikakuparadzai. Naizvozvo bvisai zvishongo zvenyu, sezvo ndichida kuziva zvandichakuitirai.’”
6  Vana vaIsraeri vakabvisa zvishongo zvavo kubvira paGomo reHorebhi zvichienda mberi.
7  Zvino Mosesi akatora tende rake, akaridzika kunze kwomusasa, kure nomusasa; akaritumidza kuti tende rokusanganira. Zvino vanhu vose vaibvunza Jehovha vaienda kutende rokusanganira, rakanga riri kunze kwomusasa wacho.
8  Mosesi paaingobuda achienda kutende racho, vanhu vose vaisimuka, mumwe nomumwe omira pasuo retende rake, vonyatsotarira Mosesi kusvikira apinda mutende racho.
9  Zvino zvaiitika ndezvokuti kana Mosesi angopinda mutende racho, shongwe yegore yaiburuka, yomira pasuo retende, uye iye aitaura naMosesi.
10  Vanhu vose vaiona shongwe yegore yakamira pasuo retende, uye vanhu vose vaisimuka, mumwe nomumwe okotama ari pasuo retende rake.
11  Jehovha aitaura naMosesi zviso zvakatarisana, sezvinoita munhu kana achitaura nomumwe wake. Paaidzokera kumusasa, mushumiri wake Joshua, mwanakomana waNuni, zvaaiva mushandi, aisabva mukati metende racho.
12  Zvino Mosesi akati kuna Jehovha: “Tarirai, muri kuti kwandiri, ‘Tungamirira vanhu ava,’ asi imi hamuna kundizivisa kuti ndiani wamuchandituma naye. Uyewo imi makati, ‘Ndinokuziva nezita, uye ndakunzwirawo nyasha.’
13  Zvino, ndapota, kana mandinzwira nyasha, ndapota, ndizivisei nzira dzenyu, kuti ndikuzivei, kuti mundinzwire nyasha. Yeukai kuti rudzi urwu vanhu venyu.”
14  Naizvozvo iye akati: “Ini pachangu ndichaenda newe uye ndichakuzorodza.”
15  Iye akati kwaari: “Kana imi musingaendi, musatibvisa pano.
16  Zvino zvichazivikanwa sei kuti mandinzwira nyasha, ini nevanhu venyu? Ini nevanhu venyu hatina kusiyaniswa nevamwe vanhu vose vari panyika nokufamba kwenyu nesu here?”
17  Zvino Jehovha akati kuna Mosesi: “Ndichaitawo chinhu ichi chawataura nezvacho, nokuti ndakunzwira nyasha uye ndinokuziva nezita rako.”
18  Iye akati: “Ndapota, ndiratidzei kubwinya kwenyu.”
19  Asi iye akati: “Ini ndichaita kuti kunaka kwangu kwose kupfuure nepamberi pechiso chako, ndichazivisa zita raJehovha pamberi pako; uye ndichanzwira nyasha wandichanzwira nyasha, uye ndichanzwira ngoni iye wandichanzwira ngoni.”
20  Iye akatiwo: “Haukwanisi kuona chiso changu, nokuti hakuna munhu angandiona akararama.”
21  Jehovha akatizve: “Heino nzvimbo iri pandiri, iwe unofanira kumira padombo.
22  Zvino kubwinya kwangu pakunenge kuchipfuura, ini ndichakuisa mumukaha uri padombo, ndichakuvharidzira nechanza changu kusvikira ndapfuura.
23  Pashure paizvozvo ndichabvisa chanza changu, uye iwe uchaona shure kwangu. Asi chiso changu hachingaonekwi.”
12  Zvino Jehovha akati kuna Mosesi naAroni vari munyika yeIjipiti:
2  “Mwedzi uno uchava mwedzi wokutanga pamwedzi yenyu. Ndiwo uchava wokutanga pamwedzi yegore renyu.
3  Taurai neungano yose yevaIsraeri, muchiti, ‘Pazuva rechigumi romwedzi uno mumwe nomumwe anofanira kutora gwai nokuda kweimba yemadzitateguru, imba imwe neimwe ive negwai rayo.
4  Asi kana mhuri yacho iri duku kwazvo zvokusakwanisa kupedza gwai racho, iye newaakavakidzana naye ari pedyo ngavapinde naro mumba make maererano nokuwanda kwemweya yacho; munofanira kuita kuti gwai racho riringane mumwe nomumwe maererano nokudya kwaanoita.
5  Gwai renyu rinofanira kuva rakanaka, gondohwe, rine gore rimwe chete. Mungatora pamakondohwe maduku kana kuti pambudzi.
6  Rambai makarichengeta kusvikira pazuva rechigumi nemana romwedzi uno, uye ungano yose yaIsraeri inofanira kuriuraya panguva yorubvunzavaeni.
7  Zvino ngavatore rimwe ropa varisase pamagwatidziro maviri nokurutivi rwokumusoro rwesuo padzimba dzavacharidyira.
8  “‘Zvino ngavadye nyama yacho usiku ihwohwo. Ngavaidye yakagochwa nomoto pamwe chete nemakeke asina kuviriswa uye nemiriwo inovava.
9  Musadya imwe yayo iri mbishi kana kuti yakafashaidzwa, yakabikwa nemvura, asi igochei nomoto, musoro waro pamwe chete nemazondo aro nezvomukati zvaro.
10  Musasiya imwe yayo kusvikira mangwanani, asi inosara kusvikira mangwanani muipise nomoto.
11  Muidye seizvi, hudyu dzenyu dzakasungwa, makapfeka hwashu mutsoka dzenyu, makabata midonzvo yenyu mumaoko enyu; muidye muchichimbidza. Iyo ipaseka yaJehovha.
12  Ini ndichapfuura nomunyika yeIjipiti usiku ihwohwo ndouraya matangwe ose ari munyika yeIjipiti, kubvira kumunhu kusvikira kumhuka; uye ndichatonga vanamwari vose veIjipiti. Ndini Jehovha.
13  Asi ropa richava chiratidzo chenyu padzimba dzamunenge muri; ndichaona ropa racho ndokudarikai, hamuzowirwi nedambudziko kuti rikuparadzei pandinorova nyika yeIjipiti.
14  “‘Zvino zuva iri richava chiyeuchidzo kwamuri, murichengete rive mutambo unoitirwa Jehovha muzvizvarwa zvenyu zvose. Murichengete rive murau nokusingagumi.
15  Munofanira kudya makeke asina kuviriswa kwemazuva manomwe. Pazuva rokutanga mubvise mukanyiwa une mbiriso mudzimba dzenyu, nokuti ani naani anodya zvinhu zvakaiswa mbiriso, kubvira pazuva rokutanga kusvikira kune rechinomwe, mweya iwoyo unofanira kuparadzwa pakati paIsraeri.
16  Pazuva rokutanga muchaita kuungana kutsvene, uye pazuva rechinomwe kuungana kutsvene. Hapana basa rinofanira kuitwa pamazuva aya. Asi mungaita zvinodiwa nemweya yose kuti idye chete, izvozvo zvoga.
17  “‘Zvino munofanira kuchengeta mutambo wemakeke asina kuviriswa, nokuti pazuva iri ndichabudisa mauto enyu munyika yeIjipiti. Chengetai zuva iri muzvizvarwa zvenyu zvose kuti uve murau nokusingagumi.
18  Mumwedzi wokutanga, pazuva rechigumi nemana romwedzi wacho, manheru, mudye makeke asina kuviriswa kusvikira kuzuva rechimakumi maviri nerimwe romwedzi wacho manheru.
19  Hapana mukanyiwa une mbiriso unofanira kuva mudzimba dzenyu kwemazuva manomwe, nokuti ani naani anoravira zvinhu zvakaiswa mbiriso, angava mutorwa kana kuti munhu womunyika yacho, mweya iwoyo uchaparadzwa paungano yaIsraeri.
20  Musadya chinhu chakaiswa mbiriso. Munofanira kudya makeke asina kuviriswa munzvimbo dzose dzamunogara.’”
21  Mosesi akabva ashevedza varume vakuru vose vaIsraeri akati kwavari: “Endai munotora makwai nembudzi zvinoenzanirana nemhuri dzenyu, muuraye chibayiro chepaseka.
22  Mutore sumbu rehisopi morinyika muropa riri mubheseni, mozodza rimwe ropa riri mubheseni parutivi rwokumusoro rwesuo nepamagwatidziro maviri; hapana kana mumwe wenyu anofanira kubuda pasuo reimba yake kusvikira mangwanani.
23  Zvino Jehovha paanopfuura kuti atambudze vaIjipiti, oona ropa parutivi rwokumusoro rwesuo nepamagwatidziro maviri, Jehovha achadarika suo racho, uye haazobvumiri kuparadza kwacho kuti kupinde mudzimba dzenyu kuti akutambudzei.
24  “Chengetai chinhu ichi kuti chive murau kwamuri nokuvanakomana venyu nokusingagumi.
25  Pamunopinda munyika yamuchapiwa naJehovha, sezvaakataura, muite basa iri.
26  Zvino vanakomana venyu pavanoti kwamuri, ‘Basa iri rinorevei kwamuri?’
27  imi muti, ‘Ichi chibayiro chepaseka chinobayirwa Jehovha, akadarika dzimba dzevanakomana vaIsraeri muIjipiti paakatambudza vaIjipiti, asi akanunura dzimba dzedu.’” Vanhu vakabva vakotama vakagwadama.
28  Vanakomana vaIsraeri vakabva vaenda, vakaita seizvo Mosesi naAroni vakanga varayirwa naJehovha. Vakaita izvozvo chaizvo.
29  Pakati pousiku Jehovha akarova matangwe ose aiva munyika yeIjipiti, kubvira kudangwe raFarao akanga agere pachigaro choumambo kusvikira kudangwe renhapwa yaiva mugomba rejeri, nematangwe ose emhuka.
30  Zvino Farao akamuka usiku, iye nevashandi vake vose nevamwe vaIjipiti vose; kuchema kukuru kukatanga kuvapo pakati pevaIjipiti, nokuti kwakanga kusina imba yakanga isina munhu akanga afa.
31  Akabva ashevedza Mosesi naAroni usiku, akati: “Simukai mubve pakati pevanhu vangu, imi nevamwe vanakomana vaIsraeri, muende, mushumire Jehovha, sezvamakataura.
32  Torai makwai enyu nemombe dzenyu, sezvamakataura, muende. Uye mundikomborerewo.”
33  Zvino vaIjipiti vakatanga kukurudzira vanhu kuti vakurumidze kuvarega vachibuda munyika yacho, “nokuti,” ivo vakadaro, “tose tangofanana nevanhu vakafa!”
34  Naizvozvo vanhu vakatakura mukanyiwa wavo wefurawa usati waiswa mbiriso, nezvokukanyira zvavo zvakaputirwa nemajasi avo pamapfudzi avo.
35  Vanakomana vaIsraeri vakaita sezvakanga zvataurwa naMosesi pakuti vakakumbira vaIjipiti zvinhu zvesirivha nezvinhu zvendarama nemajasi.
36  Jehovha akaita kuti vanhu vanzwirwe nyasha nevaIjipiti, zvokuti ava vakavapa zvavakakumbira; uye vakatorera vaIjipiti.
37  Zvino vanakomana vaIsraeri vakabva muRamesesi vakaenda kuSukoti, varume vaifamba netsoka vaisvika zviuru mazana matanhatu, tisingabatanidzi vana.
38  Boka guru revamwe vanhu vakanga vakavhengana rakaendawo navo, pamwe chete nemakwai nemombe, zvipfuwo zvakawanda kwazvo.
39  Vakatanga kubika makeke eraundi, makeke asina kuviriswa, nomukanyiwa wefurawa wavakanga vabuda nawo muIjipiti, nokuti wakanga usina kuiswa mbiriso, nokuti vakanga vadzingwa muIjipiti uye vakanga vasina kumboverengera uyewo vakanga vasina kugadzirira chero mbuva ipi zvayo.
40  Zvino nguva yakagara vanakomana vaIsraeri, avo vakanga vagara muIjipiti, yaiva makore mazana mana nemakumi matatu.
41  Pakapera makore mazana mana nemakumi matatu, pazuva iroro mauto ose aJehovha akabuda munyika yeIjipiti.
42  Ihwo usiku hwokuyeuka Jehovha nokuda kwokuvabudisa kwaakaita munyika yeIjipiti. Vanakomana vose vaIsraeri vanofanira kuyeuka Jehovha pausiku uhwu muzvizvarwa zvavo zvose.
43  Zvino Jehovha akati kuna Mosesi naAroni: “Uyu ndiwo murau wepaseka: Haingadyiwi newokune imwe nyika.
44  Asi kana paine muranda akatengwa nemari, umudzingise. Zvino angatanga kuidya nemi.
45  Anobva kune imwe nyika nomunhu wemaricho ngavarege kuidya.
46  Ichadyirwa muimba imwe chete. Usabuda neimwe nyama yacho mumba kuti uende nayo kune imwe nzvimbo iri kunze. Musatyora pfupa riri mairi.
47  Ungano yose yaIsraeri inofanira kuichengeta.
48  Kana mutorwa waunogara naye achizochengeta paseka yacho inoitirwa Jehovha, vanhurume vose vokwake ngavadzingiswe. Zvino angatanga kuswedera pedyo kuti aichengete; iye anofanira kuita somunhu womunyika yacho. Asi hapana murume asina kudzingiswa angaidya.
49  Panofanira kuva nomutemo mumwe chete kumunhu womunyika yacho nokumutorwa ari kugara pakati penyu.”
50  Naizvozvo vanakomana vose vaIsraeri vakaita seizvo Jehovha akanga arayira Mosesi naAroni. Vakaita izvozvo chaizvo.
51  Jehovha akabudisa vanakomana vaIsraeri munyika yeIjipiti pamwe chete nemauto avo pazuva iri.
