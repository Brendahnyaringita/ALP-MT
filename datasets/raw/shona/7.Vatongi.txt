10  Zvino shure kwaAbhimereki kwakamuka Tora mwanakomana waPua, mwanakomana waDhodho, murume wokwaIsakari, aigara muShamiri munzvimbo ine makomo yaEfremu, kuti aponese Israeri.
2  Akaramba achitonga Israeri kwemakore makumi maviri nematatu, achibva afa, akavigwa muShamiri.
3  Pashure pake Jairi muGiriyedhi akamuka, akaramba achitonga Israeri kwemakore makumi maviri nemaviri.
4  Akava nevanakomana makumi matatu vaitasva mbongoro dzanyatsokura makumi matatu, uye vaiva nemaguta makumi matatu. Aya achiri kunzi Havhoti-jairi kusvikira nhasi; ari munyika yeGiriyedhi.
5  Pashure paizvozvo Jairi akafa, akavigwa muKamoni.
6  Zvino vanakomana vaIsraeri vakaitazve zvakaipa pamberi paJehovha, vakatanga kushumira vanaBhaari nemifananidzo yaAshtoreti navanamwari veSiriya navanamwari veSidhoni navanamwari veMoabhi navanamwari vevanakomana vaAmoni navanamwari vevaFiristiya. Naizvozvo vakasiya Jehovha uye havana kumushumira.
7  Jehovha akabva atsamwira vaIsraeri kwazvo, zvokuti akavatengesera muruoko rwevaFiristiya nomuruoko rwevanakomana vaAmoni.
8  Nokudaro vakaparadza, vakadzvinyirira kwazvo vanakomana vaIsraeri mugore iroro—vanakomana vaIsraeri vose vaiva kudivi raJodhani munyika yevaAmori yaiva muGiriyedhi kwemakore gumi nemasere.
9  Vanakomana vaAmoni vaiyambuka Jodhani kuti varwe kunyange naJudha naBhenjamini neimba yaEfremu; uye Israeri akatambudzika kwazvo.
10  Zvino vanakomana vaIsraeri vakatanga kushevedzera kuna Jehovha kuti vabatsirwe, vachiti: “Takakutadzirai, nokuti takasiya Mwari wedu uye tinoshumira vanaBhaari.”
11  Jehovha akabva ati kuvanakomana vaIsraeri: “Hakusi kuIjipiti nokuvaAmori nokuvanakomana vaAmoni nokuvaFiristiya
12  nevaSidhoni naAmareki naMidhiyani, kwandakakuponesai paruoko rwavo here, pavakakudzvinyirirai mukatanga kuchema kwandiri?
13  Asi imi makandisiya, mukatanga kushumira vamwe vanamwari. Ndokusaka ndisingazokuponeseizve.
14  Endai munoshevedzera kuna vanamwari vamakasarudza kuti mubatsirwe. Ivo ngavakuponesei munguva yokutambudzika kwenyu.”
15  Asi vanakomana vaIsraeri vakati kuna Jehovha: “Takatadza. Imi tiitirei chero chinhu chipi zvacho chakanaka pamberi penyu. Tapota, chingotinunuraiwo nhasi.”
16  Vakatanga kubvisa vanamwari vokune dzimwe nyika pakati pavo, vakashumira Jehovha, zvokuti mweya wake hauna kushivirira nokuda kwokunetseka kwaIsraeri.
17  Kwapera nguva yakati, vanakomana vaAmoni vakaungana, vakadzika musasa muGiriyedhi. Naizvozvo vanakomana vaIsraeri vakaungana, vakadzika musasa muMizpa.
18  Vanhu nemachinda okuGiriyedhi vakatanga kutaurirana vachiti: “Murume achatungamirira mukurwa nevanakomana vaAmoni ndiani? Ngaave mukuru wevagari vose vokuGiriyedhi.”
4  Ehudhi zvaakanga afa, vanakomana vaIsraeri vakabva vatangazve kuita zvakaipa pamberi paJehovha.
2  Naizvozvo Jehovha akavatengesera muruoko rwaJabhini mambo weKenani, aitonga muHazori; uye mukuru weuto rake aiva Sisera, aigara muHarosheti yemamwe marudzi.
3  Vanakomana vaIsraeri vakatanga kuchema kuna Jehovha, nokuti iye aiva nengoro dzehondo mazana mapfumbamwe dzaiva nemajeko esimbi, uye akadzvinyirira vanakomana vaIsraeri noutsinye kwemakore makumi maviri.
4  Zvino Dhibhora, muprofitakadzi, mudzimai waRapidhoti, akanga achitonga Israeri panguva iyoyo chaiyo.
5  Aigara pasi pomuchindwe waDhibhora pakati peRama neBheteri munzvimbo ine makomo yaEfremu; uye vanakomana vaIsraeri vaienda kwaari kunoruramisirwa.
6  Akatumira shoko, akashevedza Bheraki mwanakomana waAbhinoamu kubva kuKedheshi-naftari, akati kwaari: “Jehovha Mwari waIsraeri haana kurayira here? ‘Enda, mupararire paGomo reTabhori, uende nevarume zviuru gumi vevanakomana vaNaftari nevevanakomana vaZebhuruni.
7  Ndichakwevera Sisera mukuru weuto raJabhini nengoro dzake dzehondo neboka rake revanhu kwauri kumupata une rukova weKishoni, uye ndichamuisa muruoko rwako.’”
8  Bheraki akati kwaari: “Kana mukaenda neni, ndichaendawo; asi kana musingaendi neni, handingaendi.”
9  Iye akati: “Chokwadi ndichaenda newe. Kunyange zvakadaro, hauzokudzwi parwendo rwauri kufamba, nokuti Jehovha achatengesera Sisera muruoko rwomukadzi.” Dhibhora akasimuka, akaenda naBheraki kuKedheshi.
10  Zvino Bheraki akatanga kuunganidza Zebhuruni naNaftari kuKedheshi, varume zviuru gumi vakaenda vachitevera tsoka dzake; uye Dhibhora akaenda naye.
11  Sezvineiwo Hebheri muKeni akanga aparadzana nevaKeni, vanakomana vaHobhabhu, aiva tezvara vaMosesi, uye akanga adzika tende rake pedyo nomuti mukuru muZaananimu, iri kuKedheshi.
12  Vakabva vaudza Sisera kuti Bheraki mwanakomana waAbhinoamu akanga akwira kuGomo reTabhori.
13  Pakarepo Sisera akaunganidza ngoro dzake dzose dzehondo, ngoro dzehondo mazana mapfumbamwe dzaiva nemajeko esimbi, nevanhu vose vaaiva navo, vachibva kuHarosheti yemamwe marudzi vachienda kumupata une rukova weKishoni.
14  Zvino Dhibhora akati kuna Bheraki: “Simuka, nokuti nhasi ndiro zuva iro Jehovha achaisa Sisera muruoko rwako. Haasi Jehovha abuda ari pamberi pako here?” Bheraki akaburuka muGomo reTabhori nevarume zviuru gumi vaiva shure kwake.
15  Jehovha akatanga kuvhiringidza Sisera nengoro dzake dzose dzehondo uye musasa wose nomuromo webakatwa pamberi paBheraki. Sisera akazoburuka mungoro akatiza netsoka.
16  Bheraki akadzingirira ngoro dzehondo nomusasa wacho kusvikira kuHarosheti yemamwe marudzi, zvokuti musasa wose waSisera wakaurayiwa nomuromo webakatwa. Hapana kana mumwe chete akasara.
17  Asi Sisera akatiza netsoka achienda kutende raJaeri mudzimai waHebheri muKeni, nokuti paiva norugare pakati paJabhini mambo weHazori neimba yaHebheri muKeni.
18  Jaeri akabva abuda kunochingura Sisera, akati kwaari: “Tsaukirai kuno, ishe wangu, tsaukirai kuno kwandiri. Musatya.” Naizvozvo iye akatsaukira mutende maaiva. Gare gare akamufukidza gumbeze.
19  Kwapera nguva yakati, akati kwaari: “Ndapota, ndipewo mvura shoma yokunwa, nokuti ndine nyota.” Naizvozvo akavhura hombodo yomukaka, akamupa akanwa, achibva azomufukidza.
20  Iye akati kwaari: “Mira pasuo retende, kuti kana chero munhu upi zvake akauya akakubvunza achiti, ‘Pane murume ari pano here?’ uti, ‘Aiwa!’”
21  Zvino Jaeri mudzimai waHebheri akatora hoko yetende, akaisa nyundo muruoko rwake. Akabva aenda kwaari achinyangira, akarovera hoko yacho muzvavovo zvake, akaibayirira pasi, paakanga akafa nehope uye apera simba. Naizvozvo iye akafa.
22  Uye, tarira! Bheraki akanga achitevera Sisera. Zvino Jaeri akabuda kunomuchingura akati kwaari: “Uyai ndikuratidzei murume wamuri kutsvaka.” Naizvozvo akapinda maaiva, akaona Sisera akati rabada, afa, hoko iri muzvavovo zvake.
23  Nokudaro Mwari akakunda Jabhini mambo weKenani pamberi pevanakomana vaIsraeri pazuva iroro.
24  Ruoko rwevanakomana vaIsraeri rwakaramba ruchiomera Jabhini mambo weKenani, kusvikira vaparadza Jabhini mambo weKenani.
11  Zvino Jefta muGiriyedhi akanga ava murume ane simba, akashinga, uye aiva mwanakomana womukadzi pfambi, uye Giriyedhi ndiye akabereka Jefta.
2  Mudzimai waGiriyedhi akaramba achimuberekera vanakomana. Vanakomana vomudzimai wacho pavakakura, vakadzinga Jefta, vakati kwaari: “Haufaniri kuva nenhaka muimba yababa vedu, nokuti uri mwanakomana womumwe mukadzi.”
3  Naizvozvo Jefta akatiza vana vababa vake, akanogara munyika yeTobhu. Varume vaiva vasina zvokuita vakaramba vachiunganira Jefta, uye vaienda naye.
4  Kwapera chinguva vanakomana vaAmoni vakatanga kurwa naIsraeri.
5  Vanakomana vaAmoni pavakarwa naIsraeri, varume vakuru vokuGiriyedhi vakabva vaenda kunotora Jefta kunyika yeTobhu.
6  Vakabva vati kuna Jefta: “Uya uve mutungamiriri wedu, tirwe nevanakomana vaAmoni.”
7  Asi Jefta akati kuvarume vakuru vokuGiriyedhi: “Hamusi imi maindivenga zvokuti makandidzinga muimba yababa vangu here? Zvino mauyirei kwandiri zvamava kutambudzika?”
8  Varume vakuru vokuGiriyedhi vakati kuna Jefta: “Ndokusaka zvino tadzoka kwauri, handei tose tirwe nevanakomana vaAmoni, uve mukuru wevagari vose vokuGiriyedhi nokuda kwedu.”
9  Naizvozvo Jefta akati kuvarume vakuru vokuGiriyedhi: “Kana muchindidzosa kuzorwa nevanakomana vaAmoni, Jehovha akavaisa kwandiri, ini ndichava mukuru wenyu!”
10  Varume vakuru vokuGiriyedhi vakatiwo kuna Jefta: “Jehovha ngaave muteereri pakati pedu kana zvatichaita zvisiri maererano nezvawataura.”
11  Naizvozvo Jefta akaenda nevarume vakuru vokuGiriyedhi uye vanhu vakamuita mukuru nomutungamiriri wavo. Jefta akataura mashoko ake ose pamberi paJehovha muMizpa.
12  Jefta akabva atuma nhume kuna mambo wevanakomana vaAmoni, achiti: “Ndinei newe, zvawauya kuti undirwise munyika yangu?”
13  Naizvozvo mambo wevanakomana vaAmoni akati kunhume dzaJefta: “Nokuti vaIsraeri vakatora nyika yangu pavakabuda muIjipiti, kubvira kuAnoni kusvikira kuJabhoki nokusvikira kuJodhani. Zvino idzosei norugare.”
14  Asi Jefta akatumazve nhume kuna mambo wevanakomana vaAmoni
15  akati kwaari: “Zvanzi naJefta, ‘VaIsraeri havana kutora nyika yeMoabhi nenyika yevanakomana vaAmoni.
16  Nokuti pavakabuda muIjipiti vaIsraeri vakafamba nomurenje kusvikira kuGungwa Dzvuku, vakazosvika kuKadheshi.
17  VaIsraeri vakabva vatuma nhume kuna mambo weEdhomu, vachiti: “Ndapota, ndibvumirei kupfuura nomunyika yenyu,” asi mambo weEdhomu haana kuteerera. Uyewo vakatuma shoko kuna mambo weMoabhi, asi iye haana kubvuma. VaIsraeri vakaramba vachigara muKadheshi.
18  Pavakaramba vachifamba nomurenje, vakaenda vachipota nyika yeEdhomu nenyika yeMoabhi, zvokuti vakaenda nechokumabvazuva kwenyika yeMoabhi, vakadzika musasa munzvimbo yeAnoni; asi havana kupinda mumuganhu weMoabhi, nokuti Anoni yaiva muganhu weMoabhi.
19  “‘Pashure paizvozvo vaIsraeri vakatuma nhume kuna Sihoni mambo wevaAmori, mambo weHeshbhoni, vaIsraeri vakati kwaari: “Tapota, tibvumirei kupfuura nomunyika yenyu tichienda kunzvimbo yedu.”
20  Asi Sihoni haana kuva nechokwadi nokupfuura kwaIsraeri nomunharaunda yake, uye Sihoni akaunganidza vanhu vake vose, akadzika musasa muJahazi, akarwa naIsraeri.
21  Jehovha Mwari waIsraeri akaisa Sihoni nevanhu vake vose muruoko rwaIsraeri, zvokuti vakavauraya uye Israeri akaita kuti nyika yose yevaAmori vaigara munyika iyoyo ive yake.
22  Nokudaro vakaita kuti nharaunda yose yevaAmori kubvira kuAnoni kusvikira kuJabhoki uye kubvira kurenje kusvikira kuJodhani ive yavo.
23  “‘Zvino Jehovha Mwari waIsraeri ndiye akadzinga vaAmori pamberi pevanhu vake vaIsraeri, asi iwe waivadzinga.
24  Hauzodzingi munhu wose waunoitwa kuti udzinge naKemoshi mwari wako here? Munhu wose uyo Jehovha Mwari wedu adzinga pamberi pedu ndiye watichadzinga.
25  Zvino uri nani kupfuura Bharaki mwanakomana waZipori, mambo weMoabhi here? Akamboita nharo nevaIsraeri, kana kuti akamborwa navo here?
26  Israeri paaigara muHeshbhoni nemataundi ari pasi paro nomuAroeri nemataundi ari pasi paro nomumaguta ose ari pamahombekombe eAnoni kwemakore mazana matatu, nei musina kubva maabvuta panguva iyoyo?
27  Ini handina kukutadzira, asi iwe uri kundiitira zvakaipa nokurwa neni. Jehovha Mutongi ngaatonge nhasi pakati pevanakomana vaIsraeri nevanakomana vaAmoni.’”
28  Asi mambo wevanakomana vaAmoni haana kuteerera mashoko aJefta aakanga amutumira.
29  Zvino mudzimu waJehovha wakauya pana Jefta, akapfuura nomuGiriyedhi nepakati paManase, akapfuura nomuMizpe yeGiriyedhi, uye akapfuurira kuenda kuvanakomana vaAmoni achibva kuMizpe yeGiriyedhi.
30  Jefta akabva apika kuna Jehovha akati: “Chokwadi kana mukaisa vanakomana vaAmoni muruoko rwangu,
31  munhu achabuda, anobuda mumasuo eimba yangu kuzondichingura pandinodzokera norugare ndichibva kuvanakomana vaAmoni, achavawo waJehovha, uye ndichapa iyeye sechinopiwa chinopiswa.”
32  Naizvozvo Jefta akapfuurira kuvanakomana vaAmoni kuti arwe navo, Jehovha akavaisa muruoko rwake.
33  Akauraya vakawanda kwazvo kubvira kuAroeri kusvikira kuMiniti—maguta makumi maviri—uye kusvikira kuAbheri-keramimu. Nokudaro vanakomana vaAmoni vakakundwa pamberi pevanakomana vaIsraeri.
34  Jefta akazosvika kuMizpa kumba kwake, uye akaona mwanasikana wake achibuda kuzomuchingura achiridza gandira achitamba! Zvino ndiye aingova mwana mumwe chete. Aiva asina mumwe mwanakomana kana mwanasikana kunze kwake.
35  Zvino paakamuona, akatanga kubvarura nguo dzake akati: “Maiwe, mwanasikana wangu kani! Chokwadi wandiunzira nhamo, iwe ndiwe munhu wandanga ndichiunzira dambudziko. Ini ndashama muromo wangu kuna Jehovha, uye handikwanisi kurega.”
36  Asi akati kwavari: “Baba vangu, kana mashama muromo wenyu kuna Jehovha, ndiitirei maererano nezvabuda mumuromo menyu, sezvo Jehovha aita mabasa okutsiva pavavengi venyu, vanakomana vaAmoni.”
37  Akati kuna baba vake: “Chinhu ichi ngachiitwe kwandiri: Ndiregei ndiri ndoga kwemwedzi miviri, ndiregei ndiende, ndichaenda kumakomo, uye ndiregei ndisvimhe misodzi nokuda kwoumhandara hwangu, ini neshamwarisikana dzangu.”
38  Ivo vakati: “Enda!” Naizvozvo vakamurega achienda kwemwedzi miviri; akaramba achienda, iye neshamwarisikana dzake, achisvimha misodzi nokuda kwoumhandara hwake mumakomo.
39  Pakapera mwedzi miviri akadzokera kuna baba vake, vachibva vaita mhiko yavo yavakanga vamuitira. Iye haana kumborara nomurume. Uye wakava murau pakati paIsraeri wokuti:
40  Gore negore vanasikana vaIsraeri vaienda kunorumbidza mwanasikana waJefta muGiriyedhi, mazuva mana pagore.
8  Zvino varume vaEfremu vakati kwaari: “Chinhu rudzii ichi chawakatiitira zvausina kutishevedza pawakaenda kunorwa naMidhiyani?” Uye vakaedza kumupopotera zvakasimba.
2  Iye akazoti kwavari: “Zvino ndaitei kana ndichizvienzanisa nemi? Zvakasaririra zvakaunganidzwa naEfremu hazvisi nani kupfuura kukohwa mazambiringa kwaAbhi-ezeri here?
3  Mwari akaisa Orebhu naZeebhu machinda aMidhiyani mumaoko enyu, uye ndakwanisa kuitei kana ndichizvienzanisa nemi?” Paakataura shoko iri ndipo pakaderera hasha dzavo kwaari.
4  Gidhiyoni akazosvika kuJodhani, akayambuka, iye nevarume mazana matatu vaaiva navo, vaneta asi vachiramba vachitevera.
5  Gare gare akati kuvarume veSukoti: “Ndapota ipai varume vari kutevera tsoka dzangu zvingwa zveraundi, nokuti vaneta uye ndiri kudzingirira Zebha naZarimuna, madzimambo aMidhiyani.”
6  Asi machinda eSukoti akati: “Zebha naZarimuna vatova muruoko rwako kuti uto rako ripiwe chingwa here?”
7  Gidhiyoni akabva ati: “Saka Jehovha paachaisa Zebha naZarimuna muruoko rwangu, chokwadi ndichakwapura nyama yenyu neminzwa yerenje nemakwenzi ane minzwa.”
8  Akaramba achikwira achibva ikoko achienda kuPenueri, akataura navo saizvozvi, asi varume vePenueri vakamupindura sokupindura kwakanga kwaitwa nevarume veSukoti.
9  Nokudaro akatiwo kuvarume vePenueri: “Pandinodzoka norugare, ndichakoromora shongwe iyi.”
10  Zvino Zebha naZarimuna vaiva muKakori, vaine mapoka avo, vanenge zviuru gumi nezvishanu varivo vose vakasara paboka rose reVokumabvazuva; uye vakanga vatofa vaiva varume zviuru zana nemakumi maviri vaivhomora bakatwa.
11  Gidhiyoni akaramba achikwira nenzira yevaya vaigara mumatende kumabvazuva kweNobha neJogbheha, akatanga kurwisa boka, boka racho parakanga risina kurinda.
12  Zebha naZarimuna pavakatanga kutiza, akabva avatevera, akabata madzimambo maviri aMidhiyani, Zebha naZarimuna; akadederesa boka rose.
13  Zvino Gidhiyoni mwanakomana waJoashi akatanga kudzoka nomumupata unokwidza kuHeresi achibva kunorwa.
14  Ari munzira akabata jaya revarume veSukoti, akaribvunza. Naizvozvo rakamunyorera mazita emachinda eSukoti nevarume vakuru vayo, varume makumi manomwe nevanomwe.
15  Naizvozvo akaenda kuvarume veSukoti akati: “Hevano Zebha naZarimuna vamakanditukira, muchiti, ‘Zebha naZarimuna vatova muruoko rwako here kuti varume vako vaneta vapiwe chingwa?’”
16  Akabva atora varume vakuru veguta racho neminzwa yerenje nemakwenzi ane minzwa, akadzidzisa varume veSukoti chidzidzo nazvo.
17  Akakoromora shongwe yePenueri, akauraya varume veguta racho.
18  Zvino akati kuna Zebha naZarimuna: “Varume vamakauraya kuTabhori vaiva vakadini?” Ivo vakati: “Zvawakaita, ndizvo zvavakanga vakaita, mumwe nomumwe, aine chimiro chakaita sechevanakomana vamambo.”
19  Iye akati: “Vaiva vanun’una vangu, vanakomana vaamai vangu. NaJehovha mupenyu, kudai makanga mavachengetedza vari vapenyu, ndaisazofanira kukuurayai.”
20  Akabva ati kuna Jeteri dangwe rake: “Simuka, vauraye.” Asi jaya racho harina kuvhomora bakatwa raro, nokuti raitya, zvarakanga richiri jaya.
21  Naizvozvo Zebha naZarimuna vakati: “Simuka iwe utirwise, nokuti zvakaita murume, ndizvo zvakaita kuva nesimba kwake.” Naizvozvo Gidhiyoni akasimuka, akauraya Zebha naZarimuna, akatora zvishongo zvakaita somwedzi zvaiva pamitsipa yengamera dzavo.
22  Gare gare varume vaIsraeri vakati kuna Gidhiyoni: “Titonge, iwe nomwanakomana wako nomuzukuru wakowo, nokuti watiponesa paruoko rwaMidhiyani.”
23  Asi Gidhiyoni akati kwavari: “Ini handisi kuzokutongai, uyewo mwanakomana wangu haangakutongii. Jehovha ndiye achakutongai.”
24  Gidhiyoni akati kwavari: “Regai ndikukumbirei kuti: Ndipei, mumwe nomumwe wenyu, rin’i yepamhino yezvinhu zvake zvakatorwa nechisimba.” (Nokuti vaiva nerin’i dzepamhino dzendarama, nokuti vaiva vaIshmaeri.)
25  Vakabva vati: “Chokwadi tichakupa.” Naizvozvo vakawaridza jasi mumwe nomumwe akakanda pariri rin’i yepamhino yezvinhu zvake zvakatorwa nechisimba.
26  Kurema kwerin’i dzacho dzepamhino dzendarama dzaakanga akumbira kwakasvika mashekeri endarama chiuru nemazana manomwe, tisingabatanidzi zvishongo zvakaita somwedzi nemhete nenguo dzakagadzirwa nemvere dzemakwai dzepepuru yakatsvukuruka zvaiva pamadzimambo aMidhiyani uye tisingabatanidzi zvishongo zvomuhuro zvaiva pamitsipa yengamera.
27  Zvino Gidhiyoni akaigadzira kuti ive efodhi, akaiisa panooneka muguta rake reOfra; vaIsraeri vose vakatanga kuita unzenza nayo ipapo, zvokuti yakava musungo kuna Gidhiyoni nokuimba yake.
28  Nokudaro Midhiyani akakundwa pamberi pevanakomana vaIsraeri, uye havana kuzosimudzazve musoro wavo; nenyika haina kuzonetswazve kwemakore makumi mana mumazuva aGidhiyoni.
29  Jerubhaari mwanakomana waJoashi akaenda, akaramba achigara mumba make.
30  Zvino Gidhiyoni akava nevanakomana makumi manomwe vakabva muchiuno chake, nokuti akava nemadzimai mazhinji.
31  Kana ari murongo wake aiva muShekemu, iyewo akamuberekera mwanakomana. Naizvozvo akamutumidza kuti Abhimereki.
32  Gidhiyoni mwanakomana waJoashi akazofa anyatsokwegura, akavigwa munzvimbo yemakuva yaJoashi baba vake muOfra yevaAbhi-ezeri.
33  Gidhiyoni paakanga angofa vanakomana vaIsraeri vakatangazve kuita unzenza navanaBhaari, zvokuti vakagadza Bhaari-bheriti samwari wavo.
34  Vanakomana vaIsraeri havana kuyeuka Jehovha Mwari wavo, akanga avanunura muruoko rwevavengi vavo vose vaiva kumativi ose;
35  uye havana kuitira imba yaJerubhaari, iye Gidhiyoni, mutsa worudo nokuda kwezvakanaka zvose zvaakanga aitira Israeri.
16  Pane imwe nguva Samsoni akaenda kuGaza, akaona mukadzi aiva pfambi ikoko, akapinda maaiva.
2  VaGaza vakaudzwa, zvichinzi: “Samsoni apinda muno.” Naizvozvo vakamukomba, vakamuvandira usiku hwose pagedhi reguta. Vakaramba vakanyarara usiku hwose, vachiti: “Mangwanani pakunongoedza, tichamuuraya.”
3  Zvisinei, Samsoni akaramba akarara kusvikira pakati pousiku, akazomuka pakati pousiku, akabata masuo egedhi reguta nematanda maviri omumativi, akaadzura pamwe chete nomuzariro wacho, akazviisa pamapfudzi ake, akakwira nazvo pamusoro pegomo riri pamberi peHebroni.
4  Zvino pashure paizvozvo akadanana nomumwe mukadzi aiva mumupata une rukova weSoreki, ainzi Dherira.
5  Madzishe akabatana evaFiristiya akauya kwaari akati: “Munyengedze uone kuti simba rake guru riri pai uye kuti chii chatingamukurira nacho uye kuti chii chatingamusunga nacho kuti timukunde; uye isu, mumwe nomumwe achakupa masirivha chiuru nezana rimwe chete.”
6  Gare gare Dherira akati kuna Samsoni: “Ndapota ndiudze, Simba rako guru riri pai uye chii chaungasungwa nacho kuti munhu akukunde?”
7  Samsoni akabva ati kwaari: “Kana vakandisunga nemadzira manomwe achiri manyoro asati aomeswa, ndichaperawo simba ndikava somunhuwo zvake.”
8  Naizvozvo madzishe akabatana evaFiristiya akamuunzira madzira manomwe achiri manyoro akanga asati aomeswa. Gare gare iye akamusunga nawo.
9  Zvino vaivandira vakanga vakagara muimba yake yomukati, uye akatanga kuti kwaari: “Samsoni, vaFiristiya vakusvikira!” Ipapo akadambura madzira acho nepakati, sokudambuka nepakati kunoita tambo yeshinda yakakoswa painonzwa moto. Simba rake harina kuzivikanwa.
10  Pashure paizvozvo Dherira akati kuna Samsoni: “Tarira! Wandinyengedza kuti undiudze nhema. Ndapota, zvino ndiudze kuti chii chaungasungwa nacho.”
11  Naizvozvo akati kwaari: “Kana vakandisunga zvakasimba netambo itsva dzisati dzamboshandiswa, ndichaperawo simba ndikava somunhuwo zvake.”
12  Nokudaro Dherira akatora tambo itsva akamusunga nadzo akati kwaari: “Samsoni, vaFiristiya vakusvikira!” Nguva yose iyi vanovandira vakanga vakagara muimba yomukati. Ipapo akadzidambura pamaoko ake nepakati seshinda.
13  Pashure paizvozvo Dherira akati kuna Samsoni: “Kusvikira zvino wandinyengedza kuti unditaurire nhema. Ndiudze kuti chii chaungasungwa nacho.” Akabva ati kwaari: “Kana ukaruka mhotsi nomwe dzomusoro wangu neshinda inochinjika.”
14  Naizvozvo akadzisunga nehoko, achibva ati kwaari: “Samsoni, vaFiristiya vakusvikira!” Nokudaro akamuka pahope dzake, akadzura hoko yechokurukisa neshinda inochinjika.
15  Zvino akati kwaari: “Ungataura sei uchiti, ‘Ndinokuda,’ kana mwoyo wako usiri kwandiri? Katatu aka wandinyengedza uye hauna kundiudza kuti simba rako guru riri pai.”
16  Mweya wake wakatadza kushivirira kusvikira pakuda kufa, nokuti aimunetsa nemashoko ake nguva dzose uye airamba achimumanikidza.
17  Akazomuudza nomwoyo wake wose akati kwaari: “Musoro wangu hausati wamboveurwa nechisvo, nokuti ndiri muNaziri waMwari kubva mudumbu raamai vangu. Kana ndikaveurwa, simba rangu richabvawo kwandiri, ndichapera simba ndikava sevamwe vanhu vose.”
18  Dherira paakaona kuti akanga amuudza nomwoyo wake wose, akabva atumira shoko akashevedza madzishe akabatana evaFiristiya, achiti: “Uyai kuno zvino, nokuti andiudza nomwoyo wake wose.” Zvino madzishe akabatana evaFiristiya akaenda kwaari kuti aende aine mari mumaoko awo.
19  Zvino iye akamurarisa pamabvi ake. Akabva ashevedza mumwe murume akamuveurisa mhotsi nomwe dzomusoro wake, achibva atanga kumukurira, uye simba rake rakaramba richibva kwaari.
20  Zvino akati: “Samsoni, vaFiristiya vakusvikira!” Ipapo akamuka kuhope dzake akati: “Ndichabuda sepane dzimwe nguva ndizvizunze ndisununguke.” Asi haana kuziva kuti Jehovha akanga abva kwaari.
21  Naizvozvo vaFiristiya vakamubata, vakatushura maziso ake, vakaenda naye kuGaza, vakamusunga nezvisungo zviviri zvomumakumbo zvemhangura; uye iye akava mukuyi mujeri.
22  Munguva iyi bvudzi romusoro wake rakatanga kukura kwazvo paakanga achangobva kuveurwa.
23  Zvino madzishe akabatana evaFiristiya, akaungana kuti abayire chibayiro chikuru kuna Dhagoni mwari wawo, kuti afare, akaramba achiti: “Mwari wedu aisa Samsoni muvengi wedu muruoko rwedu!”
24  Vanhu pavakamuona, pakarepo vakarumbidza mwari wavo, vakati, “nokuti mwari wedu aisa muvengi wedu nomuparadzi wenyika yedu neakauraya vazhinji vedu muruoko rwedu.”
25  Zvino nokuti mwoyo yavo yaifara, vakatanga kuti: “Shevedzai Samsoni kuti atifadze.” Naizvozvo vakanoshevedza Samsoni mujeri kuti atambe pamberi pavo; vakamumisa pakati pembiru.
26  Samsoni akabva ati kumukomana akanga akamubata ruoko: “Nditendere kuti ndibate mbiru dzakasimbisa imba kwazvo uye rega ndizendame padziri.”
27  (Sezvineiwo, imba yacho yakanga yakazara nevarume nevakadzi uye madzishe ose akabatana evaFiristiya aivapo; pamusoro pedenga reimba paiva nevarume nevakadzi vanenge zviuru zvitatu vaiva vakatarira Samsoni paaivafadza.)
28  Zvino Samsoni akashevedzera kuna Jehovha akati: “Changamire Ishe Jehovha, ndapota ndiyeukei, ndapota ndisimbisei, nguva ino chete, haiwa imi Mwari wechokwadi, regai nditsive vaFiristiya nokutsiva rimwe remaziso angu maviri.”
29  Naizvozvo Samsoni akazvitsigisa pambiru mbiri dzepakati dzaiva dzakasimbisa imba kwazvo, akadzibata, imwe norudyi rwake, imwe noruoko rwake rworuboshwe.
30  Samsoni akati: “Regai mweya wangu ufe pamwe chete nevaFiristiya.” Akabva azvikotamisa nesimba, imba ikawira madzishe akabatana nevanhu vose vaiva mairi, zvokuti vakafa vaakauraya pakufa kwake vakava vakawanda kupfuura vaya vaakauraya muupenyu hwake hwose.
31  Gare gare hama dzake neimba yose yababa vake vakauya, vakamusimudza, vakaenda naye, vakamuviga pakati peZora neEshtaori munzvimbo yemakuva yaManoa baba vake. Iye akanga atonga Israeri kwemakore makumi maviri.
18  Mumazuva iwayo pakati paIsraeri pakanga pasina mambo. Uye mumazuva iwayo dzinza revaDhani rakanga richizvitsvakira nhaka yokuti rigare; nokuti kusvikira pazuva iroro vakanga vasati vawana nhaka pakati pemadzinza aIsraeri.
2  Vanakomana vaDhani vakazotuma varume vashanu vemhuri yavo, varume vaibva pakati pavo, vanhu vakashinga, vaibva kuZora neEshtaori, kunosora nyika nokunoiongorora. Naizvozvo vakati kwavari: “Endai munoongorora nyika.” Kwapera nguva yakati, vakasvika munzvimbo ine makomo yaEfremu kuimba yaMika, vakararapo.
3  Pavakanga vari pedyo neimba yaMika, vakaziva inzwi rejaya riya, iye muRevhi wacho, zvokuti vakatsaukira ipapo. Vakati kwariri: “Ndiani akakuunza pano, uri kuitei munzvimbo ino, uye unodei pano?”
4  Rakatiwo kwavari: “Mika akandiitira zvokuti nezvokuti kuti andibhadhare, uye kuti ndive mupristi wake.”
5  Vakabva vati kwaari: “Tapota, bvunza Mwari kuti tizive kana rwendo rwedu rwatiri kufamba ruchizobudirira.”
6  Naizvozvo mupristi wacho akati kwavari: “Endai norugare. Rwendo rwenyu rwamunofamba runotarisirwa naJehovha.”
7  Naizvozvo varume vacho vashanu vakapfuurira, vakasvika kuRaishi, vakaona kuti vanhu vaiva mukati maro vaigara sei vachizviraramira maererano netsika yevaSidhoni, vakanyarara, vasingafungiri, uye kwaisava nomukundi aidzvinyirira akanga achinetsa chinhu munyika yacho, nokuti vaiva kure nevaSidhoni uye vakanga vasina chokuita nevanhu.
8  Vakazosvika kuhama dzavo kuZora neEshtaori, hama dzavo dzikatanga kuti kwavari: “Makafamba sei?”
9  Ivo vakati: “Simukai, handei tinorwa navo; nokuti takaona nyika yacho, uye yakanaka kwazvo. Asi muri kuzengurira. Musava nousimbe hwokufamba kuti mupinde muite kuti nyika yacho ive yenyu.
10  Pamunopinda, muchasvika kuvanhu vasingafungiri, uye nyika yacho yakafara kwazvo; nokuti Mwari aiisa mumaoko enyu, nzvimbo isina chinhu chero chorudzi rupi zvarwo chiri panyika chingashayikwa.”
11  Varume mazana matanhatu vaiva vakasungirira zvombo zvehondo, vaiva vemhuri yevaDhani, vakabva ikoko, kureva kuZora neEshtaori.
12  Vakaenda, vakadzika musasa paKiriyati-jearimu riri muJudha. Ndokusaka vakatumidza nzvimbo iyoyo kuti Mahane-dhani kusvikira nhasi. Tarira! Iri kumavirira kweKiriyati-jearimu.
13  Pashure paizvozvo vakapfuura vachibva ipapo vachienda kunzvimbo ine makomo yaEfremu, vakasvika kuimba yaMika.
14  Varume vashanu vakanga vaenda kunosora nyika yeRaishi vakabva vati kuhama dzavo: “Maiziva here kuti mudzimba idzi mune efodhi neterafimu nomufananidzo wakavezwa nomufananidzo wakaumbwa nesimbi yakanyungudutswa? Zvino fungai zvamunofanira kuita.”
15  Naizvozvo vakatsaukira ipapo, vakasvika kuimba yejaya racho, muRevhi, paimba yaMika, vakatanga kubvunza kuti rakanga rakadini.
16  Nguva yose iyi varume mazana matanhatu vakanga vakasungirira zvombo zvavo zvehondo, vaiva vevanakomana vaDhani, vakanga vakamira panopindwa napo pagedhi.
17  Varume vashanu vakanga vaenda kunosora nyika zvino vakaenda, kuti vapinde imomo vatore mufananidzo wakavezwa neefodhi neterafimu nomufananidzo wakaumbwa nesimbi yakanyungudutswa. (Mupristi wacho akanga akamira panopindwa napo pagedhi aine varume mazana matanhatu vakanga vakasungirira zvombo zvehondo.)
18  Ivava vakapinda mumba maMika, vakatora mufananidzo wakavezwa, efodhi neterafimu nomufananidzo wakaumbwa nesimbi yakanyungudutswa. Mupristi wacho akati kwavari: “Muri kuitei?”
19  Asi vakati kwaari: “Nyarara. Bata muromo wako, uende nesu uve baba nomupristi wedu. Ndezvipi zviri nani, kuti urambe uri mupristi weimba yomunhu mumwe chete kana kuti uve mupristi wedzinza nemhuri pakati paIsraeri?”
20  Mwoyo womupristi wacho wakafara, akatora efodhi neterafimu nomufananidzo wakavezwa, akapinda pakati pevanhu vacho.
21  Vakabva vatendeuka, vakaenda, vakaisa vana nezvipfuwo nezvinhu zvinokosha mberi kwavo.
22  Ivo vakanga vava kure zvishoma neimba yaMika, varume vaiva mudzimba dzaiva pedyo neimba yaMika pavakashevedzwa, vakaedza kunobata vanakomana vaDhani.
23  Pavakaramba vachishevedzera kuvanakomana vaDhani, ivo vakabva vacheuka vakati kuna Mika: “Waita seiko zvawaunganidza vanhu?”
24  Naizvozvo akati: “Matora vanamwari vangu vandakagadzira, uyewo mupristi wacho, zvino mava kuenda, ini ndichineizve? Saka, mungati sei kwandiri, ‘Waita seiko?’”
25  Vanakomana vaDhani vakati kwaari: “Usaita kuti inzwi rako rinzwike pedyo nesu, kuti varume vane mweya iri kushungurudzika varege kukurwisai, ukarasikirwa nomweya wako nemweya yeimba yako.”
26  Vanakomana vaDhani vakaramba vachienda; uye Mika akaona kuti vakanga vakasimba kupfuura zvaaiva, naizvozvo akatendeuka akadzokera kumba kwake.
27  Ivo vakatora zvakanga zvagadzirwa naMika nomupristi waakanga awana, vakaramba vachienda nechokuRaishi, kunorwa nevanhu vakanyarara, vasingafungiri. Vakavauraya nomuromo webakatwa, vakapisa guta racho nomoto.
28  Pakanga pasina mununuri, nokuti raiva kure neSidhoni, uye vakanga vasina kana chokuita nevanhu; uye maiva mubani reBheti-rehobhu. Vakabva vavaka guta vakagara mariri.
29  Uyezve, vakatumidza guta racho kuti Dhani zita rababa vavo, Dhani, akanga aberekerwa Israeri. Asi, pakutanga guta racho raimbonzi Raishi.
30  Pashure paizvozvo vanakomana vaDhani vakazvimisira mufananidzo wakavezwa; uye Jonatani mwanakomana waGeshomu, mwanakomana waMosesi, iye nevanakomana vake vakava vapristi vedzinza revaDhani kusvikira pazuva rokutapwa kwenyika yacho.
31  Vakaramba vakazvimisira mufananidzo wakavezwa waMika, waakanga agadzira, mazuva ose ayo imba yaMwari wechokwadi yakaramba iri muShiro.
17  Zvino kwaiva nomumwe murume wokunzvimbo ine makomo yaEfremu ainzi Mika.
2  Kwapera nguva yakati, akati kuna amai vake: “Masirivha chiuru nezana amakatorerwa mukatuka nokuda kwawo uyewo mukazvitaura ndichinzwa—tarirai! sirivha yacho ndinayo. Ndini ndakaitora.” Amai vake vakati: “Mwanakomana wangu ngaakomborerwe naJehovha.”
3  Naizvozvo akadzorera amai vake masirivha chiuru nezana; amai vake vakati: “Chokwadi ndichatsaurira sirivha yacho kuna Jehovha ichibva paruoko rwangu nokuda kwomwanakomana wangu, kuti ndiite mufananidzo wakavezwa nomufananidzo wakaumbwa nesimbi yakanyungudutswa; zvino ndichaidzorera kwauri.”
4  Naizvozvo akadzorera sirivha yacho kuna amai vake, amai vake vakatora masirivha mazana maviri vakaapa mupfuri wesirivha. Iye akagadzira mufananidzo wakavezwa nomufananidzo wakaumbwa nesimbi yakanyungudutswa; uye wakava mumba maMika.
5  Zvino murume wacho, iye Mika, aiva neimba yavanamwari, akagadzira efodhi neterafimu, akapa simba mumwe wevanakomana vake, kuti ave mupristi wake.
6  Mumazuva iwayo pakati paIsraeri pakanga pasina mambo. Munhu wose aiwanzoita zvakanga zvakarurama kwaari.
7  Zvino kwaiva nejaya rokuBhetrehema riri muJudha remhuri yaJudha, uye raiva muRevhi. Rakanga richigara imomo kwenguva yakati.
8  Munhu wacho akaenda achibva muguta reBhetrehema riri muJudha kuti anogara kwenguva yakati chero kwaangawana nzvimbo. Paaifamba akazosvika kunzvimbo ine makomo yaEfremu kumba kwaMika.
9  Mika akabva ati kwaari: “Unobvepi?” Iye akati kwaari: “Ndiri muRevhi anobva kuBhetrehema riri muJudha, ndiri kuenda kunogara chero kwandingawana nzvimbo kwenguva yakati.”
10  Naizvozvo Mika akati kwaari: “Gara neni uve baba nomupristi wangu, uye ini, ndichakupa masirivha gumi pagore nenguo dzenguva dzose nezvokudya zvako.” Naizvozvo muRevhi wacho akapinda.
11  Nokudaro muRevhi wacho akabvuma kugara nomurume wacho, jaya racho rikava somumwe wevanakomana vake kwaari.
12  Mika akapawo muRevhi wacho simba, kuti jaya racho rive mupristi wake uye rirambe riri mumba maMika.
13  Nokudaro Mika akati: “Zvino ndava kuziva kuti Jehovha achandiitira zvakanaka, nokuti muRevhi ava mupristi wangu.”
9  Kwapera nguva yakati, Abhimereki mwanakomana waJerubhaari akaenda kuShekemu kuhanzvadzi dzaamai vake, akatanga kutaura nadzo uye nemhuri yose yeimba yababa vaamai vake, achiti:
2  “Ndapota, taurai varidzi venyika yeShekemu vose vachinzwa, muti, ‘Ndezvipi zviri nani kwamuri, kuti varume makumi manomwe, vanakomana vaJerubhaari vose, vakutongei kana kuti murume mumwe chete akutongei? Yeukai kuti ndiri pfupa renyu nenyama yenyu.’”
3  Naizvozvo hanzvadzi dzaamai vake dzakatanga kutaura mashoko aya ose pamusoro pake varidzi venyika yeShekemu vose vachinzwa zvokuti mwoyo yavo yakaenda kuna Abhimereki, nokuti vakati: “Ihama yedu.”
4  Vakabva vamupa masirivha makumi manomwe akabva muimba yaBhaari-bheriti, Abhimereki akaashandisa kubhadhara varume vaiva vasina zvokuita uye vaivirima, kuti vamuperekedze.
5  Pashure paizvozvo akaenda kuimba yababa vake kuOfra, akauraya vana vababa vake, vanakomana vaJerubhaari, varume makumi manomwe, padombo rimwe chete, asi Jotamu mwanakomana wegotwe waJerubhaari akasara, nokuti akanga avanda.
6  Pashure penguva yakati, varidzi venyika yeShekemu vose neimba yose yaMiro vakaungana, vakaenda, vakaita kuti Abhimereki atonge ari mambo, pedyo nomuti mukuru, mbiru yaiva muShekemu.
7  Pavakazviudza Jotamu akabva aenda, akamira pamusoro peGomo reGerizimu, akadanidzira uye akashevedzera akati kwavari: “Nditeererei, imi varidzi venyika yeShekemu, uye Mwari ngaakuteererei:
8  “Pane imwe nguva miti yakaenda kunozodza mambo wayo. Naizvozvo yakati kumuorivhi, ‘Iva mambo wedu.’
9  Asi muorivhi wakati kwairi, ‘Ndingarega mafuta angu avanokudza nawo Mwari nevanhu, uye ndingaenda kunopeperekera mimwe miti here?’
10  Miti yakabva yati kumuonde, ‘Uya iwe, iva mambokadzi wedu.’
11  Asi muonde wakati kwairi, ‘Ndingarega kutapira kwangu nezvibereko zvangu zvakanaka, uye ndingaenda kunopeperekera mimwe miti here?’
12  Ipapo miti yakati kumuzambiringa, ‘Uya iwe, iva mambokadzi wedu.’
13  Muzambiringa ukatiwo kwairi, ‘Ndingarega waini yangu itsva inoita kuti Mwari nevanhu vafare, uye ndingaenda kunopeperekera miti here?’
14  Mimwe miti yose yakazoti kurukato, ‘Uya iwe, iva mambo wedu.’
15  Rukato rwakati kumiti yacho, ‘Chokwadi kana muri kundizodza kuti ndive mambo wenyu, uyai, tizirai pasi pomumvuri wangu. Asi kana musiri, moto ngaubude murukato upise misidhari yokuRebhanoni.’
16  “Zvino kana makaita nechokwadi nokusava nemhosva uye makaita Abhimereki mambo, kana zvamakaitira Jerubhaari neimba yake zvakanaka, uye kana makamuitira zvakafanira zvakaitwa nemaoko ake,
17  baba vangu pavakakurwirai vakaisa mweya wavo pangozi kuti vakununurei muruoko rwaMidhiyani;
18  asi imi mamukira imba yababa vangu nhasi kuti muuraye vanakomana vavo, varume makumi manomwe, padombo rimwe chete, uye kuti muite Abhimereki, mwanakomana womurandasikana wavo, mambo wevaridzi venyika yeShekemu nokuti ihama yenyu;
19  chokwadi, kana nhasi maitira Jerubhaari neimba yake nechokwadi uye nokururama, farirai Abhimereki uye iyewo ngaakufarirei.
20  Asi kana zvisina kudaro, moto ngaubude muna Abhimereki upise varidzi venyika yeShekemu neimba yaMiro, uye moto ngaubude muvaridzi venyika yeShekemu nomuimba yaMiro upise Abhimereki.”
21  Jotamu akabva atiza Abhimereki mukoma wake, akamhanya achienda kuBheeri, akagara ikoko.
22  Zvino Abhimereki akaramba ari muchinda waIsraeri kwemakore matatu.
23  Mwari akabva aita kuti pave nomudzimu wakaipa pakati paAbhimereki nevaridzi venyika yeShekemu, varidzi venyika yeShekemu vakanyengera Abhimereki,
24  kuti chisimba chakaitirwa vanakomana vaJerubhaari makumi manomwe chiuye uye kuti aise ropa ravo pamusoro paAbhimereki mwana wababa vavo nokuti akavauraya, uye pavaridzi venyika yeShekemu nokuti vakasimbisa maoko ake kuti auraye vana vababa vake.
25  Naizvozvo varidzi venyika yeShekemu vakaisa vanhu vaimuvandira pamusoro pemakomo, uye vaibira vanhu vose vaipfuura nepavaiva mumugwagwa. Kwapera nguva yakati, Abhimereki akazviudzwa.
26  Gaari mwanakomana waEbhedhi nehama dzake vakabva vauya vakaenda kuShekemu, varidzi venyika yeShekemu vakatanga kuvimba naye.
27  Vakabuda vakapinda mumunda senguva dzose, vakakohwa mazambiringa eminda yavo yemizambiringa vakaatsika, vakaita mutambo wokupembera nomufaro, vachibva vazopinda muimba yamwari wavo vakadya, vakanwa, vakatuka Abhimereki.
28  Zvino Gaari mwanakomana waEbhedhi akati: “Abhimereki ndiani, naShekemu ndiani kuti timushandire? Haasi mwanakomana waJerubhaari, uye Zebhuri haasi mumiririri wake here? Shandirai varume vaHamori, baba vaShekemu, imi vamwe, asi nei isu tichifanira kumushandira?
29  Kudai chete vanhu ava vaiva muruoko rwangu! Ipapo ndaizobvisa Abhimereki.” Akati kuna Abhimereki: “Wanza uto rako ubude.”
30  Zvino Zebhuri muchinda weguta akanzwa mashoko aGaari mwanakomana waEbhedhi. Akabva atsamwa kwazvo.
31  Naizvozvo akatuma nhume nounyengeri kuna Abhimereki, achiti: “Tarira! Gaari mwanakomana waEbhedhi nehama dzake zvino vasvika kuShekemu, uye tarira vari kuunganidza guta kuti varwe newe.
32  Zvino muka usiku, iwe nevanhu vauinavo, uvandire uri kusango.
33  Mangwanani zuva parinongobuda ukurumidze kusimuka, urwise guta; uye iye nevanhu vaainavo pavanenge vachibuda kuzokurwisa, umuitirewo zvinogona kuitwa noruoko rwako.”
34  Naizvozvo Abhimereki nevanhu vose vaaiva navo vakamuka usiku, vakatanga kuvandira Shekemu vari mapoka mana.
35  Gare gare Gaari mwanakomana waEbhedhi akabuda, akamira pagedhi reguta. Abhimereki nevanhu vaaiva navo vakabva vasimuka munzvimbo yokuvandira.
36  Gaari paakaona vanhu vacho, akabva ati kuna Zebhuri: “Tarira! Kune vanhu vari kuburuka vachibva pamusoro pemakomo.” Asi Zebhuri akati kwaari: “Uri kuona mimvuri yemakomo sevanhu.”
37  Gare gare Gaari akataurazve akati: “Tarira! Kune vanhu vari kuburuka vachibva pakati penyika, uye rimwe boka riri kuuya nenzira yokumuti mukuru weMeonenimu.”
38  Zebhuri akati kwaari: “Zvino shoko rako riya rawakataura riripi uchiti, ‘Abhimereki ndiani kuti timushandire?’ Ava havasi ivo vanhu vawakaramba here? Ndapota, zvino buda urwe navo.”
39  Naizvozvo Gaari akabuda pamberi pevaridzi venyika yeShekemu, akarwa naAbhimereki.
40  Abhimereki akamudzingirira, iye akamutiza; uye vaiurayiwa vakaramba vachiwa vari vazhinjizhinji kusvika panopindwa napo pagedhi.
41  Zvino Abhimereki akaramba achigara muAruma, uye Zebhuri akadzinga Gaari nehama dzake kuti dzisagara muShekemu.
42  Zuva rakatevera racho vanhu vakatanga kubuda vachienda kusango. Naizvozvo vakaudza Abhimereki.
43  Nokudaro akatora vanhu, akavakamura kuva mapoka matatu, akatanga kuvandira ari kusango. Akabva atarira, uye nechekoko vanhu vaibuda muguta. Zvino akasimuka akavarwisa, akavauraya.
44  Abhimereki nemapoka aaiva nawo vakamhanya kuti vamire pagedhi reguta, mapoka maviri paakanga achimhanyira vose vaiva kusango, vakavauraya.
45  Abhimereki akarwa neguta racho zuva iroro rose, akatora guta racho; akauraya vanhu vaiva mariri, pashure akakoromora guta, akarimwaya munyu.
46  Varidzi venyika vose veshongwe yeShekemu pavakazvinzwa, vakabva vaenda kudura repasi reimba yaEri-bheriti.
47  Abhimereki akabva audzwa kuti varidzi venyika vose veshongwe yeShekemu vakanga vaungana.
48  Abhimereki akakwira muGomo reZarimoni, iye nevanhu vose vaaiva navo. Zvino Abhimereki akatora demo noruoko rwake, akatema bazi romuti, akarisimudza, akariisa papfudzi rake, akati kuvanhu vaaiva navo: “Kurumidzai, itai sezvamaona ndichiita!”
49  Naizvozvo vanhu vose vakatemawo mumwe nomumwe bazi rake, vakatevera Abhimereki. Vakabva vaaisa padura repasi, vakavapisira mudura repasi, zvokuti varume vose veshongwe yeShekemu vakafawo, varume nevakadzi vanenge chiuru.
50  Zvino Abhimereki akaenda kuTebhezi kunodzika musasa paTebhezi nokuritora.
51  Sezvo shongwe yakasimba yakanga iri pakati peguta, varume nevakadzi vose nevaridzi vose venyika veguta racho vakatizira imomo, vachibva vazozvivharira vakakwira pamusoro pedenga reshongwe.
52  Abhimereki akaenda kushongwe, akatanga kurwa nayo, akakwira pedyo nesuo reshongwe kuti aipise nomoto.
53  Mumwe mukadzi akabva akanda huyo pamusoro waAbhimereki akaputsa dehenya rake.
54  Naizvozvo akakurumidza kushevedza mushandi akanga akatakura zvombo zvake akati kwaari: “Vhomora bakatwa rako undiuraye, kuti vasati nezvangu, ‘Akaurayiwa nomukadzi.’” Mushandi wake akabva amubaya, zvokuti akafa.
55  Varume vaIsraeri pavakaona kuti Abhimereki akanga afa, vakaenda mumwe nomumwe kunzvimbo yake.
56  Nokudaro Mwari akaita kuti zvakaipa zvaAbhimereki zvaakanga aitira baba vake nokuuraya vana vababa vake makumi manomwe zvidzoke.
57  Mwari akadzosa zvakaipa zvose zvevarume veShekemu pamisoro yavo, kuti kutuka kwaJotamu mwanakomana waJerubhaari kuuye pavari.
7  Zvino Jerubhaari, kureva Gidhiyoni, nevanhu vose vaaiva navo, vakafumomuka vakadzika musasa patsime reHarodhi; uye musasa waMidhiyani wakanga uri kuchamhembe kwake, pachikomo cheMore, chaiva mubani.
2  Zvino Jehovha akati kuna Gidhiyoni: “Vanhu vauinavo vakawandisa kuti ndiise Midhiyani muruoko rwavo. Zvichida Israeri angazvikudza pamberi pangu, achiti, ‘Ruoko rwangu ndirwo rwakandiponesa.’
3  Ndapota, zvino shevedzera vanhu vachinzwa, uchiti, ‘Ndiani anotya uye anodedera? Ngaadzokere.’” Naizvozvo Gidhiyoni akavaedza. Nokudaro, zviuru makumi maviri nezviviri zvevanhu vacho zvakadzokera, asi paiva nezviuru gumi zvakasara.
4  Zvisinei Jehovha akati kuna Gidhiyoni: “Pachine vanhu vakawandisa. Ita kuti vaburukire kumvura kuti ndivaedze ikoko nokuda kwako. Munhu wose wandichati kwauri, ‘Uyu achaenda newe,’ ndiye achaenda newe, asi munhu wose wandichati kwauri, ‘Uyu haangaendi newe,’ ndiye asingazoendi.”
5  Naizvozvo akaita kuti vanhu vacho vaburukire kumvura. Jehovha akabva ati kuna Gidhiyoni: “Munhu wose anokapa mvura norurimi rwake sokukapa kunoita imbwa, uchamuisa pake oga, ndizvo zvauchaitawo nomunhu wose anopfugama nemabvi ake kuti anwe.”
6  Vaya vaikapira kumuromo wavo nemaoko avo vakasvika varume mazana matatu. Asi vamwe vanhu vose, vakapfugama nemabvi avo kuti vanwe mvura.
7  Zvino Jehovha akati kuna Gidhiyoni: “Ndichakuponesai uye ndichaisa Midhiyani muruoko rwenyu, ndichishandisa varume mazana matatu vaita zvokukapa. Vamwe vanhu vose, ngavaende mumwe nomumwe kunzvimbo yake.”
8  Naizvozvo vakatora mbuva dzevanhu vacho mumaoko avo, nehwamanda dzavo, akaendesa varume vose vaIsraeri mumwe nomumwe kumba kwake; uye akaramba aine varume mazana matatu. Kana uri musasa waMidhiyani, wakanga uri pasi pake mubani.
9  Zvino usiku ihwohwo Jehovha akati kwaari: “Simuka, buruka uende kumusasa, nokuti ndauisa muruoko rwako.
10  Asi kana uchitya kuburuka, burukira kumusasa, iwe naPura mushandi wako.
11  Teerera zvavachataura, pashure pacho maoko ako achava nesimba, uye uchaburukira kumusasa wacho.” Iye naPura mushandi wake vakabva vaburukira kumucheto kwevaya vakanga vakagadzirira kurwa vaiva mumusasa.
12  Zvino Midhiyani naAmareki neVokumabvazuva vose vakanga vati wiriwiri mubani vari vazhinji semhashu; uye ngamera dzavo dzakanga dzisingaverengeki, dziri zhinji sejecha riri pamhenderekedzo yegungwa.
13  Zvino Gidhiyoni akasvika, uye, tarira! mumwe murume airondedzera hope dzake kushamwari yake, akati: “Hedzino hope dzandarota. Tarira! panga paine keke reraundi rechingwa chebhari ranga richikungurukira kumusasa waMidhiyani. Rabva rasvika patende rikarirova zvokuti rawa, uye raripidigura, tende rikati pwatata.”
14  Shamwari yake yakapindura kuti: “Hapana chimwe kunze kwebakatwa raGidhiyoni mwanakomana waJoashi, murume wokwaIsraeri. Mwari wechokwadi aisa Midhiyani nomusasa wose muruoko rwake.”
15  Zvino Gidhiyoni paakangonzwa kurondedzerwa kwehope dzacho nokutsanangurwa kwadzo, akatanga kunamata. Pashure paizvozvo akadzokera kumusasa wevaIsraeri akati: “Simukai, nokuti Jehovha aisa musasa waMidhiyani mumaoko enyu.”
16  Akabva akamura varume mazana matatu kuva mapoka matatu akaisa hwamanda mumaoko avo vose nezvirongo zvikuru zvisina chinhu, nemazhenje omoto mukati mezvirongo zvikuru.
17  Akati kwavari: “Dzidzai nokunditarira, muite saizvozvo. Pandinosvika pamucheto pomusasa, muite sezvandichaita.
18  Pandinenge ndaridza hwamanda, ini navose vandiinavo, muridzewo hwamanda, nemiwo, makakomba musasa, uye muti, ‘raJehovha neraGidhiyoni!’”
19  Kwapera nguva yakati, Gidhiyoni akasvika nevarume zana vaaiva navo pamucheto pomusasa pakutanga kwokurinda kwepakati pousiku. Ivo vakanga vachangopedza kuisa varindi. Vakaridza hwamanda, vakaputsa zvirongo zvikuru zvemvura zvaiva mumaoko avo.
20  Ipapo mapoka matatu acho akaridza hwamanda, akaputsa zvirongo zvikuru akanyatsobata mazhenje omoto noruoko rwawo rworuboshwe uye noruoko rwawo rworudyi akabata hwamanda kuti adziridze, akatanga kushevedzera achiti: “Bakatwa raJehovha neraGidhiyoni!”
21  Nguva yose iyi, mumwe nomumwe akaramba akamira panzvimbo yake, vakakomba musasa, musasa wacho wose ukamhanya, ukatanga kushevedzera, ukatiza.
22  Vane mazana matatu vakaramba vachiridza hwamanda, Jehovha akaita kuti bakatwa romumwe nomumwe rirwisane nomumwe mumusasa wose; uye musasa wakaramba uchitiza kusvikira kuBheti-shita, nokuZerera, nokumucheto weAbheri-mehora iri paTabhati.
23  Munguva iyi varume vaIsraeri vakaunganidzwa vachibva kwaNaftari naAsheri naManase wose, uye vakadzingirira Midhiyani.
24  Gidhiyoni akatuma nhume munzvimbo ine makomo yose yaEfremu, achiti: “Burukai munosangana naMidhiyani, muvatangire kutora mvura kusvikira kuBheti-bhara naJodhani.” Naizvozvo varume vose vaEfremu vakaunganidzwa, vakatora mvura yacho kusvikira kuBheti-bhara naJodhani.
25  Vakabatawo machinda maviri aMidhiyani, kureva Orebhu naZeebhu; vakaurayira Orebhu padombo raOrebhu, uye vakaurayira Zeebhu pachisviniro chewaini chaZeebhu. Vakaramba vachitevera Midhiyani, vakaunza musoro waOrebhu nowaZeebhu kuna Gidhiyoni munzvimbo yaJodhani.
6  Zvino vanakomana vaIsraeri vakatanga kuita zvakaipa pamberi paJehovha. Naizvozvo Jehovha akavaisa muruoko rwaMidhiyani kwemakore manomwe.
2  Ruoko rwaMidhiyani rwakakunda Israeri. Vanakomana vaIsraeri vakazviitira nzvimbo dzokuchengetera zvinhu pasi pevhu dzaiva mumakomo, nemapako nenzvimbo dzakaoma kusvika nokuda kwaMidhiyani.
3  VaIsraeri vaiti kana vakadyara mbeu, Midhiyani naAmareki neVokumabvazuva vaiuya, chokwadi vaiuya kuzovarwisa.
4  Vaidzika musasa pakatarisana navo, vaiparadza zvibereko zvevhu kusvikira kuGaza, uye vaisasiya zvokudya chero zvipi zvazvo kana makwai kana nzombe kana mbongoro pakati paIsraeri.
5  Nokuti vaiuya ivo nezvipfuwo zvavo nematende avo. Vaiuya vakawanda semhashu, ivo nengamera dzavo vaiva vasingaverengeki; uye vaipinda munyika yacho kuti vaiparadze.
6  Israeri akava murombo kwazvo nemhosva yaMidhiyani; uye vanakomana vaIsraeri vakatanga kushevedzera kuna Jehovha kuti vabatsirwe.
7  Zvino nokuti vanakomana vaIsraeri vakashevedzera kuna Jehovha kuti vabatsirwe pamusoro paMidhiyani,
8  Jehovha akatuma mumwe murume, muprofita, kuvanakomana vaIsraeri kuti ati kwavari: “Zvanzi naJehovha Mwari waIsraeri, ‘Ndini ndakakubudisai muIjipiti ndikabva ndakubudisai muimba yevaranda.
9  Naizvozvo ndakakununurai muruoko rweIjipiti nomuruoko rwevadzvinyiriri venyu vose, ndikavadzinga pamberi penyu, ndikakupai nyika yavo.
10  Uyezve, ndakati kwamuri: “Ndini Jehovha Mwari wenyu. Musatya vanamwari vevaAmori vamugere munyika yavo.” Asi hamuna kuteerera inzwi rangu.’”
11  Gare gare ngirozi yaJehovha yakasvika, ikagara pasi pomuti mukuru waiva muOfra, waiva waJoashi wevaAbhi-ezeri, Gidhiyoni mwanakomana wake paaipura gorosi muchisviniro chewaini kuti akurumidze kuribvisa rirege kuonekwa naMidhiyani.
12  Ngirozi yaJehovha yakabva yazviratidza kwaari ikati: “Jehovha anewe, iwe munhu akashinga, ane simba.”
13  Gidhiyoni akati kwairi: “Pamusoroi, ishe wangu, asi kana Jehovha ainesu, zvino nei zvose izvi zvatiwira, uye mabasa ake ose anoshamisa ari kupi atakarondedzererwa nemadzibaba edu, vachiti, ‘Jehovha haana kutibudisa muIjipiti here?’ Zvino Jehovha atisiya, uye ari kutiisa muchanza chaMidhiyani.”
14  Jehovha akamutarira akati: “Enda nesimba rako iri, uye uchaponesa Israeri muchanza chaMidhiyani. Handisi kukutuma here?”
15  Iye akatiwo kwaari: “Pamusoroi, Jehovha. Ndichaponesa Israeri nei? Tarirai! Chiuru changu ndicho chiduku pakati paManase, uye ndini muduku muimba yababa vangu.”
16  Asi Jehovha akati kwaari: “Nokuti ndichava newe, uye uchauraya Midhiyani sokunge munhu mumwe chete.”
17  Iye akati kwaari: “Zvino, kana mandinzwira nyasha, ndiitireiwo chiratidzo chokuti ndimi muri kutaura neni.
18  Ndapota, musabva pano kusvikira ndauya kwamuri uye ndabudisa chipo changu, ndachiisa pamberi penyu.” Naizvozvo iye akati: “Ini ndicharamba ndakagara pano kusvikira wadzoka.”
19  Zvino Gidhiyoni akapinda, akagadzira mbudzana uye efa yefurawa kuva makeke asina kuviriswa. Nyama yacho akaiisa mutswanda, muto akauisa muhari yokubikira, akabva azvibudisa, akaenda nazvo kwaaiva pasi pomuti mukuru, akamupa.
20  Zvino ngirozi yaMwari wechokwadi yakati kwaari: “Tora nyama nemakeke asina kuviriswa uzviise padombo guru apo, udurure muto wacho.” Iye akaita saizvozvo.
21  Ngirozi yaJehovha yakabva yatambanudza muromo womudonzvo waiva muruoko rwayo, ikagunzva nyama nemakeke asina kuviriswa, moto ukatanga kubuda padombo ukapisa nyama nemakeke asina kuviriswa. Asi ngirozi yaJehovha yakanyangarika akasaiona.
22  Naizvozvo Gidhiyoni akaziva kuti yaiva ngirozi yaJehovha. Gidhiyoni akabva ati: “Ndine nhamo, Changamire Ishe Jehovha, nokuti ndaona ngirozi yaJehovha chiso nechiso!”
23  Asi Jehovha akati kwaari: “Iva norugare. Usatya. Hauzofi.”
24  Naizvozvo Gidhiyoni akavakira Jehovha atari ipapo, uye ichiri kunzi Jehovha-sharomu kusvikira nhasi. Ichiri muOfra yevaAbhi-ezeri.
25  Zvino usiku ihwohwo Jehovha akati kwaari: “Tora nzombe duku, nzombe yababa vako, kureva nzombe duku yechipiri ine makore manomwe, uputse atari yaBhaari yababa vako, uteme danda dzvene riri pedyo nayo.
26  Uvakire Jehovha Mwari wako atari pamusoro penhare iyi, nematombo akarongwa mumutsara, utore nzombe duku yechipiri woipa sechinopiwa chinopiswa pahuni dzedanda dzvene rauchatema.”
27  Naizvozvo Gidhiyoni akatora varume gumi pavashandi vake, akaita sezvaakanga ataurirwa naJehovha; asi zvaainyanya kutya imba yababa vake nevarume veguta kuti azviite masikati, akazviita usiku.
28  Varume veguta pavakafumomuka senguva dzose, vakaona atari yaBhaari yaputswa nedanda dzvene raiva pedyo nayo ratemwa, uye nzombe duku yechipiri yakanga yabayirwa paatari yakanga yavakwa.
29  Vakatanga kutaurirana vachiti: “Ndiani aita chinhu ichi?” Vakabvunza uye vakatsvaka. Vakazoti: “Gidhiyoni mwanakomana waJoashi ndiye aita chinhu ichi.”
30  Naizvozvo varume veguta vakati kuna Joashi: “Budisa mwanakomana wako kuti afe, nokuti aputsa atari yaBhaari, uye nokuti atema danda dzvene ranga riri pedyo nayo.”
31  Joashi akati kuna vose vakasimuka kuti varwisane naye: “Ndimi mucharwira Bhaari nomutemo kuti muone kana imi mungamuponesa here? Munhu wose anomurwira nomutemo anofanira kuurayiwa iwo mangwanani ano. Kana ari Mwari, ngaazvirwire nomutemo, nokuti mumwe munhu aputsa atari yake.”
32  Zvino akatanga kumuti Jerubhaari pazuva iroro, achiti: “Bhaari ngaazvirwire nomutemo, nokuti mumwe munhu aputsa atari yake.”
33  Zvino vaMidhiyani vose nevaAmareki neVokumabvazuva vakaungana pamwe chete, vakayambuka, vakadzika musasa mubani reJezreeri.
34  Mudzimu waJehovha wakafukidza Gidhiyoni zvokuti akaridza hwamanda, vaAbhi-ezeri vakaungana, vakamutevera.
35  Akatuma nhume kuna Manase wose, ivowo vakaungana, vakamutevera. Akatumawo nhume kuna Asheri naZebhuruni naNaftari, vakauya kuzosangana naye.
36  Gidhiyoni akabva ati kuna Mwari wechokwadi: “Kana muri kuponesa Israeri muchindishandisa, sezvamakapikira,
37  tarirai ndiri kuita kuti nguo yemvere dzemakwai ive pachena paburiro. Kana dova rikava panguo chete asi pasi pose pakaoma, ndichabva ndaziva kuti muchaponesa Israeri muchindishandisa, sezvamakapikira.”
38  Uye zvakaitika saizvozvo. Paakafumomuka zuva rakatevera racho, akasvina nguo, akasvina dova panguo raigona kuzadza mudziyo mukuru nemvura.
39  Asi Gidhiyoni akati kuna Mwari wechokwadi: “Musanditsamwira kwazvo, asi regai nditaurezve kamwe chete. Ndapota, regai ndiedzezve nenguo kamwe chete. Ndapota, nguo chete ngaive yakaoma, uye pasi pose ngapave nedova.”
40  Naizvozvo Mwari akaita saizvozvo usiku ihwohwo; uye nguo ndiyo chete yakanga yakaoma, asi pasi pose paiva nedova.
21  Zvino varume vaIsraeri vakanga vapika vari muMizpa, vachiti: “Hapana mumwe wedu achapa Bhenjamini mwanasikana wake kuti ave mudzimai wake.”
2  Naizvozvo vanhu vakasvika kuBheteri vakaramba vakagara ipapo pamberi paMwari wechokwadi kusvikira manheru, vakaramba vachichema kwazvo vachisvimha misodzi kwazvo.
3  Uye vaiti: “Nei izvi zvaitika pakati paIsraeri, haiwa Jehovha Mwari waIsraeri, kuti dzinza rimwe chete rishayikwe nhasi pakati paIsraeri?”
4  Zuva rakatevera racho vanhu vakafumomuka, vakavaka atari ipapo, vakapa zvinopiwa zvinopiswa nezvinopiwa zvokugoverana.
5  Vanakomana vaIsraeri vakabva vati: “Ndiani aripo pamadzinza ose aIsraeri asina kuenda neungano kuna Jehovha, nokuti kune mhiko huru yakaitika ine chokuita nouya asina kuenda kuna Jehovha kuMizpa, zvichinzi, ‘Chokwadi ngaaurayiwe.’”
6  Vanakomana vaIsraeri vakatanga kuzvidemba pamusoro paBhenjamini hama yavo. Naizvozvo vakati: “Nhasi dzinza rimwe chete ragurwa pakati paIsraeri.
7  Tichaitei kune vaya vasara vasina madzimai, isu zvatakapika naJehovha kuti tirege kuvapa chero upi zvake wevanasikana vedu kuti vave madzimai avo?”
8  Zvino ivo vakati: “Nderipi pamadzinza aIsraeri risina kuenda kuna Jehovha kuMizpa?” Uye, tarira! hapana akanga apinda mumusasa achibva kuJabheshi-giriyedhi achienda kuungano.
9  Vanhu pavakaverengwa, tarira! pakanga pasina munhu aivapo anobva pavagari vomuJabheshi-giriyedhi.
10  Nokudaro ungano yacho yakatuma varume vakashinga kwazvo zviuru gumi nezviviri ikoko ikavarayira, ichiti: “Endai, muuraye vagari vomuJabheshi-giriyedhi nomuromo webakatwa, kunyange vakadzi nevana.
11  Muite izvi: Paradzai munhurume wose nomukadzi wose akamborara nomunhurume.”
12  Zvisinei, pavagari vomuJabheshi-giriyedhi vakawana vasikana mazana mana, mhandara, vakanga vasati vamboziva murume nokurara nomunhurume. Naizvozvo vakauya navo kumusasa waiva kuShiro, riri munyika yeKenani.
13  Zvino ungano yose yakatumira shoko, ikataura nevanakomana vaBhenjamini vaiva paibwe reRimoni, ikavaudza nezvorugare.
14  Naizvozvo vaBhenjamini vakadzoka panguva iyoyo. Vakabva vavapa vakadzi vavakanga vachengetedza vari vapenyu kubva pavakadzi vokuJabheshi-giriyedhi; asi havana kuwana vaivakwanira.
15  Vanhu vakazvidemba pamusoro paBhenjamini nokuti Jehovha akanga aparadzanisa madzinza aIsraeri.
16  Naizvozvo varume vakuru veungano yacho vakati: “Tichaitei nevarume vasara vasina madzimai, nokuti vakadzi vatsakatiswa pakati paBhenjamini?”
17  Vakabva vati: “Panofanira kuva nenhaka nokuda kwevaya vakapukunyuka pakati paBhenjamini, kuti rimwe dzinza rirege kurova pakati paIsraeri.
18  Isu hatibvumirwi kuvapa madzimai pavanasikana vedu, nokuti vanakomana vaIsraeri vakapika, vachiti, ‘Anopa Bhenjamini mudzimai ngaatukwe.’”
19  Vakazoti: “Tarirai! Kune mutambo waJehovha gore negore kuShiro, iri kuchamhembe kweBheteri, nechokumabvazuva kwomugwagwa mukuru unobva kuBheteri uchienda kuShekemu uye nechokumaodzanyemba kweRebhona.”
20  Naizvozvo vakarayira vanakomana vaBhenjamini, vachiti: “Endai, muvandire muminda yemizambiringa.
21  Zvino mutarire, vanasikana vokuShiro pavanobuda kuzotamba mitambo inotambwa vachitenderera, mubudewo muminda yemizambiringa mumwe nomumwe atakure nechisimba mudzimai wake pavanasikana vokuShiro, muende kunyika yaBhenjamini.
22  Kana vanababa vavo kana hanzvadzi dzavo dzikauya kuzomhan’ara kwatiri, tichatiwo kwavari, ‘Tiitireiwo nyasha nokuda kwavo, nokuti hatina kutorera mumwe nomumwe mudzimai wake nokurwa, nokuti hamuzimi makavapa panguva yamaizova nemhosva.’”
23  Naizvozvo vanakomana vaBhenjamini vakaita saizvozvo chaizvo, vakatakura madzimai akavakwanira pavakadzi vaitamba mitambo inotambwa vachitenderera, vavakabvuta; vachibva vaenda, vakadzokera kunhaka yavo, vakavaka maguta vakagara maari.
24  Vanakomana vaIsraeri vakatanga kupararira vachibva ipapo panguva iyoyo, mumwe nomumwe achienda kudzinza rake nemhuri yake; uye vakabuda imomo, mumwe nomumwe achienda kunhaka yake.
25  Mumazuva iwayo pakati paIsraeri paiva pasina mambo. Mumwe nomumwe akanga ajaira kuita zvakanga zvakarurama kwaari.
13  Zvino vanakomana vaIsraeri vakaitazve zvakaipa pamberi paJehovha, zvokuti Jehovha akavaisa muruoko rwevaFiristiya kwemakore makumi mana.
2  Munguva iyi kwaiva nomumwe murume wokuZora wemhuri yevaDhani, ainzi Manoa. Mudzimai wake akanga asingabereki uye akanga asina kubereka mwana.
3  Kwapera nguva yakati, ngirozi yaJehovha yakazviratidza kumukadzi wacho ikati kwaari: “Tarira, zvino, haubereki uye hauna kubereka mwana. Chokwadi uchava nepamuviri uye uchabereka mwanakomana.
4  Ndapota, zvino chenjerera, usanwa waini kana doro rinodhaka, uye usadya chero chinhu chipi zvacho chisina kuchena.
5  Nokuti, tarira! uchava nepamuviri, uchabereka mwanakomana, uye hapana chisvo chinofanira kuveura musoro wake, nokuti mwana wacho achava muNaziri waMwari paanobuda mudumbu; ndiye achatungamirira pakuponesa Israeri muruoko rwevaFiristiya.”
6  Mukadzi wacho akabva aenda akati kumurume wake: “Pane munhu waMwari wechokwadi auya kwandiri, chitarisiko chake changa chakaita sechitarisiko chengirozi yaMwari wechokwadi, chinotyisa kwazvo. Handina kumubvunza kuti anga achimbobva kupi, uye haana kundiudzawo zita rake.
7  Asi ati kwandiri, ‘Tarira! Uchava nepamuviri, uye uchabereka mwanakomana. Zvino usanwa waini kana doro rinodhaka, uye usadya chero chinhu chipi zvacho chisina kuchena, nokuti mwana wacho achava muNaziri waMwari paanobuda mudumbu kusvikira pazuva rokufa kwake.’”
8  Zvino Manoa akatanga kuteterera Jehovha achiti: “Pamusoroi, Jehovha. Munhu waMwari wechokwadi wamuchangobva kutuma, ndapota, ngaauyezve kwatiri atirayiridze zvatinofanira kuitira mwana achaberekwa.”
9  Naizvozvo Mwari wechokwadi akateerera inzwi raManoa, ngirozi yaMwari wechokwadi ikauyazve kumukadzi wacho paaiva akagara mumunda, uye murume wake Manoa akanga asipo.
10  Mukadzi wacho akabva akurumidza, akamhanya, akaudza murume wake, akati kwaari: “Tarira! Murume akauya kwandiri zuva riya azviratidza kwandiri.”
11  Manoa akasimuka, akaenda nomudzimai wake, akasvika kumurume wacho, akati kwaari: “Ndimi murume akataura nomukadzi here?” iye achibva ati: “Ndini.”
12  Manoa akabva ati: “Zvino mashoko enyu ngaaitike. Mararamiro omwana achava akadini nebasa rake richava rei?”
13  Naizvozvo ngirozi yaJehovha yakati kuna Manoa: “Mukadzi ngaarege zvose zvandakamutaurira.
14  Ngaarege kudya kana chinhu chinobva pamuzambiringa, usamurega achinwa waini kana doro rinodhaka, uye usamurega achidya chero chinhu chorudzi rupi zvarwo chisina kuchena. Ngaachengete zvinhu zvose zvandakamurayira.”
15  Zvino Manoa akati kungirozi yaJehovha: “Tapota, regai tikunonotsei tikugadzirirei mbudzana pamberi penyu.”
16  Asi ngirozi yaJehovha yakati kuna Manoa: “Kana ukandinonotsa, handizodyi zvokudya zvako; asi kana uchizopa chinopiwa chinopiswa kuna Jehovha, ungachipa hako.” Nokuti Manoa haana kuziva kuti akanga ari ngirozi yaJehovha.
17  Manoa akabva ati kungirozi yaJehovha: “Munonzi ani, kuti zvamataura pazvinoitika tikukudzei?”
18  Zvisinei, ngirozi yaJehovha yakati kwaari: “Unombobvunzireiko zita rangu, zvarinoshamisa?”
19  Zvino Manoa akatora mbudzana nechinopiwa chezviyo, akazvipa Jehovha padombo. Iye akanga achiita chimwe chinhu nenzira inoshamisa, Manoa nomudzimai wake zvavaiva vakatarira.
20  Naizvozvo murazvo zvawaikwira kudenga uchibva paatari, ngirozi yaJehovha yakabva yakwira iri mumurazvo weatari, Manoa nomudzimai wake zvavaiva vakatarira. Vakabva vawira pasi nezviso zvavo.
21  Zvino ngirozi yaJehovha haina kuzozviratidzazve kuna Manoa nomudzimai wake. Manoa ndipo paakabva aziva kuti yakanga iri ngirozi yaJehovha.
22  Naizvozvo Manoa akati kumudzimai wake: “Chokwadi tichafa, nokuti taona Mwari.”
23  Asi mudzimai wake akati kwaari: “Kudai Jehovha anga achida kungotiuraya, angadai asina kugamuchira chinopiwa chinopiswa nechinopiwa chezviyo zvabva muruoko rwedu, angadai asina kutiratidza zvinhu zvose izvi, uye zvino angadai asina kuita kuti tinzwe chinhu chakadai.”
24  Gare gare mukadzi wacho akabereka mwanakomana, akamutumidza kuti Samsoni; mukomana wacho akaramba achikura, Jehovha akaramba achimukomborera.
25  Kwapera nguva yakati, mudzimu waJehovha wakatanga kumugombedzera ari muMahane-dhani pakati peZora neEshtaori.
14  Zvino Samsoni akaenda kuTimna, akaona mumwe mukadzi kuTimna pavanasikana vevaFiristiya.
2  Naizvozvo akaenda akanoudza baba vake naamai vake akati: “Pane mukadzi wandaona kuTimna pavanasikana vevaFiristiya, zvino nditorerei iye ave mudzimai wangu.”
3  Asi baba vake naamai vake vakati kwaari: “Pakati pevanasikana vehama dzako nepakati pevanhu vokwangu vose hapana mukadzi here, zvawava kuenda kunotora mudzimai pavaFiristiya vasina kudzingiswa?” Zvisinei Samsoni akati kuna baba vake: “Nditorerei iyeye, nokuti ndiye akandinakira.”
4  Kana vari baba vake naamai vake, havana kuziva kuti zvakanga zvichibva kuna Jehovha, kuti akanga achitsvaka mukana wokurwa nevaFiristiya, vaFiristiya zvavakanga vachitonga Israeri panguva iyoyo chaiyo.
5  Naizvozvo Samsoni akaenda kuTimna nababa vake naamai vake. Paakasvika kuminda yemizambiringa yeTimna, chokwadi, tarira! mwana weshumba aiva nezenze akanga achidzvova paaisangana naye.
6  Mudzimu waJehovha wakabva watanga kushanda paari, zvokuti akamubvarura nepakati, sezvinongoita munhu anobvarura mbudzana hono nepakati, asi hapana kana chaaiva nacho muruoko rwake. Iye haana kuudza baba vake kana amai vake zvaakanga aita.
7  Akaramba achienda akatanga kutaura nomukadzi wacho; uye akanga achakanakira Samsoni.
8  Zvino kwapera chinguva akadzokera kunomutora kuti aende naye kumba. Munguva iyi akatsauka kuti atarire mutumbi weshumba iya, uye makanga mava nebumha renyuchi nouchi muchitunha cheshumba yacho.
9  Naizvozvo akahumorera muzvanza zvake akaramba achifamba, achidya. Paakabata baba vake naamai vake, akabva avapa humwe, vakatanga kudya. Asi haana kuvaudza kuti akanga amora uchi hwacho muchitunha cheshumba.
10  Zvino baba vake vakaramba vachienda kumukadzi wacho, uye Samsoni akaita mabiko ikoko; nokuti ndizvo zvaiitwa nemajaya.
11  Pavakamuona, vakakurumidza kutora vaperekedzi makumi matatu, kuti varambe vainaye.
12  Samsoni akabva ati kwavari: “Ndapota, regai ndikutaurirei chirahwe. Kana mukandiudza uye mukachidudzira mumazuva manomwe emabiko, ipapo ndichakupai nguo dzomukati makumi matatu nenguo dzokupfeka makumi matatu.
13  Asi kana musingakwanisi kundiudza, munofanira kundipawo nguo dzomukati makumi matatu nenguo dzokupfeka makumi matatu.” Ivo vakati kwaari: “Taura chirahwe chako, tichinzwe.”
14  Naizvozvo akati kwavari: “Chokudya chakabuda muchinhu chinodya,Chinotapira chakabuda muchinhu chine simba.” Asi havana kukwanisa kududzira chirahwe chacho kwemazuva matatu.
15  Nezuva rechina vakatanga kuti kumudzimai waSamsoni: “Nyengedza murume wako kuti atiudze chirahwe chacho. Zvikasadaro tichakupisa nomoto iwe neimba yababa vako. Makatikoka pano kuti mutore zvinhu zvedu here?”
16  Naizvozvo mudzimai waSamsoni akatanga kumusvimhira misodzi, akati: “Unondivenga chete, unondivenga, uye haundidi. Pane chirahwe chawakataurira vanakomana vevanhu vokwangu, asi ini hauna kundiudza.” Iye akati kwaari: “Chokwadi, handina kuchiudza baba vangu naamai vangu, zvino ndinofanira kuchiudza iwe here?”
17  Asi akaramba achimusvimhira misodzi kwemazuva manomwe aienderera mberi mabiko avo, uye pazuva rechinomwe iye akapedzisira amuudza, nokuti akanga amumanikidza. Akabva audza vanakomana vevanhu vokwake chirahwe chacho.
18  Naizvozvo varume veguta racho vakati kwaari pazuva rechinomwe asati ambopinda muimba yomukati: “Chii chinotapira kupfuura uchi,Uye chii chakasimba kupfuura shumba?” Iye akatiwo kwavari:“Kudai manga musina kurima netsiru rangu,Mungadai musina kududzira chirahwe changu.”
19  Zvino mudzimu waJehovha wakashanda paari, zvokuti akaenda kuAshkeroni akauraya varume vavo makumi matatu, akatora zvaakavapfekenura, akapa vakanga vadudzira chirahwe chacho nguo dzacho. Akaramba akatsamwa kwazvo, akaenda kumba kwababa vake.
20  Mudzimai waSamsoni akazova womuperekedzi wake waakanga ashamwaridzana naye.
19  Zvino mumazuva iwayo pakati paIsraeri pakanga pasina mambo. Mumwe muRevhi akanga achigara kwenguva yakati mumativi ari kure kwazvo enzvimbo ine makomo yaEfremu. Kwapera nguva yakati, akatora murongo aibva kuBhetrehema riri muJudha kuti ave mudzimai wake.
2  Murongo wake akatanga kumuitira ufeve. Akazomutiza, akaenda kumba kwababa vake kuBhetrehema riri muJudha, akagara ikoko kwemwedzi mina izere.
3  Murume wake akabva asimuka, akamutevera kuti anotaura naye achimunyaradza kuti amudzose; uye aiva nomushandi wake nembongoro hono mbiri. Nokudaro akamupinza mumba mababa vake. Baba vomukadzi wacho wechiduku pavakamuona, vakabva vafara kusangana naye.
4  Naizvozvo tezvara vake, baba vomukadzi wacho, vakamudzivisa, zvokuti akaramba achigara navo kwemazuva matatu; vaidya nokunwa, uye airarapo.
5  Pazuva rechina, pavakafumomuka senguva dzose, zvino iye akasimuka kuti aende, asi baba vomukadzi wacho wechiduku vakati kumukuwasha wavo: “Tsigisa mwoyo wako nechimedu chechingwa, pashure mozoenda henyu.”
6  Naizvozvo vakagara pasi, uye vari vaviri vakatanga kudya nokunwa pamwe chete; baba vomukadzi wacho wechiduku vachibva vazoti kumurume wacho: “Ndapota, uya urare, uye mwoyo wako ngaufare.”
7  Murume wacho paakasimuka kuti aende, tezvara vake vakaramba vachimukumbira, zvokuti akararazve ipapo.
8  Paakafumomuka zuva rechishanu kuti aende, baba vomukadzi wacho wechiduku vakati: “Ndapota, tsigisa mwoyo wako.” Vakaverengera kusvikira pakupera kwezuva. Vari vaviri vakaramba vachidya.
9  Zvino murume wacho akasimuka kuti aende, iye nomurongo wake nomushandi wake; asi tezvara vake, baba vomukadzi wacho wechiduku, vakati kwaari: “Zvino tarira! Kwava kuda kuvira. Ndapota rarai. Tarira zuva rava kuda kunyura. Rara pano, uye mwoyo wako ngaufare. Uye mangwana mukirai parwendo rwenyu, uende kutende rako.”
10  Zvisinei, murume wacho haana kubvuma kurara, asi akasimuka, akaenda, akasvika pakatarisana neJebhusi, kureva Jerusarema; uye aiva nembongoro hono mbiri dzaiva dzakasungirirwa zvigaro, nomurongo wake nomushandi wake.
11  Pavakanga vava pedyo neJebhusi, sezvakwakanga kwava kusviba, mushandi wacho akabva ati kuna tenzi wake: “Haiwa, uyai zvino, titsaukire muguta iri revaJebhusi tirare imomo.”
12  Asi tenzi wake akati kwaari: “Ngatiregei kutsaukira muguta revanhu vasiri vokwedu vasiri vamwe vevanakomana vaIsraeri; asi ngatipfuurirei tisvike kuGibhiya.”
13  Akati kumushandi wake: “Uya, ngatiswedere pedyo neimwe yenzvimbo dzacho, tirare muGibhiya kana kuti muRama.”
14  Nokudaro vakapfuura, vakaramba vachienda, zuva rikatanga kuvavirira vava pedyo neGibhiya, raBhenjamini.
15  Naizvozvo vakatsaukira imomo kuti vapinde, varare muGibhiya. Vakapinda, vakagara pasi munzvimbo yomuguta yaiungana vanhu, asi hapana munhu akavapinza mumba kuti varare.
16  Vakazoona mumwe mukweguru aiuya achibva kubasa rake kumunda manheru, murume wacho aibva kunzvimbo ine makomo yaEfremu, akanga achigara kwenguva yakati muGibhiya; asi varume venzvimbo yacho vaiva vaBhenjamini.
17  Paakatarira, akaona murume wacho, mufambi, ari munzvimbo yomuguta yaiungana vanhu. Naizvozvo mukweguru wacho akati: “Uri kuendepi, uye unobvepi?”
18  Iye akati kwaari: “Tiri kupfuura tichibva kuBhetrehema riri muJudha tichienda kumativi ari kure kwazvo enzvimbo ine makomo yaEfremu. Ndiko kwandinobva, asi ndakaenda kuBhetrehema riri muJudha; uye ndiri kuenda kumba kwangu, asi hapana munhu ari kundipinza mumba.
19  Tine uswa nezvokudya zvembongoro dzedu hono, tine chingwa newaini zvangu nezvomurandasikana wenyu uye zvomushandi ane mushumiri wenyu. Hapana kana chimwe chete chisipo.”
20  Zvisinei, mukweguru wacho akati: “Iva norugare! Zvose zvausina ngazvive pandiri. Asi usarara munzvimbo inoungana vanhu.”
21  Akamupinza mumba make, akakandira mbongoro hono zvokudya zvakagayiwa. Vakabva vageza tsoka dzavo, vakatanga kudya nokunwa.
22  Pavakanga vachifadza mwoyo yavo, tarira! varume veguta, vaingova varume pasina, vakakomba imba yacho, vachisundidzirana pasuo; vakaramba vachiti kumukweguru, muridzi weimba: “Budisa murume apinda mumba mako, kuti tirare naye.”
23  Muridzi weimba yacho akabuda achienda panze kwavaiva, akati kwavari: “Aiwa, hama dzangu, ndapota, musaita chero chinhu chipi zvacho chakaipa, murume uyu zvaapinda mumba mangu. Musaita chinhu ichi choupenzi chinonyadzisa.
24  Hoyu mwanasikana wangu mhandara nomurongo wake. Ndapota, regai ndivabudise muvabate chibharo muvaitire zvakakunakirai. Asi musaitira murume uyu chinhu ichi chinonyadzisa, choupenzi.”
25  Asi varume vacho havana kuda kumuteerera. Nokudaro murume wacho akabata murongo wake, akamubudisa panze kwavari; vakatanga kurara naye, vakaramba vachimuitira zvisina kufanira usiku hwose kusvikira mangwanani, vachibva vazomurega achienda utonga hwotsvuka.
26  Mukadzi wacho akabva asvika pakwakanga kwava kuda kuedza, akawira pasi pasuo reimba yomurume uya maiva natenzi wake,—kusvikira kwaedza.
27  Gare gare tenzi wake akamuka mangwanani, akavhura masuo eimba yacho, akabuda kuti aende, akaona mukadzi wacho, murongo wake, akawira pasuo reimba, maoko ake ari pachikumbaridzo!
28  Naizvozvo akati kwaari: “Simuka, handei.” Asi pakanga pasina aipindura. Murume wacho akamukwidza pambongoro, akasimuka, akaenda kunzvimbo yake.
29  Akabva apinda mumba make, akatora banga rokuurayisa, akabata murongo wake, akamucheka-cheka maererano nemapfupa ake kuva zvidimbu gumi nezviviri, akamutumira munharaunda yose yaIsraeri.
30  Zvino vanhu vose vaizviona vaiti: “Chinhu chakadai seichi hachisati chamboitwa kana kuti kuonekwa kubvira pazuva rakabuda vanakomana vaIsraeri munyika yeIjipiti kusvikira nhasi. Isai mwoyo yenyu pazviri, ranganai mutaure.”
5  Zvino pazuva iroro Dhibhora pamwe chete naBheraki mwanakomana waAbhinoamu vakaimba rwiyo, vachiti:
2  “Rumbidzai Jehovha,Nokuda kwokurega bvudzi rakarembera pakati paIsraeri kuti varwe,Nokuda kwokuzvipira kwevanhu.
3  Teererai, imi madzimambo; ipai nzeve, imi machinda:Ini, iyeni, ndichaimbira Jehovha.Ndichaimbira Jehovha, Mwari waIsraeri.
4  Jehovha, pamakabva kuSeiri,Pamakafamba muchibuda musango reEdhomu,Nyika yakazununguka, matenga akadonhawo,Makore akadonhawo mvura.
5  Makomo akayerera achibva pamberi paJehovha,Sinai iri richibva pamberi paJehovha, Mwari waIsraeri.
6  Mumazuva aShamgari mwanakomana waAnati,Mumazuva aJaeri, makwara aiva asina zvinofambamo,Vanofamba mumigwagwa vaifamba nemakwara anotenderera.
7  Vaigara mumaruwa vakanga vasisimo, vasisimo pakati paIsraeri,Kusvikira ini, Dhibhora, ndasimuka,Kusvikira ndasimuka saamai pakati paIsraeri.
8  Vakasarudza vanamwari vatsva.Kurwa kwakavapo pamagedhi panguva iyoyo.Nhoo yaisagona kuonekwa, kana pfumo refu,Pakati pezviuru makumi mana pakati paIsraeri.
9  Mwoyo wangu unotsigira vatungamiriri vaIsraeri,Vaiva vazvipiri pakati pevanhu.Rumbidzai Jehovha.
10  Imi vatasvi vembongoro hadzi dzakatsvukuruka,Imi munogara pamakapeti anokosha,Nemi munofamba mumugwagwa,Yeukai!
11  Mamwe manzwi evagoveri vemvura pakati penzvimbo dzinocherwa mvura,Ikoko akatanga kurondedzera mabasa akarurama aJehovha,Mabasa akarurama evanhu vake vanogara mumaruwa pakati paIsraeri.Panguva iyoyo vanhu vaJehovha ndipo pavakaburukira kumagedhi.
12  Muka, muka, haiwa iwe Dhibhora;Muka, muka, imba rwiyo!Simuka, Bheraki, uende nenhapwa dzako, iwe mwanakomana waAbhinoamu!
13  Panguva iyoyo vakapona ndipo pavakaburukira kuvakuru vakuru;Vanhu vaJehovha vakaburukira kwandiri kuzorwisana nevane simba.
14  Vakabva kuna Efremu mubani,Vainewe, haiwa iwe Bhenjamini, pakati pemarudzi ako.Vatungamiriri vakaburuka vachibva kuna Makiri,Vaya vaishandisa zvokushandisa zvomunyori vachibva kuna Zebhuruni.
15  Machinda aiva kwaIsakari aiva naDhibhora,SaIsakari, ndizvo zvaiva zvakaita Bheraki.Akatumwa kubani netsoka.Pakati pemapoka aRubheni kazhinji paiva nokuongororwa kwomwoyo.
16  Wakagarirei pasi pakati pehomwe mbiri dzechigaro,Kuti uteerere kurira kwenyere nokuda kwemapoka ezvipfuwo here?Nokuda kwemapoka aRubheni kazhinji paiva nokuongororwa kwomwoyo.
17  Giriyedhi akaramba achigara kune rimwe divi raJodhani;Dhani akarambirei achigara mungarava kwenguva yacho?Asheri akagara asina chokuita pamhenderekedzo yegungwa,Akaramba achigara panzvimbo dzaaisvikira.
18  VaZebhuruni vanhu vaizvidza mweya yavo kusvikira pakufa;Naftariwo, panzvimbo dzakakwirira dzenyika.
19  Madzimambo akauya, akarwa;Madzimambo eKenani ndipo paakarwaMuTaanaki pedyo nemvura yeMegidho.Hapana pfuma yesirivha yavakatora.
20  Nyeredzi dzakarwa dziri kudenga,Dzakarwa naSisera dziri mumakwara adzinotenderera dziri.
21  Rukova rwaKishoni rwakavakukura,Rukova rwemazuva ekare, irwo rukova rwaKishoni.Wakatsika-tsika simba, haiwa mweya wangu.
22  Panguva iyoyo ndipo pairovera mahwanda emabhiza pasiNokuda kwokumhanya kwazvo kwemabhiza ake makono.
23  ‘Tukai Merozi,’ yakadaro ngirozi yaJehovha,‘Rambai muchituka vagari vayo,Nokuti havana kuuya kuzobatsira Jehovha,Kuzobatsira Jehovha nevane simba.’
24  Jaeri mudzimai waHebheri muKeni achakomborerwa kwazvo pakati pevakadzi,Achakomborerwa kwazvo pakati pevakadzi vari mutende.
25  Akakumbira mvura, iye akamupa mukaka;Akamupa mukaka wakakora mundiro huru yevakuru vakuru.
26  Akabva atambanudzira ruoko rwake kuhoko yetende,Ruoko rwake rworudyi kunyundo yomuti yevanoshanda nesimba.Akarovera Sisera, akabvoora musoro wake,Akaputsa, akatsemura zvavovo zvake.
27  Akawira pakati petsoka dzake, akadonha, akarara pasi;Akawira pakati petsoka dzake, akadonha;Paakawira, ndipo paakadonhera akundwa.
28  Mukadzi akatarira nepahwindo akaramba achimutsvaka,Ivo amai vaSisera nepasefa,‘Nei ngoro yake yehondo yanonoka kuuya?Nei mitsindo yengoro dzake yanonoka kudai?’
29  Vakadzi vake vakachenjera vanokudzwa vaimupindura,Chokwadi, iyewo aizvipindura nemashoko ake, achiti,
30  ‘Havafaniri kuwana here, havafaniri kugova zvakapambwa here,Chibereko—zvibereko zviviri kumurume wose akagwinya,Zvakapambwa zvemachira akaiswa rumwe ruvara nokuda kwaSisera, zvakapambwa zvemachira akaiswa rumwe ruvara,Nguo yakamendwa, jira rakaiswa rumwe ruvara, nguo mbiri dzakamendwaZvomumitsipa yevarume vakapambwa?’
31  Nokudaro vavengi venyu vose ngavaparare, haiwa Jehovha,Vanokudai ngavave sezvinoitika panobuda zuva rine simba.” Nyika haina kuzonetswazve kwemakore makumi mana.
15  Zvino kwapera chinguva, mumazuva okukohwa gorosi, Samsoni akashanyira mudzimai wake aine mbudzana. Naizvozvo akati: “Ndichapinda mune mudzimai wangu muimba yomukati.” Asi baba vake havana kumubvumira kupinda.
2  Baba vake vakati: “Chaizvoizvo ndakati, ‘Chokwadi unofanira kuva unomuvenga.’ Nokudaro ndakamupa muperekedzi wako. Munun’una wake haasi nani kupinda zvaari here? Ndapota, ngaave wako panzvimbo pomumwe wacho.”
3  Zvisinei, Samsoni akati kwavari: “Iko zvino handisi kuzova nemhosva nevaFiristiya kana ndikavaitira zvinovakuvadza.”
4  Zvino Samsoni akaenda, akabata makava mazana matatu, akatora mazhenje omoto, akasunganidza miswe yacho akaisa zhenje romoto rimwe pakati pemiswe miviri, pakati chaipo.
5  Adaro, akabatidza mazhenje omoto, akaaregedzera muminda yaiva nezviyo zvakanga zvisati zvakohwewa zvevaFiristiya. Nokudaro akapisa zvinhu zvose nomoto kubvira kuchisote kusvikira kuzviyo zvakanga zvisati zvakohwewa neminda yemizambiringa neminda yemiorivhi.
6  Zvino vaFiristiya vakatanga kuti: “Ndiani aita izvi?” Vakabva vati: “NdiSamsoni mukuwasha womuTimna, nokuti akatora mudzimai wake, akamupa muperekedzi wake.” VaFiristiya vakaenda vakapisa mukadzi wacho nababa vake nomoto.
7  Samsoni akatiwo kwavari: “Kana mukaita zvakadai, hapana zvandingaita kunze kwokuti ndizvitsive pamuri, uye pashure ndicharega.”
8  Zvino akauraya vakawanda kwazvo, achiunganidza makumbo pamusoro pezvidya, achibva aenda, akatanga kugara mumukaha weibwe reEtamu.
9  Gare gare vaFiristiya vakauya, vakadzika musasa muJudha, vakafamba-famba muRehi.
10  Varume vaJudha vakabva vati: “Nei mauya kuzotirwisa?” ivo vachibva vati: “Tauya kuzosunga Samsoni, kuti timuitire sezvaakatiitira.”
11  Naizvozvo varume vaJudha zviuru zvitatu vakaenda kumukaha weibwe reEtamu vakati kuna Samsoni: “Hauzivi here kuti vaFiristiya vari kutitonga? Nokudaro izvi zvawatiitira zvinorevei?” Akabva ati kwavari: “Zvavakandiitira ndizvo zvandakavaitirawo.”
12  Asi vakati kwaari: “Tauya kuzokusunga, kuti tikuise muruoko rwevaFiristiya.” Samsoni akati kwavari: “Ndipikirei kuti imi hamuzondirwisi.”
13  Ivo vakati kwaari: “Aiwa, asi tichangokusunga chete, tokuisa mumaoko avo; asi chokwadi hatizokuurayi.” Naizvozvo vakamusunga netambo itsva mbiri vakamubudisa muibwe racho.
14  Iye akasvika kuRehi, vaFiristiya vakashevedzera nomufaro pavakasangana naye. Zvino mudzimu waJehovha wakashanda paari, tambo dzaiva pamaoko ake dzikava seshinda dzerineni dzatsva nomoto, zvokuti zvisungo zvake zvakanyunguduka pamaoko ake.
15  Zvino akawana pfupa nyoro reshaya yembongoro hono, akatambanudza ruoko rwake, akaritora, akauraya varume chiuru naro.
16  Samsoni akabva ati: “Nepfupa reshaya yembongoro hono—murwi mumwe, mirwi miviri! Nepfupa reshaya yembongoro hono ndauraya varume chiuru.”
17  Paakapedza kutaura, akabva arasa pfupa reshaya raiva muruoko rwake, akatumidza nzvimbo iyoyo kuti Ramati-rehi.
18  Zvino akava nenyota kwazvo, akatanga kuchema kuna Jehovha akati: “Ndimi makapa ruponeso urwu rukuru muruoko rwomushumiri wenyu, zvino ndofa nenyota uye ndowira muruoko rwevanhu vasina kudzingiswa here?”
19  Naizvozvo Mwari akatsemura gomba rakaita seduri raiva muRehi, mvura ikatanga kubuda mariri, akanwa, pashure simba rake rikadzoka, akararamazve. Ndokusaka akaritumidza kuti Eni-hakore, riri muRehi kusvikira nhasi.
20  Akaramba achitonga Israeri mumazuva evaFiristiya kwemakore makumi maviri.
20  Naizvozvo vanakomana vose vaIsraeri vakabuda uye ungano yacho yakaungana pamwe chete pamberi paJehovha kuMizpa, kubvira kuDhani kusvikira kuBheeri-shebha pamwe chete nenyika yeGiriyedhi.
2  Nokudaro varume vaikosha vevanhu vose nemadzinza ose aIsraeri vakamira muungano yevanhu vaMwari wechokwadi, varume zviuru mazana mana vaifamba netsoka vaivhomora bakatwa.
3  Zvino vanakomana vaBhenjamini vakanzwa kuti vanakomana vaIsraeri vakanga vaenda kuMizpa. Vanakomana vaIsraeri vakabva vati: “Taurai. Chinhu ichi chakaipa chakaitwa sei?”
4  Murume wacho, muRevhi, murume womukadzi akanga apondwa, akapindura akati: “Ndakasvika kuGibhiya, raBhenjamini, ini nomurongo wangu, kuti tirare ikoko.
5  Varidzi venyika yeGibhiya vakasimuka kuti vandirwise uye kuti vakombe imba vandirwise usiku. Ndini wavaironga kuuraya, asi murongo wangu ndiye wavakabata chibharo, akazofa.
6  Nokudaro ndakabata murongo wangu ndikamucheka-cheka ndikamutumira munyika yose yenhaka yaIsraeri, nokuti vakanga vasina kuzvibata uye vaita chinhu choupenzi chinonyadzisa pakati paIsraeri.
7  Tarirai! Imi mose vanakomana vaIsraeri, taurai shoko renyu nezano pano.”
8  Naizvozvo vanhu vose vakasimuka pamwe chete, vachiti: “Hapana kana mumwe chete wedu achaenda kutende rake, uyewo hapana kana mumwe wedu achatsaukira kumba kwake.
9  Zvino ichi ndicho chinhu chatichaitira Gibhiya. Handei kwariri tambokanda mujenya tirirwise.
10  Tichatora varume gumi pazana pamadzinza ose aIsraeri, uye zana pachiuru, uye chiuru pazviuru gumi, kuti vawanire vanhu mbuva, kuti vaite chimwe chinhu nokuenda kunorwa neGibhiya yaBhenjamini, nokuda kwezvinhu zvose zvoupenzi zvinonyadzisa zvavakaita pakati paIsraeri.”
11  Nokudaro varume vose vaIsraeri vakaunganira guta racho pamwe chete, vakabatana.
12  Naizvozvo madzinza aIsraeri akatumira varume kuvanhu vose vedzinza raBhenjamini, achiti: “Chinhu ichi chakaipa chakaitwa pakati penyu chii?
13  Zvino tipei varume vacho, vanhu pasina, vari muGibhiya, kuti tivauraye, uye ngatibvisei zvakaipa pakati paIsraeri.” Asi vanakomana vaBhenjamini havana kuda kuteerera inzwi rehama dzavo, ivo vanakomana vaIsraeri.
14  Vanakomana vaBhenjamini vakabva vaungana kuGibhiya vachibva mumaguta kuti varwe nevanakomana vaIsraeri.
15  Naizvozvo vanakomana vaBhenjamini vakaungana pazuva iroro vachibva mumaguta, varume zviuru makumi maviri nezvitanhatu vaivhomora bakatwa, tisingabatanidzi vagari vomuGibhiya, avo vane varume vakasarudzwa mazana manomwe vakaungana.
16  Pavanhu vose ava paiva nevarume mazana manomwe vakasarudzwa vaishandisa ruboshwe. Mumwe nomumwe waivava aipotsera matombo nechipfuramabwe zvokugona kurova rubvudzi uye aisapotsa.
17  Varume vaIsraeri vakaungana tisingabatanidzi Bhenjamini, varume zviuru mazana mana vaivhomora bakatwa. Mumwe nomumwe waivava aiva murume wehondo.
18  Vakasimuka, vakaramba vachienda kuBheteri kunobvunza Mwari. Vanakomana vaIsraeri vakabva vati: “Ndiani wedu anofanira kuenda achitungamirira kunorwa nevanakomana vaBhenjamini?” Jehovha akati: “Judha ngaatungamire.”
19  Pashure paizvozvo vanakomana vaIsraeri vakamuka mangwanani, vakadzika musasa kuti varwe neGibhiya.
20  Zvino varume vaIsraeri vakabuda kunorwa naBhenjamini; varume vaIsraeri vakagadzirira kurwa navo kuGibhiya.
21  Naizvozvo vanakomana vaBhenjamini vakabuda muGibhiya, vakaparadza vachiwisira pasi varume zviuru makumi maviri nezviviri pakati paIsraeri zuva iroro.
22  Zvisinei, vanhu, ivo varume vaIsraeri, vakaratidza kuti vakashinga, vakagadzirirazve kurwa munzvimbo yavakanga vagadzirira pazuva rokutanga.
23  Vanakomana vaIsraeri vakabva vaenda, vakasvimha misodzi pamberi paJehovha kusvikira manheru, vakabvunza Jehovha vachiti: “Ndiswederezve kuti ndirwe nevanakomana vaBhenjamini hama yangu here?” Jehovha akati: “Enda unorwa naye.”
24  Naizvozvo vanakomana vaIsraeri vakaswedera pedyo nevanakomana vaBhenjamini pazuva rechipiri.
25  VaBhenjamini vakabudawo muGibhiya kuti vanosangana navo pazuva rechipiri, vakaparadzazve vachiwisira pasi vamwe varume zviuru gumi nezvisere pavanakomana vaIsraeri, vose ava vaivhomora bakatwa.
26  Vanakomana vose vaIsraeri, ivo vanhu vose, vakaenda vakasvika kuBheteri, vakasvimha misodzi vakagara ipapo pamberi paJehovha, vakatsanya zuva iroro kusvikira manheru, vakapa zvinopiwa zvinopiswa nezvinopiwa zvokugoverana pamberi paJehovha.
27  Pashure paizvozvo vanakomana vaIsraeri vakabvunza Jehovha, areka yesungano yaMwari wechokwadi zvayaiva ipapo mazuva iwayo.
28  Zvino Finiyasi mwanakomana waEriyezari, mwanakomana waAroni, akanga akamira pamberi payo mazuva iwayo, achiti: “Ndibudezve here ndinorwa nevanakomana vaBhenjamini hama yangu kana kuti ndirege?” Jehovha akati: “Enda, nokuti mangwana ndichamuisa muruoko rwako.”
29  VaIsraeri vakaisa vanhu kuti vavandire Gibhiya kumativi ose.
30  Zvino vanakomana vaIsraeri vakaenda kunorwa nevanakomana vaBhenjamini pazuva rechitatu, vakagadzirira kurwa neGibhiya sezvavaiita pane dzimwe nguva.
31  Vanakomana vaBhenjamini pavakabuda kunosangana nevanhu vacho, vakaendeswa kure neguta. Sezvavaiita pane dzimwe nguva, vakabva vatanga kurwisa vamwe vanhu vakavakuvadza zvokufa mumigwagwa mikuru, mumwe wacho unoenda kuBheteri uye mumwe kuGibhiya, musango, varume vanenge makumi matatu pakati paIsraeri.
32  Naizvozvo vanakomana vaBhenjamini vakatanga kuti: “Vari kukundwa pamberi pedu sezvavakaita pakutanga.” Asi vanakomana vaIsraeri, vakati: “Ngatitizei, uye tichavaendesa kure neguta kumigwagwa mikuru.”
33  Varume vose vaIsraeri vakasimuka munzvimbo dzavo, vakagadzirira paBhaari-tamari, vaya vaIsraeri vakanga vakavandira pavaibuda vachimhanya vachibva munzvimbo dzavo dzaiva pedyo neGibhiya.
34  Nokudaro varume zviuru gumi vakasarudzwa pakati pevaIsraeri vose vakasvika pamberi peGibhiya, uye kurwa kwacho kwakanga kuri kukuru; vaBhenjamini havana kuziva kuti dambudziko rakanga riri kuvasvikira.
35  Jehovha akakunda Bhenjamini pamberi paIsraeri, zvokuti vanakomana vaIsraeri zuva iroro vakaparadza varume zviuru makumi maviri nezvishanu nezana rimwe chete pakati paBhenjamini, vose ava vaivhomora bakatwa.
36  Zvisinei, vanakomana vaBhenjamini vakafunga kuti varume vaIsraeri vakanga vakundwa pavakaramba vachitiza Bhenjamini nokuti vaivimba nevaiva vakavandira vavakanga vaisa kuti varwe neGibhiya.
37  Zvino vakanga vakavandira vakakurumidza, vakamhanyira kuGibhiya. Vakanga vakavandira vakabva vapararira, vakauraya guta rose nomuromo webakatwa.
38  Zvino varume vaIsraeri vakanga varonga nevakanga vakavandira kuti vakwidze chiratidzo choutsi chichibva muguta.
39  Vanakomana vaIsraeri pavakatendeuka pakurwa, Bhenjamini akatanga kurwisa varume makumi matatu pavarume vaIsraeri akavakuvadza zvokufa, nokuti vakati: “Chokwadi vari kukundwa pamberi pedu sepakurwa kwokutanga.”
40  Chiratidzo chakatanga kukwira chichibva muguta seshongwe youtsi. Naizvozvo Bhenjamini paakacheuka, tarira! guta rose rakati togo mudenga.
41  Varume vaIsraeri vakatendeuka, varume vaBhenjamini vakanetseka, nokuti vakaona kuti dambudziko rakanga ravasvikira.
42  Nokudaro vakatendeuka pamberi pevarume vaIsraeri vakananga kurenje, hondo yacho ikati namename navo, varume vaibuda mumaguta pavakanga vachivaparadza pakati pavo.
43  Ivo vakakomba vaBhenjamini. Vakavatevera vasingavapi nzvimbo yokuzororera. Vakavatsika-tsika pamberi peGibhiya chaipo nechokumabvazuva.
44  Pakazofa varume vaBhenjamini zviuru gumi nezvisere, vose ava vari varume vakashinga.
45  Nokudaro vakatendeuka, vakatizira kurenje kuibwe reRimoni. Vakaunganidza varume zviuru zvishanu vavo vakasara mumigwagwa mikuru, vakaramba vakati namename navo kusvikira kuGidhomu zvokuti vakauraya vamwe varume vavo zviuru zviviri.
46  Vose vaya vaBhenjamini vakafa zuva iroro vakapedzisira vava varume zviuru makumi maviri nezvishanu vaivhomora bakatwa, vose ava vari varume vakashinga.
47  Asi varume mazana matanhatu vakatendeuka, vakatizira kurenje kuibwe reRimoni, vakaramba vachigara paibwe reRimoni kwemwedzi mina.
48  Varume vaIsraeri vakadzoka kuzorwa nevanakomana vaBhenjamini, vakauraya vaya veguta racho nomuromo webakatwa, kubvira kuvanhu kusvikira kuzvipfuwo kusvikira kuzvose zvakawanikwa. Vakapisawo nomoto maguta ose akawanikwa.
1  Zvino pashure pokufa kwaJoshua, vanakomana vaIsraeri vakabvunza Jehovha, vachiti: “Ndiani wedu achatanga kuenda kuvaKenani kunovarwisa?”
2  Jehovha akati: “Judha achaenda. Tarirai! Ndichaisa nyika yacho muruoko rwake.”
3  Judha akabva ati kuna Simiyoni mukoma wake: “Handei tose kumugove wangu uye ngatirwe nevaKenani, ini ndichazoendawo newe kumugove wako.” Naizvozvo Simiyoni akaenda naye.
4  Nokudaro Judha akaenda, Jehovha akaisa vaKenani nevaPerizi mumaoko avo, zvokuti vakavakunda muBhezeki, varume zviuru gumi.
5  Pavakawana Adhoni-bhezeki muBhezeki, vakabva varwa naye vakakunda vaKenani nevaPerizi.
6  Adhoni-bhezeki paakatanga kutiza, vakamudzingirira vakamubata, vakagura zvigunwe zvikuru zvemaoko ake nezvigunwe zvikuru zvetsoka dzake.
7  Adhoni-bhezeki akabva ati: “Kwave kuine madzimambo makumi manomwe akagurwa zvigunwe zvikuru zvemaoko awo nezvigunwe zvikuru zvetsoka dzawo ainhonga zvokudya pasi petafura yangu. Sezvandakaita, naizvozvo Mwari anditsiva.” Pashure paizvozvo vakamuunza kuJerusarema, akafira ikoko.
8  Vanakomana vaJudha vakarwawo neJerusarema vakaritora, vakariparadza nomuromo webakatwa, vakapisa guta racho nomoto.
9  Pashure pacho vanakomana vaJudha vakaenda kunorwa nevaKenani vaigara munzvimbo ine makomo neNegebhu neShefera.
10  Naizvozvo Judha akafamba achienda kunorwisa vaKenani vaigara muHebroni (zvino Hebroni raimbonzi Kiriyati-abha), uye vakauraya Sheshai naAhimani naTarimai.
11  Vakaramba vachifamba kubva ipapo vachienda kunorwisa vagari vokuDhebhiri. (Izvozvo zvisati zvaitika Dhebhiri rainzi Kiriyati-seferi.)
12  Karebhi akabva ati: “Munhu anorwisa Kiriyati-seferi akaritora, chokwadi, ndichamupa Akisa mwanasikana wangu kuti ave mudzimai wake.”
13  Zvino Otinieri mwanakomana waKenazi, munun’una waKarebhi, akaritora. Nokuda kwaizvozvo akamupa Akisa mwanasikana wake kuti ave mudzimai wake.
14  Paaienda kumba, akaramba achimukurudzira kuti akumbire munda kuna baba vake. Akabva aombera ari pambongoro. Karebhi akati kwaari: “Unodei?”
15  Iye akati kwaari: “Ndipei chikomborero, nokuti mandipa chikamu chomunda chokumaodzanyemba, uye ndipei Guroti-maimu.” Naizvozvo Karebhi akamupa Guroti Yokumusoro neGuroti Yokuzasi.
16  Zvino vanakomana vomuKeni, aiva tezvara vaMosesi, vakabuda muguta remichindwe nevanakomana vaJudha vachienda kurenje raJudha, riri kumaodzanyemba kweAradhi. Vakabva vaenda, vakagara nevanhu vacho.
17  Asi Judha akaramba achifamba naSimiyoni mukoma wake, vakarwisa vaKenani vaigara muZefati, vakaritsaura kuti riparadzwe. Nokudaro guta racho rakanzi Homa.
18  Pashure Judha akatora Gaza nenharaunda yaro neAshkeroni nenharaunda yaro neEkroni nenharaunda yaro.
19  Jehovha akaramba aina Judha, zvokuti akaita kuti nzvimbo ine makomo ive yake, asi akakundikana kudzinga vagari vomubani, nokuti vaiva nengoro dzehondo dzaiva nemajeko esimbi.
20  Pavakapa Karebhi Hebroni, sezvakanga zvapikirwa naMosesi, akabva adzinga vanakomana vatatu vaAnaki imomo.
21  Vanakomana vaBhenjamini havana kudzinga vaJebhusi vaigara muJerusarema; asi vaJebhusi vachiri kugara nevanakomana vaBhenjamini muJerusarema kusvikira nhasi.
22  Munguva iyi imba yaJosefa yakaendawo kunorwa neBheteri, uye Jehovha akanga ainavo.
23  Imba yaJosefa yakatanga kusora Bheteri (sezvineiwo, guta racho raimbonzi Ruzi),
24  uye nharire dzakaona mumwe murume achibuda muguta. Naizvozvo dzakati kwaari: “Tapota, tiratidze nzira yokupinda nayo muguta, uye tichakuitira mutsa.”
25  Naizvozvo murume wacho akadziratidza nzira yokupinda nayo muguta; dzikatanga kurwisa guta nomuromo webakatwa, asi dzakarega murume wacho nemhuri yake yose vachienda havo.
26  Ipapo murume wacho akaenda kunyika yevaHiti, akavaka guta, akaritumidza kuti Ruzi. Ndiro zita raro kusvikira nhasi.
27  Zvino Manase haana kuita kuti Bheti-sheyani nemataundi aiva pasi paro neTaanaki nemataundi aiva pasi paro nevagari vokuDhori nemataundi aiva pasi paro nevagari vokuIbreyamu nemataundi aiva pasi paro nevagari vokuMegidho nemataundi aiva pasi paro ave ake, asi vaKenani vakaramba vachigara munyika iyi.
28  VaIsraeri vakava nesimba, vakashandisa vaKenani basa rokumanikidzirwa, asi havana kuvadzinga zvachose.
29  Efremu haanawo kudzinga vaKenani vaigara muGezeri, asi vaKenani vakaramba vachigara pakati pavo muGezeri.
30  Zebhuruni haana kudzinga vagari vokuKitroni nevagari vokuNaharori, asi vaKenani vakaramba vachigara pakati pavo uye vakashandiswa basa rokumanikidzirwa.
31  Asheri haana kudzinga vagari vokuAko nevagari vokuSidhoni neAarabhu neAkzibhu neHeribha neAfiki neRehobhu.
32  VaAsheri vakaramba vachigara pakati pevaKenani vaigara munyika yacho, nokuti havana kuvadzinga.
33  Naftari haana kudzinga vagari vokuBheti-shemeshi nevagari vokuBheti-anati, asi vakaramba vachigara pakati pevaKenani vaigara munyika yacho; uye vagari vokuBheti-shemeshi nevokuBheti-anati vakava vavo kuti vavashandise basa rokumanikidzirwa.
34  VaAmori vakaramba vachisundira vanakomana vaDhani munzvimbo ine makomo, nokuti havana kuvabvumira kuti vaburukire mubani.
35  Naizvozvo vaAmori vakaramba vachigara muGomo reHeresi nomuAijaroni neShaaribhimu. Asi ruoko rweimba yaJosefa rwakavatambudza kwazvo zvokuti vakamanikidzwa kuita basa rakaoma.
36  Nharaunda yevaAmori yaibva pamukwidza weAkrabhimu, kubvira kuSera zvichikwidza.
2  Zvino ngirozi yaJehovha yakabva kuGirigari ikaenda kuBhokimu, ikati: “Ndakakubudisai muIjipiti, ndikakuunzai munyika yandakapikira madzitateguru enyu. Uyezve, ndakati, ‘Handizomboputsi sungano yangu nemi.
2  Imi musaita sungano nevagari vomunyika ino. Putsai atari dzavo.’ Asi hamuna kuteerera inzwi rangu. Nei maita izvi?
3  Naizvozvo, iniwo ndati, ‘Handichavadzingi pamberi penyu, vachava misungo kwamuri, uye vanamwari vavo vachava sehwambo kwamuri.’”
4  Zvino ngirozi yaJehovha yangotaurira vanakomana vaIsraeri vose mashoko aya, vanhu vakatanga kuchema kwazvo, vakasvimha misodzi.
5  Nokudaro vakatumidza nzvimbo iyoyo kuti Bhokimu. Vakabayira kuna Jehovha ipapo.
6  Joshua paakarega vanhu vachienda, vanakomana vaIsraeri vakabva vaenda, mumwe nomumwe kunhaka yake, kuti vaite kuti nyika yacho ive yavo.
7  Vanhu vakaramba vachishumira Jehovha mazuva ose aJoshua nemazuva ose evarume vakuru vakanga vachiri kurarama Joshua afa uye vakanga vaona basa rose guru raJehovha raakaitira Israeri.
8  Joshua mwanakomana waNuni, mushumiri waJehovha, akazofa ava nemakore zana negumi.
9  Naizvozvo vakamuviga munharaunda yenhaka yake muTimnati-heresi munzvimbo ine makomo yaEfremu, kuchamhembe kweGomo reGaashi.
10  Chizvarwa chose ichochowo chakaiswa kwakaiswa madzibaba acho, chimwe chizvarwa chikatanga kumuka pashure pavo chakanga chisingazivi Jehovha kana basa raakanga aitira Israeri.
11  Zvino vanakomana vaIsraeri vakaita zvakaipa pamberi paJehovha, vakashumira vanaBhaari.
12  Nokudaro vakasiya Jehovha Mwari wemadzibaba avo uyo akanga avabudisa munyika yeIjipiti, vakatevera vamwe vanamwari pakati pavanamwari vemarudzi aiva akavapoteredza, vakatanga kuvakotamira, zvokuti vakagumbura Jehovha.
13  Nokudaro vakasiya Jehovha, vakashumira Bhaari nemifananidzo yaAshtoreti.
14  Jehovha akabva atsamwira vaIsraeri kwazvo, zvokuti akavaisa mumaoko evapambi, vakatanga kuvapamba; akavatengesera muruoko rwevavengi vavo vakanga vakavapoteredza, uye vakanga vasingachakwanisi kumira pamberi pevavengi vavo.
15  Kwose kwose kwavaienda, ruoko rwaJehovha rwaivaunzira dambudziko, sezvakanga zvataura Jehovha uye sokupika kwakanga kwaita Jehovha kwavari; uye vakatambudzika kwazvo.
16  Naizvozvo Jehovha aimutsa vatongi, uye ivo vaivaponesa muruoko rwevapambi vavo.
17  Havana kuteerera kunyange vatongi vavo, asi vakaita unzenza nevamwe vanamwari, vakavakotamira. Vakakurumidza kutsauka panzira yakanga yafamba madzitateguru avo achiteerera mirayiro yaJehovha. Ivo havana kuita saizvozvo.
18  Jehovha paaivamutsira vatongi, Jehovha aiva nomutongi wacho, uye aivaponesa paruoko rwevavengi vavo mazuva ose omutongi wacho; nokuti Jehovha aizvidemba nokuti vaigomera nokuda kwevadzvinyiriri vavo nevaya vaivanetsa.
19  Zvino paifa mutongi wacho, vaitendeuka voita zvakashata kupfuura madzibaba avo nokutevera vamwe vanamwari kuti vavashumire nokuvakotamira. Havana kurega mabasa avo nokusindimara kwavo.
20  Jehovha akazotsamwira Israeri kwazvo, akati: “Rudzi urwu zvarwakadarika sungano yangu yandakarayira madzitateguru avo, rukasateerera inzwi rangu,
21  iniwo handichadzingizve pamberi pavo rumwe rwemarudzi akasiyiwa naJoshua paakafa,
22  kuti ndiedze vaIsraeri nawo, kana vachizochengeta nzira yaJehovha nokufamba mairi sokuichengeta kwakaita madzibaba avo, kana kuti kwete.”
23  Naizvozvo Jehovha akasiya marudzi aya nokusakurumidza kuadzinga, uye haana kuaisa muruoko rwaJoshua.
3  Zvino aya ndiwo marudzi akasiyiwa naJehovha kuti aedze vaIsraeri nawo, kureva ivo vose vakanga vasina kumboziva chero hondo dzipi zvadzo dzeKenani;
2  kwaiva kungoitira kuti zvizvarwa zvevanakomana vaIsraeri zvizive, kuti avadzidzise kurwa, kureva vaya chete vakanga vasina kumboziva zvinhu zvakadaro:
3  Madzishe mashanu akabatana evaFiristiya, nevaKenani vose, kunyange vaSidhoni nevaHivhi vaigara muGomo reRebhanoni kubvira kuGomo reBhaari-hemoni kusvikira kumuganhu weHamati.
4  Vakaramba vachishanda sevamiririri kuti vaedze vaIsraeri kuti zvizivikanwe kana vaizoteerera mirayiro yaJehovha yaakanga arayira madzibaba avo achishandisa Mosesi.
5  Vanakomana vaIsraeri vakagara pakati pevaKenani, vaHiti nevaAmori nevaPerizi nevaHivhi nevaJebhusi.
6  Vakatora vanasikana vavo kuti vave madzimai avo, uye vakapa vanakomana vavo vanasikana vavo, vakashumira vanamwari vavo.
7  Naizvozvo vanakomana vaIsraeri vakaita zvakaipa pamberi paJehovha, uye vaikanganwa Jehovha Mwari wavo votanga kushumira vanaBhaari nematanda matsvene.
8  Jehovha akatsamwira vaIsraeri kwazvo, zvokuti akavatengesera muruoko rwaKushani-rishataimu mambo weMesopotamiya; vanakomana vaIsraeri vakaramba vachishandira Kushani-rishataimu kwemakore masere.
9  Vanakomana vaIsraeri vakatanga kushevedzera kuna Jehovha kuti vabatsirwe. Jehovha akabva amutsira vanakomana vaIsraeri muponesi kuti avaponese, Otinieri mwanakomana waKenazi, munun’una waKarebhi.
10  Zvino mudzimu waJehovha wakauya paari, akava mutongi waIsraeri. Paakaenda kunorwa, Jehovha akabva aisa Kushani-rishataimu mambo weSiriya muruoko rwake zvokuti ruoko rwake rwakakunda Kushani-rishataimu.
11  Pashure paizvozvo nyika haina kunetswa kwemakore makumi mana. Otinieri mwanakomana waKenazi akazofa.
12  Vanakomana vaIsraeri vakaitazve zvakaipa pamberi paJehovha. Jehovha akaita kuti Egroni mambo weMoabhi ave nesimba pavaIsraeri, nokuti vakaita zvakaipa pamberi paJehovha.
13  Uyezve, akaunganidza vanakomana vaAmoni naAmareki kuti varwe navo. Vakabva vaenda, vakarwisa Israeri, vakaita kuti guta remichindwe rive ravo.
14  Vanakomana vaIsraeri vakaramba vachishandira Egroni mambo weMoabhi kwemakore gumi nemasere.
15  Zvino vanakomana vaIsraeri vakatanga kushevedzera kuna Jehovha kuti vabatsirwe. Naizvozvo Jehovha akavamutsira muponesi, Ehudhi mwanakomana waGera, muBhenjamini, murume aishandisa ruboshwe. Kwapera nguva yakati, vanakomana vaIsraeri vakatumira Egroni mambo weMoabhi muripo noruoko rwake.
16  Munguva iyi Ehudhi akagadzira bakatwa, raicheka nemativi maviri, rakanga rakareba kubhiti rimwe chete. Akabva arisungirira pasi penguo yake, pachidya chake chokurudyi.
17  Akapa Egroni mambo weMoabhi muripo wacho. Zvino Egroni akanga ari murume mukobvu kwazvo.
18  Paakanga apedza kupa muripo wacho, akabva arega vanhu, vatakuri vomuripo wacho vachienda.
19  Iye akadzoka ava pamakomba aicherwa matombo aiva paGirigari, akati: “Ndine shoko renyu rakavanzika, haiwa imi mambo.” Naizvozvo iye akati: “Nyararai!” Vose vaiva vakamira pedyo naye vakabuda maaiva.
20  Ehudhi akasvika kwaari zvaaiva akagara muimba yake oga yaitonhorera yepamusoro pedenga remba. Ehudhi akati: “Ndine shoko raMwari nokuda kwenyu.” Iye akasimuka pachigaro chake choumambo.
21  Ehudhi akabva apinza ruoko rwake rworuboshwe akatora bakatwa pachidya chake chorudyi akarinyudza mudumbu rake.
22  Mubato wakaramba uchipindawo uchitevera chipasa zvokuti mafuta akavhara chipasa, nokuti haana kuvhomora bakatwa racho mudumbu rake, tsvina ikatanga kubuda.
23  Ehudhi akabuda nepaburi raipinza mhepo, asi akavhara masuo eimba yepamusoro pedenga remba, akaikiya.
24  Iye akabva abuda. Zvino vashandi vake vakauya, vakatarira, vakaona masuo eimba yepamusoro pedenga remba akakiyiwa. Naizvozvo vakati: “Ari kungozvibatsira hake muimba yomukati inotonhorera.”
25  Vakaramba vakamirira kusvikira vava kunyara, asi, tarira! hapana aivhura masuo eimba yepamusoro pedenga remba. Vakatora kiyi vakaavhura, vakaona ishe wavo akawira pasi afa!
26  Asi Ehudhi akatiza pavaiverengera, uye iye akapfuura nepamakomba aicherwa matombo, akatizira kuSeira.
27  Paakasvika ikoko, akatanga kuridza hwamanda munzvimbo ine makomo yaEfremu; uye vanakomana vaIsraeri vakatanga kuburuka naye vachibva munzvimbo ine makomo, iye achivatungamirira.
28  Akabva ati kwavari: “Nditeverei, nokuti Jehovha aisa vavengi venyu, vaMoabhi, mumaoko enyu.” Ivo vakamutevera, vakatora mazambuko aJodhani vachirwa nevaMoabhi, uye havana kubvumira chero munhu upi zvake kuyambuka.
29  Panguva iyoyo vakauraya vaMoabhi, varume vanenge zviuru gumi, mumwe nomumwe aiva nesimba uye mumwe nomumwe ari murume akashinga; hapana kana mumwe chete akapukunyuka.
30  Moabhi akakundwa noruoko rwaIsraeri pazuva iroro; uye nyika haina kuzonetswazve kwemakore makumi masere.
31  Pashure pake pakava naShamgari mwanakomana waAnati, uye akauraya vaFiristiya, varume mazana matanhatu, nechibayiso chemombe; uye iyewo akaponesa Israeri.
12  Zvino varume vokwaEfremu vakaungana, vakayambukira kuchamhembe, vakati kuna Jefta: “Nei wakaenda kunorwa nevanakomana vaAmoni, ukasatishevedza kuti tiende newe? Tichakupisira mumba mako.”
2  Asi Jefta akati kwavari: “Ndakarwa zvikuru, ini nevanhu vangu, nevanakomana vaAmoni. Ndakashevedzera kwamuri kuti mundibatsire, asi hamuna kundiponesa paruoko rwavo.
3  Pandakaona kuti makanga musiri muponesi, ndakatsunga kuisa mweya wangu pangozi ndikayambuka kunorwa nevanakomana vaAmoni. Ipapo Jehovha akavaisa muruoko rwangu. Saka mauyirei kwandiri nhasi kuti murwe neni?”
4  Jefta akabva aunganidza varume vose vokuGiriyedhi akarwa naEfremu; varume vokuGiriyedhi vakauraya Efremu, nokuti vakanga vati: “Muri varume vakatiza kuna Efremu, haiwa iwe Giriyedhi, pakati paEfremu, pakati paManase.”
5  Giriyedhi akatora mazambuko aJodhani mberi kwaEfremu; uye varume vokwaEfremu vaitiza pavaiti: “Ndibvumirei kuyambuka,” varume vokuGiriyedhi vaibva vati kune mumwe nomumwe: “Uri muEfremu here?” Paaiti: “Aiwa!”
6  ivo vaibva vati kwaari: “Tapota iti Shibhoreti.” Asi aiti: “Sibhoreti,” zvaakanga asingakwanisi kutaura shoko racho zvakarurama. Vaimubata vomuurayira pamazambuko aJodhani. Naizvozvo panguva iyoyo pakafa zviuru makumi mana nezviviri pakati paEfremu.
7  Jefta akaramba achitonga Israeri kwemakore matanhatu, Jefta wokuGiriyedhi achibva azofa akavigwa muguta rake muGiriyedhi.
8  Zvino Ibzani wokuBhetrehema akatanga kutonga Israeri pashure pake.
9  Akava nevanakomana makumi matatu nevanasikana makumi matatu. Akatuma shoko kunze, akaunzira vanakomana vake vanasikana makumi matatu vakabva kunze. Akaramba achitonga Israeri kwemakore manomwe.
10  Ibzani akafa, akavigwa muBhetrehema.
11  Pashure pake Eroni muZebhuruni akatanga kutonga Israeri. Akaramba achitonga Israeri kwemakore gumi.
12  Eroni muZebhuruni akafa, akavigwa muAijaroni munyika yaZebhuruni.
13  Pashure pake Abdhoni mwanakomana waHireri muPiratoni akatanga kutonga Israeri.
14  Akava nevanakomana makumi mana nevazukurukomana makumi matatu vaitasva mbongoro dzanyatsokura makumi manomwe. Akaramba achitonga Israeri kwemakore masere.
15  Abdhoni mwanakomana waHireri muPiratoni akafa, akavigwa kuPiratoni munyika yaEfremu mugomo romuAmareki.
