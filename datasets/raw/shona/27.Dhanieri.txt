10  Mugore rechitatu raKoreshi mambo wePezhiya pane chinhu chakaratidzwa Dhanieri, uya ainzi Bheteshazari; uye chinhu chacho chaiva chechokwadi, uye paiva nokurwa kukuru. Iye akanzwisisa chinhu chacho, uye akanzwisisa chinhu chaakanga aona.
2  Mumazuva iwayo ini, Dhanieri, ndakanga ndichichema kwevhiki nhatu dzizere.
3  Handina kudya zvokudya zvinonaka, nyama kana waini hazvina kupinda mumuromo mangu, uye handina kumbozvizora mafuta kusvikira vhiki nhatu dzizere dzapera.
4  Pazuva rechimakumi maviri nemana romwedzi wokutanga, pandakanga ndiri pamhenderekedzo yorwizi rukuru runonzi Hidhekeri,
5  ndakatarira, ndikaona mumwe murume akanga akapfeka nguo yerineni, muhudyu make makasungwa nendarama yokuUfazi.
6  Muviri wake wakanga wakaita sedombo rekrisoriti, uye chiso chake chakanga chakaita semheni, maziso ake akanga akaita semazhenje omoto, maoko ake netsoka dzake zvaioneka semhangura yakabwinyiswa, mashoko ake ainzwika sokutinhira kweboka revanhu.
7  Ini Dhanieri, ndini ndoga ndakazviona; asi varume vandakanga ndiinavo havana kuzviona. Zvisinei, vakadedera kwazvo, vakatiza vakanovanda.
8  Zvino ini—iyeni ndakasara ndiri ndoga, ndikaona chinhu ichi chikuru chandakaratidzwa. Ndakapera simba, chimiro changu chakanaka chikachinja kuva chakaipa, ndikasava nesimba.
9  Ndakatanga kunzwa mashoko ake; uye pandainzwa mashoko ake, ini ndakanga ndabatwawo nehope kwazvo ndakatsikitsira, chiso changu chakatarira pasi.
10  Zvino tarira! ruoko rwakandibata, rukandizunguza zvishoma nezvishoma kuti ndimuke nemabvi angu nezvanza zvemaoko angu.
11  Iye akati kwandiri: “Haiwa Dhanieri, iwe murume anodiwa kwazvo, nzwisisa mashoko andiri kukuudza, uye mira pawanga umire, nokuti zvino ndatumwa kwauri.” Paakandiudza shoko iri, ndakasimuka ndichidedera.
12  Iye akati kwandiri: “Haiwa Dhanieri, usatya, nokuti kubvira pazuva rokutanga rawakaedza nomwoyo wako kuti unzwisise uchizvininipisa pamberi paMwari wako, mashoko ako akanzwiwa, uye ini ndauya nokuda kwemashoko ako.
13  Asi muchinda woumambo hwePezhiya akandirwisa kwemazuva makumi maviri nerimwe chete, uye tarira! Mikaeri, mumwe wemachinda makuru, akauya kuzondibatsira; uye ini ndakasara ndiri ikoko parutivi pemadzimambo ePezhiya.
14  Ndauya kuzoita kuti unzwisise zvichawira vanhu vokwako mumazuva okupedzisira, nokuti zvakaratidzwa zvacho ndezvemazuva achauya.”
15  Zvino paakandiudza mashoko akadai, ndakanga ndatarira pasi ndisingachatauri.
16  Zvino tarira! mumwe akanga akaita sevanakomana vevanhu akabata miromo yangu, ndikatanga kushama muromo wangu ndikataura, ndikati kune uya akanga amire pamberi pangu: “Haiwa ishe wangu, ndarwadziwa kwazvo nokuda kwezvandaratidzwa, ndikashayiwa simba.
17  Naizvozvo mushandi waishe wangu uyu aizogona sei kutaura naishe wangu uyu? Ndave ndisina simba uye ndisina kana mhepo yokufema mandiri kusvikira zvino.”
18  Zvino uya akanga akaita somunhu wepanyika akandibatazve, akandisimbisa.
19  Akabva ati: “Usatya, haiwa iwe murume anodiwa kwazvo. Iva norugare. Simba, chokwadi simba.” Paakangotaura neni ndakazvisimbaradza ndikazoti: “Ishe wangu ngaataure, nokuti mandisimbisa.”
20  Naizvozvo iye akati: “Unoziva here kuti ndauyirei kwauri? Zvino ndichadzokera kuti ndinorwa nomuchinda wePezhiya. Pandinenge ndichienda, tarira! muchinda wokuGirisi achauyawo.
21  Asi ndichakuudza zvinhu zvakanyorwa murugwaro rwechokwadi, uye hapana mumwe anonditsigira zvakasimba muzvinhu izvi kunze kwaMikaeri, muchinda wenyu.
4  “Mambo Nebhukadhinezari, kuvanhu vose, mapoka emarudzi nemitauro vari kugara munyika yose: Rugare rwenyu ngaruwande kwazvo.
2  Ndaona zvakanaka kuti ndizivise zviratidzo nezvishamiso zvandakaitirwa naMwari Wokumusorosoro.
3  Zviratidzo zvake zvikuru sei, uye zvinhu zvake zvinoshamisa zvine simba sei! Umambo hwake umambo husingagumi, uye ushe hwake hunosvika kuzvizvarwa nezvizvarwa.
4  “Ini, Nebhukadhinezari, ndakanga ndakagara zvakanaka mumba mangu uye ndichibudirira mumuzinda mangu.
5  Pane hope dzandakarota, dzikandityisa. Pane zvandakaona mupfungwa dzangu ndiri pamubhedha wangu nezvandakaratidzwa mumusoro mangu zvakandivhundutsa.
6  Ndakarayira kuti varume vose vakachenjera veBhabhironi vauye pamberi pangu, kuti vandizivise kududzirwa kwehope dzacho.
7  “Panguva iyoyo vapristi vaiita zvemashiripiti, nen’anga nevaKadheya nevazivi venyeredzi vakapinda; uye ndakavaudza kuti hope dzacho dzaiva dzei, asi havana kukwanisa kundizivisa kududzirwa kwadzo.
8  Zvino Dhanieri, iye anonzi Bheteshazari maererano nezita ramwari wangu, aiva nomudzimu wavanamwari vatsvene akazouya pamberi pangu; uye ndiri pamberi pake ndakamuudza kuti hope dzacho dzaiva dzei, ndichiti:
9  “‘Haiwa iwe Bheteshazari mukuru wevapristi vanoita zvemashiripiti, zvandinonyatsoziva kuti mudzimu wavanamwari vatsvene uri mauri uye kuti hapana kana chinhu chakavanzika chinokutambudza, ndiudze zvandakaratidzwa muhope dzangu dzandakarota nokududzirwa kwazvo.
10  “‘Zvino pane zvandakaratidzwa mumusoro mangu ndiri pamubhedha wangu, tarira! paiva nomuti waiva pakati penyika, wakanga wakareba kwazvo.
11  Muti wacho wakakura, ukasimba, ukazoreba kusvika kumatenga, uye waioneka kumugumo kwenyika yose.
12  Mashizha awo akanga akanaka, zvibereko zvawo zvaiva zvizhinji, uye waiva nezvokudya zvezvinhu zvose. Mhuka dzomusango dzaiwana mumvuri pasi pawo, shiri dzokumatenga dzaigara mumapazi awo, uye zvipenyu zvose zvenyama zvaidya zvinhu zvaibva pauri.
13  “‘Ndakaramba ndakatarira pane zvandakaratidzwa mumusoro mangu ndiri pamubhedha wangu, uye tarira! paiva nomurindi, iye mutsvene, achiburuka kubva kumatenga chaiko.
14  Aishevedzera kwazvo, uye aiti: “Rigai muti, muteme matavi awo. Zunzai mashizha awo, muparadzire zvibereko zvawo. Mhuka ngadzitize pasi pawo, neshiri pamatavi awo.
15  Asi siyai chigutsa chawo chiri muvhu, chakasungwa nesimbi nemhangura, chiri pakati pouswa hwesango; uye ngachinyoroveswe nedova rokumatenga, uye mugove wacho ngauve pamwe chete nemhuka dzomusango pakati pezvinomera zvenyika.
16  Mwoyo wacho ngauchinjwe kubva pakuva womunhu, chipiwe mwoyo wemhuka, uye nguva nomwe ngadzipfuure chiripo.
17  Chinhu ichi chiri maererano nomurau wevarindi, uye chikumbiro chacho chaitwa nevatsvene, kuti vanhu vapenyu vazive kuti Wokumusorosoro ndiye Mutongi muumambo hwose hwevanhu uye kuti anohupa waanoda, anogadza pahuri munhu akaderera kwazvo pakati pevanhu.”
18  “‘Idzi ndidzo hope dzandakarota, ini Mambo Nebhukadhinezari; zvino iwe, haiwa Bheteshazari, chidzidudzira, vamwe varume vose vakachenjera voumambo hwangu zvavasingakwanisi kundizivisa kududzirwa kwadzo. Asi iwe unokwanisa, nokuti mudzimu wavanamwari vatsvene uri mauri.’
19  “Panguva iyoyo, Dhanieri, uya anonzi Bheteshazari, akakatyamadzwa kwekanguva, pfungwa dzake dzikamutyisa. “Mambo akapindura, akati, ‘Haiwa Bheteshazari, hope dzacho nokududzirwa kwadzo ngazvirege kukutyisa.’ “Bheteshazari akapindura akati, ‘Haiwa ishe wangu, hope dzacho ngadzishande kune vaya vanokuvengai, uye kududzirwa kwadzo kumhandu dzenyu.
20  “‘Muti wamakaona, wakakura ukasimba, wakazoreba ukasvika kumatenga uye waioneka kunyika yose,
21  waiva nemashizha akanaka, waiva nezvibereko zvizhinji, waiva nezvokudya zvezvinhu zvose; mhuka dzomusango dzaigara pasi pawo, uye shiri dzokumatenga dzaigara pamapazi,
22  ndimi, haiwa mambo, nokuti makakura mukava nesimba, ukuru hwenyu hwakakura hukasvika kumatenga, noushe hwenyu kumugumo wenyika.
23  “‘Zvino mambo zvaakaona murindi, iye mutsvene, achiburuka kubva kumatenga, uyo aiti: “Rigai muti, muuparadze. Asi, siyai chigutsa chawo chiri muvhu, asi chakasungwa nechisungo chesimbi nechemhangura, chiri pakati pouswa hwesango, chinyoroveswe nedova rokumatenga, uye mugove wacho ngauve pamwe chete nemhuka dzomusango kusvikira nguva nomwe dzapera chiripo,”
24  uku ndiko kududzirwa kwacho, haiwa imi mambo, uye murau woWokumusorosoro ndiwo uchawira ishe wangu mambo.
25  Vachakudzingai pakati pevanhu, muchagara pamwe chete nemhuka dzomusango, vachakupai uswa kuti mudye sezvinoita nzombe; uye muchanyoroveswa nedova rokumatenga, nguva nomwe dzichapera muriko, kusvikira maziva kuti Wokumusorosoro ndiye Mutongi muumambo hwevanhu, uye kuti anohupa waanoda.
26  “‘Zvino zvavakarayira kuti chigutsa chomuti wacho chisiyiwe, umambo hwenyu hucharamba huri hwenyu pashure pokunge maziva kuti matenga ndiwo anotonga.
27  Naizvozvo, haiwa imi mambo, zano rangu ngarive rakanaka kwamuri, mubvise zvivi zvenyu nokuita kwenyu zvakarurama, uye kuipa kwenyu nokunzwira varombo ngoni. Zvimwe kubudirira kwenyu kungawedzerwa.’”
28  Zvose izvi zvakawira mambo Nebhukadhinezari.
29  Zvino pakapera mwedzi gumi nemiviri, iye akanga achifamba pamusoro pomuzinda wake weBhabhironi.
30  Mambo akapindura, akati: “Iri harisi Bhabhironi Guru, randakavaka kuti rive imba youmambo nesimba rangu guru uye nokuda kwokukudzwa kwouchangamire hwangu here?”
31  Shoko racho parakanga richiri mumuromo mamambo, inzwi rakabva kumatenga rikati: “Zvanzi kwauri, haiwa iwe mambo Nebhukadhinezari, ‘Umambo hwabviswa kwauri,
32  vachakudzinga pakati pevanhu, uye uchagara pamwe chete nemhuka dzomusango. Vachakupa uswa kuti udye sezvinoita nzombe, uye nguva nomwe dzichapera uriko, kusvikira waziva kuti Wokumusorosoro ndiye Mutongi muumambo hwevanhu, uye kuti anohupa waanoda.’”
33  Panguva iyoyo shoko racho rakaitika kuna Nebhukadhinezari, akadzingwa pakati pevanhu, akatanga kudya uswa sezvinoita nzombe, muviri wake ukanyoroveswa nedova rokumatenga, kusvikira bvudzi rake rareba seminhenga yemakondo nenzara dzake dzaita senzara dzeshiri.
34  “Zvino pakapera mazuva acho, ini Nebhukadhinezari, ndakatarira kumatenga, kunzwisisa kwangu kukadzoka kwandiri; uye ndakarumbidza Wokumusorosoro, uye ndakarumbidza ndikakudza Iye anorarama nokusingagumi, nokuti ushe hwake ushe husingagumi noumambo hwake huripo kwezvizvarwa nezvizvarwa.
35  Vagari vose vepanyika vanoonekwa sepasina, uye anoita maererano nezvaanoda pakati peuto rokumatenga nepakati pevagari vepanyika. Hakuna angadzivisa ruoko rwake kana kumuti, ‘Wanga uchiitei?’
36  “Panguva iyoyo kunzwisisa kwangu kwakatanga kudzoka, uchangamire hwangu nokubwinya kwangu zvikatanga kudzoka kwandiri nokuda kwokukudzwa kwoumambo hwangu; uye machinda angu makuru omuumambo nemakurukota angu vakatanga kunditsvaka kwazvo, ndikasimbiswazve paumambo hwangu, ndikawedzerwa ukuru hunoshamisa.
37  “Zvino ini, Nebhukadhinezari, ndinorumbidza nokukwidziridza nokukudza Mambo wokumatenga, nokuti mabasa ake ose ndeechokwadi nenzira dzake ndedzokururamisira, uye nokuti anoninipisa vaya vanozvikudza.”
11  “Zvino mugore rokutanga raDhariyasi muMedhiya, ini ndakasimuka kuti ndimusimbise uye ndimutsigire.
2  Zvino ndichakuudza chokwadi: “Tarira! MuPezhiya muchamuka madzimambo matatu, uye wechina achaunganidza pfuma zhinji kupfuura mamwe ose. Paanongova nepfuma zhinji, achamutsa zvinhu zvose kuti zvirwe noumambo hweGirisi.
3  “Zvino mambo ane simba achamuka otonga nzvimbo huru, oita sezvaanoda.
4  Paachange amuka, umambo hwake huchaputswa, hwokamurirwa kumhepo ina dzokumatenga, asi kwete kuvazukuru vake uye kwete maererano nokutonga kwake kwaakanga atonga nako; nokuti umambo hwake huchadzurwa, hwopiwa vamwe vasiri ivava.
5  “Zvino mambo wokumaodzanyemba achava nesimba, iye mumwe wemachinda ake; uye iye achamukunda, otonga nzvimbo huru kupfuura simba rokutonga kwaiyeye.
6  “Kana makore akati apera, vachabatana, mwanasikana wamambo wokumaodzanyemba achaenda kuna mambo wokuchamhembe kuti vaite urongwa hwakarurama. Asi haazorambi aine simba roruoko rwake; uye haazomiri, uyewo ruoko rwake haruzomiri; uye achagamuchidzwa, iye nevaya vakauya naye, naiye akamubereka, nouya aiita kuti ave nesimba munguva idzodzo.
7  Mumwe anobva panhungirwa yemidzi yake achamuka panzvimbo pake, achauya kuuto rehondo orwisa nhare yamambo wokuchamhembe uye achavarwisa okunda.
8  Achaendawo kuIjipiti aine vanamwari vavo, nemifananidzo yavo yakaumbwa nesimbi yakanyungudutswa, nezvinhu zvavo zvakanaka zvakagadzirwa nesirivha nendarama, pamwe chete nenhapwa. Iye acharega mambo wokuchamhembe kwemakore.
9  “Achapinda muumambo hwamambo wokumaodzanyemba odzokera kunyika yake.
10  “Zvino vanakomana vake vachaenda kunorwa, vounganidza boka remauto makuru ehondo. Achauya ofashamira opfuura. Asi achadzokera, uye achaenda kunorwa kusvikira kunhare yake.
11  “Mambo wokumaodzanyemba achatsamwa oenda, orwa naye, iye mambo wokuchamhembe; uye achamutsa boka guru revanhu, uye chokwadi boka racho revanhu richaiswa muruoko rwaiyeye.
12  Boka racho revanhu richaendwa naro. Mwoyo wake uchazvikwidziridza, uye achaita kuti makumi ezviuru afe; asi haazoshandisi nzvimbo yake yakasimba.
13  “Mambo wokuchamhembe achadzoka, ounganidza boka guru revanhu kupfuura repakutanga; uye pakuguma kwenguva dzacho, makore akati, achauya, achiita saizvozvo neuto guru rehondo nezvinhu zvizhinji kwazvo.
14  Vazhinji vachasimuka munguva idzodzo kuti varwise mambo wokumaodzanyemba. “Vanakomana vemakororo vevanhu vako, vachada kufanana nevamwe kuti vaedze kuita kuti zvakaratidzwa zvive zvechokwadi; uye vachagumburwa.
15  “Mambo wokuchamhembe achauya, ogadzira rusvingo rwokukomba narwo, otora guta rine masvingo. Asi mauto okumaodzanyemba, haazomiri, kunyange vanhu vake vakasarudzwa; uye havazovi nesimba rokuramba vakamira.
16  Uya achauya kuzomurwisa achaita sezvaanoda, hapana achazomira pamberi pake. Achamira munyika Yokushongedzwa, uye kuparadza kuchava muruoko rwake.
17  Achatendeudza chiso chake kuti auye nesimba roumambo hwake hwose, uye achava nourongwa hwakarurama; uye achabudirira pane zvaanoita. Iye achabvumirwa kuparadza mwanasikana wevakadzi. Haazomiri, uye haazorambi ari wake.
18  Achatendeudzira chiso chake kunyika dzomumhenderekedzo yegungwa otora zhinji. Mutungamiriri achaita kuti kuzvidza kwake kugume, zvokuti kuzvidza kwake hakuzovipo. Achaita kuti kudzokere pana iyeye.
19  Achatendeudzira chiso chake kunhare dzenyika yake, achagumburwa owa, uye haazowaniki.
20  “Zvino panzvimbo pake pachamuka mumwe achaita kuti mumanikidzi apfuure nomuumambo hwakanaka kwazvo, uye achaputswa mumazuva mashomanana, asi kwete nokutsamwa kana muhondo.
21  “Panzvimbo pake pachamuka mumwe achazvidzwa, havazomupi kukudzwa kwoumambo; uye achauya munguva yokusanetseka, otora umambo nokunyengera.
22  Asi mauto anofashamira achafashamirwa nokuda kwake, oputswa; uye ndizvo zvichaitwawo Mutungamiriri wesungano.
23  Achanyengera nokuda kwokubatana kwavo naye, ouya, ova nesimba achishandisa rudzi ruduku.
24  Munguva yokusanetseka, achapinda kunyange mudunhu rakaorera oita zvisina kumboitwa nemadzibaba ake nemadzibaba emadzibaba ake. Achaparadzira kwavari zvakatorwa nechisimba nezvakapambwa nezvimwe zvinhu; uye acharongera nzvimbo dzakavakirirwa mazano ake, asi kwenguva pfupi chete.
25  “Achamutsa simba rake nomwoyo wake aine uto guru rehondo kuti arwe namambo wokumaodzanyemba; asi mambo wokumaodzanyemba achaenda kuhondo aine uto guru kwazvo rehondo rine simba. Haazomiri, nokuti vachamurongera mazano.
26  Vaya vanodya zvokudya zvake zvoumbozha vachamuparadza. “Uto rake rehondo, richakukurwa, uye vazhinji vachawira pasi vaurayiwa.
27  “Kana ari madzimambo maviri aya, mwoyo yavo ichada kuita zvakaipa, acharamba achitaura nhema ari patafura imwe chete. Asi hapana chichabudirira, nokuti kuguma ndokwenguva yakatarwa ichauya.
28  “Achadzokera kunyika yake nezvinhu zvizhinji kwazvo, uye mwoyo wake ucharwisana nesungano tsvene. Achaita zvinobudirira odzokera kunyika yake.
29  “Achadzokera panguva yakatarwa, achauya kuzorwisana nokumaodzanyemba; asi panguva yokupedzisira hazvizovi sepakutanga.
30  Ngarava dzokuKitimu dzichauya kuzomurwisa, uye achasuruvara. “Achadzokera otsamwira kwazvo sungano tsvene, oita zvinobudirira; uye achadzokera ofunga nezvevaya vanosiya sungano tsvene.
31  Kune mauto achasimuka achibva kwaari; uye achasvibisa nzvimbo tsvene, iyo nhare, obvisa chibayiro chenguva dzose. “Achaisa ipapo chinhu chinonyangadza chinoita kuti pave nokuparadzwa.
32  “Achatsausa vaya vari kuitira sungano zvakaipa, achishandisa mashoko okunyengera. Asi vanhu vanoziva Mwari wavo vachakunda, voita zvinobudirira.
33  Kana vari vaya vane njere vari pakati pevanhu, vachaita kuti vazhinji vanzwisise. Vachagumburwa nebakatwa uye nomurazvo womoto, nokutapwa uye nokupambwa, kwemazuva akati.
34  Asi pavanenge vagumburwa vachabatsirwa norubatsiro ruduku; uye vazhinji vachabatana navo nokunyengera.
35  Vamwe vevaya vane njere vachagumburwa, kuti basa rokuedza riitwe nokuda kwavo, kuti kunatsa nokuchenesa zviitwe, kusvikira kunguva yokuguma; nokuti ndezvenguva yakatarwa.
36  “Mambo achaita zvaanoda, achazvikwidziridza ozvikudza kupfuura vanamwari vose; uye achataura zvinhu zvinoshamisa pamusoro paMwari wavanamwari. Achabudirira kusvikira kutsamwa kwaguma; nokuti chinhu chakasarudzwa chichaitwa.
37  Haazofungi nezvaMwari wemadzibaba ake; uye haazofungi nezvokuda vakadzi kana vamwe vanamwari vose, asi achazvikudza kune vanhu vose.
38  Achakudza mwari wenhare ari munzvimbo yake; uye achakudza mwari akanga asingazivikanwi nemadzibaba ake achishandisa ndarama nesirivha nematombo anokosha uye achishandisa zvinhu zvinokosha.
39  Achabudirira kurwisa nhare dzakavakirirwa kwazvo, pamwe chete namwari wokune imwe nyika. Achaita kuti munhu wose anomuremekedza akudzwe kwazvo, achaita kuti vatonge vanhu vazhinji; uye achaganhura nyika nokuda kwomutengo.
40  “Munguva yokuguma mambo wokumaodzanyemba achasundana naye, uye mambo wokuchamhembe achamuuyira nengoro zhinji nevatasvi vemabhiza nengarava zhinji; uye achapinda munyika dzacho ofashamira, opfuura.
41  Achapindawo munyika Yokushongedzwa, uye nyika zhinji dzichakundwa. Asi idzi ndidzo dzichapukunyuka muruoko rwake, Edhomu neMoabhi nechikamu chikuru chevanakomana vaAmoni.
42  Acharamba achitambanudzira nyika dzacho ruoko rwake; uye kana iri nyika yeIjipiti haizopukunyuki.
43  Achatonga pfuma yakavanzwa yendarama nesirivha nezvinhu zvose zvinokosha zveIjipiti. VaRibhiya nevaItiopiya vachange vachitevera tsoka dzake.
44  “Asi kuchava nemashoko achamunetsa, anobva kunobuda zuva nokuchamhembe, uye iye achaenda akatsamwa kwazvo kuti atsakatise uye aparadze chose vazhinji.
45  Achadzika matende omuzinda wake pakati pegungwa guru negomo dzvene Rokushongedzwa; uye achasvika pakuparadzwa, asi hapazovi neanomubatsira.
8  Mugore rechitatu roumambo hwamambo Bheshazari, ini Dhanieri, ndine zvandakaratidzwa, pashure pezviya zvandakaratidzwa pakutanga.
2  Ndakaona pane zvandakaratidzwa; uye pandakanga ndakatarira, kuti ndaiva munhare yeShushani, iri mudunhu reEramu; ndakaona pane zvandakaratidzwa, uye ini ndakanga ndiri pedyo norwizi rwaUrai.
3  Pandakatarira, ndakabva ndaona, uye tarira! gondohwe rakanga rimire pedyo norwizi, uye raiva nenyanga mbiri. Nyanga dzacho mbiri dzakanga dziri refu, asi imwe yakanga yakareba kupfuura imwe yacho, uye refu yacho ndiyo yakapedzisira kubuda.
4  Ndakaona gondohwe racho richitunga kumavirira nokuchamhembe nokumaodzanyemba, hapana mhuka yakaramba imire pamberi paro, uye kwakanga kusina aigona kununura pasimba raro. Rakaita sezvaraida, rikazvitutumadza kwazvo.
5  Zvino ini, ndakaramba ndichifunga, uye tarira! paiva nenhongo yakanga ichiuya ichibva kumavirazuva ichifamba panyika pose, asi yakanga isingatsiki pasi. Nhongo yacho yakanga ine nyanga yainyatsooneka pakati pemaziso ayo.
6  Yakaramba ichiuya kugondohwe raiva nenyanga mbiri, randakanga ndaona rakamira pedyo norwizi; uye yakauya kwariri ichimhanya yakashatirwa kwazvo.
7  Ndakaiona ichiswedera pedyo negondohwe racho, ikaratidza hasha dzayo kwariri, ikatunga gondohwe racho, ikatyora nyanga dzaro mbiri, uye gondohwe harina kuva nesimba rokumira pamberi payo. Naizvozvo yakariwisira pasi, ikaritsika-tsika, uye gondohwe rakashayiwa mununuri pasimba rayo.
8  Zvino nhongo yakazvitutumadza kwazvo; asi payakangova nesimba, nyanga yacho huru yakatyoka, panzvimbo payo pakabuda dzimwe ina dzainyatsooneka, dzakatarira kumhepo ina dzokumatenga.
9  Zvino pane imwe yadzo pakabuda imwe nyanga, duku, ikaramba ichikura kwazvo ichienda nechokumaodzanyemba nokunobuda zuva nokunyika Yokushongedzwa.
10  Yakaramba ichikura ikasvika kuuto rokumatenga, zvokuti yakawisira pasi rimwe uto racho nedzimwe nyeredzi, ikazvitsika-tsika.
11  Yakazvitutumadza kwazvo kusvikira kuMuchinda weuto, chibayiro chenguva dzose chikabviswa kwaari, nenzvimbo isingachinji yenzvimbo yake tsvene ikaputswa.
12  Zvishoma nezvishoma uto pamwe chete nechibayiro chenguva dzose zvakaiswa kwairi nokuda kwokudarika; uye yakaramba ichiwisira chokwadi pasi, ikashanda uye ikabudirira.
13  Zvino ndakanzwa mumwe mutsvene achitaura, mumwe mutsvene akati kune uya akanga achitaura: “Zvakaratidzwa zvechibayiro chenguva dzose nezvokudarika kunoita kuti pave nokuparadzwa zvichatora nguva refu yakadini, kuti zviite kuti nzvimbo tsvene neuto zvive zvinhu zvokutsika-tsika?”
14  Naizvozvo iye akati kwandiri: “Kusvikira madekwana nemangwanani zviuru zviviri nemazana matatu zvakwana; uye nzvimbo tsvene ichava sezvainofanira kuva.”
15  Zvino ini Dhanieri pandakanga ndichiona zvairatidzwa uye ndichitsvaka kunzwisisa, chokwadi, tarira! paiva nomumwe munhu akanga akafanana nomurume aiva amire pamberi pangu.
16  Ndakanzwa inzwi romunhu wepanyika aiva pakati porwizi rwaUrai, akashevedzera, akati: “Gabrieri, ita kuti uyo akamira uko anzwisise chinhu chakaonekwa.”
17  Naizvozvo akauya pedyo nepandakanga ndakamira, asi paakasvika ndakatya zvokuti ndakawira pasi nechiso changu. Iye akati kwandiri: “Haiwa mwanakomana womunhu, nzwisisa kuti zvakaratidzwa ndezvomunguva yokuguma.”
18  Zvino zvaakanga achitaura neni, ndakanga ndabatwa kwazvo nehope chiso changu chakatarira pasi. Naizvozvo akandibata, akaita kuti ndimire pandakanga ndakambomira.
19  Akati kwandiri: “Tarira ndiri kukuzivisa zvichaitika pakuguma kwokutsamwirwa, nokuti ndezvenguva yakatarwa yokuguma.
20  “Gondohwe rawakaona raiva nenyanga mbiri rinomirira madzimambo eMedhiya nePezhiya.
21  Nhongo ine mvere inomirira mambo weGirisi; uye nyanga huru yaiva pakati pemaziso ayo inomirira mambo wokutanga.
22  Zvino iyoyo zvayakatyoka, panzvimbo payo pakazobuda ina, umambo huna huchabva murudzi rwake huchamuka, asi kwete nesimba rake.
23  “Zvino pakuguma kwoumambo hwawo, vadariki zvavanotadza zvizere, pachamuka mambo ane chiso chinotyisa, anonzwisisa mashoko akaoma.
24  Simba rake richava guru, asi hazvizoitwi nesimba rake. Achaparadza nenzira inoshamisa, uye achabudirira oita zvinoshanda. Achaparadza vane simba, nevanhu vatsvene.
25  Achaita kuti unyengeri hubudirire muruoko rwake maererano nenjere dzake. Achazvitutumadza kwazvo mumwoyo make, uye panguva yokusanetseka achaparadza vakawanda. Achasimuka kuti arwise Muchinda wemachinda, asi achaparadzwa zvisingaitwi noruoko rwomunhu.
26  “Zvino chinhu chakaonekwa pamusoro pemadekwana nemangwanani, chakataurwa, ndechechokwadi. Asi iwe, chengeta zvawakaratidzwa zvakavanzika, nokuti ndezvemazuva mazhinji achauya.”
27  Zvino ini, Dhanieri, ndakanzwa ndapera simba, ndikarwara kwemazuva. Ndakazomuka, ndikaita basa ramambo; asi ndakaramba ndisina simba pamusoro pechinhu chandakanga ndaona, uye hapana kana akanga achichinzwisisa.
9  Mugore rokutanga raDhariyasi mwanakomana waAhashivheroshi wokuvana vevaMedhiya, akanga agadzwa kuti ave mambo woumambo hwevaKadheya;
2  mugore rokutanga rokutonga kwake, ini Dhanieri, ndakanzwisisa kubva mumabhuku kuwanda kwemakore akanga ataurwa neshoko raJehovha kumuprofita Jeremiya, okuzadzika kwokuparadzwa kweJerusarema, kuti aizova makore makumi manomwe.
3  Ndakatarira kuna Jehovha Mwari wechokwadi, kuti ndimutsvake nokunyengetera nokuteterera nokutsanya, ndakapfeka masaga uye ndiine madota.
4  Ndakatanga kunyengetera kuna Jehovha Mwari wangu, ndikareurura, ndikati: “Aa Jehovha Mwari wechokwadi, Iye mukuru neanotyisa, anochengeta sungano nokuva nomutsa worudo kune vaya vanomuda nevaya vanochengeta mirayiro yake,
5  takatadza tikaita zvisina kururama, tikaita zvakaipa, tikapanduka; uye takatsauka pamirayiro yenyu nezvamakatonga.
6  Hatina kuteerera vashumiri venyu, ivo vaprofita, vakataura nezita renyu kumadzimambo edu, machinda edu nemadzibaba edu nokuvanhu vose vomunyika yacho.
7  Haiwa Jehovha, imi makarurama, asi isu tinonyara sezvazvakaita nhasi, isu nevanhu vaJudha nevagari vomuJerusarema navose vaIsraeri, vaya vari pedyo nevaya vari kure mune dzimwe nyika dzose kwamakavaparadzira nokuda kwokusatendeka kwavo kwavakakuitirai.
8  “Haiwa Jehovha, tinonyara, isu nemadzimambo edu, nemachinda edu nemadzibaba edu, nokuti takakutadzirai.
9  Jehovha Mwari wedu ane ngoni uye anokanganwira, nokuti takamupandukira.
10  Hatina kuteerera inzwi raJehovha Mwari wedu nokufamba mumitemo yake yaakaisa pamberi pedu achishandisa vashumiri vake, ivo vaprofita.
11  Vanhu vose vaIsraeri vakadarika mutemo wenyu, vakatsauka nokusateerera inzwi renyu, zvokuti makadururira patiri kutukwa nemhiko yakapikwa yakanyorwa mumutemo waMosesi mushumiri waMwari wechokwadi, nokuti takamutadzira.
12  Iye akaita mashoko ake aakanga ataura kwatiri nokuvatongi vedu vaititonga, nokuunza dambudziko guru patiri, risina kumboitika pasi pematenga ose serakaitika muJerusarema.
13  Dambudziko iri rose rakauya patiri sokunyorwa kwazvakaitwa mumutemo waMosesi, uye hatina kutsvaka kunzwirwa nyasha naJehovha Mwari wedu nokutendeuka pakukanganisa kwedu uye nokuratidza njere muchokwadi chenyu.
14  “Jehovha akaramba akasvinurira kuunza dambudziko racho, akazoriunza patiri, nokuti Jehovha Mwari wedu akarurama pamabasa ake ose aakaita; asi isu hatina kuteerera inzwi rake.
15  “Zvino, haiwa Jehovha Mwari wedu, imi makabudisa vanhu venyu munyika yeIjipiti noruoko rune simba, mukazviitira zita sezvazvakaita nhasi, takatadza, takaita zvakaipa.
16  Haiwa Jehovha, tapota, kutsamwa kwenyu nehasha dzenyu ngazvibve paguta renyu Jerusarema, iro gomo renyu dzvene, maererano nemabasa enyu ose akarurama; nokuti Jerusarema nevanhu venyu vanoshorwa navose vakatipoteredza nokuda kwezvivi zvedu uye nokuda kwokukanganisa kwemadzitateguru edu.
17  Haiwa Mwari wedu, zvino teererai munyengetero womushumiri wenyu nokuteterera kwake, nokuda kwaJehovha, munzwire nyasha nzvimbo yenyu tsvene yakaparadzwa.
18  Haiwa Mwari wangu, rerekai nzeve yenyu munzwe. Svinurai maziso enyu muone kuparadzwa kwedu neguta raishevedzwa nezita renyu; nokuti hatisi kukutetererai nokuda kwemabasa edu akarurama, asi nokuda kwengoni dzenyu zhinji.
19  Haiwa Jehovha, inzwai. Haiwa Jehovha, kanganwirai. Haiwa Jehovha, teererai muite chimwe chinhu. Haiwa Mwari wangu, musanonoka nokuda kwenyu, nokuti guta renyu nevanhu venyu vakashevedzwa nezita renyu.”
20  Ndichiri kutaura nokunyengetera nokureurura chivi changu nechivi chevanhu vokwangu vaIsraeri uye ndichikumbira kunzwirwa nyasha pamberi paJehovha Mwari wangu pamusoro pegomo dzvene raMwari wangu,
21  ndichiri kutaura ndichinyengetera, murume anonzi Gabrieri, wandakanga ndamboona pane zvandakaratidzwa pakutanga, ndapera simba nokuneta, akasvika pandaiva panguva yokupisirwa kwechipo chinopiwa chemanheru.
22  Akaita kuti ndinzwisise, akataura neni, akati: “Haiwa Dhanieri, zvino ndauya kuzoita kuti uve nenjere nokunzwisisa.
23  Shoko rakataurwa pawakatanga kuteterera, uye ini ndauya kuzokuudza, nokuti uri munhu anodiwa kwazvo. Naizvozvo funga nezvenyaya yacho, unzwisise chinhu chaunoona.
24  “Kune vhiki dzine makumi manomwe dzakasarudzirwa vanhu vako neguta rako dzvene, kuti kudarika kugumiswe, kuti chivi chipedzwe zvachose, kuti kukanganisa kuyananisirwe, kuti kururama kuunzwe nokusingagumi, kuti zvakaratidzwa nomuprofita zviiswe chisimbiso, uye kuti Nzvimbo Tsvenetsvene izodzwe.
25  Zvino ziva, unzwisise kuti kubvira pachataurwa shoko rokudzorera nokuvakazve Jerusarema kusvikira kuna Mesiya Mutungamiriri, pachava nevhiki nomwe, uye vhiki dzine makumi matanhatu nembiri. Richadzorerwa rovakwazve, riine nzvimbo dzinoungana vanhu nomugero wemvura, asi muri munguva dzokutambudzika.
26  “Zvino kana vhiki dzine makumi matanhatu nembiri dzapera Mesiya achaurayiwa, asina nechaainacho. “Vanhu vomutungamiriri achauya vachaparadza guta nenzvimbo tsvene. Zvichagumiswa nemafashamo. Pachange paine hondo kusvikira pakuguma; kuparadzwa ndiko kwakasarudzwa.
27  “Iye achaita kuti sungano irambe iine simba nokuda kwevazhinji kwevhiki imwe chete; uye pakati pevhiki yacho achagumisa chibayiro nechipo chinopiwa. “Pabapiro rezvinhu zvinonyangadza pachange paine anoita kuti pave nokuparadza; uye chinhu chakasarudzwa chicharamba chichidururirwa pana iye akaitwa dongo kusvikira pakuparadzwa chose.”
7  Mugore rokutanga raBheshazari mambo weBhabhironi, Dhanieri akarota hope, akaona zvaakaratidzwa mumusoro make ari pamubhedha wake. Panguva iyoyo akanyora hope dzacho. Akataura nhoroondo yakazara yenyaya dzacho.
2  Dhanieri akataura, akati: “Pane zvandakaratidzwa usiku ndakatarira, ndikaona nechekoko! mhepo ina dzokumatenga dzichinyandura gungwa guru.
3  Mhuka huru ina dzakanga dzichibuda mugungwa racho, imwe neimwe yakasiyana nedzimwe.
4  “Yokutanga yakanga yakaita seshumba, uye yaiva nemapapiro egondo. Ndakaramba ndakatarira kusvikira mapapiro ayo adzurwa, ikasimudzwa panyika, ikamiswa netsoka mbiri somunhu, ikapiwa mwoyo womunhu.
5  “Zvino ndakaona nechekoko! imwe mhuka yechipiri, yakanga yakaita semhuka inonzi bheya. Yakanga yakasimudza rumwe rutivi rwayo, uye mumuromo mayo, pakati pemazino ayo paiva nembabvu nhatu; uye vakanga vachiti kwairi, ‘Simuka, udye nyama zhinji.’
6  “Pashure peiyi ndakaramba ndakatarira, ndikaona nechekoko! imwe mhuka, yakanga yakaita seingwe, asi pamusana payo yakanga iine mapapiro mana echisikwa chinobhururuka. Mhuka yacho yakanga iine misoro mina, uye yakapiwa ushe.
7  “Pashure peiyi ndakaramba ndakatarira pane zvandakaratidzwa usiku, ndikaona nechekoko! mhuka yechina, yaityisa, yaivhundutsa uye yakanga yakasimba kwazvo. Yakanga iine mazino makuru, esimbi. Yakanga ichiparadza nokuputsa-putsa, uye yaitsika-tsika zvakanga zvasara netsoka dzayo. Yakanga yakasiyana nedzimwe mhuka dzose dzakanga dzaitangira, uye yaiva nenyanga gumi.
8  Ndakaramba ndichifunga nezvenyanga dzacho, uye tarira! imwe nyanga, duku, yakabuda pakati padzo, uye dzimwe nhatu pane dzokutanga dzakadzurwa pamberi payo. Uye tarira! nyanga iyi yaiva nemaziso akaita semaziso omunhu, uye yaiva nomuromo waitaura zvinhu zvikuru.
9  “Ndakaramba ndakatarira kusvikira zvigaro zvoumambo zvaiswa, Akakwegura Pamazuva akagara ipapo. Chipfeko chake chakanga chakachena sechando, uye bvudzi romusoro wake rakanga rakachena semvere dzemakwai dzisina tsvina. Chigaro chake choumambo chakanga chakaita semirazvo yomoto; mavhiri acho akanga ari moto unopfuta.
10  Paiva norukova rwomoto rwaiyerera ruchibuda pamberi pake. Paiva nezviuru zvine chiuru zvairamba zvichimushumira, uye zviuru gumi zvakapetwa kane zviuru gumi zvairamba zvimire pamberi pake chaipo. Kutonga kwakatanga, mabhuku akavhurwa.
11  “Ndakaramba ndakatarira panguva iyoyo nokuda kwemashoko makuru andakanzwa akanga achitaurwa nenyanga yacho; ndakaramba ndakatarira kusvikira mhuka yacho yaurayiwa, muviri wayo ukaparadzwa, ukapiswa nomoto.
12  Asi dzimwe mhuka dzose, ushe hwadzo hwakabviswa, dzikawedzerwa upenyu kwenguva imwe chete nomwaka.
13  “Ndakaramba ndakatarira pane zvandakaratidzwa usiku, ndikaona nechekoko! mumwe munhu akafanana nomwanakomana womunhu achiuya aine makore okumatenga; akasvika kune Akakwegura Pamazuva, uye vakamuswededza pamberi pake.
14  Akapiwa ushe nokukudzwa noumambo, kuti vanhu, mapoka emarudzi nemitauro vamushumire vose. Ushe hwake ushe hunogara nokusingagumi, husingazopfuuri, uye umambo hwake ndohuya husingazoparadzwi.
15  “Zvino ini Dhanieri, ndakatambudzika pamusoro pazvo, uye zvandakaratidzwa mumusoro mangu zvakatanga kundityisa.
16  Ndakaswedera pedyo nomumwe wevakanga vakamira ipapo, kuti ndimukumbire mashoko akavimbika pamusoro peizvi zvose. Iye akati kwandiri, sezvaakandizivisa kududzirwa kwenyaya dzacho,
17  “‘Kana dziri mhuka idzi huru, zvadziri ina, pachava nemadzimambo mana achamuka panyika.
18  Asi vatsvene vaIye Mukurusa vachagamuchira umambo, vachaita kuti umambo hwacho huve hwavo nokusingagumi, kunyange narini narini.’
19  “Ndakabva ndada kuva nechokwadi pamusoro pemhuka yechina, yakanga yakasiyana nedzimwe dzose, yaityisa kwazvo, yaiva nemazino esimbi uye yaiva nenzara dzemhangura, yakanga ichiparadza nokuputsa-putsa, uye yakanga ichitsika zvakanga zvasara netsoka dzayo;
20  uye pamusoro penyanga gumi dzaiva mumusoro mayo, neimwe nyanga yakabuda ikawisira nhatu pasi, iyo nyanga yaiva nemaziso nomuromo waitaura zvinhu zvikuru, yakanga iri huru kupfuura dzimwe dzayo.
21  “Ndakaramba ndakatarira nyanga iyoyo payakarwa nevatsvene, ikavakunda,
22  kusvikira Akakwegura Pamazuva asvika, akaruramisira vatsvene vaIye Mukurusa, nguva chaiyo ikasvika yokuti vatsvene vaite kuti umambo huve hwavo.
23  “Iye akati, ‘Kana iri mhuka yechina, kune umambo hwechina huchavapo panyika, huchange hwakasiyana nohumwe umambo hwose; uye huchaparadza nyika yose uye huchaitsika-tsika hwoiputsa-putsa.
24  Kana dziri nyanga gumi, muumambo ihwohwo muchamuka madzimambo gumi; uye mumwezve achamuka pashure pawo, iye achange akasiyana neokutanga, uye achaninipisa madzimambo matatu.
25  Achataura mashoko okushora Wokumusorosoro, uye acharamba achinetsa vatsvene vaIye Mukurusa. Achafunga nezvokuchinja nguva nomutemo, uye vachaiswa muruoko rwake kwenguva imwe chete, nedzimwe nguva nehafu yenguva.
26  Kutonga kwakatanga, vakazomutorera ushe hwake, kuti vamutsakatise nokumuparadza zvachose.
27  “‘Zvino umambo noushe noukuru hwoumambo zvaiva pasi pematenga ose zvakapiwa vanhu vari vatsvene vaIye Mukurusa. Umambo hwavo umambo hunogara nokusingagumi, uye humwe ushe hwose huchavashandira nokuvateerera.’
28  “Pano ndipo panogumira nyaya yacho. Asi ini Dhanieri, pfungwa dzangu dzakaramba dzichindityisa kwazvo, zvokuti chiso changu chakachinja; asi ndakachengeta nyaya yacho mumwoyo mangu.”
6  Zvino Dhariyasi akaona kuti zvakanga zvakanaka, akagadza machinda zana nemakumi maviri muumambo hwacho, vaizotarisira umambo hwose;
2  uye iwo aitarisirwa nemachinda makuru matatu, Dhanieri ari mumwe wavo, kuti machinda aya arambe achivapa mashoko uye mambo arege kurasikirwa.
3  Panguva iyoyo Dhanieri airamba achizvisiyanisa nemachinda makuru nemamwe machinda, mudzimu unoshamisa zvawakanga uri maari; uye mambo akanga achida kumukwidziridza pamusoro muumambo hwose.
4  Panguva iyoyo machinda makuru nemamwe machinda aigara achitsvaka chimwe chinhu chokuti apomere Dhanieri pamusoro poumambo; asi pakanga pasina chokumupomera kana chinhu chakaipa zvacho chaakakwanisa kuwana, nokuti iye akanga akavimbika uye hapana kuregeredza kana chinhu chakaipa zvacho chakawanikwa maari.
5  Naizvozvo varume ava vakati: “Hatisi kuzowana kana chinhu chatingapomera Dhanieri, kunze kwokuti tikatomutsvakira chokumupomera mumutemo waMwari wake.”
6  Naizvozvo machinda aya makuru nemamwe machinda akapinda maiva namambo ari boka, akati kwaari: “Haiwa mambo Dhariyasi, raramai nokusingagumi.
7  Machinda ose makuru oumambo, vatariri nemamwe machinda, vakuru vakuru vomuumambo nemagavhuna, varangana kuti vaite murau woumambo uye kuti vateme chirevo, kuti kwemazuva makumi matatu chero munhu wose anoteterera mumwe mwari kana munhu kunze kwenyu, haiwa imi mambo, akandwe mugomba reshumba.
8  Zvino, haiwa imi mambo, ipai murau wacho musaine gwaro racho, kuti urege kuchinjwa, maererano nomutemo wevaMedhiya nevaPezhiya, usingagoni kuchinjwa.”
9  Naizvozvo Mambo Dhariyasi akasaina gwaro racho nechirevo chacho.
10  Asi Dhanieri, paakangoziva kuti gwaro racho rakanga rasainwa, akapinda mumba make, mahwindo eimba yake yepadenga remba zvaakanga akazarukira kuJerusarema nokuda kwake, katatu pazuva aipfugama nemabvi ake achinyengetera, achirumbidza Mwari wake, sezvaakanga agara achiita izvi zvisati zvaitika.
11  Panguva iyoyo varume ava vakapinda vakawanda, vakawana Dhanieri achiteterera nokukumbira kunzwirwa nyasha pamberi paMwari wake.
12  Zvino vakaswedera pedyo, vakataura vari pamberi pamambo pamusoro pechirevo chamambo vachiti: “Hamuna here kusaina chirevo chokuti chero munhu upi zvake anoteterera mumwe mwari upi noupi kana mumwe munhu kwemazuva makumi matatu kunze kwenyu imi, haiwa mambo, akandwe mugomba reshumba?” Mambo akapindura, akati: “Nyaya yacho yakanyatsosimbiswa maererano nomutemo wevaMedhiya nevaPezhiya, usingagoni kuchinjwa.”
13  Vakabva vapindura vari pamberi pamambo, vakati: “Dhanieri, mumwe wenhapwa dzaJudha, haana kukuremekedzai, haiwa imi mambo, uyewo haana kuremekedza chirevo chenyu chamakasaina, asi ari kuteterera katatu pazuva.”
14  Naizvozvo mambo paakangonzwa shoko racho, harina kumbomufadza, akaisa pfungwa dzake pana Dhanieri kuti amununure; uye akaramba achingoedza kumununura kusvikira pakuvira kwezuva.
15  Varume ava vakazopinda maiva namambo vari boka, vakati kuna mambo: “Haiwa imi mambo, zivai kuti mutemo wevaMedhiya nevaPezhiya ndewokuti chero chirevo chipi zvacho kana kuti murau unoitwa namambo haufaniri kuchinjwa.”
16  Naizvozvo mambo akarayira, vakauya naDhanieri, vakamukanda mugomba reshumba. Mambo akapindura, akati kuna Dhanieri: “Mwari wako waunoshumira nguva dzose, achakununura.”
17  Dombo rakaunzwa rikaiswa pamuromo wegomba, mambo akarisimbisa nerin’i yake ine chidhindo uye nerin’i ine chidhindo yemakurukota ake, kuti parege kuva nechinochinjwa pamusoro paDhanieri.
18  Panguva iyoyo mambo akaenda kumuzinda wake, akapedza usiku hwose achitsanya, hapana zviridzwa zvakaunzwa pamberi pake, uye hope dzake dzakatiza.
19  Ava mambakwedza, mambo akazomuka kwava nechiedza, akakurumidza kuenda kugomba reshumba chaiko.
20  Sezvaakaswedera pedyo negomba racho, akashevedza Dhanieri nenzwi rakasuruvara. Mambo akataura, akati kuna Dhanieri: “Haiwa Dhanieri, mushumiri waMwari mupenyu, Mwari wako waunoshumira nguva dzose akwanisa kukununura pashumba here?”
21  Dhanieri akabva ataura namambo akati: “Haiwa imi mambo, raramai nokusingagumi.
22  Mwari wangu atuma ngirozi yake, ikavhara miromo yeshumba, hadzina kundiparadza, nokuti ndawanikwa ndisina mhosva pamberi pake; uyewo handina kuita chinhu chinokuvadza pamberi penyu, haiwa imi mambo.”
23  Zvino mambo akafara kwazvo, akarayira kuti Dhanieri abudiswe mugomba. Dhanieri akabudiswa mugomba, uye akanga asina kana kumbokuvadzwa, nokuti akanga avimba naMwari wake.
24  Mambo akarayira, vakauya nevarume vaya vakanga vapomera Dhanieri, vakavakanda ivo nevanakomana vavo nemadzimai avo mugomba reshumba; uye vakakundwa neshumba vasati vasvika pasi pegomba racho, dzikapwanya-pwanya mapfupa avo ose.
25  Zvino mambo Dhariyasi akanyorera vanhu vose, mapoka emarudzi nemitauro vaigara munyika yose kuti: “Rugare rwenyu ngaruwande kwazvo!
26  Ini ndatema murayiro wokuti, munzvimbo yose inotongwa noumambo hwangu, vanhu vabvunde uye vatye Mwari waDhanieri. Nokuti ndiye Mwari mupenyu, anogara nokusingagumi, umambo hwake hahuzoparadzwi, uye kutonga kwake kuripo nokusingaperi.
27  Anonunura nokuponesa nokuita zviratidzo nezvishamiso mumatenga nepanyika, nokuti akanunura Dhanieri patsoka dzeshumba.”
28  Zvino Dhanieri uyu, akabudirira muumambo hwaDhariyasi nomuumambo hwaKoreshi muPezhiya.
5  Zvino mambo Bheshazari akaitira makurukota ake ane chiuru mutambo mukuru, uye akanga achinwa waini ari pamberi pevanhu vacho vane chiuru.
2  Bheshazari, adhakwa newaini, akarayira kuti vauye nemidziyo yendarama neyesirivha yakanga yatorwa nababa vake Nebhukadhinezari kutemberi yaiva muJerusarema, kuti mambo nemakurukota ake, nevarongo vake nemamwe madzimai ake vanwire imomo.
3  Panguva iyoyo vakauya nemidziyo yendarama yavakanga vatora kutemberi yeimba yaMwari yaiva muJerusarema, mambo nemakurukota ake, varongo vake nemamwe madzimai ake vakanwira imomo.
4  Vakanwa waini, vakarumbidza vanamwari vendarama nevesirivha, mhangura, simbi, matanda nematombo.
5  Panguva iyoyo minwe yoruoko rwomunhu yakauya, ikanyora pamberi pechigadziko cherambi pamadziro akadzururwa omuzinda wamambo, uye mambo akanga achiona seri kworuoko rwakanga ruchinyora.
6  Panguva iyoyo, chiso chamambo chakachinja, pfungwa dzake dzikaita kuti atye, munobatana mapfupa nechomuhudyu make mukati regwede, mabvi ake akagwagwadza.
7  Mambo akashevedzera kwazvo kuti vauye nen’anga, vaKadheya nevazivi venyeredzi. Mambo akapindura akati kuvarume vakachenjera veBhabhironi: “Ani naani achaverenga zvakanyorwa izvi, ozvidudzira kwandiri, achapfekedzwa nguo dzepepuru, nechishongo chendarama muhuro make, uye achatonga muumambo ari wechitatu.”
8  Panguva iyoyo varume vose vakachenjera vamambo vakapinda, asi havana kukwanisa kuverenga zvakanga zvakanyorwa kana kuzivisa mambo kududzirwa kwazvo.
9  Naizvozvo Mambo Bheshazari akatya kwazvo, chiso chake chikachinja; uye makurukota ake akavhiringidzika.
10  Zvino mambokadzi akapinda muimba yemabiko nokuda kwemashoko amambo nemakurukota ake. Mambokadzi akapindura, akati: “Haiwa imi mambo, rambai muchirarama nokusingagumi. Pfungwa dzenyu ngadzirege kuita kuti mutye, uye chiso chenyu ngachirege kuchinja.
11  Muumambo hwenyu mune mumwe murume anokwanisa ane mudzimu wavanamwari vatsvene; uye kuvhenekerwa, njere nouchenjeri hwakafanana nouchenjeri hwavanamwari zvaiva maari mumazuva ababa venyu, uye baba venyu Mambo Nebhukadhinezari, ivo baba venyu, haiwa imi mambo, vakamugadza kuti ave mukuru wevapristi vanoita zvemashiripiti, n’anga, vaKadheya nevazivi venyeredzi;
12  nokuti mudzimu unoshamisa nezivo nenjere dzokududzira hope nokutsanangura zvirahwe nokusunungura mapfundo zvakawanikwa maari, muna Dhanieri, iye akatumidzwa kuti Bheteshazari namambo. Zvino Dhanieri ngaashevedzwe, kuti akuudzei kududzirwa kwacho.”
13  Naizvozvo Dhanieri akaunzwa pamberi pamambo. Mambo akataura, akati kuna Dhanieri: “Ndiwe Dhanieri mumwe wenhapwa dzaJudha, dzakatorwa kuJudha namambo, ivo baba vangu here?
14  Ndanzwawo pamusoro pako kuti mudzimu wavanamwari uri mauri, uye kuvhenekerwa, njere nouchenjeri hunoshamisa zviri mauri.
15  Zvino varume vakachenjera nen’anga vaunzwa pamberi pangu, kuti vaverenge zvakanyorwa izvi, uyewo kuti vandizivise kududzirwa kwazvo; asi havasi kukwanisa kundiudza kududzirwa kweshoko racho.
16  Zvino ini ndanzwa nezvako, kuti unokwanisa kududzira nokusunungura mapfundo. Zvino, kana uchikwanisa kuverenga zvakanyorwa zvacho nokundizivisa kududzirwa kwazvo, uchapfekedzwa nguo dzepepuru, nechishongo chendarama muhuro mako, uye uchatonga muumambo uri wechitatu.”
17  Panguva iyoyo Dhanieri akapindura ari pamberi pamambo akati: “Garai henyu nezvipo zvenyu, uye ipai henyu vamwe zvipo zvenyu. Zvisinei, ndichaverengera mambo zvakanyorwa zvacho, uye ndichamuzivisa kududzirwa kwazvo.
18  Kana murimi, haiwa mambo, Mwari Wokumusorosoro akapa baba venyu Nebhukadhinezari umambo noukuru nokukudzwa nouchangamire.
19  Nokuda kwoukuru uhwo Iye akamupa, vanhu vose, mapoka emarudzi nemitauro vaibvunda pamberi pake uye vaimutya. Aiuraya waaida kuuraya; aibaya waaida kubaya; aikwidziridza waaida kukwidziridza; uye aininipisa waaida kuninipisa.
20  Asi mwoyo wake pawakazvikudza akava akaoma, akazvikudza, akabviswa pachigaro choumambo hwake, akatorerwa kukudzwa kwake.
21  Akadzingwa pakati pevanakomana vevanhu, mwoyo wake ukaitwa sowemhuka, uye akagara pamwe chete nembongoro dzomusango. Vaimupa uswa kuti adye sezvinoita nzombe, muviri wake wakanyoroveswa nedova rokumatenga, kusvikira aziva kuti Mwari Wokumusorosoro ndiye Mutongi muumambo hwevanhu, uye kuti anogadza waanoda pahuri.
22  “Asi imi, mwanakomana wake Bheshazari, hamuna kuninipisa mwoyo wenyu, kunyange maiziva zvose izvi.
23  Asi makazvikwidziridza kuna Ishe wokumatenga, uye vatouya pamberi penyu nemidziyo yeimba yake; uye imi nemakurukota enyu, varongo venyu nemamwe madzimai enyu mave muchinwira mairi, marumbidza vanamwariwo zvavo vesirivha nevendarama, mhangura, simbi, matanda nematombo, vasingaoni chinhu kana kunzwa chinhu kana kuziva chinhu; asi hamuna kukudza Mwari ane mhepo yenyu yokufema muruoko rwake uye ane nzira dzenyu dzose.
24  Naizvozvo chanza choruoko chatumwa kubva kwaari, mashoko aya akanyorwa.
25  Zvino mashoko acho anyorwa ndeaya: MENE, MENE, TEKERI uye PASINI.
26  “Uku ndiko kududzirwa kweshoko racho: MENE, Mwari averenga mazuva oumambo hwenyu akahugumisa.
27  “TEKERI, mayerwa muchikero mukawanikwa musina kukwana.
28  “PERESI, umambo hwenyu hwakamurwa hukapiwa vaMedhiya nevaPezhiya.”
29  Panguva iyoyo Bheshazari akarayira, ivo vakapfekedza Dhanieri nguo dzepepuru, nechishongo chendarama muhuro make; uye vakazivisa nezvake kuti aizova mutongi wechitatu muumambo hwacho.
30  Usiku ihwohwo Bheshazari mambo wevaKadheya akaurayiwa,
31  Dhariyasi muMedhiya akagamuchira umambo hwacho, paaiva nemakore anenge makumi matanhatu nemaviri.
1  Mugore rechitatu rokutonga kwaJehoyakimu mambo waJudha, Nebhukadhinezari mambo weBhabhironi akasvika kuJerusarema, akarikomba.
2  Kwapera nguva yakati, Jehovha akaisa Jehoyakimu mambo waJudha nemimwe midziyo yeimba yaMwari wechokwadi muruoko rwake, iye akaenda nayo kunyika yeShinari kuimba yamwari wake; uye akaisa midziyo yacho muimba yepfuma yamwari wake.
3  Zvino mambo akaudza Ashpenazi jinda rake guru kuti auye nevamwe vanakomana vaIsraeri nevana voumambo nevevanokudzwa,
4  vana vakanga vasina kana pakaremara, asi vaiva nechitarisiko chakanaka, vaiva nenjere pauchenjeri hwose, vaiva nezivo, vaiva noungwaru pane zvaizivikanwa, vaikwanisawo kumira mumuzinda wamambo; kuti avadzidzise mabhuku nomutauro zvevaKadheya.
5  Mambo akarayirawo kuti vapiwe mugove wezuva nezuva wezvokudya zvamambo zvoumbozha nowewaini yake yaainwa, kuti zvivavake muviri kwemakore matatu, kuti paaizopera vamire pamberi pamambo.
6  Zvino pakati pavo paiva nevamwe vanakomana vaJudha, vaiti Dhanieri, Hananiya, Mishaeri naAzariya.
7  Jinda guru rakavapa mazita. Naizvozvo rakatumidza Dhanieri kuti Bheteshazari; Hananiya kuti Shadreki; Mishaeri kuti Misheki; uye Azariya kuti Abhedhinego.
8  Asi Dhanieri akatsunga mumwoyo make kuti aisazozvisvibisa nezvokudya zvamambo zvoumbozha newaini yake yaainwa. Akaramba achikumbira jinda racho kuti asazvisvibisa.
9  Naizvozvo Mwari wechokwadi akaita kuti Dhanieri anzwirwe mutsa worudo nengoni nejinda racho.
10  Naizvozvo jinda racho rakati kuna Dhanieri: “Ndinotya ishe wangu mambo, akarayira pamusoro pezvokudya zvenyu nezvokunwa zvenyu. Nei achifanira kuona zviso zvenyu zvakasuruvara kana achienzanisa nevamwe vana vezera renyu, uye nei muchifanira kuita kuti musoro wangu uve nemhosva kuna mambo?”
11  Asi Dhanieri akati kumutarisiri akanga agadzwa nejinda racho kuti atarisire Dhanieri, Hananiya, Mishaeri naAzariya:
12  “Ndapota, edzai vashandi venyu kwemazuva gumi, ngavatipe miriwo kuti tidye nemvura kuti tinwe;
13  uye zviso zvedu nezviso zvevana vari kudya zvokudya zvamambo zvoumbozha ngazviuye pamberi penyu, muitire vashandi venyu maererano nezvamuchaona.”
14  Iye akazovateerera panyaya iyi, akavaedza kwemazuva gumi.
15  Pakapera mazuva gumi zviso zvavo zvakaonekwa kuti zvakanga zviri nani uye zvakasimba kupfuura vamwe vana vose vaidya zvokudya zvamambo zvoumbozha.
16  Naizvozvo mutarisiri wacho akaramba achibvisa zvokudya zvavo zvoumbozha newaini yavo yavaifanira kunwa achivapa miriwo.
17  Asi Mwari wechokwadi akapa vana ava, vari vana, zivo nenjere pamusoro pemabhuku ose uye uchenjeri; uye Dhanieri ainzwisisa zvairatidzwa nezvairotwa zvemarudzi ose.
18  Zvino pakapera mazuva akanga ataurwa namambo kuti vauye navo, jinda guru rakabva rauya navo pamberi paNebhukadhinezari.
19  Mambo akatanga kutaura navo, uye pavari vose zvavo hapana kuwanikwa akanga akaita saDhanieri, Hananiya, Mishaeri naAzariya; uye vakaramba vachimira pamberi pamambo.
20  Panyaya dzose dzouchenjeri nokunzwisisa dzavaibvunzwa namambo, akawana kuti vaipfuura nekagumi vapristi vose vaiita zvemashiripiti nen’anga vaiva muumambo hwake hwose.
21  Dhanieri akaramba aripo kusvikira kugore rokutanga ramambo Koreshi.
2  Zvino mugore rechipiri roumambo hwaNebhukadhinezari, Nebhukadhinezari akarota hope; uye akanetseka kwazvo, zvokuti akatadza kurara.
2  Naizvozvo mambo akati vapristi vose vaiita zvemashiripiti nen’anga nevaroyi nevaKadheya vashevedzwe kuti vaudze mambo hope dzake. Vakapinda, vakamira pamberi pamambo.
3  Mambo akabva ati kwavari: “Pane hope dzandarota, uye ndiri kunetseka kwazvo kuti ndizive hope dzacho.”
4  VaKadheya vacho vakabva vataura namambo nomutauro wechiAramaiki, vachiti: “Haiwa mambo, raramai nokusingagumi. Udzai vashandi venyu hope dzacho, uye tichadzidudzira.”
5  Mambo akapindura vaKadheya vacho, achiti: “Ndini ndiri kutema shoko racho: Kana mukasandizivisa hope dzacho, nokududzirwa kwadzo, muchagurwa-gurwa, uye dzimba dzenyu dzichaitwa zvimbudzi zvevanhu vose.
6  Asi kana mukataura hope dzacho nokududzirwa kwadzo, ndichakupai zvipo nechipiwa nokukudzwa kukuru. Naizvozvo ndiudzei hope dzacho nokududzirwa kwadzo.”
7  Ivo vakapindura kechipiri vachiti: “Mambo ngaaudze vashandi vake hope dzacho, uye tichadzidudzira.”
8  Mambo akapindura, achiti: “Chokwadi, ndinoziva kuti muri kutsvaka kuwana nguva yakawanda, zvamaona kuti ndini ndiri kutema shoko racho.
9  Nokuti kana mukasandizivisa hope dzacho, muchawana mutongo uyu mumwe chete. Asi imi mabvumirana kutaura shoko renhema uye risina kururama pamberi pangu, kusvikira nguva yachinja. Naizvozvo ndiudzei hope dzacho, uye ndichaziva kuti munogona kudzidudzira.”
10  VaKadheya vacho vakapindura vari pamberi pamambo, vachiti: “Hakuna munhu panyika ino yakaoma anokwanisa kuudza mambo chinhu ichi, nokuti hakuna mambo mukuru kana gavhuna akambokumbira chinhu chakadai chero kumupristi upi zvake anoita zvemashiripiti kana n’anga kana muKadheya.
11  Asi chinhu chiri kukumbirwa namambo chakaoma, uye hakuna munhu anogona kuchiudza mambo kunze kwavanamwari, vasingambogari nevanhu.”
12  Mambo akatsamwa, akashatirwa kwazvo nokuda kweizvi, akataura kuti varume vose vakachenjera veBhabhironi vaparadzwe.
13  Murayiro wacho wakabuda, uye varume vakachenjera vakanga vava kuda kuurayiwa; uye vakatsvaka Dhanieri neshamwari dzake, kuti vaurayiwewo.
14  Panguva iyoyo Dhanieri akataura nenjere nokungwara naArioki, mukuru wevarindi vamambo akanga abuda kuti auraye varume vakachenjera veBhabhironi.
15  Akapindura akati kuna Arioki mukuru wamambo: “Mambo apirei murayiro wakaoma zvakadai?” Arioki akabva azivisa Dhanieri nyaya yacho.
16  Naizvozvo Dhanieri akapinda, akakumbira mambo kuti amupe nguva yokuudza mambo kududzirwa kwacho.
17  Pashure paizvozvo Dhanieri akaenda kumba kwake; uye akazivisa shamwari dzake Hananiya, Mishaeri naAzariya nyaya yacho,
18  kuti naivowo vakumbire kunzwirwa ngoni naMwari wokudenga pamusoro pechinhu ichi chakavanzika, kuti varege kuparadza Dhanieri neshamwari dzake nevamwe varume vose vakachenjera veBhabhironi.
19  Dhanieri akabva aratidzwa chakavanzika chacho pane zvaakaratidzwa usiku. Naizvozvo Dhanieri akarumbidza Mwari wokudenga.
20  Dhanieri akapindura, akati: “Zita raMwari ngarirumbidzwe narini kusvikira narini, nokuti uchenjeri nesimba ndezvake.
21  Anochinja nguva nemwaka, achibvisa madzimambo nokugadza madzimambo, achipa uchenjeri kune vakachenjera nezivo kune vaya vanoziva ungwaru.
22  Anozivisa zvinhu zvakadzama nezvinhu zvakavanzwa, anoziva zviri murima; uye chiedza chinogara naye.
23  Haiwa Mwari wemadzitateguru angu, ndinokurumbidzai nokukuongai, nokuti makandipa uchenjeri nesimba. Zvino mandizivisa zvatakakumbira kwamuri, nokuti matizivisa nyaya yamambo.”
24  Nokuda kweizvi Dhanieri akapinda maiva naArioki, akanga agadzwa namambo kuti aparadze varume vakachenjera veBhabhironi. Akapinda, akati kwaari: “Regai kuparadza varume vakachenjera veBhabhironi chero vapi zvavo. Ndiendesei pamberi pamambo, kuti ndiudze mambo kududzirwa kwacho.”
25  Arioki akabva akurumidza kuenda naDhanieri pamberi pamambo, akati kwaari: “Ndawana mumwe murume wenhapwa dzaJudha anogona kuzivisa mambo kududzirwa kwacho.”
26  Mambo akapindura, akati kuna Dhanieri, ainzi Bheteshazari: “Unonyatsokwanisa kundizivisa hope dzandakarota, nokududzirwa kwadzo here?”
27  Dhanieri akapindura ari pamberi pamambo, akati: “Varume vakachenjera, n’anga, vapristi vanoita zvemashiripiti nevazivi venyeredzi havakwanisi kuudza mambo chinhu chakavanzika chaari kubvunza.
28  Asi kuna Mwari ari kumatenga, Muzivisi wezvinhu zvakavanzika, uye aita kuti Mambo Nebhukadhinezari azive zvichazoitika mumazuva okupedzisira. Hope dzenyu nezvamakaratidzwa mumusoro menyu muri pamubhedha wenyu ndeizvi:
29  “Haiwa imi mambo, pfungwa dzenyu dzakauya muri pamubhedha wenyu pamusoro pezvichazoitika pashure peizvi, uye Iye Muzivisi wezvinhu zvakavanzika aita kuti muzive zvichazoitika.
30  Ini handina kuziviswa chinhu ichi chakavanzika nokuda kwouchenjeri chero hupi zvahwo huri mandiri kupfuura vamwe vapenyu vapi nevapi, asi kungoti mambo aziviswe kududzirwa kwacho uye kuti muzive pfungwa dzomwoyo wenyu.
31  “Haiwa mambo, imi makanga makatarira, uye tarira! paiva nechifananidzo chikuru. Chifananidzo ichocho, chakanga chakakura uye chaipenya kwazvo, chakanga chakamira pamberi penyu, uye chaityisa kutarira.
32  Musoro wechifananidzo ichocho waiva wendarama yakanaka, chipfuva chacho nemaoko zvaiva zvesirivha, dumbu racho nezvidya zvacho zvaiva zvemhangura,
33  makumbo acho aiva esimbi, tsoka dzacho dzaiti pamwe isimbi uye pamwe pacho ivhu rakaumbwa.
34  Makaramba makatarira kusvikira dombo racherwa kwete nemaoko, rikarova chifananidzo chacho kutsoka dzacho dzesimbi nevhu rakaumbwa, rikadziparadza.
35  Panguva iyoyo simbi yacho, ivhu rakaumbwa, mhangura, sirivha nendarama, zvose pamwe chete, zvakakuyiwa zvikava sehundi yepaburiro rezhizha, mhepo ikazvitakura zvokuti hazvina kuzombowanikazve. Asi dombo rakarova chifananidzo chacho, rakava gomo guru, rikazadza nyika yose.
36  “Idzi ndidzo hope dzacho, uye tichataura kududzirwa kwadzo pamberi pamambo.
37  Haiwa mambo, imi mambo wemadzimambo, imi makapiwa umambo, simba nemasimba nokukudzwa naMwari wokudenga,
38  imi mune ruoko rwaakapa nzvimbo dzose dzinogarwa nevanakomana vevanhu, mhuka dzomusango nezvisikwa zvine mapapiro zvokumatenga, imi waakaita mutongi wazvo zvose, imi ndimi musoro wendarama.
39  “Pashure penyu kuchamuka humwe umambo hwakaderera kwamuri; uye humwe umambo hwechitatu, hwemhangura, huchatonga nyika yose.
40  “Asi umambo hwechina, huchava hwakasimba sesimbi. Simbi zvainoputsa nokupwanya zvinhu zvose, saizvozvowo, ihwo huchapwanya hwoparadza hwose uhwu sezvinoita simbi inoparadza.
41  “Zvamakaona tsoka nezvigunwe zvaiti pamwe ivhu romuumbi rakaumbwa uye pamwe pacho isimbi, umambo hwacho huchava hwakakamukana, asi kuoma kwesimbi kuchava mahuri, sezvamakaona simbi yakasangana nevhu nyoro.
42  Zvigunwe zvetsoka zvazvaiti pamwe ndezvesimbi uye pamwe pacho ndezveivhu rakaumbwa, umambo hwacho huchati pamwe hwakasimba uye pamwe pacho hunoputsika nyore.
43  Zvamakaona simbi yakasangana nevhu nyoro, huchavhengana nevanakomana vevanhu; asi hahuzonamatirani, sezvinoita simbi isingabatani nevhu rakaumbwa.
44  “Zvino mumazuva emadzimambo iwayo, Mwari wokudenga achamutsa umambo husingazomboparadzwi. Umambo hwacho hahuzopfuudzwi kune vamwe vanhu. Huchapwanya, hwogumisa umambo hwose uhwu, uye ihwo huchamira nokusingagumi;
45  sokuona kwamakaita dombo richicherwa richibviswa mugomo kwete nemaoko, uye kuti rakakuya simbi, mhangura, ivhu rakaumbwa, sirivha nendarama. Mwari Mukuru aita kuti mambo azive zvichazoitika pashure paizvozvi. Hope dzacho ndedzechokwadi, uye kududzirwa kwadzo kwakavimbika.”
46  Panguva iyoyo Mambo Nebhukadhinezari akawira pasi chiso chake chakatarira pasi, akaremekedza Dhanieri, akarayira kuti apiwe chipo nerusenzi.
47  Mambo akapindura Dhanieri, akati: “Chokwadi Mwari wenyu ndiMwari wavanamwari naIshe wemadzimambo noMuzivisi wezvinhu zvakavanzika, nokuti wakwanisa kuzivisa chinhu ichi chakavanzika.”
48  Naizvozvo mambo akagadza Dhanieri kuti ave munhu mukuru, uye akamupa zvipo zvikuru zvakawanda, akaita kuti ave mutongi wedunhu rose reBhabhironi uye mutariri mukuru wevarume vose vakachenjera veBhabhironi.
49  Dhanieri akakumbirawo mambo, iye akagadza Shadreki, Misheki naAbhedhinego kuti vatarisire dunhu reBhabhironi, asi Dhanieri aiva mumuzinda wamambo.
3  Mambo Nebhukadhinezari akagadzira chifananidzo chendarama, chakanga chakareba makubhiti makumi matanhatu uye chakanga chakafara makubhiti matanhatu. Akachimisa mubani reDhura mudunhu reBhabhironi.
2  Nebhukadhinezari samambo akatuma vanhu kuti vaunganidze machinda, vatariri, magavhuna, makurukota, vachengeti vepfuma, vatongi, vakuru vakuru vemapurisa nevatarisiri vose vematunhu acho kuti vauye kuzotsaurira chifananidzo chakanga chamiswa namambo Nebhukadhinezari.
3  Panguva iyoyo machinda, vatariri, magavhuna, makurukota, vachengeti vepfuma, vatongi, vakuru vakuru vemapurisa nevatarisiri vose vematunhu vakaungana kuti vatsaurire chifananidzo chakanga chamiswa namambo Nebhukadhinezari, uye vakamira pamberi pechifananidzo chakanga chamiswa naNebhukadhinezari.
4  Zvino muzivisi akashevedzera kwazvo achiti: “Haiwa imi vanhu, mapoka emarudzi nemitauro, zvanzi kwamuri,
5  panguva yamunonzwa kurira kwehwamanda, mutopota, chiridzwa chine tambo zhinji, rudimbwa, chiridzwa chine tambo, mutengeranwa nezviridzwa zvemarudzi ose, muwire pasi, munamate chifananidzo chendarama chakamiswa namambo Nebhukadhinezari.
6  Munhu wose asingawiri pasi onamata achabva angokandwa muvira romoto unopfuta kwazvo.”
7  Nokuda kweizvi, panguva iyoyo vanhu vose vakanzwa kurira kwehwamanda, mutopota, chiridzwa chine tambo zhinji, rudimbwa, chiridzwa chine tambo nezviridzwa zvemarudzi ose, vanhu vose, mapoka emarudzi nemitauro vakawira pasi, vakanamata chifananidzo chendarama chakanga chamiswa namambo Nebhukadhinezari.
8  Nokuda kweizvi, panguva iyoyo vamwe vaKadheya vakaswedera vakapomera vaJudha.
9  Vakapindura, vakati kuna mambo Nebhukadhinezari: “Haiwa imi mambo, raramai nokusingagumi.
10  Haiwa mambo, imi makaisa murayiro wokuti munhu wose anonzwa kurira kwehwamanda, mutopota, chiridzwa chine tambo zhinji, rudimbwa, chiridzwa chine tambo, mutengeranwa nezviridzwa zvemarudzi ose, awire pasi, anamate chifananidzo chendarama;
11  uye kuti munhu wose aizorega kuwira pasi onamata anofanira kukandwa muvira romoto unopfuta kwazvo.
12  Kune vamwe vaJudha vamakagadza kuti vatarisire dunhu reBhabhironi, Shadreki, Misheki naAbhedhinego; varume ava havana kukuremekedzai, haiwa imi mambo, havasi kushumira vanamwari venyu, uye havasi kunamata chifananidzo chendarama chamakamisa.”
13  Panguva iyoyo Nebhukadhinezari, akatsamwa uye akashatirwa kwazvo, akarayira kuti vauye naShadreki, Misheki naAbhedhinego. Naizvozvo varume ava vakaunzwa pamberi pamambo.
14  Nebhukadhinezari akapindura akati kwavari: “Haiwa Shadreki, Misheki naAbhedhinego, ichokwadi here kuti hamusi kushumira vanamwari vangu, uye kuti hamusi kunamata chifananidzo chendarama chandakamisa?
15  Zvino kana magadzirira kuti pamunonzwa kurira kwehwamanda, mutopota, chiridzwa chine tambo zhinji, rudimbwa, chiridzwa chine tambo, mutengeranwa nezviridzwa zvemarudzi ose, mowira pasi monamata chifananidzo chandakagadzira, zvakanaka. Asi kana mukarega kunamata, muchabva mangokandwa muvira romoto unopfuta kwazvo. Ndimwari upi iyeye angakununurai mumaoko angu?”
16  Shadreki, Misheki naAbhedhinego vakapindura, vakati kuna mambo: “Haiwa imi Nebhukadhinezari, hatifaniri hedu kukupindurai kana shoko rimwe chete pamusoro peizvi.
17  Kana zvikaitika, Mwari wedu watiri kushumira anokwanisa kutinunura. Iye achatinunura muvira romoto unopfuta kwazvo nomuruoko rwenyu, haiwa imi mambo.
18  Asi kana zvikasaitika, haiwa imi mambo, zivai kuti hatisi kuzoshumira vanamwari venyu, uye hatisi kuzonamata chifananidzo chendarama chamakamisa.”
19  Nebhukadhinezari akabva ashatirwa kwazvo, chiso chake chikachinjira Shadreki, Misheki naAbhedhinego. Akapindura, akarayira kuti vakuchidzire vira nekanomwe kupfuura kukuchidzirwa kwaraigara richiitwa.
20  Akarayira kuti vamwe varume vaiva nesimba vaiva muuto rake rehondo vasunge Shadreki, Misheki naAbhedhinego, kuti vavakande muvira romoto waipfuta kwazvo.
21  Zvino varume ava vakasungwa vakapfeka majasi avo, nguo dzavo nekepisi dzavo nezvimwe zvipfeko zvavo, vakakandwa muvira romoto waipfuta kwazvo.
22  Shoko ramambo zvarakanga riine hasha uye vira rakuchidzirwa zvakanyanyisa, varume vakatora Shadreki, Misheki naAbhedhinego ndivo vakaurayiwa nomurazvo womoto.
23  Asi vamwe varume ava vatatu, Shadreki, Misheki naAbhedhinego, vakawira muvira romoto waipfuta kwazvo vakasungwa.
24  Panguva iyoyo mambo Nebhukadhinezari akatya, akakurumidza kusimuka. Akapindura akati kumachinda ake omuumambo: “Hatina kukanda varume vatatu mumoto vakasungwa here?” Ivo vakapindura mambo, vakati: “Hungu, haiwa mambo.”
25  Iye akapindura, akati: “Tarirai! Ndiri kuona varume vana vachifamba-famba vakasununguka mumoto, havana kukuvadzwa, uye wechina anotaridzika somwanakomana wavanamwari.”
26  Nebhukadhinezari akabva aswedera kusuo revira romoto waipfuta kwazvo. Iye akapindura, akati: “Shadreki, Misheki naAbhedhinego, imi vashumiri vaMwari Wokumusorosoro, budai muuye pano!” Panguva iyoyo Shadreki, Misheki naAbhedhinego vakabuda mumoto.
27  Machinda, vatariri nemagavhuna nemachinda makuru amambo vakanga vakaungana vakaona varume ava, kuti moto wakanga usina kuva nesimba pamiviri yavo, hapana kana bvudzi romusoro wavo rakanga rabvuraudzwa, uyewo majasi avo akanga asina kuchinja uye kunhuwa kwomoto kwakanga kusina kusvika pavari.
28  Nebhukadhinezari akapindura, akati: “Mwari waShadreki, Misheki naAbhedhinego ngaarumbidzwe, uyo atuma ngirozi yake ikanunura vashumiri vake vavimba naye, varamba shoko ramambo vakapa miviri yavo, nokuti vaisagona kushumira uye vaisagona kunamata chero mwari upi zvake kunze kwaMwari wavo.
29  Ini ndiri kutema murayiro, kuti vanhu chero vapi zvavo, boka rorudzi kana mutauro, vanotaura chinhu chakaipa pamusoro paMwari waShadreki, Misheki naAbhedhinego vagurwe-gurwe, uye dzimba dzavo dziitwe zvimbudzi zvevanhu vose; nokuti hakuna mumwe mwari anokwanisa kununura kufanana nouyu.”
30  Panguva iyoyo mambo akaita kuti Shadreki, Misheki naAbhedhinego vabudirire mudunhu reBhabhironi.
12  “Zvino munguva iyoyo Mikaeri achasimuka, iye muchinda mukuru anomira nokuda kwevanakomana vevanhu vako. Kuchava nenguva yokutambudzika isina kumbovapo kubvira pakatanga kuvapo rudzi kusvikira nguva iyoyo. Vanhu vako vachapukunyuka munguva iyoyo, ivo vanhu vose vanowanikwa vakanyorwa mubhuku.
2  Vazhinji vakarara muguruva renyika vachamuka, ava kuupenyu husingagumi uye avo kukuzvidzwa nokusemwa kusingagumi.
3  “Vane njere vachapenya sechiedza chokudenga; uye vaya vari kuita kuti vazhinji vave vakarurama, vachapenya senyeredzi nokusingagumi, kunyange nokusingaperi.
4  “Asi iwe Dhanieri, vanza mashoko acho uname bhuku racho, kusvikira kunguva yokuguma. Vazhinji vachamhanya-mhanya, uye zivo yechokwadi ichawanda.”
5  Zvino ini Dhanieri, ndakatarira, ndikaona vamwe vaviri vakanga vakamira, mumwe kumhenderekedzo ino yorwizi uye mumwe kumhenderekedzo iyo yorwizi.
6  Mumwe akabva ati kumurume akanga akapfeka nguo yerineni, akanga ari pamusoro pemvura yorwizi: “Zvichatora nguva yakadini kusvikira pakuguma kwezvinhu izvi zvinoshamisa?”
7  Ndakanzwa murume akanga akapfeka nguo yerineni, akanga ari pamusoro pemvura yorwizi, sezvaakasimudzira ruoko rwake rworudyi noruoko rwake rworuboshwe kumatenga, akapika naIye mupenyu nokusingagumi achiti: “Zvichava zvenguva imwe chete yakatarwa, nedzimwe nguva dzakatarwa nehafu. Kana kuputswa-putswa kwesimba revanhu vatsvene kwangopedzwa, zvinhu zvose izvi zvichaguma.”
8  Zvino ini ndakazvinzwa, asi handina kuzvinzwisisa; zvokuti ndakati: “Haiwa ishe wangu, zvinhu izvi zvichaguma sei?”
9  Iye akati kwandiri: “Enda, Dhanieri, nokuti mashoko acho akavanzwa uye akanamwa kusvikira kunguva yokuguma.
10  Vazhinji vachazvigeza vozvichenesa uye vachanatswa. Vakaipa vachaita zvakaipa, uye hapana kana vakaipa vachanzwisisa; asi vaya vane njere vachanzwisisa.
11  “Kubvira panguva yakabviswa chibayiro chenguva dzose nokuiswa kwechinhu chinonyangadza chinoita kuti pave nokuparadzwa, pachava nemazuva ane chiuru chimwe nemazana maviri nemakumi mapfumbamwe.
12  “Anofara ndiye anoramba akamirira uye anosvika pamazuva ane chiuru chimwe nemazana matatu nemakumi matatu nemashanu!
13  “Zvino iwe, enda kusvikira kumugumo; uye uchazorora, asi uchazomukira mugove wako pachapera mazuva acho.”
