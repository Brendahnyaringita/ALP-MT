10  Zvino mambokadzi weShebha ainzwa mashoko pamusoro paSoromoni ane chokuita nezita raJehovha. Naizvozvo akauya kuzomuedza nemibvunzo yakaoma.
2  Akazosvika kuJerusarema aine mudungwe wevanhu waishamisa nengamera dzakanga dzakatakura mafuta ebharisamu nendarama zhinji kwazvo nematombo anokosha; uye akapinda maiva naSoromoni, akatanga kutaura naye zvose zvaiva mumwoyo make.
3  Mukadzi wacho akaudzwawo nyaya dzake dzose naSoromoni. Hapana chinhu chakanga chakavanzika kuna mambo chaasina kumuudza.
4  Mambokadzi weShebha paakaona uchenjeri hwose hwaSoromoni neimba yaakanga avaka,
5  nezvokudya zvaiiswa patafura yake nokugara kwaiita vashandi vake nebasa revashandi vake vaiuya nezvokudya patafura nezvipfeko zvavo nezvokunwa zvake nezvibayiro zvake zvinopiswa zvaaigara achipa paimba yaJehovha, zvakabva zvamupedza simba.
6  Naizvozvo akati kuna mambo: “Shoko randakanzwa nezvenyu ndiri kunyika yangu uye nezvouchenjeri hwenyu nderechokwadi.
7  Asi handina kutenda mashoko acho kusvikira ndauya kuti maziso angu aone; uye tarirai! ndakanga ndisina kuudzwa kunyange hafu yazvo. Uchenjeri hwenyu nokubudirira zvinopfuura zvinhu zvandainzwa, zvandaiteerera.
8  Vanofara varume venyu; vanofara vashandi venyu ava vanomira pamberi penyu nguva dzose, vachiteerera uchenjeri hwenyu!
9  Jehovha Mwari wenyu ngaarumbidzwe, akakufarirai nokukugadzai pachigaro choumambo chaIsraeri; nokuti Jehovha anoda Israeri nokusingagumi, zvokuti akakugadzai samambo kuti muzivise zvakatongwa uye zvakarurama.”
10  Akabva apa mambo matarenda endarama zana nemakumi maviri nemafuta ebharisamu mazhinji kwazvo nematombo anokosha. Hakuna kuzombovazve nemafuta ebharisamu mazhinji kudaro seakapiwa Mambo Soromoni namambokadzi weShebha.
11  Boka rengarava raHiramu raitakura ndarama kubva kuOfiri raiuyawo nematanda emiarigamu mazhinji kwazvo nematombo anokosha kubva kuOfiri.
12  Mambo akagadzira mbiru dzeimba yaJehovha nedzeimba yamambo nematanda acho emiarigamu, uyewo udimbwa nezviridzwa zvine tambo zvevaimbi. Matanda emiarigamu akadai haana kuzouyazve kana kuonekwa kusvikira nhasi.
13  Mambo Soromoni akapa mambokadzi weShebha zvose zvaaifarira zvaakakumbira, tisingabatanidzi zvaakamupa maererano norupo rwaMambo Soromoni. Pashure paizvozvo iye akatendeuka, akaenda kunyika yake, iye pamwe chete nevashandi vake.
14  Ndarama yakauya kuna Soromoni mugore rimwe chete yairema matarenda endarama mazana matanhatu nemakumi matanhatu nematanhatu,
15  tisingabatanidzi yevarume vaifamba vachitengesa uye mubereko waibva kuvashambadzi nemadzimambo ose evaArabhu nemagavhuna enyika.
16  Mambo Soromoni akagadzira nhoo huru mazana maviri achishandisa ndarama yakanga yakasanganiswa nedzimwe simbi (akaisa mashekeri mazana matanhatu endarama panhoo huru imwe neimwe),
17  nenhoo duku mazana matatu dzendarama yakasanganiswa nedzimwe simbi (akaisa mamaina matatu endarama panhoo duku imwe neimwe). Mambo akabva adziisa muImba yeSango reRebhanoni.
18  Mambo akagadzirawo chigaro chikuru choumambo nenyanga dzenzou, akachifukidza nendarama yakanatswa.
19  Paiva nematanho matanhatu aikwira kuchigaro chacho choumambo, uye chigaro chacho chaiva nedenga rakatenderera raiva shure kwacho, chaiva nezvokutsamidza maoko kurutivi rwuno nokurutivi urwo pedyo nenzvimbo yokugara, uye shumba mbiri dzakanga dzakamira pedyo nezvokutsamidza maoko.
20  Paiva neshumba gumi nembiri dzakanga dzakamira pamatanho matanhatu, kurutivi rwuno nokurutivi urwo. Hapana humwe umambo hwakambogadzira chakafanana nacho.
21  Midziyo yose yokunwira yaMambo Soromoni yaiva yendarama, uye midziyo yose yeImba yeSango reRebhanoni yaiva yendarama chaiyo. Pakanga pasina chinhu chesirivha; iyo yaisamboonekwa sechinhu mumazuva aSoromoni.
22  Nokuti mambo aiva neboka rengarava dzeTashishi mugungwa pamwe chete neboka rengarava dzaHiramu. Kamwe chete pamakore matatu oga oga boka rengarava dzeTashishi raiuya rakatakura ndarama nesirivha, nyanga dzenzou, netsoko nemapikoko.
23  Naizvozvo Mambo Soromoni akanga aine pfuma nouchenjeri kupfuura mamwe madzimambo ose epanyika.
24  Vanhu vose vepanyika vakanga vachitsvaka kutaura naSoromoni kuti vanzwe uchenjeri hwake, hwakanga hwaiswa mumwoyo make naMwari.
25  Gore negore mumwe nomumwe aiuya nechipo chake, zvinhu zvesirivha nezvinhu zvendarama nenguo nezvombo nemafuta ebharisamu, mabhiza nemanyurusi.
26  Soromoni akaramba achiunganidza dzimwe ngoro nemabhiza ehondo; uye akava nengoro chiuru nemazana mana nemabhiza ehondo zviuru gumi nezviviri, uye akaita kuti zvirambe zviri mumaguta engoro, pedyo namambo muJerusarema.
27  Mambo akaita kuti sirivha yaiva muJerusarema ive sematombo, uye akaita kuti matanda omusidhari awande kwazvo semitsamvi iri muShefera.
28  Mabhiza akanga aina Soromoni aibva kuIjipiti, uye boka revatengesi vamambo rainotora boka remabhiza nokuda kwomutengo.
29  Ngoro yaiwanzouya uye yaiunzwa ichibva kuIjipiti nokuda kwemasirivha mazana matanhatu, uye bhiza nokuda kwezana nemakumi mashanu; izvozvo ndizvo zvaiita madzimambo ose evaHiti nemadzimambo eSiriya. Aizvivigirwa naivava.
4  Zvino Mambo Soromoni akaramba ari mambo wevaIsraeri vose.
2  Aya ndiwo machinda aaiva nawo: Azariya mwanakomana Zadhoki, ndiye aiva mupristi;
3  Erihorefi naAhija, vanakomana vaShisha, ndivo vaiva vanyori; Jehoshafati mwanakomana waAhirudhi, ndiye aiva munyori wezvaiitika;
4  Bhenaya mwanakomana waJehoyadha aitarisira uto, uye Zadhoki naAbhiyatari ndivo vaiva vapristi;
5  Azariya mwanakomana waNatani aiva mukuru wevatariri, uye Zabhudhi mwanakomana waNatani aiva mupristi, shamwari yamambo;
6  Ahishari aitarisira imba, uye Adhoniramu mwanakomana waAbdha, aitarisira vaya vakanga vatorwa nokuda kwebasa rokumanikidzirwa.
7  Zvino Soromoni aiva nevatariri gumi nevaviri vaitarisira vaIsraeri vose, uye vaigovera mambo neimba yake zvokudya. Mumwe nomumwe aifanira kugovera zvokudya mwedzi mumwe chete pagore.
8  Aya ndiwo aiva mazita avo: Mwanakomana waHeri, kunzvimbo ine makomo yaEfremu;
9  mwanakomana waDhekeri, kuMakazi nokuShaaribhimu neBheti-shemeshi neEroni-bheti-hanani;
10  mwanakomana waHesedhi, kuArubhoti (aiva neSoko uye nyika yose yeHeferi);
11  mwanakomana waAbhinadhabhu, makomo ose akatevedzana eDhori (Tafati, mwanasikana waSoromoni, akava mudzimai wake);
12  Bhaana mwanakomana waAhirudhi, kuTaanaki neMegidho neBheti-sheyani rose, riri pedyo neZaretani muzasi meJezreeri, kubvira kuBheti-sheyani kusvikira kuAbheri-mehora kusvikira kunzvimbo yeJokmeyamu;
13  mwanakomana waGebheri, kuRamoti-giriyedhi (aiva nemisha yematende yaJairi mwanakomana waManase, iri muGiriyedhi; aiva nenzvimbo yeAgobhu, iri muBhashani: maguta makuru makumi matanhatu ane masvingo nemizariro yemhangura);
14  Ahinadhabhu mwanakomana waIdho, kuMahanaimu;
15  Ahimaazi, kwaNaftari (iyewo, akatora Bhasemati, mwanasikana waSoromoni, kuti ave mudzimai wake);
16  Bhaana mwanakomana waHushai, kwaAsheri neBheyaroti;
17  Jehoshafati mwanakomana waParua, kwaIsakari;
18  Shimei mwanakomana waEra, kwaBhenjamini;
19  Gebheri mwanakomana waUrai, munyika yeGiriyedhi, nyika yaSihoni mambo wevaAmori, neyaOgi mambo weBhashani, uye paiva nomutariri mumwe chete [aitarisira vamwe vatariri vose] vaiva munyika yacho.
20  VaJudha nevaIsraeri vakanga vakawanda, vakaita sejecha riri pedyo negungwa nokuda kwokuwanda kwavo, vachidya nokunwa nokufara.
21  Soromoni akava mutongi paumambo hwose, kubvira kuRwizi kusvikira kunyika yevaFiristiya uye kusvikira kumuganhu weIjipiti. Vaiuya nezvipo, vachishandira Soromoni mazuva ose oupenyu hwake.
22  Zvokudya zvaSoromoni zvezuva rimwe nerimwe nguva dzose zvaiva makori makumi matatu efurawa yakatsetseka nemakori makumi matanhatu efurawa,
23  mombe gumi dzakakora nemombe makumi maviri dzaifudzwa kumafuro nemakwai zana, tisingabatanidzi nondo hono nemhara nemhembwe nehaya dzakakodzwa.
24  Nokuti aitonga zvinhu zvose kurutivi rwuno rwoRwizi, kubvira kuTifsa kusvikira kuGaza, nemadzimambo ose aiva kurutivi rwuno rwoRwizi; uye akava norugare munzvimbo yake yose, kumativi ose.
25  Zvino vaJudha nevaIsraeri vakaramba vachigara vakachengeteka, mumwe nomumwe ari pasi pomuzambiringa wake nepasi pomuonde wake, kubvira kuDhani kusvikira kuBheeri-shebha, mazuva ose aSoromoni.
26  Soromoni akava nematanga zviuru makumi mana emabhiza engoro dzake nevatasvi vemabhiza zviuru gumi nezviviri.
27  Vatariri ava vaipa Mambo Soromoni zvokudya navose vaiuya kutafura yaMambo Soromoni, mumwe nomumwe mumwedzi wake. Hapana chavakaita kuti chishayike.
28  Vakaramba vachiuya nebhari nouswa hwemabhiza nohwemabhiza anomhanya kwazvo, chero kupi zvako kwaiva nenzvimbo yacho, mumwe nomumwe maererano nebasa rake.
29  Mwari akaramba achipa Soromoni uchenjeri nokunzwisisa uye mwoyo unonzwisisa zvakanga zvakawanda kwazvo, sejecha riri pamhenderekedzo yegungwa.
30  Uchenjeri hwaSoromoni hwakanga huchipfuura kwazvo uchenjeri hweVokumabvazuva vose uye huchipfuura uchenjeri hwose hweIjipiti.
31  Akanga akachenjera kupfuura chero mumwe munhu upi zvake, kupfuura Etani muEzrahi naHemani naKarikori naDhadha vanakomana vaMahori; uye mukurumbira wake wakasvika kumarudzi ose akanga akapoteredza.
32  Aigona kutaura zvirevo zviuru zvitatu, uye nziyo dzake dzakasvika chiuru neshanu.
33  Aitaura nezvemiti, kubvira kumusidhari uri muRebhanoni kusvikira kumuhisopi unomera parusvingo; uye aitaura nezvemhuka, nezvezvisikwa zvinobhururuka, nezvezvinhu zvinofamba uye nezvehove.
34  Vakaramba vachiuya vachibva kumarudzi ose kuti vanzwe uchenjeri hwaSoromoni, kunyange kubva kumadzimambo ose enyika akanga anzwa nezvouchenjeri hwake.
11  Zvino Mambo Soromoni aida madzimai mazhinji okune dzimwe nyika pamwe chete nomwanasikana waFarao, vakadzi vaMoabhi, vaAmoni, vaEdhomu, vaSidhoni nevaHiti,
2  vaibva kumarudzi akanga anzi nezvawo naJehovha kuvanakomana vaIsraeri: “Regai kupinda pakati pawo, uye iwo ngaarege kupinda pakati penyu; chokwadi achatsausa mwoyo yenyu kuti itevere vanamwari vawo.” Soromoni akanamatira kwavari kuti avade.
3  Akava nemadzimai mazana manomwe, machindakadzi, nevarongo mazana matatu; uye madzimai ake akatsausa mwoyo wake zvishoma nezvishoma.
4  Panguva yokukwegura kwaSoromoni, madzimai ake akanga atsausa mwoyo wake kuti atevere vamwe vanamwari; uye mwoyo wake hauna kuva wakakwana kuna Jehovha Mwari wake somwoyo wababa vake Dhavhidhi.
5  Soromoni akatanga kutevera Ashtoreti mwarikadzi wevaSidhoni naMirikomu chinhu chinonyangadza chevaAmoni.
6  Soromoni akatanga kuita zvakaipa pamberi paJehovha, uye haana kutevera Jehovha zvizere sababa vake Dhavhidhi.
7  Panguva iyoyo Soromoni akavaka nzvimbo yakakwirira nokuda kwaKemoshi, chinhu chinonyangadza chaMoabhi, pagomo rakanga rakatarisana neJerusarema, uye nokuda kwaMoreki, chinhu chinonyangadza chevanakomana vaAmoni.
8  Izvozvo ndizvo zvaakaitira madzimai ake ose okune dzimwe nyika aikwidzira vanamwari vawo utsi hwezvibayiro nokubayira kwavari.
9  Jehovha akatsamwira Soromoni kwazvo, nokuti mwoyo wake wakanga watsauka pana Jehovha Mwari waIsraeri, iye akanga azviratidza kwaari kaviri.
10  Iye akanga amurayira nezvechinhu ichi, kuti asatevera vamwe vanamwari; asi akanga asina kuchengeta zvakanga zvarayirwa naJehovha.
11  Zvino Jehovha akati kuna Soromoni: “Zvawaita izvi, ukasachengeta sungano yangu nemirau yangu yandakakurayira, chokwadi ndichabvarura umambo ndichihubvisa kwauri, uye ndichahupa mushandi wako.
12  Zvisinei, handizozviiti mumazuva ako, nokuda kwababa vako Dhavhidhi. Ndichahubvarura ndichihubvisa muruoko rwomwanakomana wako.
13  Kungoti handizobvaruri umambo hwose ndichihubvisa. Ndichapa mwanakomana wako dzinza rimwe chete, nokuda kwomushumiri wangu Dhavhidhi uye nokuda kweJerusarema randakasarudza.”
14  Zvino Jehovha akamutsira Soromoni mudzivisi, kureva Hadhadhi muEdhomu wevana vamambo. Iye aiva kuEdhomu.
15  Dhavhidhi paakarwisa Edhomu, Joabhi mukuru weuto paakaenda kunoviga vaya vakanga vaurayiwa, akaedza kuuraya vanhurume vose vaiva muEdhomu.
16  (Nokuti Joabhi nevaIsraeri vose vakagara imomo kwemwedzi mitanhatu kusvikira aparadza vanhurume vose muEdhomu.)
17  Hadhadhi akatiza, iye nevamwe varume vaEdhomu, vashandi vababa vake, kuti vapinde muIjipiti, Hadhadhi paakanga achiri mukomana muduku.
18  Naizvozvo vakasimuka vachibva muMidhiyani, vakasvika kuParani, vakatora varume kuParani vakasvika kuIjipiti kuna Farao mambo weIjipiti, uyo akabva amupa imba. Akamupawo zvokudya, uye akamupa nyika.
19  Hadhadhi akaramba achinzwirwa nyasha naFarao, zvokuti akamupa mudzimai, munun’una womudzimai wake, munun’una wavahosi Tapenesi.
20  Kwapera nguva yakati, munun’una waTapenesi akamuberekera mwanakomana wake Genubhati, Tapenesi akamurumurira mumba maFarao; uye Genubhati akaramba ari mumba maFarao pakati pevanakomana vaFarao.
21  Hadhadhi akanzwa ari muIjipiti kuti Dhavhidhi akanga arara nemadzitateguru ake uye kuti Joabhi mukuru weuto akanga afa. Naizvozvo Hadhadhi akati kuna Farao: “Ndiregei ndiende, kuti ndiende kunyika yangu.”
22  Asi Farao akati kwaari: “Zvauineni, uri kushayei zvokuti wava kutsvaka kuenda kunyika yako?” Iye akati: “Hapana; asi chokwadi munofanira kundirega ndiende.”
23  Mwari akamumutsira mumwe mudzivisi, kureva Rezoni mwanakomana waEriyadha, akanga atiza ishe wake Hadhadhezeri mambo weZobha.
24  Iye akaramba achiunganidza varume kwaari, akava mukuru weboka revapambi, Dhavhidhi paakauraya vanhu vokuZobha. Naizvozvo vakaenda kuDhamasiko vakagara imomo, vakatanga kutonga vari muDhamasiko.
25  Iye akava mudzivisi waIsraeri mazuva ose aSoromoni, uye izvozvo zvichibatanidzwa nezvinokuvadza zvakaitwa naHadhadhi; uye aivenga Israeri kwazvo nguva yaakaramba achitonga Siriya.
26  Kwaiva naJerobhoamu mwanakomana waNebhati muEfremu wokuZeredha, mushandi waSoromoni, uye amai vake vainzi Zerua, mukadzi aiva chirikadzi. Iyewo akatanga kumukira mambo.
27  Akamukira mambo nokuda kwechikonzero ichi: Soromoni akanga agadzira Murwi Wevhu. Akanga avhara pakanga pakaputsika paGuta rababa vake Dhavhidhi.
28  Zvino murume uyu Jerobhoamu aiva murume akashinga, aiva nesimba. Soromoni paakaona kuti jaya racho raishanda nesimba, akarigadza kuti rive mutariri webasa rose rokumanikidzirwa reimba yaJosefa.
29  Panguva iyoyo chaiyo Jerobhoamu akabuda muJerusarema, muprofita Ahija muShiro akamuwana ari mumugwagwa, uye Ahija akanga akapfeka nguo itsva; vaviri vacho vaiva voga kusango.
30  Zvino Ahija akabata nguo yacho itsva yaakanga akapfeka akaibvarura kuva zvidimbu gumi nezviviri.
31  Akati kuna Jerobhoamu: “Tora zvidimbu gumi; nokuti zvanzi naJehovha Mwari waIsraeri, ‘Tarira ndiri kubvarura umambo kuti hubve muruoko rwaSoromoni, uye ndichakupa madzinza gumi.
32  Dzinza rimwe chete ndiro richaramba riri rake nokuda kwomushumiri wangu Dhavhidhi uye nokuda kweJerusarema, guta randakasarudza pamadzinza ose aIsraeri.
33  Chikonzero chacho ndechokuti vakandisiya, vakatanga kukotamira Ashtoreti mwarikadzi wevaSidhoni, Kemoshi mwari waMoabhi naMirikomu mwari wevanakomana vaAmoni; uye havana kufamba munzira dzangu nokuita zvakarurama pamberi pangu nokuchengeta mirau yangu nezvandakatonga sezvakaita baba vake Dhavhidhi.
34  Asi handizobvisi umambo hwacho hwose muruoko rwake, nokuti ndichamuita jinda mazuva ose oupenyu hwake, nokuda kwomushumiri wangu Dhavhidhi wandakasarudza, nokuti akachengeta mirayiro yangu nemirau yangu.
35  Ndichabvisa umambo muruoko rwomwanakomana wake ndohupa iwe, iwo madzinza gumi.
36  Asi ndichapa mwanakomana wake dzinza rimwe chete, kuti nguva dzose mushumiri wangu Dhavhidhi arambe aine rambi pamberi pangu muJerusarema, guta randakasarudza kuti ndiise zita rangu mariri.
37  Ndiwe wandichatora, uchatonga zvose zvinopangwa nomweya wako, uye uchava mambo waIsraeri.
38  Kana ukateerera zvose zvandichakurayira, wofamba munzira dzangu, woita zvakarurama pamberi pangu nokuchengeta mirau yangu nemirayiro yangu, sezvakaitwa nomushumiri wangu Dhavhidhi, ndichavawo newe, uye ndichakuvakira imba inogara nguva refu, sokuvakira kwandakaita Dhavhidhi, uye ndichakupa Israeri.
39  Ndichaninipisa vana vaDhavhidhi nokuda kweizvi, asi kwete nguva dzose.’”
40  Zvino Soromoni akatanga kutsvaka kuuraya Jerobhoamu. Naizvozvo Jerobhoamu akasimuka, akatizira kuIjipiti kuna Shishaki mambo weIjipiti, akaramba ari muIjipiti kusvikira Soromoni afa.
41  Mamwe mabasa ose aSoromoni nezvose zvaakaita nouchenjeri hwake, hazvina kunyorwa here mubhuku remabasa aSoromoni?
42  Mazuva ayo Soromoni akanga atonga Israeri ari muJerusarema aiva makore makumi mana.
43  Soromoni akabva arara nemadzitateguru ake, akavigwa muGuta rababa vake Dhavhidhi; uye mwanakomana wake Rehobhoamu akatanga kutonga panzvimbo pake.
8  Panguva iyoyo Soromoni akaunganidza varume vakuru vaIsraeri, vakuru vose vemadzinza, machinda emadzibaba, evanakomana vaIsraeri, kwaiva naMambo Soromoni kuJerusarema, kuti vakwire neareka yesungano yaJehovha ichibva muGuta raDhavhidhi, kureva Ziyoni.
2  Naizvozvo varume vose vaIsraeri vakaungana kwaiva naMambo Soromoni mumwedzi waEtanimu pamutambo, kureva mwedzi wechinomwe.
3  Naizvozvo varume vakuru vose vaIsraeri vakauya, vapristi vakatakura Areka.
4  Vakakwira neareka yaJehovha netende rokusanganira nemidziyo yose mitsvene yaiva mutende racho; vapristi nevaRevhi vakakwira nazvo.
5  Mambo Soromoni neungano yose yaIsraeri yaaiva nayo, vaya vaichengeta zvavakanga varangana naye, vaiva pamberi peAreka, vachibayira makwai nemombe zvakanga zvakawanda zvokusagona kuzivikanwa kuti zvingani uye zvokusagona kuverengwa.
6  Vapristi vakabva vapinda neareka yesungano yaJehovha munzvimbo yayo, muimba yomukatikati yeimba yacho, Nzvimbo Tsvenetsvene, pasi pemapapiro emakerubhi.
7  Nokuti makerubhi acho akanga akatambanudza mapapiro awo pamusoro penzvimbo yeAreka, zvokuti makerubhi acho akaramba akavhara Areka nematanda ayo nechepamusoro.
8  Asi matanda acho akanga akareba, zvokuti kumuromo kwematanda acho kwaioneka uri muNzvimbo Tsvene pamberi peimba yomukatikati, asi akanga asingaoneki uri kunze. Iwo achiri imomo kusvikira nhasi.
9  MuAreka macho makanga musina chinhu kunze kwemahwendefa maviri ematombo akanga aiswa imomo naMosesi kuHorebhi, Jehovha paakanga aita sungano nevanakomana vaIsraeri pavaibuda munyika yeIjipiti.
10  Vapristi pavakabuda munzvimbo tsvene, gore rakazadza imba yaJehovha.
11  Vapristi vakanga vasingakwanisi kumira kuti vashumire nokuda kwegore racho, nokuti kubwinya kwaJehovha kwakanga kwazadza imba yaJehovha.
12  Panguva iyoyo Soromoni akati: “Jehovha akati aizogara muzarima.
13  Ndabudirira kukuvakirai imba yokugara yakakwirira, nzvimbo isingachinji yokuti mugare nokusingagumi.”
14  Mambo akabva atendeuka, akatanga kukomborera ungano yose yaIsraeri, ungano yose yaIsraeri zvayakanga yakamira.
15  Akati: “Jehovha Mwari waIsraeri ngaarumbidzwe, akataura nomuromo wake nababa vangu Dhavhidhi uye azadzika noruoko rwake, achiti,
16  ‘Kubvira pazuva randakabudisa vanhu vangu vaIsraeri muIjipiti, handina kusarudza guta pamadzinza ose aIsraeri rokuti zita rangu rivakirwe imba kuti rirambe riri ipapo; asi ndichasarudza Dhavhidhi kuti atarisire vanhu vangu vaIsraeri.’
17  Baba vangu Dhavhidhi vaiva nechido mumwoyo mavo chokuti vavakire zita raJehovha Mwari waIsraeri imba.
18  Asi Jehovha akati kuna baba vangu Dhavhidhi, ‘Nokuti waiva nechido mumwoyo mako chokuti uvakire zita rangu imba, wakaita zvakanaka, nokuti waiva nechido mumwoyo mako.
19  Zvisinei iwe hauzovaki imba yacho, asi mwanakomana wako achabuda muchiuno mako ndiye achavakira zita rangu imba.’
20  Jehovha akaita shoko rake raakanga ataura, kuti ndisimuke panzvimbo yababa vangu Dhavhidhi, ndogara pachigaro choumambo chaIsraeri, sezvakanga zvataurwa naJehovha, kuti ndivakire zita raJehovha Mwari waIsraeri imba,
21  kuti ndigadzirire Areka nzvimbo, imo mune sungano yaJehovha yaakaita nemadzitateguru edu paakanga achivabudisa munyika yeIjipiti.”
22  Soromoni akamira pamberi peatari yaJehovha ari pamberi peungano yose yaIsraeri, akabva atambanudzira zvanza zvake kumatenga;
23  akati: “Haiwa Jehovha Mwari waIsraeri, hakuna mumwe Mwari akaita semi kumatenga ari kumusoro kana panyika iri pasi, anochengeta sungano nokuva nomutsa worudo kuvashandi venyu vanofamba pamberi penyu nemwoyo yavo yose,
24  imi makaitira mushumiri wenyu, baba vangu Dhavhidhi, zvamakavapikira, zvokuti makaita chipikirwa chacho nomuromo wenyu, mukachiita noruoko rwenyu, sezvazvakaita nhasi.
25  Zvino, haiwa Jehovha Mwari waIsraeri, itirai mushumiri wenyu, ivo baba vangu Dhavhidhi, zvamakavapikira, muchiti, ‘Pamberi pangu hapazoshayikwi murume wokwako kuti agare pachigaro choumambo chaIsraeri, kana vanakomana vako vakangochenjerera nzira yavo nokufamba pamberi pangu sokufamba kwawakaita pamberi pangu.’
26  Zvino ndapota, haiwa Mwari waIsraeri, chipikirwa chenyu chamakapikira mushumiri wenyu, ivo baba vangu Dhavhidhi, ngachive chakavimbika.
27  “Asi chokwadi Mwari angagara panyika here? Tarirai! Hamungakwani mumatenga, iko kumatengatenga; zvino, zvakadini neimba ino yandavaka!
28  Haiwa Jehovha Mwari wangu, tendeudzirai chiso chenyu kumunyengetero womushumiri wenyu nokuchikumbiro chake chokuti anzwirwe nyasha, kuti muteerere kuchema kwokuteterera nomunyengetero uri kunyengeterwa nomushumiri wenyu nhasi pamberi penyu;
29  kuti maziso enyu asvinure akatarira kuimba iyi usiku nemasikati, kunzvimbo yamakati, ‘Zita rangu richava ipapo,’ kuti muteerere munyengetero uri kunyengeterwa nomushumiri wenyu akatarira kunzvimbo ino.
30  Teererai kukumbira kunzwirwa nyasha kwomushumiri wenyu nokwevanhu venyu vaIsraeri kwavanonyengeterera vakatarira kunzvimbo ino; inzwai muri kunzvimbo yenyu yamunogara, iko kumatenga, uye inzwai mukanganwire.
31  “Kana munhu akatadzira wokwake, akaita kuti apike, kuti ave akatukwa paanotadza kuita zvaakapika, uye akapika ari pamberi peatari yenyu iri muimba ino,
32  inzwai muri kumatenga, muite chimwe chinhu, mutonge vashumiri venyu nokuzivisa kuti munhu akaipa, akaipa, nokuisa nzira yake pamusoro wake, uye kuzivisa kuti munhu akarurama, akarurama, nokumupa zvinoenderana nokururama kwake.
33  “Kana vanhu venyu vaIsraeri vakakundwa pamberi pomuvengi, nokuti vanenge varamba vachikutadzirai, vakadzoka kwamuri, vakakudza zita renyu, vakanyengetera uye vakakumbira kunzwirwa nyasha nemi vari muimba ino,
34  inzwai muri kumatenga, mukanganwire chivi chevanhu venyu vaIsraeri, muvadzose kunyika yamakapa madzitateguru avo.
35  “Kana denga rikavharwa zvokuti hapana mvura inonaya, nokuti vanenge varamba vachikutadzirai, ivo vakanyengetera vakatarira kunzvimbo ino, vakakudza zita renyu, vakatendeuka pachivi chavo, nokuti munenge maramba muchivatambudza,
36  inzwai muri kumatenga, mukanganwire chivi chevashumiri venyu, ivo vanhu venyu vaIsraeri, nokuti munovadzidzisa nzira yakanaka yavanofanira kufamba nayo; munayise mvura panyika yenyu yamakapa vanhu venyu kuti ive nhaka yavo.
37  “Kana nzara ikaitika panyika, kana denda rikauya, kana kutsva kwezvirimwa, kuora, mhashu, mapete zvikauya; kana muvengi wavo akavakomba munyika yemagedhi avo—chero dambudziko ripi zvaro, chero denda ripi zvaro—
38  chero munyengetero upi zvawo, chero kukumbira kunzwirwa nyasha kupi zvako kungaitwa nomunhu chero upi zvake kana nevanhu venyu vose vaIsraeri, nokuti mumwe nomumwe anoziva dambudziko romwoyo wake, ivo vakatambanudzira zvanza zvavo kuimba ino,
39  inzwai muri kumatenga, iyo nzvimbo yenyu yamunogara isingachinji, mukanganwire uye muite chimwe chinhu, mupe mumwe nomumwe zvinoenderana nenzira dzake dzose, nokuti munoziva mwoyo wake (nokuti imi moga ndimi munonyatsoziva mwoyo yevanakomana vose vevanhu);
40  kuti vakutyei mazuva ose avanenge vari vapenyu panyika yamakapa madzitateguru edu.
41  “Uyewo kana munhu wokune imwe nyika, asiri wevanhu venyu vaIsraeri, anobva kunyika iri kure nokuda kwezita renyu
42  (nokuti vachanzwa nezvezita renyu guru uye nezvoruoko rwenyu rune simba uye nezvoruoko rwenyu rwakatambanudzwa), akauya akanyengetera akatarira kuimba ino,
43  teererai muri kumatenga, iyo nzvimbo yenyu yamunogara isingachinji, muitire munhu wacho wokune imwe nyika maererano nezvose zvaanoshevedzera kwamuri; kuti marudzi ose enyika azive zita renyu, kuti akutyei sezvinoitwa nevanhu venyu vaIsraeri, uye kuti azive kuti zita renyu rakashevedzwa paimba ino yandakavaka.
44  “Kana vanhu venyu vakaenda kunorwisana nomuvengi wavo nenzira yamunovatuma nayo, vakanyengetera kuna Jehovha vakatarira kuguta ramakasarudza neimba yandakavakira zita renyu,
45  inzwaiwo munyengetero wavo nokukumbira kwavo kunzwirwa nyasha muri kumatenga, muvaruramisire.
46  “Kana vakakutadzirai (nokuti hapana munhu asingatadzi), imi mukavatsamwira kwazvo movaisa kumuvengi, vatapi vavo vovatapa kuti vaende navo kunyika yomuvengi iri kure kana iri pedyo;
47  ivo vakazopengenuka vari munyika yavanenge vaendeswa kwairi, vatapwa, vakadzoka, vakakukumbirai kuti muvanzwire nyasha vari munyika yevakavatapa, vachiti, ‘Takatadza uye takakanganisa, takaita zvakaipa’;
48  vakadzoka kwamuri nemwoyo yavo yose uye nemweya yavo yose vari munyika yevavengi vavo vanenge vavatapa, vakanyengetera kwamuri vakatarira kunyika yavo yamakapa madzitateguru avo, guta ramakasarudza neimba yandakavakira zita renyu;
49  inzwaiwo muri kumatenga, iyo nzvimbo yenyu yamunogara isingachinji, munyengetero wavo nokukumbira kwavo kunzwirwa nyasha, muvaruramisire,
50  uye mukanganwire vanhu venyu vanenge vakutadzirai uye kutadza kwavo kwose kwavanenge vakutadzirai nakwo; vanzwirei tsitsi pamberi pevanenge vavatapa, vavanzwire tsitsi
51  (nokuti ivo vanhu venyu nenhaka yenyu, vamakabudisa muIjipiti, muvira resimbi),
52  kuti maziso enyu ave akasvinurira kukumbira kunzwirwa nyasha kwomushumiri wenyu nokukumbira kunzwirwa nyasha kwevanhu venyu vaIsraeri, nokuvateerera pazvose zvavanoshevedzera kwamuri.
53  Nokuti ndimi makavatsaura kuti vave nhaka yenyu pamarudzi ose enyika, sezvamakataura muchishandisa mushumiri wenyu Mosesi pamaibudisa madzitateguru edu muIjipiti, haiwa Changamire Ishe Jehovha.”
54  Zvino Soromoni paakangopedza kunyengetera kuna Jehovha munyengetero wose uyu nokukumbira kunzwirwa nyasha, akasimuka pamberi peatari yaJehovha, paaiva akapfugama nemabvi ake, zvanza zvake zvakatambanudzirwa kudenga;
55  akamira, akakomborera ungano yose yaIsraeri nenzwi guru, achiti:
56  “Jehovha ngaarumbidzwe, iye akapa vanhu vake vaIsraeri nzvimbo yokuzororera maererano nezvose zvaakapikira. Pazvipikirwa zvake zvose zvakanaka zvaakapikira achishandisa mushumiri wake Mosesi, hapana kana shoko rimwe chete rakakundikana.
57  Jehovha Mwari wedu ngaave nesu sezvaakava nemadzitateguru edu. Ngaarege kutisiya kana kutirega,
58  kuti aite kuti mwoyo yedu imude kuti tifambe munzira dzake dzose uye kuti tichengete mirayiro yake nemirau yake nezvaakatonga, zvaakarayira madzitateguru edu.
59  Mashoko angu ose aya andakumbira nawo kunzwirwa nyasha pamberi paJehovha ngaave pedyo naJehovha Mwari wedu masikati nousiku, kuti aruramisire mushumiri wake uye aruramisire vanhu vake vaIsraeri maererano nezvingadiwa zuva nezuva;
60  kuti vanhu vose vepanyika vazive kuti Jehovha ndiye Mwari wechokwadi. Hakuna mumwe.
61  Mwoyo yenyu ngaive yakakwana kuna Jehovha Mwari wedu nokufamba mumirau yake uye nokuchengeta mirayiro yake sezvazvakaita nhasi.”
62  Zvino mambo nevaIsraeri vose vaaiva navo vakanga vachipa chibayiro chikuru pamberi paJehovha.
63  Soromoni akapa zvibayiro zvokugoverana zvaaifanira kupa Jehovha, mombe zviuru makumi maviri nezviviri nemakwai zviuru zana nezvine makumi maviri, kuti mambo nevanakomana vose vaIsraeri vatsaurire imba yaJehovha.
64  Pazuva iroro mambo aifanira kutsvenesa pakati pechivanze chiri pamberi peimba yaJehovha, nokuti ipapo ndipo paaifanira kupa chibayiro chinopiswa nechinopiwa chezviyo nemafuta ezvibayiro zvokugoverana; nokuti atari yemhangura yaiva pamberi paJehovha yaiva duku kwazvo zvokuti yakanga isingakwani chibayiro chinopiswa nechinopiwa chezviyo nemafuta ezvibayiro zvokugoverana.
65  Panguva iyoyo Soromoni akaita mutambo, aine vaIsraeri vose, ungano huru kubvira kumuganhu weHamati kusvikira kumupata une rukova weIjipiti, pamberi paJehovha Mwari wedu mazuva manomwe nemamwe mazuva manomwe, mazuva gumi nemana.
66  Pazuva rechisere akarega vanhu vachienda; uye vakakomborera mambo vakaenda kumisha yavo, vachifara uye vaine mwoyo yaifarira zvakanaka zvose izvo Jehovha akanga aitira mushumiri wake Dhavhidhi nevanhu vake vaIsraeri.
16  Zvino shoko raJehovha rakasvika kuna Jehu mwanakomana waHananai pamusoro paBhaasha, richiti:
2  “Zvandakakusimudza muguruva kuti ndikuite mutungamiriri wevanhu vangu vaIsraeri, ukafamba munzira yaJerobhoamu, ukaita kuti vanhu vangu vaIsraeri vatadze nokundigumbura nezvivi zvavo,
3  tarira ndiri kutevera ndichitsvaira Bhaasha neimba yake, ndichaita kuti imba yake ive seimba yaJerobhoamu mwanakomana waNebhati.
4  Ani naani waBhaasha achafira muguta achadyiwa nembwa; uye ani naani wake achafira kusango achadyiwa neshiri dzokumatenga.”
5  Mamwe mabasa ose aBhaasha nezvaakaita nokuva kwake nesimba, hazvina kunyorwa here mubhuku remabasa emazuva emadzimambo aIsraeri?
6  Bhaasha akazorara nemadzitateguru ake, akavigwa muTiza; uye mwanakomana wake Eraa akatanga kutonga panzvimbo pake.
7  Shoko raJehovha rakanga rauyawo nokumuprofita Jehu mwanakomana waHananai, pamusoro paBhaasha neimba yake, nokuda kwezvakaipa zvose zvaakaita pamberi paJehovha nokumugumbura nebasa remaoko ake, kuti iite seimba yaJerobhoamu, nokuti iye akamuuraya.
8  Mugore rechimakumi maviri nematanhatu raAsa mambo waJudha, Eraa mwanakomana waBhaasha akava mambo waIsraeri muTiza kwemakore maviri.
9  Mushandi wake Zimri, mukuru wehafu yengoro akamumukira, paaiva muTiza achinwa kusvikira adhakwa ari paimba yaAriza, uya aitarisira imba yaiva muTiza.
10  Zimri akapinda, akamurwisa, akamuuraya mugore rechimakumi maviri nemanomwe raAsa mambo waJudha, akatanga kutonga panzvimbo pake.
11  Paakatanga kutonga, paakangogara pachigaro chake choumambo, akauraya imba yose yaBhaasha. Haana kusiya kana munhurume wokwake kana vatsivi vake veropa kana shamwari dzake.
12  Nokudaro Zimri akatsakatisa imba yose yaBhaasha, maererano neshoko raJehovha raakanga ataura pamusoro paBhaasha achishandisa muprofita Jehu,
13  nokuda kwezvivi zvose zvaBhaasha nezvivi zvaEraa mwanakomana wake zvavakaita uye zvavakatadzisa Israeri nazvo nokugumbura Jehovha Mwari waIsraeri nezvidhori zvavo zvisina zvazvinobatsira.
14  Mamwe mabasa ose aEraa nezvose zvaakaita, hazvina kunyorwa here mubhuku remabasa emazuva emadzimambo aIsraeri?
15  Mugore rechimakumi maviri nemanomwe raAsa mambo waJudha, Zimri akava mambo kwemazuva manomwe muTiza, vanhu pavakanga vakakomba Gibhetoni, raiva revaFiristiya.
16  Kwapera nguva yakati, vanhu vakanga vakadzika musasa vakanzwa zvichinzi: “Zimri amukira akaurayawo mambo.” Naizvozvo vaIsraeri vose vakagadza Omri, mukuru weuto, kuti ave mambo waIsraeri pazuva iroro mumusasa.
17  Zvino Omri nevaIsraeri vose vaaiva navo vakabva kuGibhetoni vakatanga kukomba Tiza.
18  Zimri paakangoona kuti guta rakanga ratorwa, akabva apinda mushongwe yokugara yeimba yamambo, akapisa imba yamambo nomoto iye arimo, zvokuti akafa,
19  nokuda kwezvivi zvake zvaakanga aita nokuita zvakaipa pamberi paJehovha nokufamba munzira yaJerobhoamu nomuchivi chake chaakaita nokutadzisa Israeri.
20  Mamwe mabasa ose aZimri nokumukira kwake kwaakaita, hazvina kunyorwa here mubhuku remabasa emazuva emadzimambo aIsraeri?
21  Panguva iyoyo ndipo pakatanga vanhu vaIsraeri kukamukana kuva mapoka maviri. Kwaiva neboka revanhu rakava vateveri vaTibni mwanakomana waGinati, kuti rimuite mambo, rimwe boka rikava vateveri vaOmri.
22  Vanhu vaitevera Omri vakazokunda vanhu vaitevera Tibni mwanakomana waGinati; zvokuti Tibni akaurayiwa, Omri akatanga kutonga.
23  Mugore rechimakumi matatu nerimwe chete raAsa mambo waJudha, Omri akava mambo waIsraeri kwemakore gumi nemaviri. Akatonga kwemakore matanhatu ari muTiza.
24  Akatenga gomo reSamariya kuna Shemeri nematarenda maviri esirivha, akatanga kuvaka pagomo racho ndokutumidza guta racho raakanga avaka kuti Samariya, zita raShemeri tenzi wegomo racho.
25  Omri akaramba achiita zvakaipa pamberi paJehovha uye akaita zvakaipa kwazvo kupfuura vose vakamutangira.
26  Akafamba munzira dzose dzaJerobhoamu mwanakomana waNebhati, nomuchivi chake chaakatadzisa Israeri nacho nokugumbura Jehovha Mwari waIsraeri nezvidhori zvavo zvisina zvazvinobatsira.
27  Mamwe mabasa ose aOmri, zvaakaita nokuva nesimba kwake, hazvina kunyorwa here mubhuku remabasa emazuva emadzimambo aIsraeri?
28  Omri akazorara nemadzitateguru ake, akavigwa muSamariya; uye mwanakomana wake Ahabhi akatanga kutonga panzvimbo pake.
29  Ahabhi mwanakomana waOmri akava mambo waIsraeri mugore rechimakumi matatu nemasere raAsa mambo waJudha; uye Ahabhi mwanakomana waOmri akaramba achitonga Israeri ari muSamariya kwemakore makumi maviri nemaviri.
30  Ahabhi mwanakomana waOmri akaita zvakaipa kwazvo pamberi paJehovha kupfuura vose vakamutangira.
31  Zvino, sokunge kuti chaiva chinhu chiduku kwazvo kwaari kuti afambe muzvivi zvaJerobhoamu mwanakomana waNebhati, iye akatora Jezebheri mwanasikana waEtibhaari mambo wevaSidhoni kuti ave mudzimai wake, akatanga kuenda kunoshumira Bhaari nokumukotamira.
32  Uyezve, akamisira Bhaari atari paimba yaBhaari yaakavaka muSamariya.
33  Ahabhi akagadzira danda dzvene; uye Ahabhi akawedzera kugumbura Jehovha Mwari waIsraeri kupfuura madzimambo ose aIsraeri akanga amutangira.
34  Hieri muBheteri akavaka Jeriko mumazuva ake. Akarasikirwa naAbhiramu dangwe rake paakavaka nheyo dzaro, uye akarasikirwa naSegubhu gotwe rake paakamisa masuo aro, maererano neshoko raJehovha raakataura achishandisa Joshua mwanakomana waNuni.
18  Zvino pashure pemazuva mazhinji, shoko raJehovha rakasvika kuna Eriya mugore rechitatu, richiti: “Enda unozviratidza kuna Ahabhi, zvandatsunga kunayisa mvura panyika.”
2  Naizvozvo Eriya akaenda kuti anozviratidza kuna Ahabhi, nzara payakanga yanyanya muSamariya.
3  Munguva iyi, Ahabhi akashevedza Obhadhiya, akanga achitarisira imba. (Zvino Obhadhiya akanga ari munhu aitya Jehovha kwazvo.
4  Nokudaro Jezebheri paakauraya vaprofita vaJehovha, Obhadhiya akatora vaprofita zana, akaramba akavavanza mubako vari mumapoka emakumi mashanu, akavapa zvokudya nemvura.)
5  Ahabhi akati kuna Obhadhiya: “Famba munyika, uende kuzvitubu zvose zvemvura nokumipata yose ine hova. Zvichida tingawana uswa hunyoro, kuti tichengetedze mabhiza nemanyurusi zviri zvipenyu uye tirege kuvazve nedzimwe mhuka dzingaparara.”
6  Naizvozvo vakakamurirana nyika yokuti vafambe mairi. Ahabhi akaenda ari oga neimwe nzira, Obhadhiya akaenda ari oga neimwe nzira.
7  Obhadhiya zvaakaramba achienda, akaona Eriya achiuya kuzosangana naye. Akabva amuziva, akawira pasi nechiso chake akati: “Ndimi here, ishe wangu Eriya?”
8  Iye akati kwaari: “Ndini. Enda unoti kunashe wako, ‘Eriya ari kuno.’”
9  Asi iye akati: “Ndakatadzei kuti muise mushandi wenyu muruoko rwaAhabhi kuti andiuraye?
10  NaJehovha Mwari wenyu mupenyu, hakuna rudzi kana umambo kusina kutumirwa shoko naishe wangu kuti akutsvakei. Pavakati, ‘Haako kuno,’ akaita kuti umambo hwacho norudzi rwacho vapike kuti havana kukuwanai.
11  Zvino moti, ‘Enda unoti kunashe wako: “Eriya ari kuno.”’
12  Zvichatoitika kuti, pandichabva kwamuri, mudzimu waJehovha uchakuendesai kwandisingazozivi; zvino ini ndichange ndaenda kunoudza Ahabhi, asi haazokuwanii, uye achabva atondiuraya, mushumiri wenyu zvaakatya Jehovha kubvira achiri muduku.
13  Ishe wangu haana kuudzwa here zvandakaita panguva iyo Jezebheri akauraya vaprofita vaJehovha, kuti ndakaramba ndakavanza sei vamwe vaprofita vaJehovha, varume zana vari mumapoka emakumi mashanu, mubako, ndikaramba ndichivapa zvokudya nemvura?
14  Zvino moti, ‘Enda unoti kunashe wako: “Eriya ari kuno.”’ Iye achatondiuraya.”
15  Zvisinei, Eriya akati: “NaJehovha wemauto mupenyu wandimire pamberi pake, nhasi ndichazviratidza kwaari.”
16  Naizvozvo Obhadhiya akaenda kunosangana naAhabhi, akamuudza; uye Ahabhi akaenda kunosangana naEriya.
17  Zvino Ahabhi paakangoona Eriya, Ahabhi akabva ati kwaari: “Ndiwe here anounzira Israeri dambudziko?”
18  Iye akati: “Handina kuunzira Israeri dambudziko, asi imi neimba yababa venyu ndimi makariunza, nokuti makasiya mirayiro yaJehovha, mukatevera vanaBhaari.
19  Zvino tumirai shoko, muunganidze vaIsraeri vose kwandiri paGomo reKameri, nevaprofita vaBhaari mazana mana nemakumi mashanu nevaprofita vedanda dzvene mazana mana, vanodyira patafura yaJezebheri.”
20  Ahabhi akatumira shoko pakati pevanakomana vaIsraeri vose, akaunganidza vaprofita vacho paGomo reKameri.
21  Eriya akabva aswedera pedyo nevanhu vose akati: “Mucharamba muine mwoyo miviri kusvikira rini? Kana Jehovha ari iye Mwari wechokwadi, muteverei; asi kana ari Bhaari, muteverei.” Asi vanhu havana kumupindura kana shoko rimwe chete zvaro.
22  Eriya akati kuvanhu vacho: “Ndini ndasara ndiri muprofita waJehovha, ini ndoga, nepo vaprofita vaBhaari vari varume mazana mana nemakumi mashanu.
23  Zvino ngavatipe nzombe duku mbiri, ivo ngavazvisarudzire nzombe duku imwe chete, vaicheke-cheke, vaiise pamusoro pehuni, asi varege kuisa moto pairi. Ini ndichagadzira imwe nzombe duku, ndichaiisa pamusoro pehuni, asi handizoisi moto pairi.
24  Imi shevedzai zita ramwari wenyu, uye ini ndichashevedza zita raJehovha; Mwari wechokwadi achapindura nomoto ndiye Mwari wechokwadi.” Vanhu vose vakapindura vakati: “Chinhu chacho chakanaka.”
25  Zvino Eriya akati kuvaprofita vaBhaari: “Sarudzai nzombe duku imwe chete, mutange kuigadzira, nokuti muri vazhinji; uye shevedzai zita ramwari wenyu, asi musaisa moto pairi.”
26  Naizvozvo vakatora nzombe yacho duku yaakavapa. Vakabva vaigadzira, vakaramba vachishevedza zita raBhaari kubvira mangwanani kusvikira masikati, vachiti: “Haiwa Bhaari, tipindurei!” Asi kwakanga kusina inzwi, uye hapana aipindura. Vakaramba vachisvetuka-svetuka vachipoterera atari yavakanga vagadzira.
27  Ava masikati Eriya akatanga kuvaseka achiti: “Shevedzerai kwazvo, nokuti iye ndimwari; panofanira kuva nechiri kumunetsa, zvimwe anoda kuzvibatsira saka anofanira kuenda kuchimbudzi. Kana kuti zvimwe akarara uye anofanira kumuka!”
28  Vakatanga kushevedzera kwazvo, vachizvicheka nemapanga nemapfumo marefu maererano netsika yavo, kusvikira vaita kuti ropa riyerere pavari.
29  Zvino masikati achangopfuura, vakaramba vachiita sevaprofita kusvikira panguva yokukwira kwechinopiwa chezviyo, kwakanga kusina inzwi, hapana aipindura, uye hapana aiteerera.
30  Eriya akazoti kuvanhu vose: “Swederai kwandiri.” Naizvozvo vanhu vose vakaswedera kwaari. Akabva agadziridza atari yaJehovha yakanga yaputswa.
31  Naizvozvo Eriya akatora matombo gumi nemaviri, akaenzana nokuwanda kwemadzinza evanakomana vaJakobho, uya akanga audzwa naJehovha kuti: “Uchanzi Israeri.”
32  Akavaka atari nematombo acho muzita raJehovha, akagadzira mugero wakakura senzvimbo inodyarwa mbeu inokwana maseya maviri, kupoterera atari yacho.
33  Pashure paizvozvo akaronga huni, akacheka-cheka nzombe yacho duku, akaiisa pamusoro pehuni. Zvino akati: “Zadzai zvirongo zvikuru zvina nemvura muidururire pachinopiwa chinopiswa nepamusoro pehuni.”
34  Akabva ati: “Itaizve saizvozvo.” Naizvozvo vakaitazve saizvozvo. Asi akati: “Itai saizvozvo kechitatu.” Naizvozvo vakaita saizvozvo kechitatu.
35  Nokudaro mvura yacho yakayerera mumativi ose eatari, akazadzawo mugero wacho nemvura.
36  Zvino nenguva inokwira chinopiwa chezviyo, muprofita Eriya akatanga kuswedera pedyo ndokuti: “Haiwa Jehovha, Mwari waAbrahamu, Isaka naIsraeri, nhasi ngazvizivikanwe kuti muri Mwari pakati paIsraeri, kuti ndiri mushumiri wenyu uye kuti ndaita zvinhu zvose izvi maererano neshoko renyu.
37  Ndipindurei, haiwa, Jehovha, ndipindurei, kuti vanhu ava vazive kuti imi, Jehovha, ndimi Mwari wechokwadi uye kuti ndimi makadzosa mwoyo yavo.”
38  Moto waJehovha wakabva waburuka, ukapisa chinopiwa chinopiswa nehuni nematombo neguruva, ukananzva mvura yaiva mumugero.
39  Vanhu vose pavakazviona, vakabva vawira pasi nezviso zvavo vakati: “Jehovha ndiye Mwari wechokwadi! Jehovha ndiye Mwari wechokwadi!”
40  Eriya akabva ati kwavari: “Batai vaprofita vaBhaari! Musarega kana mumwe chete wavo achipukunyuka!” Vakabva vavabata, Eriya akabva aenda navo kumupata une rukova weKishoni, akavaurayira ikoko.
41  Zvino Eriya akati kuna Ahabhi: “Endai, idyai uye inwai; nokuti kune kutinhira kwemvura zhinji.”
42  Ahabhi akaenda kuti anodya nokunwa. Asi Eriya akakwira pamusoro peKameri, akachonjomara pasi, akaramba akaisa chiso chake pakati pemabvi ake.
43  Akabva ati kumushandi wake: “Ndapota, enda. Tarira kurutivi rwokugungwa.” Naizvozvo akaenda, akatarira, akabva ati: “Hakuna kana chiriko.” Iye akati, “Dzokera,” kanomwe.
44  Panguva yechinomwe akati: “Tarirai! Kune gore duku rakaita sechanza chomunhu riri kukwira richibva mugungwa.” Zvino akati: “Enda unoti kuna Ahabhi, ‘Sungai ngoro yenyu! Endai kuti murege kudzivirirwa nemvura zhinji!’”
45  Munguva iyi matenga akasviba nemakore, kukava nemhepo nemvura zhinji kwazvo. Ahabhi akaramba ari mungoro, akaenda kuJezreeri.
46  Ruoko rwaJehovha rwakava pana Eriya, zvokuti akasunga muhudyu make, akamhanya ari mberi kwaAhabhi kusvikira kuJezreeri.
17  Zvino Eriya muTishbhi wokuvagari vokuGiriyedhi akati kuna Ahabhi: “NaJehovha mupenyu, iye Mwari waIsraeri wandimire pamberi pake, mumakore aya hakuzovi nedova kana mvura, kutoti ndarayira neshoko rangu!”
2  Zvino shoko raJehovha rakasvika kwaari, richiti:
3  “Ibva pano, unange nechokumabvazuva, uvande mumupata une rukova weKeriti uri kumabvazuva kwaJodhani.
4  Uchanwa mvura yomumupata une rukova, uye ndicharayira makunguo kuti akupe zvokudya ikoko.”
5  Akabva aenda, akaita maererano neshoko raJehovha, naizvozvo akaenda akagara mumupata une rukova weKeriti uri kumabvazuva kwaJodhani.
6  Makunguo aimuunzira chingwa nenyama mangwanani uye chingwa nenyama manheru, uye akaramba achinwa mvura yomumupata une rukova.
7  Asi pakapera mazuva akati, mupata une rukova wakaoma, nokuti kwakanga kusina kunaya mvura zhinji panyika.
8  Zvino shoko raJehovha rakasvika kwaari, richiti:
9  “Simuka, enda kuZarefati, reSidhoni, ugare ikoko. Tarira! Ndicharayira mumwe mukadzi ari ikoko, chirikadzi, kuti akupe zvokudya.”
10  Naizvozvo akasimuka, akaenda kuZarefati, akasvika pasuo reguta racho; uye akaona mumwe mukadzi, chirikadzi, akanga achiunganidza huni. Naizvozvo akashevedzera kwaari akati: “Ndapota, ndiunzirewo mvura shomanana mumudziyo kuti ndinwe.”
11  Paakanga ava kuenda kunoitora, akashevedzera kwaari akati: “Ndapota, ndiunzirewo chimedu chechingwa muruoko rwako.”
12  Iye akati: “NaJehovha Mwari wenyu mupenyu, handina keke reraundi, asi tsama yefurawa iri muchirongo chikuru nemafuta mashomanana ari muchirongo chiduku; uye tarirai ndiri kuunganidza huni shomanana, uye ndichaenda ndozvigadzirira ini nomwanakomana wangu chimwe chinhu, todya, tofa.”
13  Eriya akabva ati kwaari: “Usatya. Enda uite sezvawataura. Imbotanga wandigadzirira keke duku reraundi nezviripo, uuye naro kwandiri, wozozvigadzirira iwe nomwanakomana wako chimwe chinhu.
14  Nokuti zvanzi naJehovha Mwari waIsraeri, ‘Furawa iri muchirongo chikuru haizoperi, uye mafuta ari muchirongo chiduku haazoperi kusvikira pazuva richanayiswa mvura zhinji panyika naJehovha.’”
15  Naizvozvo akaenda, akaita sezvakanga zvataurwa naEriya; uye akaramba achidya, iye pamwe chete naye neimba yake, kwemazuva mazhinji.
16  Furawa yaiva muchirongo chikuru haina kupera, nemafuta aiva muchirongo chiduku haana kupera, sezvakanga zvataurwa naJehovha achishandisa Eriya.
17  Zvino pashure pezvinhu izvi mwanakomana womukadzi wacho, tenzikadzi weimba yacho, akarwara, kurwara kwake kukanyanya kwazvo zvokuti akaguma kufema.
18  Iye akati kuna Eriya: “Ndinei nemi, haiwa imi munhu waMwari wechokwadi? Makauya kwandiri kuti kukanganisa kwangu kuyeukwe uye kuti muuraye mwanakomana wangu.”
19  Asi iye akati kwaari: “Ndipe mwanakomana wako.” Akabva amutora pachipfuva chake, akakwira naye kuimba yepamusoro pedenga remba, maakanga achigara, akamuradzika pamubhedha wake.
20  Akatanga kushevedzera kuna Jehovha achiti: “Haiwa Jehovha Mwari wangu, mungaunzawo chinhu chinokuvadza pachirikadzi yandiri kugara nayo ndiri mutorwa nokuuraya mwanakomana wayo here?”
21  Akazvambarara pamusoro pomwana wacho katatu, akashevedzera kuna Jehovha akati: “Haiwa Jehovha Mwari wangu, ndapota, dzosai mweya womwana uyu maari.”
22  Jehovha akazoteerera inzwi raEriya, zvokuti mweya womwana wacho wakadzoka maari, akava mupenyu.
23  Zvino Eriya akatora mwana wacho, akadzika naye mumba achibva muimba yepamusoro pedenga remba, akamupa kuna amai vake; uye Eriya akabva ati: “Ona, mwanakomana wako mupenyu.”
24  Mukadzi wacho akabva ati kuna Eriya: “Chokwadi, zvino ndava kuziva kuti muri munhu waMwari uye kuti shoko raJehovha riri mumuromo menyu nderechokwadi.”
9  Zvino Soromoni paakangopedza kuvaka imba yaJehovha neimba yamambo nezvinhu zvose zvakanaka zvaSoromoni zvaaida kuita,
2  Jehovha akabva azviratidza kuna Soromoni kechipiri, sokuzviratidza kwaakanga aita kwaari ari muGibhiyoni.
3  Jehovha akati kwaari: “Ndanzwa munyengetero wako nechikumbiro chako chokuti unzwirwe nyasha, chikumbiro chawaita pamberi pangu kuti unzwirwe nyasha. Ndatsaura imba iyi yawakavaka nokuisa zita rangu pairi nokusingagumi; uye maziso angu nomwoyo wangu zvichava ipapo nguva dzose.
4  Zvino iwe, kana uchizofamba pamberi pangu, sokufamba kwakaita baba vako Dhavhidhi, nomwoyo wakakwana, nokururama, nokuita maererano nezvose zvandakakurayira, uye uchizochengeta mirau yangu nezvandakatonga,
5  iniwo ndichasimbisa chigaro choumambo hwako pana Israeri nokusingagumi, sezvandakapikira baba vako Dhavhidhi, ndichiti, ‘Hapazoshayikwi murume wokwako anogara pachigaro choumambo chaIsraeri.’
6  Kana imi nevanakomana venyu mukarega kunditevera, mukasachengeta mirayiro yangu nemirau yangu zvandakaisa pamberi penyu, moenda, moshumira vamwe vanamwari, movakotamira,
7  ndichaparadzawo vaIsraeri panyika yandakavapa; ndicharasa imba yandakatsvenesera zita rangu kuti ibve pamberi pangu, uye vaIsraeri vachava chirevo uye chinhu chinoshorwa pakati pemarudzi ose.
8  Imba iyi ichava murwi wezvakaparadzwa. Munhu wose anopfuura pedyo nayo acharamba akatarira achishamisika uye acharidza muridzo oti, ‘Jehovha akaitirei nyika iyi neimba iyi zvakadai?’
9  Uye ivo vachati, ‘Nokuti vakasiya Jehovha Mwari wavo akanga abudisa madzitateguru avo munyika yeIjipiti, vakanamatira vamwe vanamwari, vakavakotamira nokuvashumira. Ndokusaka Jehovha akavaunzira dambudziko rose iri.’”
10  Zvino pakapera makore makumi maviri, ayo Soromoni akanga avaka dzimba mbiri, imba yaJehovha neimba yamambo,
11  (Hiramu mambo weTire akanga abatsira Soromoni nematanda emisidhari nematanda emijunipa nendarama yakawanda zvaaida,) panguva iyoyo Mambo Soromoni akapa Hiramu maguta makumi maviri aiva munyika yeGarireya.
12  Naizvozvo Hiramu akabuda muTire kuti anoona maguta aakanga apiwa naSoromoni, asi akanga asina kumunakira.
13  Naizvozvo akati: “Hama yangu, maguta orudzii aya awandipa?” Iwo akatumidzwa kuti Nyika yeKabhuri kusvikira nhasi.
14  Munguva iyi Hiramu akatumira mambo matarenda endarama zana nemakumi maviri.
15  Zvino iyi ndiyo nhoroondo yevaya vakanga vatorwa nokuda kwebasa rokumanikidzirwa vakatorwa naMambo Soromoni kuti vavake imba yaJehovha neimba yake noMurwi Wevhu norusvingo rweJerusarema neHazori neMegidho neGezeri.
16  (Farao mambo weIjipiti akanga auya, akabva atora Gezeri, akaripisa nomoto, uye akanga auraya vaKenani vaigara muguta racho. Naizvozvo akaripa mwanasikana wake, mudzimai waSoromoni, sechipo chokuonekana.)
17  Soromoni akavaka Gezeri neBheti-horoni Rezasi,
18  neBhaarati neTamari raiva murenje, munyika yacho,
19  nemaguta ose okuchengetera zvinhu akava aSoromoni nemaguta engoro nemaguta evatasvi vemabhiza, nezvinhu zvakanaka zvaSoromoni zvaakanga ada kuvaka muJerusarema nomuRebhanoni nomunyika yose yaaitonga.
20  Asi vanhu vose vakasara pavaAmori, vaHiti, vaPerizi, vaHivhi nevaJebhusi, vakanga vasiri vanakomana vaIsraeri,
21  vanakomana vavo vakanga vasara munyika yacho, avo vanakomana vaIsraeri vakanga vasina kukwanisa kuparadza chose, Soromoni akaramba achivatora kuti vaite basa rokumanikidzirwa rouranda kusvikira nhasi.
22  Pavanakomana vaIsraeri hapana vakaitwa varanda naSoromoni; nokuti ivo vaiva varwi nevashandi vake nemachinda ake nevabatsiri vake nevakuru vevatyairi vake vengoro nevevatasvi vake vemabhiza.
23  Ava ndivo vaiva vakuru vevatariri vaitarisira basa raSoromoni, mazana mashanu nemakumi mashanu, vakuru vevanhu vaiita basa.
24  Zvino mwanasikana waFarao akabuda muGuta raDhavhidhi, akaenda kuimba yake yaakanga avakirwa naSoromoni. Panguva iyoyo Soromoni ndipo paakagadzira Murwi Wevhu.
25  Soromoni akaramba achipisira zvibayiro zvinopiswa nezvibayiro zvokugoverana katatu pagore, paatari yaakanga avakira Jehovha, uye utsi hwezvibayiro hwaikwidzirwa paatari yacho, yaiva pamberi paJehovha; uye akapedza imba yacho.
26  Kwaivawo neboka rengarava dzakagadzirwa naMambo Soromoni muEziyoni-gebheri, iri pedyo neEroti, pamhenderekedzo yeGungwa Dzvuku munyika yeEdhomu.
27  Hiramu akaramba achituma vashandi vake, vafambisi vengarava, vaiziva nezvomugungwa, vari muboka rengarava dzacho, pamwe chete nevashandi vaSoromoni.
28  Vakaenda kuOfiri, vakanotora ndarama yaisvika matarenda mazana mana nemakumi maviri ikoko, vakauya nayo kuna Mambo Soromoni.
7  Zvino Soromoni akavaka imba yake mumakore gumi nematatu, zvokuti akapedza imba yake yose.
2  Akavaka Imba yeSango reRebhanoni yakareba makubhiti zana, yakafara makubhiti makumi mashanu, yakakwirira makubhiti makumi matatu, pamitsara mina yembiru dzomusidhari; uye pamusoro pembiru dzacho paiva nematanda omusidhari.
3  Yakarovererwa mapuranga omusidhari kumusoro, pamusoro pematanda ehwaro aiva pambiru makumi mana neshanu. Pamutsara mumwe chete paiva negumi neshanu.
4  Paiva nemitsara mitatu yemahwindo ane mafuremu, uye paiva nehwindo raipinza chiedza rakanga rakatarisana nerimwe hwindo raipinza chiedza mumitsara mitatu yakanga yakaturikidzana.
5  Masuo ose nemagwatidziro zvakanga zviine mativi mana akaenzana zviine mafuremu, uyewo nechepamberi hwindo raipinza chiedza rakanga rakatarisana nerimwe hwindo raipinza chiedza zviri mumitsara mitatu yakaturikidzana.
6  Akaita Vharanda reMbiru rakareba makubhiti makumi mashanu, rakafara makubhiti makumi matatu; uye rimwe vharanda raiva pamberi padzo riine mbiru nedenga pamberi padzo.
7  Kana riri Vharanda reChigaro Choumambo paaizotonga ari, akaita vharanda rokutongera; vakarifukidza nomusidhari kubvira pauriri kusvikira pamatanda edenga.
8  Kana iri imba yake yaaizogara, kune chimwe chivanze, yaiva kure neimba yeVharanda. Yakanga yakagadzirwa saizvozvi. Pakanga paine imba yakanga yakaita seVharanda iri yaakavakira mwanasikana waFarao, akanga aroorwa naSoromoni.
9  Dzose idzi dzaiva dzematombo anodhura, akayerwa, akavezwa, akachekwa nemasaha okuchekesa matombo, mukati nokunze, kubvira panheyo kusvikira kumusoro kwemadziro, uye kunze kusvikira kuchivanze chikuru.
10  Matombo anodhura akaitwa nheyo aiva matombo makuru, matombo emakubhiti gumi, nematombo emakubhiti masere.
11  Nechepamusoro paiva nematombo anodhura, akayerwa, akavezwa, uyewo matanda omusidhari.
12  Chivanze chikuru chakanga chiine mitsara mitatu yematombo akavezwa nomutsara wematanda omusidhari kumativi ose; ndizvo zvakanga zvakaitawo chivanze chomukati cheimba yaJehovha, uye vharanda reimba.
13  Zvino Mambo Soromoni akatumira shoko, akatora Hiramu kuTire.
14  Aiva mwanakomana wechirikadzi yokudzinza raNaftari, uye baba vake vaiva muTire, mupfuri wemhangura; akanga aine uchenjeri kwazvo nokunzwisisa noruzivo rwokuita mabasa emarudzi ose achishandisa mhangura. Naizvozvo akauya kuna Mambo Soromoni akatanga kuita basa rake rose.
15  Akabva aumba mbiru mbiri dzemhangura, mbiru imwe neimwe yakareba makubhiti gumi nemasere, uye tambo yakareba makubhiti gumi nemaviri yaikwana kupoterera imwe neimwe yembiru dzacho mbiri.
16  Akagadzira misoro miviri kuti aiise pamusoro pembiru dzacho, dzakaumbwa nemhangura. Musoro mumwe chete waiva wakareba makubhiti mashanu, uye mumwe musoro wacho waiva wakareba makubhiti mashanu.
17  Paiva nemambure akarukwa, zvishongo zvakamonyoroka zvakagadzirwa secheni, nokuda kwemisoro yaiva pamusoro pembiru dzacho; minomwe nokuda kwomusoro mumwe chete, uye minomwe nokuda kwomumwe musoro wacho.
18  Akagadzirawo mapomegraneti uye mitsara miviri yaipoterera pamusoro pomumbure mumwe chete kuti afukidze misoro yaiva pamusoro pembiru; uye izvozvo ndizvo zvaakaitirawo mumwe musoro wacho.
19  Misoro yaiva pamusoro pembiru dzaiva pavharanda yaiva yakagadzirwa semaruva, yakareba makubhiti mana.
20  Misoro yacho yakanga iri pamusoro pembiru mbiri, uyewo kumusoro pedyo nedumbu raibatana nemambure; uye pamusoro mumwe nomumwe pakanga paine mapomegraneti mazana maviri akapoteredza aiva mumitsara.
21  Akamisa mbiru dzevharanda retemberi. Naizvozvo akamisa mbiru yokurudyi akaitumidza kuti Jakini, uye akabva amisa mbiru yokuruboshwe akaitumidza kuti Bhoazi.
22  Pamusoro pembiru dzacho paiva nezvakagadzirwa semaruva. Basa rokugadzira mbiru rakazopera.
23  Zvino akagadzira dziva resimbi yakanyungudutswa raiva makubhiti gumi kubvira kune rimwe divi romuromo waro kusvikira kune rimwe divi romuromo waro, riri reraundi; uye rakanga rakakwirira makubhiti mashanu, uye paida tambo yakareba makubhiti makumi matatu kuripoteredza.
24  Nechepasi pomuromo waro paiva nezvishongo zvakaita semapudzi kumativi ose, zvakanga zvakaripoteredza, zviri gumi pakubhiti rimwe chete, zvakapoteredza dziva racho kumativi ose, zviine mitsara miviri yezvishongo zvakaita semapudzi zvakaumbwa pamwe chete naro.
25  Rakanga rakagadzikwa panzombe gumi nembiri, nhatu dzakatarira kuchamhembe, nhatu dzakatarira kumavirira, nhatu dzakatarira kumaodzanyemba, nhatu dzakatarira kumabvazuva; uye dziva racho raiva pamusoro padzo, dzose dzakanga dzakafuratira pakati.
26  Ukobvu hwaro hwakanga hwakaita soupamhi hwechanza; nomuromo waro wakanga wakagadzirwa somuromo wekapu, seruva rakatumbuka. Raipinda mabhati zviuru zviviri.
27  Akagadzira zvingoro gumi zvemhangura, chingoro chimwe nechimwe chakareba makubhiti mana, chakafara makubhiti mana, uye chakakwirira makubhiti matatu.
28  Zvingoro zvacho zvakanga zvakagadzirwa seizvi: zvaiva nemarata omumativi, marata acho omumativi aiva pakati pesimbi dzakachinjika.
29  Pamarata omumativi aiva pakati pesimbi dzakachinjika paiva neshumba, nzombe nemakerubhi, uye ndizvo zvazvaiva zvakaitawo pamusoro pesimbi dzakachinjika. Pamusoro uye pasi peshumba dzacho nenzombe dzacho paiva nehata dzakanga dzakagadzirwa dzakarembera.
30  Chingoro chimwe nechimwe chaiva nemavhiri mana emhangura, ane maekisero emhangura; uye zvinhu zvacho zvina zvomumakona ndizvo zvaiva zvitsigiso zvawo. Pasi pebheseni racho ndipo paiva nezvitsigiso zvacho, zvakaumbwa zviine hata dzakanga dzakatarisana.
31  Muromo wacho kubvira mukati kusvikira pazvitsigiso zvichikwira kumusoro waiva makubhiti [?]; uye muromo wacho wakanga uri weraundi, wakagadzirwa sechigadziko chekubhiti nehafu, uyewo pamuromo wacho paiva nemifananidzo yakaita zvokutemerwa. Marata azvo omumativi aiva nemativi mana akaenzana, asiri eraundi.
32  Mavhiri acho mana aiva pasi pemarata omumativi, uye zvitsigiso zvemavhiri acho zvaiva pedyo nechingoro chacho; kukwirira kwevhiri rimwe nerimwe kwaiva kubhiti nehafu.
33  Mavhiri acho akanga akagadzirwa sevhiri rengoro. Zvitsigiso zvawo nemarimu awo nemasipokisi awo nemahabha awo, zvose zvakanga zvakaita zvokuumbwa.
34  Pamakona mana echingoro chimwe nechimwe paiva nezvitsigiso zvina; zvitsigiso zvacho zvaiva chinhu chimwe chete nechingoro chacho.
35  Pamusoro pechingoro chacho paiva nechigadziko chakakwirira hafu yekubhiti, chakaita raundi kumativi ose; uye nechepamusoro pechingoro chacho, mativi acho nemarata acho omumativi zvaiva chinhu chimwe chete nacho.
36  Uyezve, akanyora mifananidzo yemakerubhi achiita zvokutemera, mifananidzo yeshumba nemifananidzo yemichindwe pamativi acho nepamarata omumativi maererano nenzvimbo yakanga isina chinhu yechimwe nechimwe, uye hata kumativi ose.
37  Akagadzira zvingoro zvacho gumi saizvozvi; zvose zvakanga zvakaumbwa zvakafanana, zvakayerwa zvakafanana, uye zviine chimiro chakafanana.
38  Akagadzira mabheseni emhangura gumi. Bheseni rimwe nerimwe raipinda mabhati makumi mana. Bheseni rimwe nerimwe raiva makubhiti mana. Pachingoro chimwe nechimwe paiva nebheseni rimwe chete nokuda kwezvingoro zvacho gumi.
39  Akabva aisa zvingoro zvishanu kurutivi rwokurudyi rweimba yacho, uye zvishanu kurutivi rworuboshwe rweimba yacho; uye akaisa dziva racho kurutivi rwokurudyi rweimba yacho kumabvazuva, nechokumaodzanyemba.
40  Zvishoma nezvishoma Hiramu akagadzira mabheseni acho nemafoshoro nendiro. Hiramu akazopedza kuita basa rose raakaitira Mambo Soromoni raiva nechokuita neimba yaJehovha:
41  Mbiru mbiri nemisoro miviri yakaita sembiya yaiva pamusoro pembiru dzacho mbiri, nemambure maviri okufukidza misoro miviri yeraundi yaiva pamusoro pembiru dzacho,
42  nemapomegraneti mazana mana nokuda kwemambure maviri, mitsara miviri yemapomegraneti pamambure mamwe nemamwe, kuti ifukidze misoro miviri yakaita sembiya yaiva pamusoro pembiru dzacho mbiri;
43  nezvingoro gumi nemabheseni gumi aiva pazvingoro zvacho,
44  nedziva rimwe chete nenzombe gumi nembiri dzaiva pasi pedziva racho;
45  nemakeni nemafoshoro nendiro nemidziyo yose iyi, yakagadzirirwa Mambo Soromoni naHiramu achishandisa mhangura yakabwinyiswa nokuda kweimba yaJehovha.
46  Mambo akazviumbira muforoma dzevhu muRuwa rwaJodhani, pakati peSukoti neZaretani.
47  Soromoni haana kuyera midziyo yacho yose nokuda kwokunyanyowanda kwayo. Kurema kwemhangura yacho hakuna kuzivikanwa.
48  Zvishoma nezvishoma Soromoni akagadzira midziyo yose yaiva nechokuita neimba yaJehovha, atari yendarama netafura yendarama paiva nechingwa chokuratidzira,
49  nezvigadziko zvemarambi zvendarama chaiyo, zvishanu kurudyi uye zvishanu kuruboshwe pamberi peimba yomukatikati, uye maruva akatumbuka nemarambi nezvokudzimisa marambi, achishandisa ndarama,
50  nemabheseni nezvokudzimisa moto nendiro nemakapu nemidziyo yokuisira moto, achishandisa ndarama chaiyo, nemahinji emasuo eimba yomukati, kureva Nzvimbo Tsvenetsvene, neemasuo eimba yetemberi, achishandisa ndarama.
51  Basa rose raifanira kuitwa naMambo Soromoni rine chokuita neimba yaJehovha rakazopera; Soromoni akatanga kupinza zvinhu zvakaitwa zvitsvene nababa vake Dhavhidhi; sirivha nendarama nezvimwe zvinhu akazviisa papfuma yeimba yaJehovha.
22  Zvino vakagara makore matatu pasina hondo pakati peSiriya naIsraeri.
2  Mugore rechitatu Jehoshafati mambo waJudha akaenda kuna mambo waIsraeri.
3  Mambo waIsraeri akabva ati kuvashandi vake: “Munozviziva here kuti Ramoti-giriyedhi nderedu? Asi tiri kuzengurira kuritora muruoko rwamambo weSiriya.”
4  Iye akati kuna Jehoshafati: “Uchaenda neni kunorwa kuRamoti-giriyedhi here?” Jehoshafati akati kuna mambo waIsraeri: “Ini ndakaita sewe. Vanhu vangu vakaita sezvakaita vanhu vako. Mabhiza angu akaita sezvakaita mabhiza ako.”
5  Zvisinei, Jehoshafati akati kuna mambo waIsraeri: “Ndapota, tanga wabvunza kuti Jehovha anotii.”
6  Naizvozvo mambo waIsraeri akaunganidza vaprofita, varume vanenge mazana mana, akati kwavari: “Ndiende kunorwisa Ramoti-giriyedhi here, kana kuti ndirege?” Ivo vakati: “Endai, uye Jehovha achariisa muruoko rwamambo.”
7  Asi Jehoshafati akati: “Pano hapana mumwe muprofita waJehovha asara here? Saka ngatibvunzei tichishandisa iye.”
8  Mambo waIsraeri akabva ati kuna Jehoshafati: “Kuchine murume mumwe chete—Mikaya mwanakomana waImra, wokuti tishandise kubvunza Jehovha; asi ini ndinomuvenga, nokuti haaprofiti zvinhu zvakanaka pamusoro pangu asi zvakaipa.” Asi Jehoshafati akati: “Mambo ngaarege kutaura chinhu chakadaro.”
9  Naizvozvo mambo waIsraeri akashevedza rimwe jinda akati: “Kurumidza kuuya naMikaya mwanakomana waImra.”
10  Zvino mambo waIsraeri naJehoshafati mambo waJudha vakanga vakagara mumwe nomumwe pachigaro chake choumambo, vakapfeka nguo dzoumambo, vari paburiro pasuo regedhi reSamariya; uye vaprofita vose vakanga vachiita sevaprofita vari pamberi pavo.
11  Zedhekiya mwanakomana waKenaana akabva agadzira nyanga dzesimbi akati: “Zvanzi naJehovha, ‘Muchatunga vaSiriya neidzi kusvikira mavaparadza.’”
12  Vamwe vaprofita vose vakanga vachiprofita saizvozvo, vachiti: “Endai kuRamoti-giriyedhi mukunde; uye Jehovha achariisa muruoko rwamambo.”
13  Zvino nhume yakanga yaenda kunoshevedza Mikaya yakati kwaari: “Zvino tarira! Mashoko evaprofita ari kubvumirana zvakanaka pamusoro pamambo. Ndapota, shoko rako ngarive seshoko romumwe wavo, utaure zvakanaka.”
14  Asi Mikaya akati: “NaJehovha mupenyu, zvandichaudzwa naJehovha, ndizvo zvandichataura.”
15  Akabva apinda maiva namambo, mambo akati kwaari: “Mikaya, tiende kuRamoti-giriyedhi kunorwa here, kana kuti tirege?” Iye akabva ati kwaari: “Endai mukunde; uye Jehovha achariisa muruoko rwamambo.”
16  Mambo akati kwaari: “Ndinofanira kuita kuti upike kangani kuti undiudze chokwadi choga nezita raJehovha?”
17  Naizvozvo iye akati: “Ndinoona vaIsraeri vose vakapararira pamakomo, semakwai asina mufudzi. Uye Jehovha ati: ‘Ava havana vanatenzi. Mumwe nomumwe ngaadzokere kumba kwake norugare.’”
18  Mambo waIsraeri akabva ati kuna Jehoshafati: “Handina here kuti kwauri, ‘Achaprofita pamusoro pangu, kwete zvinhu zvakanaka, asi zvakaipa’?”
19  Zvino iye akati: “Naizvozvo inzwai shoko raJehovha: Ndaona Jehovha akagara pachigaro chake choumambo, uto rose rokumatenga rakamira pedyo naye, kurudyi rwake nokuruboshwe rwake.
20  Jehovha akati, ‘Ndiani achanyengedza Ahabhi, kuti aende, anofira kuRamoti-giriyedhi?’ Zvino mumwe ataura zvokuti, mumwe akataura zvokuti.
21  Mumwe mudzimu wazobuda ukamira pamberi paJehovha, ukati, ‘Ini ndichamunyengedza.’ Jehovha akati kwauri, ‘Nechii?’
22  Iwo ukati, ‘Ndichaenda, ndova mudzimu unonyengera mumiromo yevaprofita vake vose.’ Naizvozvo iye ati, ‘Uchamunyengera, uyezve, uchakunda. Enda uite saizvozvo.’
23  Zvino tarirai Jehovha aisa mudzimu unonyengera mumiromo yevaprofita venyu vose ava; asi Jehovha ataura nezvedambudziko pamusoro penyu.”
24  Zvino Zedhekiya mwanakomana waKenaana akaswedera pedyo, akarova Mikaya padama akati: “Mudzimu waJehovha wandipfuura nokupi kuti utaure newe?”
25  Mikaya akati: “Tarira! Uchazviona pazuva iroro pauchapinda muimba yomukatikati kuti uvande.”
26  Mambo waIsraeri akabva ati: “Tora Mikaya umudzorere kuna Amone mukuru weguta nokuna Joashi mwanakomana wamambo.
27  Uti, ‘Zvanzi namambo: “Isai munhu uyu muimba yevasungwa, mumupe mugove wezvokudya wakatapudzwa nomugove wemvura wakatapudzwa kusvikira ndadzoka norugare.”’”
28  Mikaya akabva ati: “Kana mukadzoka norugare, Jehovha haana kutaura neni.” Akawedzera kuti: “Inzwai, imi marudzi ose.”
29  Mambo waIsraeri naJehoshafati mambo waJudha vakaenda kuRamoti-giriyedhi.
30  Zvino mambo waIsraeri akati kuna Jehoshafati: “Ini ndichachinja nguo dzangu kuti ndirege kuzivikanwa, ndoenda kunorwa, asi iwe, pfeka nguo dzako.” Naizvozvo, mambo waIsraeri akachinja nguo dzake kuti arege kuzivikanwa akanorwa.
31  Zvino mambo weSiriya akanga arayira vakuru vengoro dzake makumi matatu nevaviri, achiti: “Irwai, kwete nomuduku kana mukuru, asi namambo waIsraeri chete.”
32  Vakuru vengoro dzacho pavakangoona Jehoshafati, vakati: “Chokwadi ndiye mambo waIsraeri.” Naizvozvo vakatsaukira kwaari kuti vamurwise; asi Jehoshafati akatanga kushevedzera kuti abatsirwe.
33  Vakuru vengoro pavakangoona kuti akanga asiri mambo waIsraeri, vakabva varega kumutevera.
34  Zvino mumwe murume akangokungawo zvake uta, akabaya mambo waIsraeri panobatana nhumbi dzokuzvidzivirira nadzo, zvokuti akati kumutyairi wake wengoro: “Tenderudza ngoro, undibudise pakati peuto, nokuti ndakuvadzwa kwazvo.”
35  Kurwa kwakaramba kuchinyanya pazuva iroro, uye mambo aifanira kuramba akamiswa ari mungoro akatarirana nevaSiriya, akazofa manheru; uye ropa rechironda chacho rakaramba richiyerera richienda mungoro yehondo.
36  Panenge pakuvira kwezuva, kushevedzera kwakatanga kuitwa mumusasa, zvichinzi: “Munhu wose ngaaende kuguta rake, uye munhu wose ngaaende kunyika yake!”
37  Nokudaro mambo akafa. Paakaunzwa kuSamariya, vakabva vaviga mambo muSamariya.
38  Vakatanga kusuka ngoro yacho yehondo padziva reSamariya, imbwa dzikananzva ropa rake (uye pfambi dzakageza imomo), maererano neshoko rakanga rataurwa naJehovha.
39  Mamwe mabasa ose aAhabhi nezvose zvaakaita neimba yenyanga dzenzou yaakavaka nemaguta ose aakavaka, hazvina kunyorwa here mubhuku remabasa emazuva emadzimambo aIsraeri?
40  Ahabhi akazorara nemadzitateguru ake; uye mwanakomana wake Ahaziya akatanga kutonga panzvimbo pake.
41  Kana ari Jehoshafati mwanakomana waAsa, akanga ava mambo waJudha mugore rechina raAhabhi mambo waIsraeri.
42  Jehoshafati akanga aine makore makumi matatu nemashanu paakatanga kutonga, uye akatonga kwemakore makumi maviri nemashanu ari muJerusarema. Amai vake vainzi Azubha mwanasikana waShirihi.
43  Akaramba achifamba nenzira yose yababa vake Asa. Haana kutsauka pairi, nokuita zvakanga zvakarurama pamberi paJehovha. Kungoti nzvimbo dzakakwirira hadzina kubviswa. Vanhu vakanga vachiri kubayira nokukwidza utsi hwezvibayiro panzvimbo dzakakwirira.
44  Jehoshafati akaramba aine rugare namambo waIsraeri.
45  Mamwe mabasa ose aJehoshafati nemabasa ake esimba nokurwa kwaakaita, hazvina kunyorwa here mubhuku remabasa emazuva emadzimambo aJudha?
46  Akabvisa munyika yacho pfambi dzose dzechirume dzepatemberi dzakanga dzasara mumazuva ababa vake Asa.
47  MuEdhomu makanga musina kana mambo; mutevedzeri ndiye aiva mambo.
48  Jehoshafati akaita kuti ngarava dzokuTashishi dziende kuOfiri kunotora ndarama; asi hadzina kuenda, nokuti ngarava dzacho dzakaparadzwa paEziyoni-gebheri.
49  Ahaziya mwanakomana waAhabhi ndipo paakati kuna Jehoshafati: “Rega vashandi vangu vaende nevashandi vako nengarava,” asi Jehoshafati akaramba.
50  Jehoshafati akazorara nemadzitateguru ake, akavigwa pamwe chete nemadzitateguru ake muGuta raDhavhidhi tateguru vake; uye mwanakomana wake Jehoramu akatanga kutonga panzvimbo pake.
51  Ahaziya mwanakomana waAhabhi, akava mambo waIsraeri muSamariya mugore rechigumi nemanomwe raJehoshafati mambo waJudha, uye akaramba achitonga Israeri kwemakore maviri.
52  Akaramba achiita zvakaipa pamberi paJehovha, akafamba munzira yababa vake nomunzira yaamai vake nomunzira yaJerobhoamu mwanakomana waNebhati, akanga atadzisa Israeri.
53  Akaramba achishumira Bhaari, achimukotamira, akaramba achigumbura Jehovha Mwari waIsraeri maererano nezvose zvakanga zvaitwa nababa vake.
6  Zvino mugore remazana mana nemakumi masere vanakomana vaIsraeri vabuda munyika yeIjipiti, mugore rechina, mumwedzi waZivhi, kureva mwedzi wechipiri, Soromoni ava mambo waIsraeri, akavakira Jehovha imba.
2  Imba yakavakirwa Jehovha naMambo Soromoni yaiva yakareba makubhiti makumi matanhatu, yakafara makumi maviri, uye yakakwirira makubhiti makumi matatu.
3  Vharanda raiva nechepamberi petemberi yeimba yacho raiva rakareba makubhiti makumi maviri, riri pamberi porutivi rwakafara rweimba yacho. Rakanga rakadzika makubhiti gumi, riri pamberi peimba yacho.
4  Akagadzirira imba yacho mahwindo aiva nemafuremu aienda achiita maduku.
5  Akavakawo imwe imba yeparutivi pamadziro eimba yacho, yaipoterera, akaivakira pamadziro eimba yacho kupoterera temberi yacho uye imba yomukatikati, akavaka dzimwe dzimba dzeparutivi dzaipoterera.
6  Imba yeparutivi youriri hwepasi yaiva yakafara makubhiti mashanu, uye yepakati yaiva yakafara makubhiti matanhatu, uye yechitatu yaiva yakafara makubhiti manomwe; nokuti akavaka achisiya mokuti matanda agare paimba yacho kupoterera nechokunze, kuti parege kuva nechinopinzwa mumadziro eimba.
7  Zvino imba yacho payaivakwa, yaivakwa nematombo akacherwa, akatopera kugadzirwa; uye sando nematemo nezvokushandisa chero zvipi zvazvo zvesimbi, hazvina kunzwikwa muimba yacho payaivakwa.
8  Suo reimba yeparutivi youriri hwepasi, raiva kurutivi rwokurudyi rweimba yacho, uye vaikwira kune yechipiri nematanho aimonereka uye kubva pane yechipiri kuenda kune yechitatu.
9  Uyezve, akaramba achivaka imba yacho kuti aipedze, akafukidza mumba macho nematanda nemitsara yemapuranga omusidhari.
10  Akavakawo dzimba dzeparutivi paimba yacho yose dzakanga dzakakwirira makubhiti mashanu, uye dzakanga dzakabatirira paimba yacho nematanda emisidhari.
11  Munguva iyi, shoko raJehovha rakasvika kuna Soromoni, richiti:
12  “Kana iri imba iyi yauri kuvaka, kana uchizofamba mumirau yangu woita zvandakatonga, wochengeta mirayiro yangu yose nokufamba mairi, ndichaitawo shoko rangu kwauri randakaudza baba vako Dhavhidhi;
13  ndichagara pakati pevanakomana vaIsraeri, uye handizosiyi vanhu vangu vaIsraeri.”
14  Soromoni akaramba achivaka imba yacho kuti aipedze.
15  Akavaka madziro omukati meimba yacho nemapuranga omusidhari. Kubvira pauriri hweimba yacho kusvikira pamatanda esirin’i akaifukidza nemapuranga mukati; uye akafukidza uriri hweimba yacho nemapuranga omujunipa.
16  Akavakawo makubhiti makumi maviri kumativi eshure eimba yacho nemapuranga omusidhari, kubvira pauriri kusvikira kumatanda edenga, akaivakira Nzvimbo Tsvenetsvene muimba yomukatikati.
17  Imba yacho, iyo temberi yaiva mberi kwayo, yaiva makubhiti makumi mana.
18  Mapuranga omusidhari aiva paimba yacho nechomukati akanga aine mifananidzo yakaita zvokutemerwa yezvishongo zvakaita semapudzi nezviremba zvemaruva akatumbuka. Zvose zvaiva zvemapuranga omusidhari; hapana dombo raioneka.
19  Zvino akagadzira mukati meimba yomukatikati yaiva mukati meimba yacho, kuti aise areka yesungano yaJehovha imomo.
20  Imba yomukatikati yaiva yakareba makubhiti makumi maviri, yakafara makubhiti makumi maviri, yakakwirira makubhiti makumi maviri; uye akaifukidza nendarama chaiyo, uye akafukidza atari nemapuranga omusidhari.
21  Soromoni akafukidza mukati meimba yacho nendarama chaiyo, akaita kuti cheni yendarama ipfuure nepamberi peimba yomukatikati, uye akaifukidza nendarama.
22  Akafukidza imba yacho yose nendarama, kusvikira imba yacho yose yapera; uye akafukidza atari yose yaiva nechokuimba yomukatikati nendarama.
23  Uyezve, akagadzira makerubhi maviri muimba yomukatikati nematanda omuti wemafuta, rimwe nerimwe rakareba makubhiti gumi.
24  Bapiro rimwe chete rekerubhi raiva makubhiti mashanu, uye rimwe bapiro rekerubhi racho raiva makubhiti mashanu. Kubvira kwokupedzisira kwebapiro raro kusvikira kwokupedzisira kwerimwe bapiro raro, aiva makubhiti gumi.
25  Kerubhi rechipiri raiva makubhiti gumi. Makerubhi acho maviri aiva akakura zvakafanana uye ane chimiro chakafanana.
26  Kerubhi rimwe chete rakanga rakareba makubhiti gumi, uye ndizvo zvakanga zvakaita rimwe kerubhi racho.
27  Akabva aisa makerubhi acho muimba yomukati, vakatambanudza mapapiro emakerubhi acho. Nokudaro bapiro rerimwe raisvika kumadziro uye bapiro rerimwe racho raisvika kune mamwe madziro; uye mapapiro awo aiva nechepakati peimba yacho, mapapiro acho akagunzvana.
28  Akafukidzawo makerubhi acho nendarama.
29  Akanyora mifananidzo yemakerubhi achiita zvokutemera, nemifananidzo yemichindwe nemifananidzo yemaruva akatumbuka pamadziro ose eimba yacho kumativi ose, mukati nokunze;
30  akafukidza uriri hweimba yacho nendarama, mukati nokunze.
31  Akagadzira suo reimba yomukatikati riine madhoo omuti wemafuta: mbiru dzomurutivi, magwatidziro uye chikamu chimwe chete pazvikamu zvishanu.
32  Madhoo acho maviri aiva omuti wemafuta, uye akanyora achiita zvokutemera paari mifananidzo yemakerubhi nemifananidzo yemichindwe nemaruva akatumbuka, akaafukidza nendarama; uye akarovera ndarama pamakerubhi acho nepamifananidzo yacho yemichindwe.
33  Ndiwo magadziriro aakaita suo retemberi, magwatidziro aiva omuti wemafuta, aine mativi mana akaenzana.
34  Madhoo acho maviri aiva omujunipa. Mapenga maviri edhoo racho aipeteka nepamahinji, uye mapenga maviri erimwe dhoo aipeteka nepamahinji.
35  Akanyora mifananidzo yemakerubhi achiita zvokutemera nemifananidzo yemichindwe nemaruva akatumbuka, akafukidza mifananidzo yacho nendarama nhetenhete.
36  Akavaka chivanze chomukati nemitsara mitatu yematombo akavezwa uye mutsara wematanda omusidhari.
37  Nheyo dzeimba yaJehovha dzakavakwa mugore rechina, mumwedzi waZivhi;
38  uye mugore rechigumi nerimwe, mumwedzi waBhuri, iwo mwedzi wechisere, imba yacho yakapera, zvinhu zvayo zvose nepurani yayo yose; zvokuti akapedza makore manomwe achiivaka.
21  Zvino pashure pezvinhu izvi, kwaiva nomunda wemizambiringa waiva kuJezreeri, waNabhoti muJezreeri, pedyo nomuzinda waAhabhi mambo weSamariya.
2  Naizvozvo Ahabhi akataura naNabhoti, achiti: “Ndipe munda wako wemizambiringa, kuti uve munda wangu wemiriwo, nokuti uri pedyo neimba yangu; uye ini ndikupe munda wemizambiringa uri nani panzvimbo pawo. Kana zvakanaka kwauri, ndichakupa mari kuti ndiutenge.”
3  Asi Nabhoti akati kuna Ahabhi: “Handingambofungi zvakadaro, mukuona kwaJehovha, kuti ndikupei nhaka yemadzitateguru angu.”
4  Naizvozvo Ahabhi akapinda mumba make, akafundumwara uye akasuruvara nokuda kwezvaakanga audzwa naNabhoti muJezreeri, paakati: “Handizokupii nhaka yemadzitateguru angu.” Akabva arara pamubhedha wake, akaramba akafuratidza chiso chake, uye haana kudya zvokudya.
5  Jezebheri mudzimai wake akazopinda maaiva akati kwaari: “Nei makasuruvara uye musiri kudya zvokudya?”
6  Iye akati kwaari: “Nokuti ndakataura naNabhoti muJezreeri, ndikati kwaari, ‘Ndipe munda wako wemizambiringa ndiutenge nemari. Kana kuti, kana uchida, ini ndikupe mumwe munda wemizambiringa panzvimbo pawo.’ Asi akati, ‘Handisi kuzokupai munda wangu wemizambiringa.’”
7  Mudzimai wake Jezebheri akabva ati kwaari: “Ndimi zvino muri kutonga Israeri here? Simukai, idyai zvokudya uye mwoyo wenyu ngaufare. Ini pachangu ndichakupai munda wemizambiringa waNabhoti muJezreeri.”
8  Naizvozvo akanyora tsamba achishandisa zita raAhabhi, akadzisimbisa nechisimbiso chake, akatumira tsamba dzacho kuvarume vakuru nevanokudzwa vaiva muguta rake, vaigara naNabhoti.
9  Asi akanyora mutsamba dzacho, achiti: “Zivisai kuti pave nokutsanya, uye itai kuti Nabhoti agare panzvimbo yokutanga pane vamwe vanhu.
10  Itai kuti varume vaviri, vanhu pasina, vagare pamberi pake, uye ngavamupomere, vachiti, ‘Wakatuka Mwari namambo!’ Budai naye mumuteme nematombo kuti afe.”
11  Naizvozvo varume veguta racho, varume vakuru nevanokudzwa vaigara muguta rake, vakaita sezvavakanga vatumirwa naJezebheri, sezvakanga zvakanyorwa mutsamba dzaakanga avatumira.
12  Vakazivisa kuti pave nokutsanya, vakaita kuti Nabhoti agare panzvimbo yokutanga pane vamwe vanhu.
13  Varume vaviri, vanhu pasina, vakabva vapinda vakagara pamberi pake; uye varume vacho pasina vakatanga kumupomera, iye Nabhoti, pamberi pevanhu, vachiti: “Nabhoti akatuka Mwari namambo!” Pashure paizvozvo vakaenda naye kunze kweguta, vakamutema nematombo, zvokuti akafa.
14  Zvino vakatumira shoko kuna Jezebheri, vachiti: “Nabhoti atemwa nematombo akafa.”
15  Zvino Jezebheri paakangonzwa kuti Nabhoti akanga atemwa nematombo akafa, Jezebheri akabva ati kuna Ahabhi: “Simukai mutore munda wemizambiringa waNabhoti muJezreeri uve wenyu, waakaramba kukupai kuti mutenge nemari; nokuti Nabhoti haasisiri mupenyu, asi afa.”
16  Ahabhi paakangonzwa kuti Nabhoti akanga afa, Ahabhi akabva asimuka kuti aende kumunda wemizambiringa waNabhoti muJezreeri, kuti anoutora, kuti uve wake.
17  Zvino shoko raJehovha rakasvika kuna Eriya muTishbhi, richiti:
18  “Simuka uende, unosangana naAhabhi mambo waIsraeri, ari kuSamariya. Hoyo ari mumunda wemizambiringa waNabhoti, kwaaenda kuti anoutora kuti uve wake.
19  Iti kwaari, ‘Zvanzi naJehovha: “Waponda ukatorawo kuti uve wako here?”’ Itiwo kwaari, ‘Zvanzi naJehovha: “Imbwa dzichananzva ropa rakowo panzvimbo pakananzvirwa ropa raNabhoti nembwa.”’”
20  Ahabhi akati kuna Eriya: “Wandiwana here, haiwa iwe muvengi wangu?” iye akati: “Ndakuwana. ‘Nokuti wazvitengesa kuti uite zvakaipa pamberi paJehovha,
21  tarira ndiri kukuunzira dambudziko; ndichatevera ndichikutsvaira ndoparadza munhurume wose waAhabhi, asina mubatsiri neasina zvaanobatsira pakati paIsraeri.
22  Ndichaita kuti imba yako ive seimba yaJerobhoamu mwanakomana waNebhati uye seimba yaBhaasha mwanakomana waAhija, nokuda kwezvinogumbura zvawakagumbura nazvo, ukabva watadzisa Israeri.’
23  Jehovha atiwo pamusoro paJezebheri, ‘Imbwa dzichadyira Jezebheri muchikamu chomunda chokuJezreeri.
24  Ani naani waAhabhi anofira muguta, achadyiwa nembwa; uye ani naani anofira kusango, achadyiwa neshiri dzokumatenga.
25  Chokwadi hapana mumwe munhu akava saAhabhi, akazvitengesa kuti aite zvakaipa pamberi paJehovha, achikurudzirwa naJezebheri mudzimai wake.
26  Akaita zvinosemesa kwazvo nokutevera zvidhori zvaisemesa sendove, kufanana nezvose zvakanga zvaitwa nevaAmori, vakadzingwa naJehovha pamberi pevanakomana vaIsraeri.’”
27  Ahabhi paakangonzwa mashoko aya, akabvarura nguo dzake, akapfeka masaga pamuviri wake; akatsanya, akaramba akarara pasi akapfeka masaga, achifamba akasuruvara kwazvo.
28  Shoko raJehovha rakasvika kuna Eriya muTishbhi, richiti:
29  “Waona here kuzvininipisa kwaita Ahabhi nokuda kwangu? Nokuti azvininipisa nokuda kwangu, handizounzi dambudziko racho mumazuva ake. Ndichaunzira imba yake dambudziko racho mumazuva omwanakomana wake.”
13  Zvino kwaiva nomunhu waMwari akanga arayirwa neshoko raJehovha kuti abve kuJudha aende kuBheteri, Jerobhoamu paakanga akamira pedyo neatari kuti akwidze utsi hwezvibayiro.
2  Akabva ashevedzera kuatari neshoko raJehovha akati: “Haiwa iwe atari, iwe atari, zvanzi naJehovha, ‘Tarira! Imba yaDhavhidhi ichaberekerwa mwanakomana, achatumidzwa kuti Josiya! Achabayira pauri vapristi venzvimbo dzakakwirira vari kukwidza utsi hwezvibayiro pauri, uye achapisira mapfupa evanhu pauri.’”
3  Akapa chiratidzo zuva iroro, achiti: “Ichi ndicho chiratidzo chataurwa naJehovha: Tarira! Atari ichatsemuka, uye madota ane mafuta ari pairi acharasika.”
4  Mambo paakangonzwa shoko romunhu waMwari wechokwadi raakanga ashevedzera kuatari yaiva muBheteri, Jerobhoamu akabva atambanudza ruoko rwake ruchibva paatari, achiti: “Imi, mubatei!” Ruoko rwake rwaakanga amutambanudzira rwakabva rwaoma, uye haana kukwanisa kurudzosa kwaari.
5  Atari yacho yakatsemuka zvokuti madota ane mafuta akarasika achibva paatari, maererano nechiratidzo chakanga chapiwa nomunhu waMwari wechokwadi achishandisa shoko raJehovha.
6  Zvino mambo akapindura munhu waMwari wechokwadi, akati: “Ndapota, kumbira kuti Jehovha Mwari wako andinzwire nyasha, undinyengeterere kuti ruoko rwangu ruporeswe.” Munhu waMwari wechokwadi akakumbira kuti Jehovha amunzwire nyasha, zvokuti ruoko rwamambo rwakaporeswa, rukaita sezvarwakanga rwakaita pakutanga.
7  Mambo akati kumunhu waMwari wechokwadi: “Handei tose kumba, udye zvokudya, ndikupe chipo.”
8  Asi munhu waMwari wechokwadi akati kuna mambo: “Kunyange maizondipa hafu yeimba yenyu, ndaisazoenda nemi ndodya zvokudya kana kunwa mvura munzvimbo ino.
9  Nokuti akandirayira saizvozvo neshoko raJehovha, achiti, ‘Usadya zvokudya kana kunwa mvura, uye usadzoka nenzira yawaenda nayo.’”
10  Iye akaenda neimwe nzira, haana kudzokera nenzira yaakanga auya nayo kuBheteri.
11  Zvino muBheteri maigara mumwe muprofita akanga akwegura, uye vanakomana vake vakasvika, vakarondedzera kwaari basa rose rakanga raitwa nomunhu waMwari wechokwadi zuva iroro muBheteri nemashoko aakanga ataurira mambo, vakaarondedzera kuna baba vavo.
12  Baba vavo vakabva vataura navo vachiti: “Saka aenda nokupi?” Naizvozvo vanakomana vake vakamuratidza nzira yakanga yaenda nomunhu waMwari wechokwadi akanga abva kuJudha.
13  Zvino akati kuvanakomana vake: “Ndisungirirei chigaro pambongoro.” Naizvozvo vakamusungirira chigaro pambongoro, akaitasva.
14  Akatevera munhu waMwari wechokwadi, akamuwana akagara pasi pomuti mukuru. Akabva ati kwaari: “Ndiwe munhu waMwari wechokwadi akabva kuJudha here?” iye akati: “Ndini.”
15  Akati kwaari: “Handei kumba unodya zvokudya.”
16  Asi iye akati: “Handikwanisi kudzokera nemi kana kupinda nemi uye handingadyi zvokudya kana kunwa mvura nemi munzvimbo ino.
17  Nokuti ndakataurirwa neshoko raJehovha kuti, ‘Usadya zvokudya kana kunwa mvura ikoko. Usadzokazve nenzira yawakaenda nayo.’”
18  Iye akati kwaari: “Iniwo ndiri muprofita sewe, ngirozi yataura neni neshoko raJehovha, ichiti, ‘Mudzose kumba kwako kuti adye zvokudya nokunwa mvura.’” (Iye akamunyengedza.)
19  Naizvozvo akadzokera naye kuti adye zvokudya mumba make nokunwa mvura.
20  Zvino pavakanga vakagara patafura, shoko raJehovha rakasvika kumuprofita akanga amudzosa;
21  akashevedzera kumunhu waMwari wechokwadi akanga abva kuJudha, achiti: “Zvanzi naJehovha, ‘Nokuti wapandukira zvakarayirwa naJehovha uye hauna kuchengeta murayiro wawakarayirwa naJehovha Mwari wako,
22  asi wadzoka kuti udye zvokudya nokunwa mvura munzvimbo ino yaakataura nezvayo kwauri kuti: “Usadya zvokudya kana kunwa mvura,” chitunha chako hachizovi munzvimbo yemakuva emadzitateguru ako.’”
23  Zvino pashure pokunge apedza kudya zvokudya uye pashure pokunge apedza kunwa, akabva amusungirira chigaro pambongoro, kureva muprofita uya waakanga adzosa.
24  Iye akaenda. Gare gare shumba yakamuwana mumugwagwa, ikamuuraya, chitunha chake chikakandwa mumugwagwa. Mbongoro yakanga yakamira pedyo nacho, uye shumba yacho yakanga yakamira pedyo nechitunha chacho.
25  Zvino vamwe varume vakapfuura nepo, zvokuti vakaona chitunha chacho chakakandwa mumugwagwa, shumba yacho yakamira pedyo nechitunha chacho. Vakabva vapinda, vakazvitaura muguta maigara muprofita uya akanga akwegura.
26  Muprofita akanga amudzosa panzira paakazvinzwa, akabva ati: “Ndiye munhu waMwari wechokwadi uya akapandukira zvakarayirwa naJehovha; naizvozvo Jehovha amuisa kushumba, kuti imupwanye yomuuraya, maererano neshoko raJehovha raakataura kwaari.”
27  Akataura nevanakomana vake, achiti: “Ndisungirirei chigaro pambongoro.” Naizvozvo vakachisungirira.
28  Akabva aenda, akawana chitunha chake chakakandwa mumugwagwa, mbongoro neshumba zvakamira pedyo nechitunha chacho. Shumba yacho yakanga isina kudya chitunha chacho, uyewo yakanga isina kupwanya mbongoro yacho.
29  Muprofita wacho akasimudza chitunha chomunhu waMwari wechokwadi ndokuchiisa pambongoro, akadzokera nacho. Nokudaro akasvika muguta romuprofita akanga akwegura kuti amucheme uye amuvige.
30  Naizvozvo akaisa chitunha chake muguva rake; vakaramba vachimuchema vachiti: “Maiwe, hama yangu kani!”
31  Apedza kumuviga, akati kuvanakomana vake: “Kana ndafa mundivige muguva rakavigwa munhu waMwari wechokwadi. Muise mapfupa angu pedyo nemapfupa ake.
32  Nokuti chokwadi shoko raakashevedzera achishandisa shoko raJehovha kuatari iri muBheteri nokudzimba dzose dzenzvimbo dzakakwirira dziri mumaguta eSamariya richaitika.”
33  Pashure peizvi, Jerobhoamu haana kutendeuka panzira yake yakaipa, asi akagadza vapristi venzvimbo dzakakwirira achivatora pavanhuwo zvavo. Aipa ani naani aizvifarira simba, achiti: “Ngaave mumwe wevapristi venzvimbo dzakakwirira.”
34  Chinhu ichi chakaita kuti imba yaJerobhoamu itadze uye chakava nguva yokuvabvisa nokuvatsakatisa panyika.
14  Panguva iyoyo chaiyo Abhija mwanakomana waJerobhoamu akarwara.
2  Naizvozvo Jerobhoamu akati kumudzimai wake: “Ndapota, simuka uchinje nguo dzako kuti varege kuziva kuti ndiwe mudzimai waJerobhoamu, uende kuShiro. Tarira! Ikoko ndiko kune muprofita Ahija. Ndiye akataura nezvokuva kwangu mambo wevanhu ava.
3  Enda wakabata zvingwa gumi nemakeke akasaswa, nedende rouchi, unopinda maari. Iye ndiye achakuudza zvichaitika kumukomana uyu.”
4  Mudzimai waJerobhoamu akaita saizvozvo. Naizvozvo akasimuka, akaenda kuShiro, akasvika kuimba yaAhija. Zvino Ahija akanga asingakwanisi kuona, nokuti maziso ake akanga ava norutara nokuda kwezera rake.
5  Jehovha akanga ati kuna Ahija: “Tarira mudzimai waJerobhoamu ari kuuya kuzobvunza shoko kwauri pamusoro pomwanakomana wake; nokuti ari kurwara. Utaure naye seizvi nezvozvo. Paanongosvika, achange achiita kuti arege kuzivikanwa.”
6  Ahija paakangonzwa mutsindo wetsoka dzake sezvaakanga achipinda pasuo, akati: “Pinda, iwe mudzimai waJerobhoamu. Uri kuzviitirei kuti usazivikanwa zvandiri kutumwa kwauri neshoko rinorwadza?
7  Enda unoti kuna Jerobhoamu, ‘Zvanzi naJehovha Mwari waIsraeri: “Zvandakakusimudza pakati pevanhu vako, kuti ndikuite mutungamiriri wevanhu vangu vaIsraeri,
8  ndikabvarura umambo huchibva kuimba yaDhavhidhi, ndikakupa, asi iwe hauna kuita somushumiri wangu Dhavhidhi, akachengeta mirayiro yangu, akanditevera nomwoyo wake wose nokuita zvakarurama chete pamberi pangu,
9  asi wakaita zvakaipa kupfuura vose vaya vakakutangira, ukazvigadzirira mumwe mwari nemifananidzo yakaumbwa nesimbi yakanyungudutswa kuti undigumbure, uye ini ndini wawakarasira shure kwako;
10  nokuda kwaizvozvo ndichaunza dambudziko paimba yaJerobhoamu, ndichaparadza kuna Jerobhoamu vanhurume vose, asina mubatsiri neasina zvaanobatsira pakati paIsraeri; chokwadi ndichatsvaira ndochenesa seri kweimba yaJerobhoamu, sezvinoita munhu anotsvaira ndove kusvikira yabviswa yose.
11  Imbwa dzichadya weimba yaJerobhoamu anofira muguta; uye shiri dzokumatenga dzichadya uya anofira kusango, nokuti Jehovha azvitaura.”’
12  “Zvino iwe, simuka, enda kumba kwako. Tsoka dzako padzinotsika muguta, mwana wacho achafa.
13  VaIsraeri vose vachamuchema, vomuviga, nokuti uyu chete pane vaJerobhoamu ndiye achaiswa muguva; nokuti chimwe chinhu chakanaka kuna Jehovha Mwari waIsraeri chawanikwa maari muimba yaJerobhoamu.
14  Jehovha achazvimutsira mambo waIsraeri achaparadza imba yaJerobhoamu pazuva rakataurwa, uye zvakadini kana zvikaitwa iko zvino?
15  Jehovha acharova Israeri, sokuvheya kunoita tsanga mumvura; uye achadzura vaIsraeri panyika ino yakanaka yaakapa madzitateguru avo, uye chokwadi achavaparadzira mhiri kwoRwizi, nokuti vakagadzira matanda avo matsvene, vakagumbura Jehovha.
16  Achasiya Israeri nokuda kwezvivi zvaJerobhoamu zvaakaita uye zvaakatadzisa Israeri nazvo.”
17  Mudzimai waJerobhoamu akabva asimuka, akaenda, akasvika kuTiza. Zvaakanga achisvika pachikumbaridzo cheimba, mukomana wacho akafa.
18  Naizvozvo vakamuviga, vaIsraeri vose vakamuchema, maererano neshoko raJehovha raakanga ataura achishandisa mushumiri wake muprofita Ahija.
19  Mamwe mabasa ose aJerobhoamu, kurwa kwaakaita nokutonga kwaakaita, zvakanyorwa mubhuku remabasa emazuva emadzimambo aIsraeri.
20  Mazuva akatonga Jerobhoamu aiva makore makumi maviri nemaviri, achibva azorara nemadzitateguru ake; uye mwanakomana wake Nadhabhi akatanga kutonga panzvimbo pake.
21  Zvino Rehobhoamu mwanakomana waSoromoni, akanga ava mambo muJudha. Rehobhoamu aiva nemakore makumi mana nerimwe chete paakatanga kutonga, uye akatonga kwemakore gumi nemanomwe ari muJerusarema, guta rakanga rasarudzwa naJehovha pamadzinza ose aIsraeri kuti aise zita rake ipapo. Amai vake vainzi Naama mukadzi muAmoni.
22  VaJudha vakaita zvakaipa pamberi paJehovha, zvokuti vakamuita kuti ave negodo kupfuura zvose zvakanga zvaitwa nemadzitateguru avo nezvivi zvavo zvavakaita.
23  Ivowo vakaramba vachizvivakira nzvimbo dzakakwirira neshongwe tsvene nematanda matsvene pazvikomo zvose nepasi pemiti yose yakasvibirira.
24  Kunyange pfambi dzechirume dzepatemberi dzaiva munyika yacho. Vakaita maererano nezvinhu zvose zvinosemesa zvemarudzi akanga adzingwa naJehovha pamberi pevanakomana vaIsraeri.
25  Mugore rechishanu raMambo Rehobhoamu, Shishaki mambo weIjipiti akauya kuzorwisa Jerusarema.
26  Akatora pfuma yeimba yaJehovha nepfuma yeimba yamambo; uye akatora zvose. Akatora nhoo dzose dzendarama dzakanga dzagadzirwa naSoromoni.
27  Naizvozvo Mambo Rehobhoamu akadzitsiva nenhoo dzemhangura dzaakagadzira, akaita kuti dzitarisirwe nevakuru vevamhanyi, varindi vesuo reimba yamambo.
28  Kazhinji mambo paaiuya kuimba yaJehovha, vamhanyi vaidzitakura, uye vaidzidzorera kuimba yevarindi yevamhanyi.
29  Mamwe mabasa ose aRehobhoamu nezvose zvaakaita, hazvina kunyorwa here mubhuku remabasa enguva yemadzimambo aJudha?
30  Hondo yakavapo nguva dzose pakati paRehobhoamu naJerobhoamu.
31  Rehobhoamu akazorara nemadzitateguru ake, akavigwa pamwe chete nemadzitateguru ake muGuta raDhavhidhi. Amai vake vainzi Naama mukadzi muAmoni. Uye mwanakomana wake Abhijamu akatanga kutonga panzvimbo pake.
19  Zvino Ahabhi akaudza Jezebheri zvose zvakanga zvaitwa naEriya uye zvose zvokuti akanga auraya sei vaprofita vose nebakatwa.
2  Jezebheri akabva atuma nhume kuna Eriya, achiti: “Vanamwari ngavaite saizvozvo, uye ngavawedzere pazviri saizvozvo, kana mangwana panguva ino ndisingazoiti kuti mweya wako uve somweya womumwe nomumwe wavo!”
3  Zvino akatya. Naizvozvo akasimuka, akatiza kuti aponese mweya wake, akasvika kuBheeri-shebha, raJudha. Akabva asiya mushandi wake ipapo.
4  Iye akaenda kurenje kworwendo rwezuva rimwe chete, akazosvika, akagara pasi pomumwe muti womutsvairo. Akatanga kukumbira kuti mweya wake ufe uye akati: “Zvakwana! Zvino, haiwa Jehovha, chiurayai henyu mweya wangu, nokuti handisi nani kupfuura madzitateguru angu.”
5  Akazorara pasi, akabatwa nehope ari pasi pomuti womutsvairo. Asi, tarira! zvino ngirozi yakamubata, ikabva yati kwaari: “Muka udye.”
6  Paakatarira, akaona kumusoro kwake kuine keke reraundi pamatombo akanga achipisa, nechirongo chemvura. Akatanga kudya nokunwa, achibva azorarazve.
7  Gare gare ngirozi yaJehovha yakadzoka kechipiri ikamubata, ikati: “Muka udye, nokuti rwendo rwacho rwakanyanya kukurebera.”
8  Naizvozvo akamuka, akadya, akanwa, akaramba achienda nesimba rezvokudya izvozvo kwemazuva makumi mana nousiku makumi mana kusvikira kuHorebhi, gomo raMwari wechokwadi.
9  Akazopinda mubako ikoko, kuti arare imomo; uye tarira! shoko raJehovha rakauya kwaari, rikati: “Eriya, uri kuitei pano?”
10  Iye akati: “Ndave ndichishingairira kwazvo Jehovha Mwari wemauto; nokuti vanakomana vaIsraeri vakasiya sungano yenyu, vakaputsa atari dzenyu, vakauraya vaprofita venyu nebakatwa, zvokuti ini ndoga ndini ndasara; zvino votsvaka mweya wangu kuti vauuraye.”
11  Asi rakati: “Buda, umire pagomo pamberi paJehovha.” Zvino tarira! Jehovha akanga achipfuura nepo, mhepo huru uye yaiva nesimba yakanga ichitsemura makomo nokuputsa mabwe pamberi paJehovha. (Jehovha akanga asiri mumhepo yacho.) Pashure pemhepo, kwakauya kudengenyeka. (Jehovha akanga asiri mukudengenyeka kwacho.)
12  Pashure pokudengenyeka, kwakauya moto. (Jehovha akanga asiri mumoto wacho.) Pashure pomoto, kwakauya inzwi rakanga rakadzikama, raiva pasi pasi.
13  Eriya paakangorinzwa, akabva aputira chiso chake nenguo yake yebasa, akabuda, akamira pasuo rebako; uye tarira! inzwi rakauya kwaari, rikati: “Eriya, uri kuitei pano?”
14  Iye akati: “Ndave ndichishingairira kwazvo Jehovha Mwari wemauto; nokuti vanakomana vaIsraeri vakasiya sungano yenyu, vakaputsa atari dzenyu, vakauraya vaprofita venyu nebakatwa, zvokuti ini ndoga ndini ndasara; zvino votsvaka mweya wangu kuti vauuraye.”
15  Zvino Jehovha akati kwaari: “Enda, dzokera kurenje reDhamasiko; upinde uye uzodze Hazaeri kuti ave mambo weSiriya.
16  Uzodze Jehu muzukuru waNimshi kuti ave mambo waIsraeri; uye uzodze Erisha mwanakomana waShafati wokuAbheri-mehora kuti ave muprofita panzvimbo pako.
17  Uya achapukunyuka bakatwa raHazaeri, achaurayiwa naJehu; uye uya achapukunyuka bakatwa raJehu, achaurayiwa naErisha.
18  Ndasiya zviuru zvinomwe pakati paIsraeri, mabvi ose asina kupfugamira Bhaari, nemiromo yose isina kumutsvoda.”
19  Naizvozvo akabva ipapo, akawana Erisha mwanakomana waShafati paakanga achirima nezvipani gumi nezviviri zvaiva pamberi pake, iye aine chechigumi nezviviri. Naizvozvo Eriya akaenda kwaaiva, akakanda nguo yake yebasa paari.
20  Iye akabva asiya nzombe, akamhanya achitevera Eriya akati: “Ndapota, ndiregei nditsvode baba vangu naamai vangu. Ndichabva ndakuteverai.” Iye akati kwaari: “Enda, dzokera; nokuti ndakuiteiko?”
21  Naizvozvo akarega kumutevera, akabva atora chipani chenzombe, akadzibayira, uye akabika nyama yadzo achishandisa zvinhu zvaishandiswa nenzombe dzacho, akabva aipa vanhu, vakadya. Pashure paizvozvo akasimuka, akatevera Eriya, akatanga kumushumira.
5  Zvino Hiramu mambo weTire akatuma vashandi vake kuna Soromoni, nokuti akanga anzwa kuti ndiye wavakanga vazodza kuti ave mambo panzvimbo yababa vake; nokuti Hiramu akanga agara achida Dhavhidhi.
2  Soromoni akatumirawo shoko kuna Hiramu, achiti:
3  “Imi munonyatsoziva kuti baba vangu Dhavhidhi havana kukwanisa kuvakira zita raJehovha Mwari wavo imba nokuda kwehondo dzavakapoteredzwa nadzo nevavengi, kusvikira Jehovha avaisa pasi petsoka dzavo.
4  Zvino Jehovha Mwari wangu andipa zororo kumativi ose. Hakuna mudzivisi, uye hapana chakaipa chiri kuitika.
5  Tarirai ndiri kufunga kuti ndivakire zita raJehovha Mwari wangu imba, sezvakapikirwa baba vangu Dhavhidhi naJehovha, achiti, ‘Mwanakomana wako wandichaisa pachigaro chako choumambo panzvimbo yako, ndiye achavakira zita rangu imba.’
6  Zvino rayirai kuti vanditemere misidhari kuRebhanoni; vashandi vangu vachava nevashandi venyu, uye ndichakupai mubayiro wevashandi venyu maererano nezvose zvamungataura, nokuti imi munonyatsoziva kuti pakati pedu hapana munhu anogona kutema miti sezvinoita vaSidhoni.”
7  Zvino Hiramu paakangonzwa mashoko aSoromoni, akafara kwazvo, akati: “Jehovha ngaarumbidzwe nhasi pakuti akapa Dhavhidhi mwanakomana akachenjera kuti atarisire vanhu ava vakawanda!”
8  Naizvozvo Hiramu akatumira shoko kuna Soromoni, achiti: “Ndanzwa shoko rawanditumira. Ini ndichaita zvose zvaunoda pamusoro penyaya yematanda emisidhari nematanda emijunipa.
9  Vashandi vangu vachaaburutsa muRebhanoni vachiaendesa kugungwa; uye ini ndichaasunga kuti aende nomugungwa kunzvimbo chaiyo yauchandizivisa; ndichaita kuti asunungurwe ipapo, iwe wozoatakura; iwewo uchaita zvandinoda nokupa imba yangu zvokudya.”
10  Naizvozvo Hiramu akapa Soromoni matanda emisidhari nematanda emijunipa maererano nezvose zvaaida.
11  Soromoni akapawo Hiramu makori egorosi zviuru makumi maviri kuti zvive migove yezvokudya zveveimba yake nemakori emafuta akasvinwa makumi maviri. Soromoni akaramba achipa Hiramu zvinhu izvozvo gore negore.
12  Jehovha akapa Soromoni uchenjeri, sezvaakanga amupikira; pakati paHiramu naSoromoni pakava norugare, uye vakaita sungano vari vaviri.
13  Zvino Mambo Soromoni akaramba achiunza vaya vakanga vatorwa nokuda kwebasa rokumanikidzirwa vachibva pakati paIsraeri wose; uye vaya vakanga vatorwa nokuda kwebasa rokumanikidzirwa vakasvika varume zviuru makumi matatu.
14  Aivatuma kuRebhanoni vari mumapoka ezviuru gumi pamwedzi. Vaipedza mwedzi vari kuRebhanoni, uye mwedzi miviri vari kumisha yavo; uye Adhoniramu ndiye aitarisira vaya vakanga vatorwa nokuda kwebasa rokumanikidzirwa.
15  Soromoni akava nevatakuri vemitoro zviuru makumi manomwe nevavezi vematombo vaiva mugomo zviuru makumi masere,
16  tisingabatanidzi vatariri vaiva machinda aSoromoni vaitarisira basa racho, vakuru zviuru zvitatu nemazana matatu vaitarisira vanhu vaiita basa racho.
17  Naizvozvo mambo akarayira kuti vachere matombo makuru, matombo anodhura, kuti vavake nheyo yeimba yacho nematombo akavezwa.
18  Naizvozvo vavaki vaSoromoni nevavaki vaHiramu nevaGebhari vakaveza, vakaramba vachigadzira matanda nematombo okuvakisa imba yacho.
15  Zvino mugore rechigumi nemasere raMambo Jerobhoamu mwanakomana waNebhati, Abhijamu akava mambo waJudha.
2  Akatonga kwemakore matatu ari muJerusarema; uye amai vake vainzi Maaka, muzukuru waAbhisharomu.
3  Akafamba muzvivi zvose zvababa vake zvavakaita iye asati avapo; uye mwoyo wake hauna kuva wakakwana kuna Jehovha Mwari wake, somwoyo watateguru vake Dhavhidhi.
4  Nokuti, nokuda kwaDhavhidhi, Jehovha Mwari wake akamupa rambi muJerusarema nokumutsa mwanakomana akamutevera nokuchengeta Jerusarema riripo,
5  nokuti Dhavhidhi akaita zvakanga zvakarurama pamberi paJehovha, haana kutsauka chero pachinhu chipi zvacho chaakanga amurayira mazuva ose oupenyu hwake, kunze chete kwenyaya yaUriya muHiti.
6  Hondo yakavapo pakati paRehobhoamu naJerobhoamu mazuva ose oupenyu hwake.
7  Mamwe mabasa ose aAbhijamu nezvose zvaakaita, hazvina kunyorwa here mubhuku remabasa emazuva emadzimambo aJudha? Paivawo nehondo yakaitika pakati paAbhijamu naJerobhoamu.
8  Abhijamu akazorara nemadzitateguru ake, vakamuviga muGuta raDhavhidhi; uye mwanakomana wake Asa akatanga kutonga panzvimbo pake.
9  Mugore rechimakumi maviri raJerobhoamu mambo waIsraeri, Asa akatonga samambo waJudha.
10  Akatonga kwemakore makumi mana nerimwe chete ari muJerusarema; uye ambuya vake vainzi Maaka muzukuru waAbhisharomu.
11  Asa akaita zvakanga zvakarurama pamberi paJehovha, saDhavhidhi tateguru vake.
12  Naizvozvo akaita kuti pfambi dzechirume dzepatemberi dzibviswe munyika yacho, akabvisa zvidhori zvose zvaisemesa sendove zvakanga zvagadzirwa nemadzitateguru ake.
13  Akabvisawo ambuya vake Maaka, pakuva vahosi, nokuti vakanga vagadzirira danda dzvene chidhori chinotyisa; Asa achibva azotema chidhori chavo chinotyisa, akachipisira mumupata une rukova weKidroni.
14  Asi haana kubvisa nzvimbo dzakakwirira. Kunyange zvakadaro, mwoyo waAsa wakava wakakwana kuna Jehovha mazuva ake ose.
15  Akatanga kuuya nezvinhu zvakaitwa zvitsvene nababa vake nezvinhu zvaakanga aita zvitsvene muimba yaJehovha, sirivha nendarama nezvimwe zvinhu.
16  Hondo yakavapo pakati paAsa naBhaasha mambo waIsraeri mazuva avo ose.
17  Naizvozvo Bhaasha mambo waIsraeri akaenda kunorwisa Judha, akatanga kuvaka Rama, kuti asabvumira chero munhu upi zvake kubuda kana kupinda maiva naAsa mambo waJudha.
18  Asa akabva atora sirivha yose nendarama yakanga yasara papfuma yeimba yaJehovha nepfuma yeimba yamambo akazviisa mumaoko evashandi vake; Mambo Asa akazvitumira kuna Bheni-hadhadhi mwanakomana waTabrimoni, mwanakomana waHeziyoni, mambo weSiriya, aigara muDhamasiko, achiti:
19  “Pakati pangu newe pane sungano, pakati pababa vangu nababa vako. Tarira ndakutumira chipo chesirivha nendarama. Uya, putsa sungano yako naBhaasha mambo waIsraeri, kuti abve kwandiri.”
20  Naizvozvo Bheni-hadhadhi akateerera Mambo Asa, akatuma vakuru vake vemauto ehondo kunorwisa maguta aIsraeri, vakarwisa Ijoni neDhani neAbheri-bheti-maaka neKinereti yose, kusvikira kunyika yose yaNaftari.
21  Bhaasha paakangozvinzwa, akabva arega kuvaka Rama, akaramba achigara muTiza.
22  Mambo Asa akabva ashevedza vaJudha vose—hapana akasiyiwa—vakatakura matombo eRama nematanda aro, zvakanga zvichivakiswa naBhaasha; Mambo Asa akatanga kuzvivakisa Gebha riri muBhenjamini, neMizpa.
23  Zvino mamwe mabasa ose aAsa nokuva nesimba kwake kwose nezvose zvaakaita nemaguta aakavaka, hazvina kunyorwa here mubhuku remabasa emazuva emadzimambo aJudha? Kungoti panguva yokukwegura kwake akava nehosha mutsoka.
24  Asa akazorara nemadzitateguru ake, akavigwa pamwe nemadzitateguru ake muGuta raDhavhidhi tateguru vake; uye mwanakomana wake Jehoshafati akatanga kutonga panzvimbo pake.
25  Nadhabhi mwanakomana waJerobhoamu, akava mambo waIsraeri mugore rechipiri raAsa mambo waJudha; akaramba achitonga Israeri kwemakore maviri.
26  Akaramba achiita zvakaipa pamberi paJehovha, akafamba munzira yababa vake nomuchivi chavo chavakanga vatadzisa Israeri nacho.
27  Asi Bhaasha mwanakomana waAhija weimba yaIsakari akatanga kumumukira; Bhaasha akamuurayira kuGibhetoni, raiva revaFiristiya, Nadhabhi nevaIsraeri vose pavakanga vachikomba Gibhetoni.
28  Naizvozvo Bhaasha akamuuraya mugore rechitatu raAsa mambo waJudha, akatanga kutonga panzvimbo pake.
29  Paakangova mambo, akauraya imba yose yaJerobhoamu. Haana kusiya ani naani anofema pane vaJerobhoamu kusvikira avatsakatisa, maererano neshoko raJehovha raakanga ataura achishandisa mushumiri wake Ahija muShiro,
30  nokuda kwezvivi zvaJerobhoamu zvaakaita uye zvaakatadzisa Israeri nazvo uye zvinogumbura zvaakagumbura Jehovha Mwari waIsraeri nazvo.
31  Mamwe mabasa ose aNadhabhi nezvose zvaakaita, hazvina kunyorwa here mubhuku remabasa emazuva emadzimambo aIsraeri?
32  Hondo yakavapo pakati paAsa naBhaasha mambo waIsraeri mazuva avo ose.
33  Mugore rechitatu raAsa mambo waJudha, Bhaasha mwanakomana waAhija akava mambo wevaIsraeri vose muTiza kwemakore makumi maviri nemana.
34  Akaramba achiita zvakaipa pamberi paJehovha, akafamba munzira yaJerobhoamu nomuchivi chake chaakatadzisa Israeri nacho.
20  Zvino Bheni-hadhadhi mambo weSiriya akaunganidza mauto ake ose ehondo nemadzimambo makumi matatu nemaviri aaiva nawo nemabhiza nengoro, akaenda, akakomba Samariya, akarirwisa.
2  Akabva atuma nhume kuna Ahabhi mambo waIsraeri aiva kuguta. Akati kwaari: “Zvanzi naBheni-hadhadhi,
3  ‘Sirivha yako nendarama yako ndezvangu, madzimai ako nevanakomana vako, vakanaka kwazvo, ndevangu.’”
4  Mambo waIsraeri akapindura akati: “Ndiri wenyu pamwe chete nezvinhu zvangu zvose sezvamataura, ishe wangu mambo.”
5  Gare gare nhume dzacho dzakadzoka dzikati: “Zvanzi naBheni-hadhadhi, ‘Ndakakutumira shoko ndichiti: “Uchandipa sirivha yako nendarama yako nemadzimai ako nevanakomana vako.
6  Asi panenge panguva ino mangwana ndichatuma vashandi vangu kwauri, vachanyatsotsvaka mumba mako nedzimba dzevashandi vako; uye vachatora zvose zvinofadza maziso ako nemaoko avo, voenda nazvo.”’”
7  Mambo waIsraeri akabva ashevedza varume vakuru vose vomunyika yacho akati: “Ndapota, cherechedzai muone kuti munhu uyu ari kutsvaka dambudziko; nokuti akatumira shoko kuti atore madzimai angu nevanakomana vangu nesirivha yangu nendarama yangu, uye handina kuramba nazvo.”
8  Varume vakuru vose nevanhu vose vakabva vati kwaari: “Musateerera, uye musabvuma.”
9  Naizvozvo akati kunhume dzaBheni-hadhadhi: “Itii kunashe wangu mambo, ‘Ndichaita zvose zvamakatumira mushandi wenyu pakutanga; asi chinhu ichi handikwanisi kuchiita.’” Nokudaro nhume dzacho dzakaenda dzikadzoka neshoko kwaari.
10  Zvino Bheni-hadhadhi akamutumira shoko akati: “Vanamwari ngavandiitire saizvozvo, uye ngavawedzere pazviri saizvozvo, kana guruva reSamariya richizokwana kuti munhu wose anonditevera anokore tsama!”
11  Mambo waIsraeri akapindurawo akati: “Imi, taurai naye kuti, ‘Uya ari kusungira zvokurwa nazvo ngaarege kuzvirumbidza souya ari kuzvisunungura.’”
12  Paakangonzwa shoko iri, iye nemadzimambo acho pavakanga vachinwa vari mumatumba, akabva ati kuvashandi vake: “Gadzirirai!” Ivo vakatanga kugadzirira kuti varwise guta racho.
13  Zvino mumwe muprofita akaswedera kuna Ahabhi mambo waIsraeri akabva ati: “Zvanzi naJehovha, ‘Waona boka guru revanhu iri rose here? Tarira ndichariisa muruoko rwako nhasi, uye uchaziva kuti ndini Jehovha.’”
14  Ahabhi akabva ati: “Muchishandisa ani?” iye akati: “Zvanzi naJehovha, ‘Ndichishandisa majaya emachinda ematunhu.’” Akazoti: “Ndiani achatanga kurwa kwacho?” iye akati: “Ndiwe!”
15  Zvino akaverenga majaya emachinda ematunhu, akava mazana maviri nemakumi matatu nemaviri; uye akazoverenga vanhu vose, vanakomana vaIsraeri vose, zviuru zvinomwe.
16  Vakatanga kubuda masikati Bheni-hadhadhi paakanga achinwa achidhakwa ari mumatumba, iye pamwe chete nemadzimambo acho, madzimambo makumi matatu nemaviri akanga achimubatsira.
17  Majaya emachinda ematunhu acho paakatanga kubuda, Bheni-hadhadhi akabva atuma nhume; uye dzakauya dzikamuudza, dzichiti: “Kune varume vabuda muSamariya.”
18  Iye akati: “Kunyange vabudira rugare, vabatei vari vapenyu; kana kuti kunyange vabudira kurwa, imi vabatei vari vapenyu chete.”
19  Ava ndivo vakabuda muguta, majaya emachinda ematunhu acho nemauto ehondo aiva shure kwawo.
20  Zvino mumwe nomumwe akatanga kuuraya munhu wake; vaSiriya vakatiza, uye vaIsraeri vakavatevera, asi Bheni-hadhadhi mambo weSiriya akatiza ari pabhiza pamwe chete nevatasvi vemabhiza.
21  Asi mambo waIsraeri akabuda, akaramba achiparadza mabhiza nengoro, uye akauraya vaSiriya vakawanda kwazvo.
22  Gare gare muprofita wacho akaenda kuna mambo waIsraeri akati kwaari: “Enda unova nesimba, ucherechedze uye uone zvauchaita; nokuti pakutanga kwegore mambo weSiriya achauya kuzokurwisa.”
23  Zvino vashandi vamambo weSiriya vakati kwaari: “Mwari wavo ndiMwari wemakomo. Ndokusaka vakatikunda. Naizvozvo ngatirwei navo panyika yakati sandara, tione kana tisingazovakundi.
24  Itai chinhu ichi: Bvisai madzimambo acho, mumwe nomumwe panzvimbo yake, muise magavhuna panzvimbo dzawo.
25  Imi verengai uto rehondo rakaenzana neuto renyu rehondo rakafa, bhiza panzvimbo yebhiza, ngoro panzvimbo yengoro; uye ngatirwei navo panyika yakati sandara, tione kana tisingazovakundi.” Naizvozvo akateerera inzwi ravo akaita saizvozvo.
26  Zvino pakutanga kwegore Bheni-hadhadhi akaunganidza vaSiriya, akaenda kuAfeki kuti anorwa naIsraeri.
27  Vanakomana vaIsraeri vakanga vaunganidzwa vakapiwa mbuva, vakatanga kubuda kuti vasangane navo; uye vanakomana vaIsraeri vakadzika musasa pakatarisana navo vakaita semapoka maviri maduku embudzi, vaSiriya zvavakanga vakazadza nyika yose.
28  Munhu waMwari wechokwadi akabva aswedera pedyo akataura namambo waIsraeri, akati: “Zvanzi naJehovha, ‘Nokuti vaSiriya vati: “Jehovha ndiMwari wemakomo, haasi Mwari wemapani,” ndichaisa boka guru revanhu rose iri muruoko rwako, uye imi muchaziva kuti ndini Jehovha.’”
29  Vakaramba vakadzika musasa kwemazuva manomwe, ava vari pakatarisana neavo. Pazuva rechinomwe kurwisana kwakatanga; vanakomana vaIsraeri vakauraya vaSiriya, varume vaifamba netsoka zviuru zana pazuva rimwe chete.
30  Vaya vakanga vasara vakatizira kuAfeki, kuguta; rusvingo rukawira varume zviuru makumi maviri nezvinomwe vakanga vasara. Asi Bheni-hadhadhi akatiza, akazopinda muguta, muimba yomukatikati.
31  Naizvozvo vashandi vake vakati kwaari: “Tarirai zvino, takanzwa kuti madzimambo eimba yaIsraeri madzimambo ane mutsa worudo. Tapota, regai tisunge masaga muzviuno zvedu uye tisunge tambo mumisoro yedu, tiende kuna mambo waIsraeri. Zvichida achachengetedza mweya wenyu uri mupenyu.”
32  Naizvozvo vakasunga masaga muzviuno zvavo, vakasunga tambo mumisoro yavo, vakapinda maiva namambo waIsraeri vakati: “Zvanzi nomushandi wenyu Bheni-hadhadhi, ‘Ndapota, regai mweya wangu urarame.’” Iye akati: “Achiri mupenyu here? Iye ihama yangu.”
33  Naizvozvo varume vacho vakafunga kuti inenji, vakakurumidza kufunga kuti ndizvo zvaazvisarudzira, vakati: “Bheni-hadhadhi ihama yenyu.” Iye akati: “Endai munomutora.” Bheni-hadhadhi akabva abuda akaenda kwaaiva; uye akabva amuita kuti akwire mungoro.
34  Zvino Bheni-hadhadi akati kwaari: “Ndichadzosa maguta akatorwa nababa vangu kuna baba vako; uye uchazviitira migwagwa muDhamasiko sezvakaita baba vangu muSamariya.” Ahabhi akati: “Ini ndichakurega uchienda kana taita sungano.” Naizvozvo akaita sungano naye, akamurega achienda.
35  Zvino mumwe murume wevanakomana vevaprofita akati kushamwari yake arayirwa naJehovha: “Ndapota, ndirove.” Asi murume wacho akaramba kumurova.
36  Naizvozvo akati kwaari: “Nokuti hauna kuteerera inzwi raJehovha, tarira uri kubva kwandiri, uye shumba ichakuuraya.” Pashure paizvozvo akabva kwaari, shumba ikamuwana, ikamuuraya.
37  Akawana mumwe murume akati: “Ndapota, ndirove.” Naizvozvo murume wacho akamurova, akamurova akamukuvadza.
38  Muprofita wacho akabva aenda, akanomirira mambo pedyo nomugwagwa, akaramba akazvisunga kumaziso kwake nejira kuti arege kuzivikanwa.
39  Zvino mambo zvaakanga achipfuura, akashevedzera kuna mambo akati: “Mushandi wenyu akaenda kwainyanya kurwiwa; uye tarirai! kwaiva nomumwe murume aibva kwairwiwa, akauya nomumwe murume kwandiri akabva ati, ‘Rinda murume uyu. Kana akangoshayikwa chete, mweya wako uchatsiva mweya wake, kana kuti zvimwe ucharipa netarenda resirivha.’
40  Zvino mushandi wenyu paakanga achishanda pano nepapo, iye akabva anyangarika.” Mambo waIsraeri akati kwaari: “Ndizvo zvauchatongerwa. Wazvitonga pachako.”
41  Akabva akurumidza kubvisa mucheka pamaziso ake, mambo waIsraeri akamuziva, kuti aiva wokuvaprofita.
42  Zvino akati kwaari: “Zvanzi naJehovha, ‘Nokuti wakarega murume wandakatsaura kuti aparadzwe achibva muruoko rwako, mweya wako uchatsiva mweya wake, uye vanhu vako vachatsiva vanhu vake.’”
43  Mambo waIsraeri akabva aenda akananga kumba kwake, akafundumwara uye akasuruvara, akasvika kuSamariya.
1  Zvino Mambo Dhavhidhi akanga akwegura, ava nemazuva mazhinji; uye vaimufukidza nemachira, asi aisadziyirwa.
2  Naizvozvo vashandi vake vakati kwaari: “Regai vatsvakire ishe wangu mambo, musikana mhandara, achashandira mambo, kuti ave mutarisiri wake; arare pachipfuva chenyu, uye ishe wangu mambo achadziyirwa.”
3  Zvino vakatsvaka musikana akanaka munharaunda yose yaIsraeri, vakazowana Abhishagi muShunemi, vakabva vapinda naye maiva namambo.
4  Musikana wacho akanga akanaka kwazvo; uye akava mutarisiri wamambo, akaramba achimushandira, asi mambo haana kusangana naye.
5  Munguva yose iyi Adhonija mwanakomana waHagiti akanga achizvikudza, achiti: “Ndini ndichava mambo!” Akaita kuti agadzirirwe ngoro nevatasvi vemabhiza nevarume makumi mashanu vaimhanya vari mberi kwake.
6  Asi baba vake havana kumbomurwadzisa pane imwe nguva vachiti: “Waitirei saizvozvo?” Aivawo nechimiro chakanaka kwazvo, uye amai vake vakanga vamubereka pashure pokunge Absaromu aberekwa.
7  Akafambidzana naJoabhi mwanakomana waZeruya nomupristi Abhiyatari, vakatanga kumubatsira sevateveri vaAdhonija.
8  Asi mupristi Zadhoki naBhenaya mwanakomana waJehoyadha nomuprofita Natani naShimei naRei nevarume vaiva nesimba vaiva vaDhavhidhi, havana kuva nechokuita naAdhonija.
9  Adhonija akazobayira makwai nemombe nemhuru dzakakora pedyo nedombo reZohereti, riri pedyo neEni-rogeri, akakoka vanun’una vake vose, ivo vanakomana vamambo nevarume vose vaJudha, ivo vashandi vamambo;
10  asi haana kukoka muprofita Natani naBhenaya nevarume vaiva nesimba nomunun’una wake Soromoni.
11  Zvino Natani akati kuna Bhati-shebha, amai vaSoromoni: “Hauna kunzwa here kuti Adhonija mwanakomana waHagiti ava mambo, asi ishe wedu Dhavhidhi haambozvizivi?
12  Naizvozvo ndapota, chiuya zvino ndikupe mazano. Uponese mweya wako nomweya womwanakomana wako Soromoni.
13  Enda upinde muna Mambo Dhavhidhi, uti kwaari, ‘Hamusi imi here, ishe wangu mambo, makapikira murandasikana wenyu, muchiti: “Mwanakomana wako Soromoni ndiye achanditevera pakuva mambo, uye ndiye achagara pachigaro changu choumambo”? Saka nei Adhonija ava mambo?’
14  Tarira! Paunenge uchiri kutaura namambo, ini ndichabva ndapinda ndichikutevera, uye ndichasimbisa mashoko ako.”
15  Naizvozvo Bhati-shebha akapinda maiva namambo muimba yomukati, uye mambo akanga akwegura kwazvo, uye Abhishagi muShunemi akanga achishandira mambo.
16  Bhati-shebha akabva akotama, akagwadamira mambo, mambo achibva ati: “Unoda kukumbirei?”
17  Iye akati kwaari: “Ishe wangu, ndimi makapikira murandasikana wenyu naJehovha Mwari wenyu muchiti, ‘Mwanakomana wako Soromoni ndiye achanditevera pakuva mambo, uye ndiye achagara pachigaro changu choumambo.’
18  Zvino tarirai! Adhonija ndiye ava mambo, asi zvino ishe wangu mambo haambozvizivi.
19  Naizvozvo abayira nzombe nemhuru dzakakora nemakwai zvakawanda kwazvo, akakoka vanakomana vose vamambo nomupristi Abhiyatari naJoabhi mukuru weuto; asi haana kukoka mushandi wenyu Soromoni.
20  Zvino imi ishe wangu mambo—maziso evaIsraeri vose ari pamuri, kuti muvaudze kuti ndiani achatevera kugara pachigaro choumambo chashe wangu mambo.
21  Ishe wangu mambo paanongorara nemadzitateguru ake, ini nomwanakomana wangu Soromoni tichanzi tiri vatadzi.”
22  Zvino tarira! achiri kutaura namambo, muprofita Natani akapinda.
23  Vakabva vaudza mambo kuti: “Hoyu muprofita Natani!” Pashure paizvozvo akapinda, akasvika pamberi pamambo, akagwadamira mambo chiso chake chakatarira pasi.
24  Natani akabva ati: “Ishe wangu mambo, makataura here kuti, ‘Adhonija ndiye achanditevera pakuva mambo, uye ndiye achagara pachigaro changu choumambo’?
25  Nokuti nhasi aenda kuti abayire nzombe nemhuru dzakakora nemakwai zvakawanda kwazvo uye kuti akoke vanakomana vose vamambo nevakuru veuto nomupristi Abhiyatari; uye tarirai vari kudya nokunwa vari pamberi pake uye vari kuramba vachiti, ‘Mambo Adhonija ngaararame!’
26  Asi ini mushandi wenyu nomupristi Zadhoki naBhenaya mwanakomana waJehoyadha nomushandi wenyu Soromoni haana kutikoka.
27  Kana chinhu ichi chaitwa zvichibva kunashe wangu mambo, saka hamuna kuzivisa mushandi wenyu kuti ndiani achatevera kugara pachigaro choumambo chashe wangu mambo.”
28  Zvino Mambo Dhavhidhi akapindura akati: “Imi, ndishevedzerei Bhati-shebha.” Iye akabva apinda, akasvika pamberi pamambo, akamira pamberi pamambo.
29  Mambo akapika akati: “NaJehovha mupenyu uyo akadzikinura mweya wangu pakutambudzika kwose,
30  sezvandakakupikira naJehovha Mwari waIsraeri, ndichiti, ‘Mwanakomana wako Soromoni ndiye achanditevera pakuva mambo, uye ndiye achagara pachigaro changu choumambo panzvimbo pangu!’ ndizvo zvandichaita nhasi.”
31  Bhati-shebha akabva akotama chiso chake chakatarira pasi, akagwadamira mambo, akati: “Ishe wangu Mambo Dhavhidhi ngaararame nokusingagumi!”
32  Mambo Dhavhidhi akabva ati: “Imi, ndishevedzerei mupristi Zadhoki nomuprofita Natani naBhenaya mwanakomana waJehoyadha.” Naizvozvo vakapinda, vakasvika pamberi pamambo.
33  Mambo akati kwavari: “Endai nevashandi vashe wenyu, muite kuti mwanakomana wangu Soromoni atasve nyurusi rangu gadzi, mumutungamirire muchienda kuGihoni.
34  Mupristi Zadhoki nomuprofita Natani vachamuzodza ikoko kuti ave mambo waIsraeri; uye muridze hwamanda muti, ‘Mambo Soromoni ngaararame!’
35  Muuye muchimutevera, iye achapinda ogara pachigaro changu choumambo; iye achava mambo panzvimbo pangu, uye ndichamugadza kuti ave mutungamiriri waIsraeri nowaJudha.”
36  Bhenaya mwanakomana waJehoyadha akabva apindura mambo akati: “Ameni! Jehovha Mwari washe wangu mambo ngaaite saizvozvo.
37  Jehovha zvaakava nashe wangu mambo, saizvozvowo ngaave naSoromoni, ngaaite kuti chigaro chake choumambo chive chikuru kupfuura chigaro choumambo chashe wangu Mambo Dhavhidhi.”
38  Mupristi Zadhoki nomuprofita Natani naBhenaya mwanakomana waJehoyadha nevaKereti nevaPereti vakaenda, vakaita kuti Soromoni atasve nyurusi gadzi raMambo Dhavhidhi, vakabva vaenda naye kuGihoni.
39  Zvino mupristi Zadhoki akatora nyanga yemafuta mutende, akazodza Soromoni; vakatanga kuridza hwamanda, vanhu vose vakashevedzera vachiti: “Mambo Soromoni ngaararame!”
40  Vanhu vose vakazoenda vachimutevera, uye vanhu vakanga vachiridza nyere vachifara kwazvo, zvokuti nyika yakatsemuka noruzha rwavo.
41  Zvino Adhonija nevaya vose vakanga vakokwa vaaiva navo vakazvinzwa, pavakanga vapedza kudya. Joabhi paakanzwa kurira kwehwamanda, akabva ati: “Ruzha ruri mutaundi ranyonganiswa ndorwei?”
42  Achiri kutaura, tarira, Jonatani mwanakomana womupristi Abhiyatari akasvika. Adhonija akabva ati: “Pinda, nokuti uri murume akashinga, uye wauya nemashoko akanaka.”
43  Asi Jonatani akapindura akati kuna Adhonija: “Aiwa! Ishe wedu Mambo Dhavhidhi agadza Soromoni kuti ave mambo.
44  Naizvozvo mambo atuma mupristi Zadhoki nomuprofita Natani naBhenaya mwanakomana waJehoyadha nevaKereti nevaPereti vari pamwe chete naye, uye ivo vaita kuti atasve nyurusi gadzi ramambo.
45  Mupristi Zadhoki nomuprofita Natani vabva vamuzodza vari muGihoni kuti ave mambo; vakazobva ikoko vachifara, uye taundi rose riri kuita mheremhere. Ndirwo ruzha rwamanzwa.
46  Uyezve, Soromoni agara pachigaro choumambo.
47  Uyewo, vashandi vamambo vapinda kuti vakorokotedze ishe wedu Mambo Dhavhidhi, vachiti, ‘Mwari wenyu ngaaite kuti zita raSoromoni rive rakanaka kwazvo kupfuura zita renyu, uye ngaaite kuti chigaro chake choumambo chive chikuru kupfuura chigaro chenyu choumambo!’ Mambo abva akotamira pamubhedha.
48  Uyewo zvanzi namambo, ‘Jehovha Mwari waIsraeri ngaarumbidzwe, aita kuti mumwe munhu agare pachigaro changu choumambo nhasi, maziso angu achizviona!’”
49  Zvino vaya vose vakakokwa vaiva naAdhonija vakatanga kudedera, vakasimuka, mumwe nomumwe akaenda kwake.
50  Adhonija akatya Soromoni. Naizvozvo akasimuka, akaenda, akabata nyanga dzeatari.
51  Kwapera nguva yakati, Soromoni akaudzwa kuti: “Tarirai, Adhonija atya Mambo Soromoni; uye tarirai abata nyanga dzeatari, achiti, ‘Mambo Soromoni ngaatange andipikira kuti haazourayi mushandi wake nebakatwa.’”
52  Soromoni akati: “Kana achizova murume akashinga, hapana kana bvudzi rake rimwe chete richawira pasi; asi kana zvakaipa zvikawanikwa maari, achatofa.”
53  Naizvozvo Mambo Soromoni akatuma vanhu, vakamuburutsa paatari. Akabva apinda, akakotamira Mambo Soromoni; Soromoni akabva ati kwaari: “Enda kumba kwako.”
2  Zvino mazuva aDhavhidhi okuti afe akaswedera zvishoma nezvishoma; uye akarayira mwanakomana wake Soromoni, achiti:
2  “Ndava kuenda nenzira yenyika yose, simba, uratidze kuti uri murume.
3  Unofanira kuchengeta zvaunosungirwa kuti uitire Jehovha Mwari wako nokufamba munzira dzake, nokuchengeta mirau yake, mirayiro yake nezvaakatonga nezvipupuriro zvake, maererano nezvakanyorwa mumutemo waMosesi, kuti uite nokungwara muzvose zvaunoita uye kwose kwose kwaunoenda;
4  kuti Jehovha aite shoko rake raakataura pamusoro pangu, achiti, ‘Kana vanakomana vako vachizochenjerera nzira yavo nokufamba pamberi pangu muchokwadi nemwoyo yavo yose, nemweya yavo yose, hauzoshayiwi murume wokwako anozogara pachigaro choumambo chaIsraeri.’
5  “Zvino iwe unonyatsozivawo zvandakaitirwa naJoabhi mwanakomana waZeruya, pane zvaakaitira vakuru vaviri vemauto aIsraeri, Abhineri mwanakomana waNeri naAmasa mwanakomana waJeteri, paakavauraya, akaisa ropa rehondo munguva yorugare, uye akaisa ropa rehondo pabhandi rake raiva muhudyu make nomuhwashu dzake dzaiva mutsoka dzake.
6  Uite maererano nouchenjeri hwako, usarega bvudzi rake jena richiburukira kuSheori norugare.
7  “Uitire vanakomana vaBhazirai muGiriyedhi mutsa worudo, ngavave pakati pevaya vanodya patafura yako; nokuti ndiwo mauyiro avakaita kwandiri pandakatiza mukoma wako Absaromu.
8  “Zvino tarira, una Shimei mwanakomana waGera muBhenjamini wokuBhahurimu, ndiye akandituka zvinorwadza kwazvo pazuva randakanga ndichienda kuMahanaimu; uye ndiye akauya kuzosangana neni kuJodhani, zvokuti ndakamupikira naJehovha, ndichiti, ‘Handizokuurayi nebakatwa.’
9  Zvino usamurega asina kurangwa, nokuti uri murume akachenjera, unonyatsoziva zvauchamuitira, uburutsire bvudzi rake jena kuSheori neropa.”
10  Dhavhidhi akabva arara nemadzitateguru ake, akavigwa muGuta raDhavhidhi.
11  Zvino mazuva ayo Dhavhidhi akanga atonga Israeri aiva makore makumi mana. Akanga atonga kwemakore manomwe ari muHebroni, uye akanga atonga kwemakore makumi matatu nematatu ari muJerusarema.
12  Zvino Soromoni akagara pachigaro choumambo chababa vake Dhavhidhi; uye zvishoma nezvishoma umambo hwake hwakasimbiswa kwazvo.
13  Kwapera nguva yakati, Adhonija mwanakomana waHagiti akauya kuna Bhati-shebha, amai vaSoromoni. Ivo vakati: “Kune rugare here?” iye akati: “Kune rugare.”
14  Akati: “Ndine nyaya yandinayo nemi.” Naizvozvo vakati: “Taura hako.”
15  Iye akati: “Imi munonyatsoziva kuti umambo hwaifanira kuva hwangu, uye vaIsraeri vose vakanga vakatarira kwandiri kuti ndive mambo; asi umambo hwakachinjwa hukava hwomunun’una wangu, nokuti Jehovha ndiye akaita kuti huve hwake.
16  Zvino ndine chikumbiro chimwe chete kwamuri. Musandirambira.” Naizvozvo vakati kwaari: “Taura hako.”
17  Iye akati: “Ndapota, taurai namambo Soromoni (nokuti haazokurambirii) kuti andipe Abhishagi muShunemi kuti ave mudzimai wangu.”
18  Bhati-shebha akati: “Zvakanaka! Ndichanotaura namambo nokuda kwako.”
19  Naizvozvo Bhati-shebha akapinda maiva naMambo Soromoni kuti ataure naye nokuda kwaAdhonija. Mambo akabva asimuka kuti amuchingure, akamukotamira. Akabva agara pachigaro chake choumambo akaita kuti amai vamambo vaisirwe chigaro choumambo, kuti vagare kurudyi rwake.
20  Ivo vakati: “Ndine chikumbiro chiduku chimwe chete kwauri. Usandirambira.” Naizvozvo mambo akati kwavari: “Kumbirai henyu, amai vangu; nokuti handizokurambirii.”
21  Ivo vakati: “Adhonija mukoma wako ngaapiwe Abhishagi muShunemi kuti ave mudzimai wake.”
22  Mambo Soromoni akabva apindura amai vake akati: “Asi nei muri kukumbirira Adhonija Abhishagi muShunemi? Mukumbirireiwo umambo (nokuti iye mukoma wangu, mukuru kwandiri), iye nomupristi Abhiyatari naJoabhi mwanakomana waZeruya.”
23  Mambo Soromoni akapika naJehovha, achiti: “Mwari ngaandiitire saizvozvo, uye ngaawedzere pazviri, kana Adhonija asina kutaura chinhu ichi kuti arasikirwe nomweya wake.
24  Zvino, naJehovha mupenyu uyo andisimbisa kwazvo, anoita kuti ndirambe ndakagara pachigaro choumambo chababa vangu Dhavhidhi uye akandivakira imba sezvaakataura, nhasi Adhonija achaurayiwa.”
25  Mambo Soromoni akabva atuma Bhenaya mwanakomana waJehoyadha; uye akamurwisa, zvokuti iye akafa.
26  Zvino mambo akati kumupristi Abhiyatari: “Enda kuAnatoti kumaruwa ako! Nokuti unofanira kufa; asi handizokuurayi nhasi, nokuti wakatakura areka yaChangamire Ishe Jehovha pamberi pababa vangu Dhavhidhi, uye nokuti wakatambudzika munguva yose yakatambudzika baba vangu.”
27  Naizvozvo Soromoni akadzinga Abhiyatari kuti arege kushanda somupristi waJehovha, kuti aite shoko raJehovha raakanga ataurira imba yaEri muShiro.
28  Zvino mashoko acho akasvika kuna Joabhi—nokuti Joabhi akanga ada kutevera Adhonija, kunyange zvazvo akanga asina kuda kutevera Absaromu—Joabhi akatizira kutende raJehovha, akabata zvakasimba nyanga dzeatari.
29  Mambo Soromoni akabva audzwa kuti: “Joabhi atizira kutende raJehovha, uye tarirai ari pedyo neatari.” Naizvozvo Soromoni akatuma Bhenaya mwanakomana waJehoyadha, achiti: “Enda unomurwisa!”
30  Naizvozvo Bhenaya akasvika kutende raJehovha akati kwaari: “Zvanzi namambo, ‘Buda!’” Asi iye akati: “Hazviiti! Ndichafira pano.” Bhenaya akadzoka neshoko kuna mambo, achiti: “Izvi ndizvo zvataurwa naJoabhi, uye izvi ndizvo zvaandipindura.”
31  Mambo akabva ati kwaari: “Ita sezvaataura, umurwise; umuvige, ubvise pandiri nepaimba yababa vangu ropa raisafanira kuteurwa, rakateurwa naJoabhi.
32  Jehovha achadzosa ropa rake pamusoro wake, nokuti akarwisa varume vaviri vakarurama, vaiva nani kumupfuura, vanoti Abhineri mwanakomana waNeri mukuru weuto raIsraeri naAmasa mwanakomana waJeteri mukuru weuto raJudha, akavauraya nebakatwa, baba vangu Dhavhidhi vasingazvizivi.
33  Ropa ravo richadzoka pamusoro waJoabhi nepamisoro yevana vake nokusingagumi; asi kuna Dhavhidhi nokuvana vake nokuimba yake nokuchigaro chake choumambo kuchava norugare runobva kuna Jehovha nokusingagumi.”
34  Bhenaya mwanakomana waJehoyadha akabva aenda, akamurwisa, akamuuraya; uye akavigwa paimba yake yaiva murenje.
35  Ipapo mambo akaisa Bhenaya mwanakomana waJehoyadha panzvimbo pake kuti atarisire uto; uye mambo akaisa mupristi Zadhoki panzvimbo yaAbhiyatari.
36  Mambo akazotuma shoko, akashevedza Shimei, akati kwaari: “Vaka imba muJerusarema, ugaremo uye usabudamo uchienda kunzvimbo iyi neiyo.
37  Pazuva raunobuda nepaunoyambuka mupata une rukova weKidroni, ziva kuti chokwadi uchafa. Mhosva yeropa rako ichauya pamusoro wako.”
38  Shimei akati kuna mambo: “Shoko racho rakanaka. Mushandi wenyu achaita sezvataurwa nashe wangu mambo.” Shimei akaramba achigara muJerusarema mazuva mazhinji.
39  Zvino pakapera makore matatu varanda vaviri vaShimei vakatizira kuna Akishi mwanakomana waMaaka mambo weGati; vanhu vakauya, vakaudza Shimei, vachiti: “Tarira! Varanda vako vari kuGati.”
40  Shimei akabva asimuka, akasungirira chigaro pambongoro yake, akaenda kuGati kuna Akishi kuti atsvake varanda vake; Shimei achibva azoenda, akauya nevaranda vake achibva kuGati.
41  Soromoni akabva audzwa kuti: “Shimei abuda muJerusarema akaenda kuGati uye adzoka.”
42  Mambo akatumira shoko, akashevedza Shimei, akati kwaari: “Handina here kuita kuti upike naJehovha kuti ndikunyevere, ndichiti, ‘Pazuva raunobuda nepaunoenda uku nokoko ziva kuti chokwadi uchafa,’ uye hauna here kunditi, ‘Shoko randanzwa rakanaka’?
43  Saka, nei usina kuchengeta mhiko yaJehovha uye kukurayira kwazvo kwandakaita?”
44  Mambo akati kuna Shimei: “Iwe unoziva zvinokuvadza zvose zvinonyatsozivikanwa nomwoyo wako zvawakaitira baba vangu Dhavhidhi; naizvozvo Jehovha achadzosa zvinokuvadza zvawakaita pamusoro wako.
45  Asi Mambo Soromoni achakomborerwa, uye chigaro chaDhavhidhi chichava chakasimba kwazvo pamberi paJehovha nokusingaperi.”
46  Naizvozvo Mambo akarayira Bhenaya mwanakomana waJehoyadha, uyo akabva abuda, akamurwisa, iye akafa. Zvino umambo hwakasimbiswa kwazvo muruoko rwaSoromoni.
3  Zvino Soromoni akaroora kwaFarao mambo weIjipiti, akatora mwanasikana waFarao, akamuunza kuGuta raDhavhidhi, kusvikira apedza kuvaka imba yake neimba yaJehovha norusvingo rwaipoterera Jerusarema.
2  Asi vanhu vaibayira zvibayiro panzvimbo dzakakwirira, nokuti zita raJehovha rakanga risati ravakirwa imba kusvikira pamazuva iwayo.
3  Soromoni akaramba achida Jehovha nokufamba mumirau yababa vake Dhavhidhi. Asi nguva dzose aibayira zvibayiro nokuita kuti zvinopiwa zvipfungaire panzvimbo dzakakwirira.
4  Naizvozvo mambo akaenda kuGibhiyoni kuti anobayira zvibayiro ikoko, nokuti iyoyo ndiyo yaiva nzvimbo huru yakakwirira. Soromoni akabayira zvibayiro zvinopiswa zvine chiuru paatari iyoyo.
5  Jehovha akazviratidza kuna Soromoni achirota usiku ari muGibhiyoni; Mwari akati: “Kumbira chandingakupa.”
6  Soromoni akati: “Imi makaitira mushumiri wenyu Dhavhidhi, ivo baba vangu, mutsa worudo mukuru, zvaakafamba pamberi penyu muchokwadi nomukururama uye akafamba nemi nomwoyo wakarurama; makaramba muchimuchengetera mutsa worudo mukuru uyu, zvokuti makamupa mwanakomana wokuti agare pachigaro chake choumambo sezvazvakaita nhasi.
7  Zvino, Jehovha Mwari wangu, imi ndimi makagadza mushumiri wenyu kuti ave mambo panzvimbo yababa vangu Dhavhidhi, asi ini ndinongovawo zvangu mukomana muduku. Handizivi kuti ndinobuda sei uye kuti ndinopinda sei.
8  Mushumiri wenyu ari pakati pevanhu venyu vamakasarudza, vanhu vazhinji vasingagoni kuzivikanwa kuti vangani kana kuverengwa nokuda kwokuwanda kwavo.
9  Zvino ipai mushumiri wenyu mwoyo unoteerera kuti atonge vanhu venyu, kuti azive chakanaka nechakaipa; nokuti ndiani angakwanisa kutonga vanhu venyu ava vakaoma?”
10  Zvino chinhu chacho chakafadza Jehovha, nokuti Soromoni akanga akumbira chinhu ichi.
11  Zvino Mwari akati kwaari: “Nokuti wakumbira chinhu ichi, uye hauna kukumbira mazuva mazhinji kana kukumbira pfuma kana kukumbira mweya yevavengi vako, asi wakumbira kunzwisisa kuti utonge mhosva,
12  tarira! ndichaita maererano nemashoko ako. Tarira! ndichakupa mwoyo wakachenjera, unonzwisisa, zvokuti hapana achaita sewe pane vakambovapo iwe usati wavapo, uye shure kwako hakuzomuki mumwe akaita sewe.
13  Ndichakupawo zvausina kukumbira, pfuma nokukudzwa, zvokuti hakuzovi nomunhu chero upi zvake akaita sewe pakati pemadzimambo, mazuva ako ose.
14  Kana ukafamba munzira dzangu nokuchengeta mirau yangu nemirayiro yangu, sokufamba kwakaita baba vako Dhavhidhi, ndichaita kuti mazuva ako ave mazhinji.”
15  Soromoni paakamuka, akaona kuti kwaiva kurota. Akabva aenda kuJerusarema, akamira pamberi peareka yesungano yaJehovha, akapa zvibayiro zvinopiswa, akapa zvinopiwa zvokugoverana uye akaitira vashandi vake vose mutambo.
16  Panguva iyoyo vakadzi vaviri, vaiva pfambi, vakapinda maiva namambo, vakamira pamberi pake.
17  Mumwe mukadzi wacho akabva ati: “Pamusoroi, ishe wangu, ini nomukadzi uyu tinogara muimba imwe chete, ini ndakasununguka mwana ndiri pedyo naye mumba macho.
18  Zvino pazuva rechitatu pashure pokunge ndasununguka, mukadzi uyu akasunungukawo. Taiva pamwe chete. Takanga tisina mumwe munhu mumba macho, kana ani zvake kunze kwedu isu vaviri taiva mumba macho.
19  Gare gare mwanakomana womukadzi uyu akafa usiku, nokuti akamutsimbirira.
20  Naizvozvo akamuka pakati pousiku, akatora mwanakomana wangu parutivi pangu, murandasikana wenyu paakanga akarara, akamuradzika pachipfuva chake, akaradzika mwanakomana wake akafa pachipfuva changu.
21  Pandakamuka mangwanani kuti ndiyamwise mwanakomana wangu, ndakaona akafa. Naizvozvo ndakanyatsomuongorora mangwanani, ndikaona kuti akanga asiri mwanakomana wangu wandakanga ndabereka.”
22  Asi mumwe mukadzi wacho akati: “Aiwa, mwanakomana wangu ndiye mupenyu, asi akafa ndiye mwanakomana wako!” Nguva yose iyi mukadzi uyu akanga achiti: “Aiwa, mwanakomana wako ndiye akafa, asi mupenyu ndiye mwanakomana wangu.” Vakaramba vachitaura vari pamberi pamambo.
23  Mambo akazoti: “Uyu ari kuti, ‘Mupenyu uyu ndiye mwanakomana wangu, asi akafa ndiye mwanakomana wako!’ uye uyo ari kuti, ‘Aiwa, akafa ndiye mwanakomana wako, asi mupenyu ndiye mwanakomana wangu!’”
24  Mambo akati: “Varume, ndipei bakatwa.” Naizvozvo vakauya nebakatwa pamberi pamambo.
25  Mambo akati: “Chekai mwana mupenyu nepakati mupe imwe hafu kune mumwe mukadzi uye imwe hafu yacho kune mumwe wacho.”
26  Mukadzi akanga ari muridzi womwanakomana mupenyu akabva ati kuna mambo (nokuti akanzwa kurwadziwa nechomukati make pamusoro pomwanakomana wake, zvokuti akati): “Pamusoroi, ishe wangu! Mupei henyu mwana wacho mupenyu. Musambomuuraya henyu.” Panguva yose iyi uyu mumwe mukadzi akanga achiti: “Haazovi wangu kana wako. Muchekei!”
27  Mambo akabva apindura, akati: “Imi ipai mukadzi uyo mwana mupenyu, uye musambomuuraya. Ndivo amai vake.”
28  Zvino vaIsraeri vose vakanzwa nezvokutonga kwakanga kwaitwa namambo; vakatya mambo, nokuti vakaona kuti akanga aine uchenjeri hwaMwari kuti atonge.
12  Zvino Rehobhoamu akaenda kuShekemu, nokuti vaIsraeri vose vakauya kuShekemu kuzomugadza kuti ave mambo.
2  Jerobhoamu mwanakomana waNebhati paakangozvinzwa, achiri kuIjipiti (nokuti akanga atiza Mambo Soromoni, kuti Jerobhoamu agare kuIjipiti),
3  vakabva vatumira shoko, vakanomushevedza. Pashure paizvozvo Jerobhoamu neungano yose yaIsraeri vakasvika, vakatanga kutaura naRehobhoamu, vachiti:
4  “Baba venyu vakaita kuti joko redu rireme, saka zvino imi rerutsai basa rakaoma rababa venyu nejoko rinorema ravakaisa patiri, uye tichakushandirai.”
5  Iye akati kwavari: “Endai kwemazuva matatu, muzodzoka kwandiri.” Naizvozvo vanhu vakaenda.
6  Mambo Rehobhoamu akatanga kurangana nevarume vakuru vaishandira baba vake Soromoni nguva dzose pavakanga vachiri vapenyu, achiti: “Mungandipa zano ripi rokuti ndipindure vanhu ava?”
7  Naizvozvo vakataura naye, vachiti: “Nhasi kana uchizova mushandi wevanhu ava, wovashandira, vapindurewo, wotaura navo mashoko akanaka; uye vachatova vashandi vako nguva dzose.”
8  Zvisinei, akasiya zano revarume vakuru ravakanga vamurayira, akatanga kurangana nemajaya aakanga akura pamwe chete nawo, aimushandira.
9  Akati kwaari: “Nderipi zano ramungapa kuti tipindure vanhu ava vataura neni, vachiti, ‘Tirerutsirei joko rakaiswa patiri nababa venyu’?”
10  Majaya acho aakanga akura pamwe chete nawo akataurawo naye, achiti: “Iti kuvanhu ava vataura newe, vachiti, ‘Baba venyu vakaita kuti joko redu rireme, asi imi tirerutsirei’; taura navo uti, ‘Munwe wangu muduku uchava mukobvu kupfuura hudyu dzababa vangu.
11  Baba vangu vakakutakudzai joko rinorema; asi ini ndichawedzera joko renyu. Baba vangu vaikurovai netyava, asi ini ndichakurovai netyava dzine zvinobaya.’”
12  Zvino Jerobhoamu nevanhu vose vakauya kuna Rehobhoamu pazuva rechitatu, sezvakanga zvataurwa namambo, achiti: “Dzokai kwandiri pazuva rechitatu.”
13  Mambo akatanga kupindura vanhu nehasha, akasiya zano revarume vakuru ravakanga vamupa.
14  Akataura navo maererano nezano remajaya, achiti: “Baba vangu, vakaita kuti joko renyu rireme, asi ini, ndichawedzera joko renyu. Baba vangu, vakakurovai netyava, asi ini, ndichakurovai netyava dzine zvinobaya.”
15  Mambo haana kuteerera vanhu, nokuti Jehovha ndiye akaita kuti zvinhu zvichinje, kuti aite shoko rake iro Jehovha akanga ataura kuna Jerobhoamu mwanakomana waNebhati achishandisa Ahija muShiro.
16  VaIsraeri vose pavakaona kuti mambo akanga asina kuvateerera, vanhu vakabva vapindura mambo, vachiti: “Tine mugove wei kuna Dhavhidhi? Hakuna nhaka kumwanakomana waJese. Haiwa imi vaIsraeri, endai kuna vanamwari venyu. Haiwa Dhavhidhi, chizvionera zveimba yako!” Naizvozvo vaIsraeri vakaenda kumatende avo.
17  Asi vanakomana vaIsraeri vaigara mumaguta aJudha, vakaramba vachitongwa naRehobhoamu.
18  Mambo Rehobhoamu akazotuma Adhoramu, aitarisira vaya vakanga vatorwa nokuda kwebasa rokumanikidzirwa, asi vaIsraeri vose vakamutema nematombo, zvokuti akafa. Mambo Rehobhoamu akakwanisa kukwira mungoro yake kuti atizire kuJerusarema.
19  VaIsraeri vakaramba vachimukira imba yaDhavhidhi kusvikira nhasi.
20  Zvino vaIsraeri vose pavakangonzwa kuti Jerobhoamu akanga adzoka, vakabva vatumira shoko, vakamushevedza kuti auye kuungano, vakamuita mambo wevaIsraeri vose. Hapana akava muteveri weimba yaDhavhidhi kunze kworudzi rwaJudha chete.
21  Rehobhoamu paakasvika kuJerusarema, akabva aunganidza imba yose yaJudha nedzinza raBhenjamini, varume vakasarudzwa nokuda kwehondo, zviuru zana zvine makumi masere, kuti vanorwisa imba yaIsraeri, vadzose umambo kuna Rehobhoamu mwanakomana waSoromoni.
22  Shoko raMwari wechokwadi rakabva rasvika kuna Shemaya munhu waMwari wechokwadi, richiti:
23  “Iti kuna Rehobhoamu mwanakomana waSoromoni mambo waJudha nokuimba yose yaJudha naBhenjamini nevamwe vanhu vose,
24  ‘Zvanzi naJehovha: “Musaenda kunorwisa hama dzenyu vanakomana vaIsraeri. Mumwe nomumwe ngaadzokere kumba kwake, nokuti chinhu ichi chaitika zvichibva kwandiri.”’” Naizvozvo vakateerera shoko raJehovha, vakadzokera kumba maererano neshoko raJehovha.
25  Jerobhoamu akavaka Shekemu munzvimbo ine makomo yaEfremu akagaramo. Akabva abuda imomo akavaka Penueri.
26  Jerobhoamu akatanga kuti mumwoyo make: “Zvino umambo huchadzokera kuimba yaDhavhidhi.
27  Kana vanhu ava vakaramba vachienda kunopa zvibayiro muimba yaJehovha iri kuJerusarema, mwoyo yevanhu ava ichatodzokerawo kunashe wavo, Rehobhoamu mambo waJudha; uye vachandiuraya, vodzokera kuna Rehobhoamu mambo waJudha.”
28  Naizvozvo mambo akarangana nevamwe, akagadzira mhuru mbiri dzendarama, akati kuvanhu: “Kuenda kuJerusarema kwakakuomerai. Haiwa imi vaIsraeri, heuno Mwari wenyu, akakubudisai munyika yeIjipiti.”
29  Akabva aisa imwe kuBheteri, uye imwe yacho akaiisa kuDhani.
30  Chinhu ichi chakaita kuti vanhu vatadze, uye vanhu vakatanga kuenda pamberi peyaiva kuDhani.
31  Zvino akatanga kuvaka imba yenzvimbo dzakakwirira uye kugadza vapristi achivatora pavanhuwo zvavo, vakanga vasiri vevanakomana vaRevhi.
32  Jerobhoamu akaita mutambo mumwedzi wechisere pazuva rechigumi nemashanu romwedzi wacho, somutambo waiva muJudha, kuti apisire zvinopiwa paatari yaakanga agadzira kuBheteri, kuti abayire kumhuru dzaakanga agadzira; uye kuBheteri akagadza vapristi vaishumira venzvimbo dzakakwirira dzaakanga agadzira.
33  Akatanga kupisira zvinopiwa paatari yaakanga agadzira kuBheteri pazuva rechigumi nemashanu mumwedzi wechisere, mumwedzi waakanga afunga hake; uye akaitira vanakomana vaIsraeri mutambo, akapisira zvinopiwa paatari kuti akwidze utsi hwezvibayiro.
