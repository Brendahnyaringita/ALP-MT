10  “Chokwadi, chokwadi ndinoti kwamuri, Asingapindi mudanga remakwai nepasuo asi anokwira nepane imwe nzvimbo, iyeye imbavha nomupambi.
2  Asi anopinda nepasuo ndiye mufudzi wemakwai.
3  Muchengeti wesuo anomuvhurira, makwai anoteerera inzwi rake, uye anoshevedza makwai ake nemazita, oatungamirira kunze.
4  Paanenge abudisa ake ose, anoenda mberi kwawo, uye makwai anomutevera, nokuti anoziva inzwi rake.
5  Haangamboteveri munhu waasingazivi asi achamutiza, nokuti iwo haazivi inzwi revanhu vaasingazivi.”
6  Jesu akataura kwavari muenzaniso uyu; asi ivo havana kuziva chairehwa nezvinhu zvaakanga achitaura kwavari.
7  Naizvozvo Jesu akatizve: “Chokwadi, chokwadi ndinoti kwamuri, Ndini suo remakwai.
8  Vose vakauya munzvimbo yangu imbavha nevapambi; asi makwai haana kuvateerera.
9  Ndini suo; munhu wose anopinda nepandiri achaponeswa, achapinda nokubuda uye achawana mafuro.
10  Mbavha haiuyi kana isiri kuzoba nokuponda nokuparadza. Ini ndakauya kuti iwo ave noupenyu uye kuti ave nahwo huri huzhinji.
11  Ndini mufudzi akanaka kwazvo; mufudzi akanaka kwazvo anopa mweya wake nokuda kwemakwai.
12  Munhu wemaricho, asiri mufudzi uye asiri muridzi wemakwai anoona mhumhi ichiuya, osiya makwai, otiza—uye mhumhi inoabvuta, yoaparadzira—
13  nokuti iye munhu wemaricho uye haana hanya nemakwai.
14  Ndini mufudzi akanaka kwazvo, uye ndinoziva makwai angu uye makwai angu anondiziva,
15  sokundiziva kunoita Baba neni ndichiziva Baba; uye ndinopa mweya wangu nokuda kwemakwai.
16  “Ndine mamwe makwai, asiri edanga rino; iwayowo ndinofanira kuuya nawo, achateerera inzwi rangu, uye achava boka rimwe chete, pasi pomufudzi mumwe chete.
17  Ndokusaka Baba vachindida, nokuti ndinopa mweya wangu, kuti ndiugamuchirezve.
18  Hapana munhu akautora kwandiri, asi ndinoupa nokuzvidira. Ndine kodzero yokuupa, uye ndine kodzero yokuugamuchirazve. Murayiro pane izvi ndakaugamuchira kubva kuna Baba vangu.”
19  Kupesana kwakavapozve pakati pevaJudha nokuda kwemashoko aya.
20  Vazhinji vavo vakanga vachiti: “Ane dhimoni uye anopenga. Nei muchimuteerera?”
21  Vamwe vaiti: “Aya haasi mashoko omunhu akabatwa nedhimoni. Dhimoni ringagona kusvinudza maziso emapofu here?”
22  Panguva iyoyo mutambo wokutsaurira wakaitwa muJerusarema. Yakanga iri nguva yechando,
23  uye Jesu akanga achifamba mutemberi muvharanda raSoromoni.
24  Naizvozvo vaJudha vakamukomba, vakatanga kuti kwaari: “Uchaita kuti mweya yedu irambe isingazivi kusvikira rini? Kana uri Kristu, tiudze usingambovanzi.”
25  Jesu akavapindura kuti: “Ndakakuudzai, asi hamutendi. Mabasa andiri kuita muzita raBaba vangu, iwaya anondipupurira.
26  Asi hamutendi, nokuti hamusi makwai angu.
27  Makwai angu anoteerera inzwi rangu, uye ini ndinoaziva, uye anonditevera.
28  Ndinoapa upenyu husingaperi, uye haazomboparadzwi, uye hapana achaabvuta muruoko rwangu.
29  Chandakapiwa naBaba vangu chinhu chikuru kune zvimwe zvinhu zvose, uye hapana angagona kuabvuta muruoko rwaBaba.
30  Ini naBaba tiri vamwe.”
31  VaJudha vakanhongazve matombo kuti vamuteme.
32  Jesu akavapindura kuti: “Ndakakuratidzai mabasa mazhinji akanaka kwazvo akabva kuna Baba. Nderipi remabasa iwayo ramuri kunditemera nematombo?”
33  VaJudha vakamupindura kuti: “Hatisi kukutema nematombo nokuda kwebasa rakanaka kwazvo, asi nokuti wamhura, nokuti iwe, kunyange zvazvo uri munhu, unozviita mwari.”
34  Jesu akavapindura kuti: “Hazvina here kunyorwa muMutemo wenyu, kuti, ‘Ndakati: “Muri vanamwari”’?
35  Kana iye akashevedza vaya vakaunzirwa shoko raMwari kuti ‘vanamwari,’ asi Rugwaro rusingagoni kuitwa kuti rurege kushanda,
36  munoti kwandiri uyo Baba vakatsvenesa, vakatuma munyika, ‘Unomhura,’ nokuti ndati, Ndiri Mwanakomana waMwari here?
37  Kana ndisiri kuita mabasa aBaba vangu, musanditenda.
38  Asi kana ndiri kuaita, kunyange musinganditendi, tendai mabasa acho, kuti musvike pakuziva uye murambe muchiziva kuti Baba vari pamwe neni uye ini ndiri pamwe naBaba.”
39  Naizvozvo vakaedzazve kumubata; asi iye akavanzvenga.
40  Nokudaro akayambukirazve mhiri kwaJodhani kunzvimbo yaibhabhatidzira Johani pakutanga, akagara ikoko.
41  Vanhu vazhinji vakauya kwaari, uye vakatanga kuti: “Chokwadi, Johani, haana kuita kunyange chiratidzo chimwe chete, asi zvinhu zvizhinji zvakataurwa naJohani pamusoro pomunhu uyu zvose zvaiva zvechokwadi.”
42  Vazhinji vakatenda maari ipapo.
4  Zvino, Ishe paakaziva kuti vaFarisi vakanga vanzwa kuti Jesu akanga achiita vadzidzi vazhinji uye achivabhabhatidza kupfuura Johani—
2  chokwadi, kunyange zvazvo Jesu asina kubhabhatidza, asi vadzidzi vake vakaita saizvozvo—
3  iye akabva kuJudhiya akaendazve kuGarireya.
4  Asi aifanira kupfuura nomuSamariya.
5  Naizvozvo akasvika kuguta reSamariya rainzi Sikari pedyo nomunda uyo Jakobho akapa mwanakomana wake Josefa.
6  Chokwadi, tsime raJakobho rakanga riri ipapo. Zvino Jesu, aneta norwendo, akanga agere zvake patsime. Yaiva awa inenge yechitanhatu.
7  Mumwe mukadzi muSamariya akauya kuzochera mvura. Jesu akati kwaari: “Ndipewo mvura yokunwa.”
8  (Nokuti vadzidzi vake vakanga vaenda muguta kunotenga zvokudya.)
9  Naizvozvo mukadzi wacho muSamariya akati kwaari: “Sei iwe uchindikumbira mvura yokunwa, pasinei nokuti uri muJudha, ini ndiri mukadzi muSamariya?” (Nokuti vaJudha havadyidzani nevaSamariya.)
10  Achipindura, Jesu akati kwaari: “Kudai wanga waziva chipo chaMwari chepachena uye kuti ndiani ari kuti kwauri, ‘Ndipewo mvura yokunwa,’ ungadai wamukumbira, uye iye angadai akupa mvura mhenyu.”
11  Iye akati kwaari: “Changamire, hamuna kunyange mugomo wokucheresa mvura, uye tsime racho rakadzika. Saka, mvura iyi mhenyu munoitora kupi?
12  Imi muri mukuru here kuna tateguru vedu Jakobho, vakatipa tsime racho uye vakanwa mariri ivo pamwe chete nevanakomana vavo nezvipfuwo zvavo?”
13  Achipindura, Jesu akati kwaari: “Munhu wose anonwa mvura iyi achavazve nenyota.
14  Munhu wose anonwa mvura yandichamupa haazombovizve nenyota, asi mvura yandichamupa ichava maari tsime remvura inotubuka kuti ipe upenyu husingaperi.”
15  Mukadzi wacho akati kwaari: “Changamire, ndipei mvura iyi, kuti ndirege kunzwazve nyota kana kuramba ndichiuya kuno kuzochera mvura.”
16  Iye akati kwaari: “Enda unoshevedza murume wako uuye pano.”
17  Achipindura, mukadzi wacho akati kwaari: “Handina murume.” Jesu akati kwaari: “Wataura zvakanaka kuti, ‘Handina murume.’
18  Nokuti wakava nevarume vashanu, uye murume wauinaye iye zvino haasi murume wako. Izvi wataura zvechokwadi.”
19  Mukadzi wacho akati kwaari: “Changamire, ndinoona kuti muri muprofita.
20  Madzitateguru edu ainamatira mugomo iri; asi imi munoti muJerusarema ndimo munofanira kunamatirwa nevanhu.”
21  Jesu akati kwaari: “Nditende, iwe mukadzi, Awa iri kuuya pamusingazonamati Baba muri mugomo iri kana muJerusarema.
22  Imi munonamata chamusingazivi; isu tinonamata chatinoziva, nokuti ruponeso runobva kuvaJudha.
23  Kunyange zvakadaro, awa iri kuuya, nazvino yatovapo, vanamati vechokwadi pavachanamata Baba nomudzimu nechokwadi, nokuti, chokwadi, Baba vari kutsvaka vanhu vakadaro kuti vavanamate.
24  Mwari Mudzimu, uye vanomunamata vanofanira kunamata nomudzimu nechokwadi.”
25  Mukadzi wacho akati kwaari: “Ndinoziva kuti Mesiya ari kuuya, iye anonzi Kristu. Iyeye paanenge angosvika, achatizivisa zvinhu zvose pachena.”
26  Jesu akati kwaari: “Ini ndiri kutaura newe ndini iye.”
27  Zvino panguva iyi vadzidzi vake vakasvika, vakatanga kushamisika nokuti akanga achitaura nomukadzi. Chokwadi, hapana akati: “Muri kutsvakei?” kana kuti, “Muri kutaurireiko naye?”
28  Naizvozvo, mukadzi wacho akasiya chirongo chake, akaenda muguta, akaudza vanhu kuti:
29  “Uyai kuno muone munhu andiudza zvinhu zvose zvandakaita. Kuti uyu haangavi iye Kristu?”
30  Ivo vakabuda muguta, vakatanga kuuya kwaari.
31  Munguva iyoyo vadzidzi vakanga vachimukurudzira, vachiti: “Rabhi, idyai.”
32  Asi iye akati kwavari: “Ndine zvokudya zvokuti ndidye zvamusingazivi.”
33  Naizvozvo vadzidzi vakatanga kutaurirana, vachiti: “Kuti pane munhu amuvigira chokudya here?”
34  Jesu akati kwavari: “Zvokudya zvangu ndizvo kuti ndiite kuda kwaiye akandituma uye kupedza basa rake.
35  Hamuti here kuchine mwedzi mina kukohwa kusati kwasvika? Tarirai! Ndinoti kwamuri: Simudzai maziso enyu muone minda kuti yachenera kukohwa. Nechekare
36  mukohwi ari kugamuchira mubayiro nokuunganidza zvibereko zvoupenyu husingaperi, kuti mudyari nomukohwi vafare pamwe chete.
37  Naizvozvo, chokwadi, mashoko aya ndeechokwadi okuti, Mumwe mudyari uye mumwe mukohwi.
38  Ndakakutumai kuti mukohwe zvamusina kushandira. Vamwe vakashanda, uye imi mapinda mune zvavakashandira.”
39  Zvino vaSamariya vazhinji vomuguta iroro vakatenda maari nokuda kweshoko romukadzi akapupura achiti: “Andiudza zvinhu zvose zvandakaita.”
40  Naizvozvo vaSamariya pavakauya kwaari, vakatanga kumukumbira kuti agare navo; uye akagara ikoko mazuva maviri.
41  Naizvozvo vamwezve vazhinji vakatenda nokuda kwezvaakataura,
42  uye vakatanga kuti kumukadzi wacho: “Hatichangotendi nokuti wataura; nokuti tazvinzwira uye tinoziva kuti munhu uyu chokwadi ndiye muponesi wenyika.”
43  Pashure pemazuva maviri akabva ipapo, akaenda kuGarireya.
44  Zvisinei, Jesu, akapupura kuti muprofita haakudzwi munyika yokumusha kwake.
45  Naizvozvo, paakasvika muGarireya, vaGarireya vakamugamuchira, nokuti vakanga vaona zvinhu zvose zvaakaita muJerusarema pamutambo, nokuti naivowo vakanga vaenda kumutambo wacho.
46  Naizvozvo akauyazve kuKana reGarireya, kwaakanga achinja mvura kuva waini. Zvino paiva nomumwe mushandi wamambo aiva nomwanakomana akanga achirwara muKapenaume.
47  Murume uyu paakanzwa kuti Jesu akanga abuda muJudhiya akapinda muGarireya, akaenda kwaari, akatanga kumukumbira kuti aburuke, aporese mwanakomana wake, nokuti akanga ava kuda kufa.
48  Zvisinei, Jesu akati kwaari: “Imi hamuzombotendi kunze kwokunge maona zviratidzo nezvishamiso.”
49  Mushandi wamambo akati kwaari: “Ishe, burukai mwana wangu muduku asati afa.”
50  Jesu akati kwaari: “Enda; mwanakomana wako mupenyu.” Murume wacho akatenda shoko raakaudzwa naJesu, akaenda.
51  Asi paakanga achienda hake varanda vake vakasangana naye kuti vataure kuti mwanakomana wake mupenyu.
52  Naizvozvo akatanga kuvabvunza awa yaakanzwa zviri nani. Naizvozvo ivo vakati kwaari: “Fivha yakapera nezuro paawa yechinomwe.”
53  Naizvozvo baba vacho vakaziva kuti yakanga iri awa iyoyo chaiyo iyo Jesu akati kwavari: “Mwana wako mupenyu.” Zvino iye neveimba yake yose vakatenda.
54  Zvakare ichi chakanga chiri chiratidzo chechipiri chakaitwa naJesu paakabuda muJudhiya achipinda muGarireya.
11  Zvino paiva nomumwe murume airwara, Razaro wokuBhetani womumusha maMariya uye maMarita mukoma wake.
2  Chokwadi, iye akanga ari Mariya uya akazora Ishe mafuta anonhuhwirira, akapukuta tsoka dzake nebvudzi rake dzikaoma, aiva nehanzvadzi yake Razaro yakanga ichirwara.
3  Naizvozvo hanzvadzi dzake dzakatumira shoko kwaari, dzichiti: “Ishe, onai! uya wamunoda kwazvo ari kurwara.”
4  Asi Jesu paakazvinzwa akati: “Kurwara uku hakuna vavariro yokuuraya, asi ndekwokuti Mwari akudzwe, kuti Mwanakomana waMwari akudzwe nakwo.”
5  Zvino Jesu aida Marita nomunun’una wake naRazaro.
6  Zvisinei, paakanzwa kuti iye akanga achirwara, akabva aramba ari munzvimbo yaakanga ari kwemazuva maviri.
7  Pashure peizvi akabva ati kuvadzidzi: “Ngatiendeizve kuJudhiya.”
8  Vadzidzi vakati kwaari: “Rabhi, nguva ichangobva kupfuura vanhu vomuJudhiya vakanga vachitsvaka kukutemai nematombo, zvino mava kuenda ikoko zvakare here?”
9  Jesu akapindura kuti: “Hapana maawa gumi nemaviri echiedza chemasikati here? Kana munhu akafamba muchiedza chemasikati hapana paanorovera, nokuti anoona chiedza chenyika ino.
10  Asi kana munhu akafamba usiku, anorovera pane chimwe chinhu, nokuti chiedza hachisi maari.”
11  Akataura zvinhu izvi, uye pashure peizvi akati kwavari: “Razaro shamwari yedu azorora, asi ndiri kuenda ikoko kunomumutsa muhope.”
12  Naizvozvo vadzidzi vakati kwaari: “Ishe, kana azorora, achapora.”
13  Zvisinei, Jesu akanga ataura pamusoro porufu rwake. Asi vakafunga kuti akanga achitaura pamusoro pokuzorora akarara.
14  Naizvozvo, panguva iyoyo, Jesu akavataurira asingambovanzi kuti: “Razaro afa,
15  uye ndinofara nokuda kwenyu kuti ndanga ndisiko, kuti mutende. Asi ngatiendei kwaari.”
16  Naizvozvo Tomasi, ainzi Mumwe Wemapatya, akati kuvamwe vadzidzi: “Ngatiendeiwo, kuti tife naye.”
17  Zvino Jesu paakasvika, akawana kuti akanga atova nemazuva mana ari muguva.
18  Zvino Bhetani yaiva pedyo neJerusarema chinhambwe chemamaira anenge maviri.
19  Naizvozvo vazhinji vevaJudha vakanga vauya kuna Marita naMariya kuti vavanyaradze pamusoro pehanzvadzi yavo.
20  Naizvozvo, Marita paakanzwa kuti Jesu akanga achiuya, akanomuchingura; asi Mariya akaramba agere pamba.
21  Naizvozvo Marita akati kuna Jesu: “Ishe, kudai makanga muri pano hanzvadzi yangu ingadai isina kufa.
22  Asi ndinoziva kuti kunyange iye zvino zvinhu zvizhinji zvamunokumbira Mwari, Mwari achakupai.”
23  Jesu akati kwaari: “Hanzvadzi yako ichamuka.”
24  Marita akati kwaari: “Ndinoziva kuti achamuka pakumuka pazuva rokupedzisira.”
25  Jesu akati kwaari: “Ndini kumuka noupenyu. Anotenda mandiri, kunyange akazofa, achava mupenyu;
26  uye munhu wose mupenyu uye anotenda mandiri haangambofi. Unotenda izvi here?”
27  Iye akati kwaari: “Hungu, Ishe; ndakatenda kuti ndimi Kristu Mwanakomana waMwari, Uya anouya munyika.”
28  Paakanga ataura izvi, akaenda, akashevedza Mariya mukoma wake, achiti pachivande: “Mudzidzisi avapo uye ari kukushevedza.”
29  Mariya, paakanzwa izvi, akakurumidza kusimuka uye akanga otoenda kwaari.
30  Chokwadi, Jesu akanga asati apinda mumusha, asi akanga achiri panzvimbo iya yaakanga achingurwa naMarita.
31  Naizvozvo vaJudha vaiva naye mumba uye vakanga vachimunyaradza, pavakaona Mariya achikurumidza kusimuka achibuda, vakamutevera, vachifunga kuti akanga ava kuenda kuguva kunochema ikoko.
32  Naizvozvo Mariya, paakasvika kwakanga kuina Jesu akamuona, akawira patsoka dzake, achiti kwaari: “Ishe, kudai makanga muri pano, hanzvadzi yangu ingadai isina kufa.”
33  Naizvozvo, Jesu paakamuona achichema uye vaJudha vakanga vauya naye vachichema, akagomera neshungu, akanetseka;
34  uye akati: “Makamuviga kupi?” Ivo vakati kwaari: “Ishe, uyai muone.”
35  Jesu akasvimha misodzi.
36  Naizvozvo vaJudha vakatanga kuti: “Onai, aimuda kwazvo sei!”
37  Asi vamwe vavo vakati: “Munhu uyu akasvinudza maziso ebofu aisakwanisa here kuita kuti uyu arege kufa?”
38  Nokudaro Jesu, pashure pokugomerazve mumwoyo make, akasvika paguva racho. Chokwadi, iro rakanga riri bako, uye pakanga paine dombo pariri.
39  Jesu akati: “Bvisai dombo.” Marita, hanzvadzi yomufi, akati kwaari: “Ishe, iye zvino anofanira kunge ava kunhuhwa, nokuti ava mazuva mana.”
40  Jesu akati kwaari: “Handina kukuudza here kuti kudai waizotenda waizoona kubwinya kwaMwari?”
41  Naizvozvo vakabvisa dombo racho. Zvino Jesu akatarira kudenga, akati: “Baba, ndinokuongai kuti mandinzwa.
42  Chokwadi, ndaizviziva kuti munogara muchindinzwa; asi ndataura nokuda kweboka revanhu riri pano, kuti vatende kuti makandituma.”
43  Paakanga ataura zvinhu izvi, akashevedzera nenzwi guru kuti: “Razaro, buda!”
44  Murume akanga akafa akabuda makumbo ake nemaoko zvakapomberwa nemachira, uye chiso chake chakanga chakapomberwa nejira. Jesu akati kwavari: “Musunungurei mumurege aende.”
45  Naizvozvo vazhinji vevaJudha vakanga vauya kuna Mariya uye vakaona zvaakaita vakatenda maari;
46  asi vamwe vavo vakaenda kuvaFarisi, vakavaudza zvinhu zvakaitwa naJesu.
47  Naizvozvo vapristi vakuru nevaFarisi vakaunganidza Sanihedrini, vakatanga kuti: “Toitei, nokuti munhu uyu anoita zviratidzo zvizhinji?
48  Kana tikamurega achiita izvi, vose vachatenda maari, uye vaRoma vachauya, votora nzvimbo yedu norudzi rwedu.”
49  Asi mumwe wavo, Kayafasi, akanga ari mupristi mukuru gore iroro, akati kwavari: “Hapana chamunomboziva,
50  uye hamufungi kuti zvinokubatsirai kuti munhu mumwe chete afire vanhu kwete kuti rudzi rwose ruparadzwe.”
51  Izvi, zvisinei, haana kuzvitaura iye pachake; asi nokuti akanga ari mupristi mukuru gore iroro, akaprofita kuti Jesu akanga achifanira kufira rudzi,
52  kwete rudzi chete, asi kuti aunganidzewo vana vaMwari vakapararira kwose kwose kuti vave vamwe.
53  Naizvozvo kubvira pazuva iroro vakarangana kuti vamuuraye.
54  Nokudaro Jesu akanga asingachafambizve kwose kwose pachena pakati pevaJudha, asi akabva ipapo, akaenda kunyika yaiva pedyo nerenje, muguta rainzi Efremu, uye akaramba ari ikoko aine vadzidzi.
55  Zvino paseka yevaJudha yakanga yava pedyo, uye vanhu vazhinji vakakwira kuJerusarema vachibva kuruwa, paseka isati yatanga kuti vazvichenese sezvaidiwa netsika.
56  Naizvozvo vakaenda vachitsvaka Jesu uye vaitaurirana pavaimira-mira mutemberi, vachiti: “Munofungei? Kuti haangauyi kumutambo here?”
57  Sezvineiwo, vapristi vakuru nevaFarisi vakanga varayira kuti kana paine munhu aizoziva kwaainge ari, aifanira kuzvitaura, kuti vamubate.
53  Naizvozvo mumwe nomumwe akaenda kumba kwake.
8  Asi Jesu akaenda kuGomo reMiorivhi.
2  Zvisinei, ava mambakwedza, iye akaenda kutemberi, uye vanhu vose vakatanga kuuya kwaari, uye akagara pasi, akatanga kuvadzidzisa.
3  Zvino vanyori nevaFarisi vakauya nomukadzi akabatwa achiita upombwe, uye, pashure pokunge vamumisa pakati pavo,
4  vakati kwaari: “Mudzidzisi, mukadzi uyu abatwa achiita upombwe.
5  MuMutemo Mosesi akatirayira kutema nematombo vakadzi vorudzi urwu. Imi, munoti kudini?”
6  Chokwadi, vakanga vachitaura izvi kuti vamuedze, kuti vave nechimwe chinhu chokumupomera. Asi Jesu akakotama, akatanga kunyora pasi nomunwe wake.
7  Pavakaramba vachimubvunza, akatwasuka, akati kwavari: “Mumwe wenyu asina chivi ngaave wokutanga kumutema nedombo.”
8  Achikotamazve akaramba achinyora pasi.
9  Asi vaya vakanzwa izvi vakatanga kubuda panze, mumwe nomumwe, kutanga nevarume vakuru, uye akasara ari oga, nomukadzi akanga ari pakati pavo.
10  Achitwasuka, Jesu akati kwaari: “Iwe mukadzi, vari kupi? Hapana akupa mhosva here?”
11  Iye akati: “Hapana, changamire.” Jesu akati: “Neniwo handikupi mhosva. Enda hako; kubvira zvino usava netsika yokuita chivi.”
12  Naizvozvo Jesu akataurazve navo, achiti: “Ndini chiedza chenyika. Anonditevera haazombofambi murima, asi achava nechiedza choupenyu.”
13  Nokudaro vaFarisi vakati kwaari: “Unozvipupurira; kupupurira kwako hakusi kwechokwadi.”
14  Achipindura, Jesu akati kwavari: “Kunyange kana ndichizvipupurira, kupupura kwangu ndokwechokwadi, nokuti ndinoziva kwandakabva nokwandiri kuenda. Asi imi hamuzivi kwandakabva nokwandiri kuenda.
15  Munotonga maererano nenyama; ini handimbotongi chero munhu upi zvake.
16  Asi kana ndikatonga, kutonga kwangu ndokwechokwadi, nokuti handisi ndoga, asi Baba vakandituma vaneni.
17  Uyewo, muMutemo wenyu makanyorwa kuti, ‘Uchapupu hwevanhu vaviri ndohwechokwadi.’
18  Ndini ndinozvipupurira, uye Baba vakandituma vanondipupurira.”
19  Naizvozvo vakati kwaari: “Baba vako vari kupi?” Jesu akapindura kuti: “Hapana wamunoziva, ini kunyange Baba vangu. Kudai maindiziva, maizozivawo Baba vangu.”
20  Akataura mashoko aya ari panzvimbo yaiiswa pfuma paaidzidzisa mutemberi. Asi hapana akamubata, nokuti awa yake yakanga isati yasvika.
21  Nokudaro akatizve kwavari: “Ndiri kuenda, muchanditsvaka, asi imi muchafira muchivi chenyu. Hamungauyi kwandiri kuenda.”
22  Naizvozvo vaJudha vakatanga kuti: “Asi achazviuraya? Nokuti ari kuti, ‘Hamungauyi kwandiri kuenda.’”
23  Naizvozvo iye akati kwavari: “Imi munobva munzvimbo dziri pasi; ini ndinobva kunzvimbo dziri kumusoro. Imi munobva munyika ino; ini handibvi munyika ino.
24  Naizvozvo ndati kwamuri, Muchafira muzvivi zvenyu. Nokuti kana musingatendi kuti ndini iye, muchafira muzvivi zvenyu.”
25  Naizvozvo vakatanga kuti kwaari: “Ndiwe ani?” Jesu akati kwavari: “Ndiri kumbotaurirei nemi?
26  Ndine zvinhu zvizhinji zvokutaura pamusoro penyu uye zvokutonga pamusoro pazvo. Chokwadi, uya akandituma ndowechokwadi, uye ndiri kutaura munyika zvinhu chaizvo zvandakanzwa kwaari.”
27  Ivo havana kunzwisisa kuti akanga achitaura navo pamusoro paBaba.
28  Naizvozvo Jesu akati: “Pamunenge mangosimudza Mwanakomana womunhu, muchabva maziva kuti ndini iye, uye kuti handiiti chinhu chandinozvitangira ndoga; asi ndinotaura zvinhu izvi sokudzidziswa kwandakaitwa naBaba.
29  Iye akandituma aneni; haana kundisiya ndiri ndoga, nokuti ndinogara ndichiita zvinhu zvinomufadza.”
30  Sezvaaitaura zvinhu izvi, vazhinji vakatenda maari.
31  Naizvozvo Jesu akati kuvaJudha vakanga vamutenda: “Kana mukaramba muri mushoko rangu, chokwadi muri vadzidzi vangu,
32  muchaziva chokwadi, uye chokwadi chichakusunungurai.”
33  Ivo vakamupindura kuti: “Tiri vana vaAbrahamu uye hatina kumbova varanda chero vomunhu upi zvake. Sei uchiti, ‘Muchasunungurwa’?”
34  Jesu akavapindura kuti: “Chokwadi, chokwadi ndinoti kwamuri, Munhu wose anoita chivi muranda wechivi.
35  Zvakare, muranda haarambi ari mumba nokusingaperi; asi mwanakomana anoramba aripo nokusingaperi.
36  Naizvozvo kana Mwanakomana akakusunungurai, chokwadi muchava vakasununguka.
37  Ndinoziva kuti muri vana vaAbrahamu; asi munotsvaka kundiuraya, nokuti shoko rangu harifambiri mberi pakati penyu.
38  Ndinotaura zvinhu zvandakaona kuna Baba vangu; imi, naizvozvo, itai zvinhu zvamakanzwa kuna baba venyu.”
39  Vachipindura ivo vakati kwaari: “Baba vedu ndiAbrahamu.” Jesu akati kwavari: “Kana muri vana vaAbrahamu, itai mabasa aAbrahamu.
40  Asi zvino munotsvaka kundiuraya, munhu akakuudzai chokwadi chandakanzwa kuna Mwari. Abrahamu haana kudaro.
41  Munoita mabasa ababa venyu.” Ivo vakati kwaari: “Hatina kuberekwa noufeve; tina Baba vamwe chete, iye Mwari.”
42  Jesu akati kwavari: “Kudai Mwari aiva Baba venyu, maizondida, nokuti ndakabva kuna Mwari uye ndiri pano. Uyewo handina kungozviuyira ndoga, asi Iyeye akandituma.
43  Nei musingazivi zvandiri kutaura? Nokuti hamugoni kuteerera shoko rangu.
44  Munobva kuna baba venyu Dhiyabhorosi, uye munoda kuita zvinodiwa nababa venyu. Iye akanga ari muurayi paakatanga, uye haana kumira zvakasimba muchokwadi, nokuti chokwadi hachisi maari. Paanotaura nhema, anotaura maererano nemafungiro ake, nokuti iye murevi wenhema nababa venhema.
45  Asi ini, zvandinotaura chokwadi, hamunditendi.
46  Ndiani wenyu anondipa mhosva yechivi? Kana ndichitaura chokwadi, nei musinganditendi?
47  Uya anobva kuna Mwari anoteerera mashoko aMwari. Ndokusaka musingateereri, nokuti hamubvi kuna Mwari.”
48  Vachipindura, vaJudha vakati kwaari: “Hatitauri nomazvo here kuti, Iwe uri muSamariya uye une dhimoni?”
49  Jesu akapindura kuti: “Handina dhimoni, asi ndinokudza Baba vangu, uye imi munondizvidza.
50  Asi handisi kuzvitsvakira kukudzwa; kune Uyo anotsvaka neanotonga.
51  Chokwadi, chokwadi ndinoti kwamuri, Kana munhu akachengeta shoko rangu, haazombooni rufu.”
52  VaJudha vakati kwaari: “Zvino tava kuziva kuti une dhimoni. Abrahamu akafa, uye ndizvo zvakaitawo vaprofita; asi iwe unoti, ‘Kana munhu akachengeta shoko rangu, haazombooni rufu.’
53  Uri mukuru here kuna baba vedu Abrahamu, vakafa? Uyewo, vaprofita vakafa. Unozviti uri ani?”
54  Jesu akapindura kuti: “Kana ndikazvikudza, kuzvikudza kwangu hakusi chinhu. Baba vangu ndivo vanondikudza, ivo vamunoti ndiMwari wenyu;
55  asi hamusati mavaziva. Asi ini ndinovaziva. Kana ndikataura kuti handivazivi ndingava murevi wenhema kufanana nemi. Asi ini ndinovaziva uye ndiri kuchengeta shoko ravo.
56  Abrahamu baba venyu vakafara kwazvo vachitarisira kuona zuva rangu, uye vakariona, vakafara.”
57  Naizvozvo vaJudha vakati kwaari: “Iwe hausati wava nemakore makumi mashanu, saka wakaona Abrahamu sei?”
58  Jesu akati kwavari: “Chokwadi, chokwadi ndinoti kwamuri, Abrahamu asati avapo, ini ndaivapo.”
59  Naizvozvo vakanhonga matombo kuti vamuteme nawo; asi Jesu akavanda, akabuda mutemberi.
16  “Ndataura zvinhu izvi kwamuri kuti murege kugumburwa.
2  Vanhu vachakudzingai musinagogi. Chokwadi, awa iri kuuya apo munhu wose anokuurayai achafunga kuti aitira Mwari basa dzvene.
3  Asi vachaita zvinhu izvi nokuti havana kusvika pakuziva Baba kana zvimwe ini.
4  Kunyange zvakadaro, ndataura zvinhu izvi kwamuri kuti, panosvika awa yazvo, muyeuke kuti ndakakuudzai izvozvo. “Zvisinei, handina kukuudzai zvinhu izvi pakutanga, nokuti ndakanga ndinemi.
5  Asi zvino ndiri kuenda kuna iye akandituma, asi hapana kana mumwe wenyu ari kundibvunza kuti, ‘Muri kuenda kupi?’
6  Asi nokuti ndataura zvinhu izvi kwamuri mwoyo yenyu yazadzwa neshungu.
7  Kunyange zvakadaro, ndiri kukuudzai chokwadi, Zvakakunakirai kuti ndiri kuenda. Nokuti kana ndikasaenda, mubatsiri haangambouyi kwamuri; asi kana ndikaenda, ndichamutumira kwamuri.
8  Iyeye paanosvika, achapa nyika uchapupu hwechokwadi pamusoro pechivi nepamusoro pokururama nepamusoro pokutonga:
9  kutanga, pamusoro pechivi, nokuti havasi kutenda mandiri;
10  uye pamusoro pokururama, nokuti ndiri kuenda kuna Baba uye hamuchazondionizve;
11  uyewo pamusoro pokutonga, nokuti mutongi wenyika ino atongwa.
12  “Ndichiine zvinhu zvizhinji zvokutaura nemi, asi hamukwanisi kuzvinzwisisa panguva ino.
13  Zvisinei, panosvika iyeye, iwo mudzimu wechokwadi, achakutungamirirai muchokwadi chose, nokuti haazotauri zvake pachake, asi iye achataura zvinhu zvaanonzwa, uye achakuzivisai zvinhu zvinouya.
14  Iyeye achandikudza, nokuti achagamuchira kubva pazvinhu zvangu uye achazvizivisa kwamuri.
15  Zvinhu zvose izvo Baba vanazvo ndezvangu. Ndokusaka ndati iye anogamuchira kubva pazvinhu zvangu ozvizivisa kwamuri.
16  Munguva duku hamuchazondionizve, uye, zvakare, munguva duku muchandiona.”
17  Naizvozvo vamwe vevadzidzi vake vakataurirana vachiti: “Izvi zvinorevei zvaari kutaura kwatiri achiti, ‘Munguva duku hamuzondioni, uye, zvakare, munguva duku muchandiona,’ uye, ‘nokuti ndiri kuenda kuna Baba’?”
18  Nokudaro vakanga voti: “Izvi zvinorevei zvaari kuti, ‘munguva duku’? Hatizivi zvaari kutaura.”
19  Jesu akaziva kuti vakanga vachida kumubvunza, naizvozvo akati kwavari: “Muri kubvunzana pamusoro peizvi here, nokuti ndati, Munguva duku hamuzondioni, uye, zvakare, munguva duku muchandiona?
20  Chokwadi, chokwadi ndinoti kwamuri, Muchachema nokuungudza, asi nyika ichafara; muchashungurudzwa, asi shungu dzenyu dzichachinjwa kuva mufaro.
21  Mukadzi, paanenge achisununguka, anonzwa shungu, nokuti awa yake inenge yasvika; asi kana asununguka mwana muduku, haachayeuki kutambudzika kwacho nokuda kwomufaro wokuti munhu aberekwa panyika.
22  Naizvozvo, imiwo, chokwadi, muri kuva neshungu zvino; asi ndichakuonaizve uye mwoyo yenyu ichafara, uye hapana achakutorerai mufaro wenyu.
23  Pazuva iroro hamuzombondibvunzi mubvunzo. Chokwadi, chokwadi ndinoti kwamuri, Kana mukakumbira Baba chimwe chinhu vachakupai muzita rangu.
24  Kusvikira panguva ino hamuna kumbokumbira chinhu chimwe chete muzita rangu. Kumbirai uye muchagamuchira, kuti mufaro wenyu uzadziswe.
25  “Ndataura zvinhu izvi kwamuri nemienzaniso. Awa iri kuuya pandisingazotauri kwamuri nemienzaniso, asi ndichakuudzai pachena pamusoro paBaba.
26  Pazuva iroro muchakumbira muzita rangu, uye handitauri kwamuri kuti ndichazokukumbirirai kuna Baba.
27  Nokuti Baba vanokudai kwazvo, nokuti mave muchindida kwazvo uye makatenda kuti ndakauya somumiririri waBaba.
28  Ndakabva kuna Baba ndikauya munyika. Uyezve, ndiri kubva munyika uye ndiri kuenda kuna Baba.”
29  Vadzidzi vake vakati: “Hamuonika! Iye zvino mava kutaura pachena, uye hamusi kutaura nomuenzaniso.
30  Iye zvino tava kuziva kuti munoziva zvinhu zvose uye hapana chikonzero chokuti munhu akubvunzei. Nokuda kweizvi tinotenda kuti makabva kuna Mwari.”
31  Jesu akavapindura kuti: “Panguva ino mava kutenda here?
32  Tarirai! Awa iri kuuya, chokwadi, yatouya, pamuchapararira mumwe nomumwe kumba kwake uye muchandisiya ndiri ndoga; asi handisi ndoga, nokuti Baba vaneni.
33  Ndataura zvinhu izvi kwamuri kuti muve norugare nokwandiri. Munyika munotambudzika, asi shingai! Ini ndakunda nyika.”
18  Ataura zvinhu izvi, Jesu akabuda nevadzidzi vake akayambukira mhiri kworukova rwomuchando rwaKidroni kwakanga kuine munda, uye iye nevadzidzi vake vakapinda mauri.
2  Zvino Judhasi, mutengesi wake, aizivawo nzvimbo yacho, nokuti Jesu akanga asangana nevadzidzi vake kazhinji ikoko.
3  Naizvozvo Judhasi akatora boka revarwi nevakuru vakuru vaishandira vapristi vakuru uye vevaFarisi vakaenda ikoko nemazhenje omoto nemarambi nezvombo.
4  Naizvozvo, Jesu achiziva zvinhu zvose zvakanga zvichiuya paari, akaenda mberi akati kwavari: “Muri kutsvaka ani?”
5  Ivo vakamupindura kuti: “Jesu wokuNazareta.” Iye akati kwavari: “Ndini.” Zvino Judhasi, mutengesi wake, akanga akamirawo navo.
6  Zvisinei, paakati kwavari: “Ndini,” vakasudurukira shure, vakawira pasi.
7  Naizvozvo akavabvunzazve kuti: “Muri kutsvaka ani?” Ivo vakati: “Jesu wokuNazareta.”
8  Jesu akapindura kuti: “Ndakuudzai kuti ndini. Zvino, kana ndiri ini wamuri kutsvaka, regai ava vaende”;
9  kuti shoko rizadzike raakati: “Pane vaya vamakandipa handina kurasikirwa kana nomumwe chete.”
10  Simoni Petro, zvaakanga aine bakatwa, akabva arivhomora, akacheka muranda womupristi mukuru, akagura nzeve yake yorudyi. Muranda wacho ainzi Makosi.
11  Zvisinei, Jesu akati kuna Petro: “Dzorera bakatwa rako mumuhara maro. Kapu yandakapiwa naBaba, handitofaniri kuinwira here?”
12  Boka revarwi nomutungamiriri wehondo nevakuru vakuru vaishandira vaJudha vakabva vabata Jesu, vakamusunga,
13  uye pakutanga vakaenda naye kuna Anasi; nokuti akanga ari tezvara waKayafasi, uyo akanga ari mupristi mukuru gore iroro.
14  Chokwadi, Kayafasi ndiye akanga apa vaJudha zano rokuti zvaizovabatsira kuti munhu mumwe chete afire vanhu.
15  Zvino Simoni Petro akanga achitevera Jesu nomumwe mudzidzi. Mudzidzi iyeye aizivikanwa nomupristi mukuru, uye akapinda naJesu muchivanze chomupristi mukuru,
16  asi Petro akanga akamira kunze pasuo. Naizvozvo mumwe mudzidzi, aizivikanwa nomupristi mukuru, akabuda akataura nomuchengeti wesuo, akapinza Petro mukati.
17  Mushandikadzi, iye muchengeti wesuo, akabva ati kuna Petro: “Hausiwo mumwe wevadzidzi vomunhu uyu here?” Iye akati: “Handisi.”
18  Zvino varanda nevakuru vakuru vakanga vakamira zvavo, zvavakanga vabatidza moto wemazimbe, nokuti kwaitonhora, uye vakanga vachidziya moto. Petro akanga akamirawo navo achidziya moto.
19  Naizvozvo mupristi mukuru akabvunza Jesu pamusoro pevadzidzi vake nepamusoro pokudzidzisa kwake.
20  Jesu akamupindura kuti: “Ndakataura kunyika pachena. Ndaigara ndichidzidzisa mumasinagogi nomutemberi, munoungana vaJudha vose; hapana chandakataura pakavanda.
21  Munondibvunzirei? Bvunzai vaya vakanzwa zvandakataura kwavari. Onai! Ava vanoziva zvandakataura.”
22  Pashure pokutaura zvinhu izvi, mumwe wevakuru vakuru akanga akamira pedyo akarova Jesu nembama kuchiso, akati: “Ndiwo mapinduriro aunoita mupristi mukuru here?”
23  Jesu akamupindura kuti: “Kana ndataura zvakaipa, pupurira zvakaipa zvacho; asi kana zvakarurama, unondiroverei?”
24  Anasi akabva amuendesa akasungwa kuna Kayafasi mupristi mukuru.
25  Zvino Simoni Petro akanga akamira, achidziya moto. Vakabva vati kwaari: “Iwewo hausi mumwe wevadzidzi vake here?” Iye akaramba, akati: “Handisi.”
26  Mumwe wevaranda vomupristi mukuru, zvaaiva hama yomurume ane nzeve yakachekwa naPetro, akati: “Handina kukuona mumunda uinaye here?”
27  Zvisinei, Petro akarambazve; uye jongwe rakabva rarira.
28  Zvino vakabva naJesu kuna Kayafasi, vakaenda naye kumuzinda wagavhuna. Zvino akanga ava mangwanani-ngwanani. Asi ivo havana kupinda mumuzinda wagavhuna, kuti varege kusvibiswa asi kuti vadye paseka.
29  Naizvozvo Pirato akabuda panze pavaiva, akati: “Munhu uyu munomupomera mhosva yei?”
30  Vachipindura, ivo vakati kwaari: “Kudai munhu uyu anga asiri munhu anoita zvakaipa, tingadai tisina kumuisa kwamuri.”
31  Nokudaro Pirato akati kwavari: “Mutorei imi mumutonge maererano nomutemo wenyu.” VaJudha vakati kwaari: “Isu hatibvumirwi nomutemo kuti tiuraye munhu.”
32  Vakadaro, kuti shoko raJesu rizadzike raakataura kuratidza rudzi rworufu rwaaifanira kuzofa.
33  Naizvozvo Pirato akapinda mumuzinda wagavhuna zvakare, akashevedza Jesu, akati kwaari: “Ndiwe mambo wevaJudha here?”
34  Jesu akapindura kuti: “Unotaura izvi iwe pachako here, kana kuti vamwe vanhu vakuudza nezvangu?”
35  Pirato akapindura kuti: “Ndiri muJudha here ini? Rudzi rwako iwewe nevapristi vakuru vakuisa kwandiri. Wakaitei?”
36  Jesu akapindura kuti: “Umambo hwangu hahusi hwenyika ino. Kudai umambo hwangu hwaiva hwenyika ino, vashumiri vangu vangadai varwa kuti ndirege kuiswa kuvaJudha. Asi, sezvazviri, umambo hwangu hahubvi panyika ino.”
37  Naizvozvo Pirato akati kwaari: “Saka, uri mambo here?” Jesu akapindura kuti: “Iwe ndiwe uri kutaura kuti ndiri mambo. Izvi ndizvo zvandakaberekerwa, uye ndizvo zvandakauyira munyika, kuti ndipupurire chokwadi. Munhu wose ari kurutivi rwechokwadi anoteerera inzwi rangu.”
38  Pirato akati kwaari: “Chokwadi chii?” Pashure pokunge ataura izvi, akabuda zvakare akaenda kuvaJudha, akati kwavari: “Handiwani mhosva kwaari.
39  Zvakare, mune tsika yokuti ndinofanira kukusunungurirai munhu papaseka. Naizvozvo, munoda here kuti ndikusunungurirei mambo wevaJudha?”
40  Vakabva vashevedzerazve, vachiti: “Kwete munhu uyu, asi Bharabhasi!” Zvino Bharabhasi akanga ari gororo.
17  Jesu akataura zvinhu izvi, uye, achitarira kudenga, akati: “Baba, awa yasvika; kudzai mwanakomana wenyu, kuti mwanakomana wenyu akukudzei,
2  zvamakamupa simba pamusoro pevanhu vose, kuti, pamusoro pavose vamakamupa, avape upenyu husingaperi.
3  Kuti vawane upenyu husingaperi, vanofanira kuramba vachiwana zivo pamusoro penyu, imi Mwari wechokwadi chete, uye pamusoro pouya wamakatuma, iye Jesu Kristu.
4  Ndakakukudzai panyika, ndapedza basa ramakandipa kuti ndiite.
5  Zvino imi Baba, ndikudzei parutivi rwenyu nokukudzwa kwandaiva nako parutivi rwenyu nyika isati yavapo.
6  “Ndakaratidza vanhu vamakandipa panyika zita renyu. Vakanga vari venyu, mukandipa, uye vakachengeta shoko renyu.
7  Zvino vakasvika pakuziva kuti zvinhu zvose zvamakandipa zvinobva kwamuri;
8  nokuti ndakavapa mashoko amakandipa, vakaagamuchira uye chokwadi vakasvika pakuziva kuti ndakauya somumiririri wenyu, uye vakatenda kuti makandituma.
9  Ndinovakumbirira; handikumbiriri nyika, asi vaya vamakandipa; nokuti ndevenyu,
10  uye zvinhu zvangu zvose ndezvenyu nezvenyu ndezvangu, uye ndakakudzwa pakati pavo.
11  “Uyewo, handichisirizve munyika, asi ivo vari munyika uye ini ndiri kuuya kwamuri. Baba Vatsvene, vatarisirei nokuda kwezita renyu ramakandipa, kuti vave vamwe sezvatiri.
12  Pandaiva navo ndaivatarisira nokuda kwezita renyu ramakandipa; ndakavachengeta, uye hapana kana mumwe chete wavo akaparadzwa kunze kwomwanakomana wokuparadzwa, kuti rugwaro ruzadzike.
13  Asi zvino ndiri kuuya kwamuri, uye ndiri kutaura zvinhu izvi munyika kuti vazadzwe nomufaro wangu.
14  Ndakavapa shoko renyu, asi nyika yakavavenga, nokuti havasi venyika, seni ndisiri wenyika.
15  “Handikukumbirii kuti muvabvise munyika, asi kuti muvatarisire nokuda kweakaipa.
16  Havasi venyika, seni ndisiri wenyika.
17  Vatsvenesei nechokwadi; shoko renyu ichokwadi.
18  Sezvamakandituma munyika, iniwo ndinovatuma munyika.
19  Ndiri kuzvitsvenesa nokuda kwavo, kuti ivowo vatsveneswe nechokwadi.
20  “Handikumbiriri ivava chete, asiwo vaya vanotenda mandiri neshoko ravo;
21  kuti vose vave vamwe, semi Baba, muri pamwe neni uye ini ndiri pamwe nemi, kuti ivowo vave pamwe nesu, kuti nyika itende kuti makandituma.
22  Uyewo, ndakavapa kukudzwa kwamakandipa, kuti vave vamwe sesu tiri vamwe.
23  Ini ndiri pamwe navo uye imi muri pamwe neni, kuti vakwaniswe kuva mumwe, kuti nyika izive kuti makandituma uye kuti makavada sokundida kwamakaita.
24  Baba, kana vari vamakandipa, ndinoda kuti, pandinenge ndiri, ivowo vave neni, kuti vaone kukudzwa kwangu kwamakandipa, nokuti makandida nyika isati yavambwa.
25  Baba Vakarurama, chokwadi, nyika haina kusvika pakukuzivai; asi ini ndakasvika pakukuzivai, uye ava vakasvika pakuziva kuti makandituma.
26  Ndakavazivisa zita renyu uye ndicharizivisa, kuti rudo rwamakandida narwo ruve mavari uye ini ndive pamwe navo.”
9  Zvino zvaakanga achipfuura akaona munhu akanga ari bofu kubvira pakuberekwa.
2  Vadzidzi vake vakamubvunza kuti: “Rabhi, ndiani akatadza, munhu uyu kana vabereki vake, zvokuti akaberekwa ari bofu?”
3  Jesu akapindura kuti: “Munhu uyu haasi iye akatadza kana kuti vabereki vake, asi zvakaitwa kuti mabasa aMwari aratidzwe pachena paari.
4  Tinofanira kuita mabasa aiye akandituma achiri masikati; usiku huri kuuya pasina munhu anozogona kuita basa.
5  Chero bedzi ndiri munyika, ndiri chiedza chenyika.”
6  Pashure pokutaura zvinhu izvi, akapfira mate pasi, akakanya ivhu nemate, akaisa ivhu rake pamaziso omunhu wacho,
7  akati kwaari: “Enda ugeze mudziva reSiroami” (zvinoshandurwa kuti ‘Kutumwa’). Nokudaro iye akaenda, akageza, akadzoka ava kuona.
8  Naizvozvo vavakidzani nevaya vaichimboona kuti aiva mupemhi vakatanga kuti: “Uyu haasi iye munhu aigara pasi achipemha here?”
9  Vamwe vaiti: “Ndiye.” Vamwe vachiti: “Kana, asi akafanana naye.” Munhu wacho aiti: “Ndini.”
10  Naizvozvo vakatanga kuti kwaari: “Saka maziso ako asvinudzwa sei?”
11  Iye akapindura kuti: “Munhu anonzi Jesu akanya ivhu, akarinamira pamaziso angu, akati kwandiri, ‘Enda kuSiroami ugeze.’ Naizvozvo ndaenda, ndikageza, ndikaona.”
12  Ivo vakati kwaari: “Munhu iyeye ari kupi?” Iye akati: “Handizivi.”
13  Vakaenda nomunhu iyeye aimbova bofu kuvaFarisi.
14  Sezvineiwo rakanga riri Sabata pazuva iro Jesu akakanya ivhu, akasvinudza maziso ake.
15  Naizvozvo, panguva ino, vaFarisi vakatangawo kumubvunza kuti akaona sei. Iye akati kwavari: “Aisa ivhu pamaziso angu, uye ndageza ndikaona.”
16  Naizvozvo vamwe vevaFarisi vakatanga kuti: “Uyu haasi munhu anobva kuna Mwari, nokuti haachengeti Sabata.” Vamwe vakatanga kuti: “Munhu mutadzi angagona sei kuita zviratidzo zvorudzi irworwo?” Naizvozvo pakava nokupesana pakati pavo.
17  Nokudaro vakatizve kubofu riya: “Unotii pamusoro pake, zvaasvinudza maziso ako?” Munhu wacho akati: “Iye muprofita.”
18  Zvisinei, vaJudha havana kutenda kuti aimbova bofu uye kuti akanga ava kuona, kusvikira vashevedza vabereki vomunhu akanga ava kuona.
19  Vakavabvunza kuti: “Uyu ndiye mwanakomana wenyu wamunoti akaberekwa ari bofu here? Saka iye zvino ava kuona sei?”
20  Vachipindura, vabereki vake vakabva vati: “Tinoziva kuti uyu mwanakomana wedu uye kuti akaberekwa ari bofu.
21  Asi kuti zvino ava kuona sei hatizivi, kana kuti ndiani amusvinudza hatizivi. Mubvunzei. Iye akura. Anofanira kuzvitaurira.”
22  Vabereki vake vakataura zvinhu izvi nokuti vakanga vachitya vaJudha, nokuti vaJudha vakanga vatobvumirana kuti, kana munhu akamupupurira pachena kuti ndiye Kristu, anofanira kudzingwa musinagogi.
23  Ndokusaka vabereki vake vakati: “Iye akura. Mubvunzei.”
24  Naizvozvo vakashevedza kechipiri munhu aimbova bofu, vakatanga kuti kwaari: “Kudza Mwari; tinoziva kuti munhu uyu mutadzi.”
25  Iye akapindurawo kuti: “Kana ari mutadzi ini handizivi. Ndinoziva chinhu chimwe chete, kuti, kunyange ndanga ndiri bofu, panguva ino ndava kuona.”
26  Naizvozvo vakati kwaari: “Aitei kwauri? Asvinudza sei maziso ako?”
27  Iye akavapindura kuti: “Ndatokuudzai, asi hamuna kuteerera. Munodirei kuzvinzwa zvakare? Munodawo kuva vadzidzi vake here?”
28  Vakamutuka, vakati: “Iwe ndiwe mudzidzi womunhu iyeye, asi isu tiri vadzidzi vaMosesi.
29  Tinoziva kuti Mwari akataura naMosesi; asi kana ari munhu uyu, hatizivi kwaanobva.”
30  Achipindura, munhu wacho akati kwavari: “Chokwadi ichi chishamiso, kuti hamuzivi kwaanobva, asi iye asvinudza maziso angu.
31  Tinoziva kuti Mwari haateereri vatadzi, asi kana munhu achitya Mwari uye achiita zvaanoda, anoteerera iyeyu.
32  Kubvira kare hazvina kumbonzwika kuti munhu akasvinudza maziso omunhu akaberekwa ari bofu.
33  Kudai munhu uyu aisabva kuna Mwari, hapana chinhu chaaimbogona kuita.”
34  Vachipindura, ivo vakati: “Iwe sezvauri wakaberekerwa muzvivi, asi zvino wava kutidzidzisa here?” Vakabva vamudzingira kunze!
35  Jesu akanzwa kuti vakanga vamudzingira kunze, uye, paakamuwana, akati: “Uri kutenda muMwanakomana womunhu here?”
36  Munhu wacho akapindura kuti: “Changamire, iye ndiani kuti nditende maari?”
37  Jesu akati kwaari: “Wamuona uye, kunze kwezvo, ari kutaura newe ndiye iye.”
38  Iye akabva ati: “Ndinotenda maari, Ishe.” Uye akamupfugamira.
39  Jesu akati: “Ndakauya munyika ino nokuda kwokutonga uku: kuti vaya vasingaoni vaone uye vaya vanoona vave mapofu.”
40  Vaya vevaFarisi vakanga vainaye vakanzwa zvinhu izvi, vakati kwaari: “Tiri mapofuwo here?”
41  Jesu akati kwavari: “Kudai maiva mapofu, mungadai musina chivi. Asi zvino munoti, ‘Tinoona.’ Chivi chenyu chinoramba chiripo.”
7  Zvino pashure pezvinhu izvi Jesu akaramba achifamba-famba muGarireya, nokuti akanga asingadi kufamba-famba muJudhiya, nokuti vaJudha vakanga vachitsvaka kumuuraya.
2  Zvisinei, mutambo wevaJudha, iwo mutambo wematebhenekeri, wakanga wava pedyo.
3  Naizvozvo vanun’una vake vakati kwaari: “Pfuura pano uende muJudhiya, kuti vadzidzi vako vaonewo mabasa aunoita.
4  Nokuti hapana munhu anoita chinhu pachivande asi iye achitsvaka kuzivikanwa pachena. Kana uchiita zvinhu izvi, zviratidze pachena kunyika.”
5  Chokwadi, vanun’una vake vakanga vasingatendi maari.
6  Naizvozvo Jesu akati kwavari: “Nguva yangu yakakodzera haisati yasvika, asi nguva yenyu yakakodzera inogara iripo.
7  Nyika haina chikonzero chokukuvengai, asi inondivenga, nokuti ndinopupura pamusoro payo kuti mabasa ayo akaipa.
8  Imi kwirai kumutambo; ini handisati ndava kukwira kumutambo uyu, nokuti nguva yangu yakakodzera haisati yanyatsosvika.”
9  Naizvozvo pashure pokunge avaudza zvinhu izvi, akaramba ari muGarireya.
10  Asi vanun’una vake pavakanga vakwira kumutambo, iye akabva akwirawo, kwete pachena asi pachivande.
11  Naizvozvo vaJudha vakatanga kumutsvaka pamutambo vachiti: “Munhu uya ari kupi?”
12  Kwakanga kuine kuzevezera kuzhinji pamusoro pake pakati pemapoka evanhu. Vamwe vaiti: “Iye munhu akanaka.” Vamwe vachiti: “Haasi, asi anotsausa boka revanhu.”
13  Chokwadi, hapana aitaura pamusoro pake pachena nokuti vaitya vaJudha.
14  Zvino mutambo pawakanga wava pakati, Jesu akapinda mutemberi, akatanga kudzidzisa.
15  Naizvozvo vaJudha vakatanga kushamisika, vachiti: “Munhu uyu anoziva sei mabhii, iye asina kudzidza kuzvikoro?”
16  Jesu, akavapindurawo, akati: “Zvandinodzidzisa hazvisi zvangu, asi ndezvaiye akandituma.
17  Kana munhu achida kuita zvinodiwa naIye, achaziva pamusoro pokudzidzisa kwacho kana kuchibva kuna Mwari kana kuti ini ndichitaura zvangu ndoga.
18  Anotaura zvake oga ari kutsvaka kukudzwa kwake oga; asi anotsvaka kukudzwa kweakamutuma, iyeyu ndowechokwadi, uye hapana kusarurama maari.
19  Mosesi haana kukupai Mutemo here? Asi hapana kana nomumwe wenyu anoteerera Mutemo wacho. Muri kutsvakirei kundiuraya?”
20  Boka revanhu rakapindura kuti: “Une dhimoni. Ndiani ari kutsvaka kukuuraya?”
21  Achipindura, Jesu akati kwavari: “Ndakaita basa rimwe chete, uye mose muri kushamisika.
22  Saka Mosesi akakupai kudzingiswa—kwete kuti kunobva kuna Mosesi, asi kuti kunobva kumadzitateguru—uye imi munodzingisa munhu pasabata.
23  Kana munhu achidzingiswa pasabata kuti mutemo waMosesi urege kuputswa, nei imi muri kunditsamwira kwazvo nokuti ndakaita kuti munhu anyatsova noutano hwakanaka pasabata?
24  Regai kutonga nezvinooneka kunze, asi tongai nokutonga kwakarurama.”
25  Naizvozvo vamwe vevagari vomuJerusarema vakatanga kuti: “Uyu haasi iye munhu wavari kutsvaka kuuraya here?
26  Asi, onai! ari kutaura pachena, uye hapana chavari kutaura kwaari. Chokwadi vatongi havasati vava kuziva here kuti uyu ndiye Kristu?
27  Isu tinoziva kunobva munhu uyu; asi panouya Kristu, hapana anofanira kuziva kwaanobva.”
28  Naizvozvo Jesu akashevedzera paakanga achidzidzisa mutemberi akati: “Munondiziva ini uye munoziva kwandinobva. Uyewo, handina kuzviuyira pachangu, asi iye akandituma aripo zvechokwadi, uye hamumuzivi.
29  Ini ndinomuziva, nokuti ndiri mumiririri akabva kwaari, uye Iye akandituma.”
30  Nokudaro vakatanga kutsvaka kumubata, asi hapana akaisa ruoko paari, nokuti awa yake yakanga isati yasvika.
31  Zvisinei, vazhinji veboka revanhu vakatenda maari; uye vakatanga kuti: “Kristu paanosvika, angazoita zviratidzo zvinopfuura zvaitwa nomunhu uyu here?”
32  VaFarisi vakanzwa boka revanhu richizevezera zvinhu izvi pamusoro pake, uye vapristi vakuru nevaFarisi vakatuma vakuru vakuru kuti vamubate.
33  Naizvozvo Jesu akati: “Ndicharamba ndinemi kwenguva duku, ndisati ndaenda kuna iye akandituma.
34  Muchanditsvaka, asi hamuzondiwani, uye hamungazouyi kwandinenge ndiri.”
35  Naizvozvo vaJudha vakataurirana kuti: “Munhu uyu anoda kuenda kupi, zvokuti hatizomuwani? Kuti anoda kuenda kuvaJudha vakapararira pakati pevaGiriki onodzidzisa vaGiriki vacho here?
36  Mashoko aya anorevei aati, ‘Muchanditsvaka, asi hamuzondiwani, uye hamungazouyi kwandinenge ndiri’?”
37  Zvino pazuva rokupedzisira, zuva guru romutambo, Jesu akanga amire uye akashevedzera, achiti: “Kana munhu aine nyota, ngaauye kwandiri anwe.
38  Uya anotenda mandiri, sezvakataurwa noRugwaro, ‘Hova dzemvura mhenyu dzichayerera dzichibva mukatikati make.’”
39  Zvisinei, akataura izvi pamusoro pomudzimu uyo vaya vakanga vatenda maari vakanga vava kuda kugamuchira; nokuti kusvikira panguva iyoyo pakanga pasati pava nomudzimu, nokuti Jesu akanga asati akudzwa.
40  Naizvozvo vamwe veboka revanhu vakanzwa mashoko aya vakatanga kuti: “Chokwadi uyu ndiye Muprofita.”
41  Vamwe vakanga vachiti: “Uyu ndiye Kristu.” Asi vamwe vakanga vachiti: “Ko Kristu anobva kuGarireya here?
42  Rugwaro haruna kutaura here kuti Kristu anouya achibva kuvana vaDhavhidhi, uye kubva kuBhetrehema musha waigara Dhavhidhi?”
43  Naizvozvo kupesana kwakavapo pamusoro pake pakati peboka revanhu.
44  Vamwe vavo, kunyange zvakadaro, vakanga vachida kumubata, asi hapana akaisa maoko ake paari.
45  Naizvozvo vakuru vakuru vacho vakadzokera kuvapristi vakuru nevaFarisi, uye ivava vakati kwavari: “Nei musina kuuya naye?”
46  Vakuru vakuru vacho vakapindura kuti: “Hapana mumwe munhu akambotaura saizvozvi.”
47  VaFarisi vakapindurawo kuti: “Hamungadaro matsauswawo here?
48  Pane mumwe wevatongi kana wevaFarisi atenda maari here?
49  Asi boka revanhu iri risingazivi Mutemo, vanhu vakatukwa.”
50  Nikodhimo, akanga ambouya kwaari, uye akanga ari mumwe wavo, akati kwavari:
51  “Ko mutemo wedu unotonga munhu kana usina kutanga wamunzwa uye wasvika pakuziva chaari kuita here?”
52  Vachipindura, ivo vakati kwaari: “Asi newewo unobvawo kuGarireya? Ongorora uone kuti hapana muprofita achamutswa achibva kuGarireya.”
53  Naizvozvo mumwe nomumwe akaenda kumba kwake.
6  Pashure pezvinhu izvi Jesu akaenda mhiri kwegungwa reGarireya, kana kuti Tibheriyasi.
2  Asi boka guru revanhu rakaramba richimutevera, nokuti vakanga vachiona zviratidzo zvaakanga achiita pane vaya vairwara.
3  Naizvozvo Jesu akakwira mugomo, uye imomo akanga akagara nevadzidzi vake.
4  Zvino paseka, iwo mutambo wevaJudha, yakanga yava pedyo.
5  Naizvozvo, Jesu paakasimudza maziso ake, akaona kuti boka guru revanhu rakanga richiuya kwaari, akati kuna Firipi: “Tichatenga kupi zvingwa zvokuti ava vadye?”
6  Zvisinei, akanga achitaura izvi kuti amuedze, nokuti iye aiziva zvaakanga ava kuda kuita.
7  Firipi akamupindura kuti: “Zvingwa zvemadhinari mazana maviri hazvikwani kuti mumwe nomumwe awane chiduku.”
8  Mumwe wevadzidzi vake, Andreya munun’una waSimoni Petro, akati kwaari:
9  “Heuno mukomana muduku ane zvingwa zvebhari zvishanu nehove duku mbiri. Asi izvi zvii pavanhu vazhinji kwazvo kudai?”
10  Jesu akati: “Itai kuti varume vatsenhame sezvinoitwa pakudya.” Zvino panzvimbo yacho pakanga paine uswa huzhinji. Nokudaro varume vacho vakatsenhama, vanenge zviuru zvishanu.
11  Naizvozvo Jesu akatora zvingwa uye, pashure pokunge aonga, akazvipa vaya vakanga vakatsenhama, uye ndizvo zvaakaitawo nehove duku sezvavaida.
12  Asi pavakanga vaguta, akati kuvadzidzi vake: “Unganidzai zvimedu zvasara, kuti parege kuva nezvinopambadzwa.”
13  Naizvozvo vakazviunganidza, uye vakazadza tswanda gumi nembiri nezvimedu zvakabva muzvingwa zvishanu zvebhari, zvakasiyiwa nevaya vakanga vadya.
14  Nokudaro vanhu pavakaona zviratidzo zvaakaita, vakatanga kuti: “Chokwadi uyu ndiye muprofita akanga achizouya munyika.”
15  Naizvozvo Jesu, achiziva kuti vakanga vava kuda kuuya kuzomubata kuti vamuite mambo, akabvazve, akaenda mugomo ari oga.
16  Ava manheru, vadzidzi vake vakaburukira kugungwa,
17  uye, pavakakwira chikepe, vakatanga kuyambuka gungwa vachienda kuKapenaume. Naizvozvo, panguva ino kwakanga kwava nerima uye Jesu akanga achigere kuuya kwavari.
18  Uyewo, gungwa rakatanga kunyanduka nokuti mhepo yakasimba yakanga ichivhuvhuta.
19  Zvisinei, pavakanga vakwasva kwemamaira anenge matatu kana kuti mana, vakaona Jesu achifamba pamusoro pegungwa achiswedera pedyo nechikepe; uye vakatya.
20  Asi iye akati kwavari: “Ndini; musatya!”
21  Naizvozvo ivo vakanga vachida kumugamuchira muchikepe, uye munguva pfupi chikepe chakanga chava panyika yakaoma kwavakanga vachiedza kuenda.
22  Zuva rakatevera boka revanhu rakanga rimire mhiri kwegungwa rakaona kuti pakanga pasina chikepe ipapo kunze kwechiduku chete, uye kuti Jesu akanga asina kupinda muchikepe nevadzidzi vake asi kuti vadzidzi vake chete ndivo vakanga vaenda;
23  asi zvikepe zvaibva kuTibheriyasi zvakasvika pedyo nenzvimbo yavakadyira chingwa pashure pokunge Ishe aonga.
24  Naizvozvo boka revanhu parakaona kuti Jesu uyewo vadzidzi vake vakanga vasipo, vakakwira zvikepe zvavo zviduku vakasvika kuKapenaume kuti vatsvake Jesu.
25  Naizvozvo pavakamuwana mhiri kwegungwa, vakati kwaari: “Rabhi, masvika kuno rini?”
26  Jesu akavapindura akati: “Chokwadi, chokwadi ndinoti kwamuri, Hamusi kunditsvaka nokuti makaona zviratidzo, asi nokuti makadya zvingwa mukaguta.
27  Musashandira zvokudya zvinoparara, asi zvokudya zvinoramba zviripo nokuda kwoupenyu husingaperi, zvamuchapiwa noMwanakomana womunhu; nokuti Baba, iye Mwari, vakaisa paari chisimbiso chavo chokuti atenderwa.”
28  Naizvozvo vakati kwaari: “Tichaitei kuti tiite mabasa aMwari?”
29  Achipindura, Jesu akati kwavari: “Iri ndiro basa raMwari, kuti mutende muna Iye waakatuma.”
30  Naizvozvo vakati kwaari: “Saka, chiratidzo chauri kuita ndechipi, kuti tichione uye tikutende? Ibasa rei rauri kuita?
31  Madzitateguru edu akadya mana murenje, sokunyorwa kwazvakaitwa kuti, ‘Akavapa chingwa chakabva kudenga kuti vadye.’”
32  Nokudaro Jesu akati kwavari: “Chokwadi, chokwadi ndinoti kwamuri, Mosesi haana kukupai chingwa chakabva kudenga, asi Baba vangu vanokupai chingwa chechokwadi chinobva kudenga.
33  Nokuti chingwa chaMwari ndiye uya anoburuka achibva kudenga opa upenyu kunyika.”
34  Naizvozvo vakati kwaari: “Ishe, garai muchitipa chingwa ichi.”
35  Jesu akati kwavari: “Ndini chingwa choupenyu. Anouya kwandiri haazombovi nenzara, uye anotenda mandiri haazombovi nenyota.
36  Asi ndakati kwamuri, Makatondiona asi hamutendi.
37  Zvinhu zvose zvandinopiwa naBaba zvichauya kwandiri, uye anouya kwandiri handizombomudzingi;
38  nokuti handina kuburuka ndichibva kudenga kuzoita zvandinoda, asi zvinodiwa naiye akandituma.
39  Izvi ndizvo zvinodiwa naiye akandituma, kuti ndirege kurasikirwa nechinhu pazvose zvaakandipa asi kuti ndinofanira kuchimutsa pazuva rokupedzisira.
40  Nokuti izvi ndizvo zvinodiwa naBaba vangu, kuti munhu wose anoona Mwanakomana otenda maari ave noupenyu husingaperi, uye ini ndichamumutsa pazuva rokupedzisira.”
41  Naizvozvo vaJudha vakatanga kumugunun’unira nokuti akati: “Ndini chingwa chakaburuka chichibva kudenga”;
42  uye vakatanga kuti: “Uyu haasi Jesu here mwanakomana waJosefa, anababa naamai vatinoziva? Zvino sei achiti, ‘Ndakaburuka kubva kudenga’?”
43  Achipindura, Jesu akati kwavari: “Regai kugunun’una pakati penyu.
44  Hapana munhu angauya kwandiri kana Baba, vakandituma, vakasaita kuti auye; uye ini ndichamumutsa pazuva rokupedzisira.
45  Mune Zvakanyorwa nevaprofita makanzi, ‘Vose vachadzidziswa naJehovha.’ Munhu wose anenge anzwa kuna Baba akadzidza anouya kwandiri.
46  Hakusi kuti pane munhu akaona Baba, kunze kwouya anobva kuna Mwari; iyeyu ndiye akaona Baba.
47  Chokwadi, chokwadi ndinoti kwamuri, Uyo anotenda ane upenyu husingaperi.
48  “Ndini chingwa choupenyu.
49  Madzitateguru enyu akadya mana murenje asi akafa.
50  Ichi ndicho chingwa chinoburuka chichibva kudenga, kuti munhu achidye arege kufa.
51  Ndini chingwa chipenyu chakaburuka chichibva kudenga; kana munhu akadya chingwa ichi achararama nokusingaperi; uye, chokwadi, chingwa chandichapa inyama yangu nokuda kwoupenyu hwenyika.”
52  Naizvozvo vaJudha vakatanga kuitirana nharo, vachiti: “Munhu uyu angatipa sei nyama yake kuti tidye?”
53  Naizvozvo Jesu akati kwavari: “Chokwadi, chokwadi ndinoti kwamuri, Kana mukasadya nyama yoMwanakomana womunhu nokunwa ropa rake, hamuna upenyu mamuri.
54  Uya anodya nyama yangu nokunwa ropa rangu ane upenyu husingaperi, uye ndichamumutsa pazuva rokupedzisira;
55  nokuti nyama yangu ndicho chokudya chechokwadi, uye ropa rangu ndicho chokunwa chechokwadi.
56  Uya anodya nyama yangu nokunwa ropa rangu anoramba ari pamwe neni, neni ndiri pamwe naye.
57  Baba vapenyu zvavakandituma, ini ndinoraramawo nokuda kwaBaba, anondidya, naiyewo achararama nokuda kwangu.
58  Ichi ndicho chingwa chakaburuka chichibva kudenga. Hazvina kuita sepaya madzitateguru enyu paakadya asi iwo akafa. Anodya chingwa ichi achararama nokusingaperi.”
59  Akataura zvinhu izvi paakanga achidzidzisa pakanga pakaungana vanhu muKapenaume.
60  Naizvozvo vazhinji vevadzidzi vake, pavakanzwa izvi, vakati: “Kutaura uku kunoshamisa kwazvo; ndiani angakuteerera?”
61  Asi Jesu, achiziva kuti vadzidzi vake vakanga vachigunun’una pamusoro peizvi, akati kwavari: “Izvi zvinokugumburai here?
62  Naizvozvo, zvakadini, kana mukaona Mwanakomana womunhu achikwira kwaaiva pakutanga?
63  Mudzimu ndiwo unopa upenyu; nyama haina kana zvainobatsira. Mashoko andataura kwamuri ndeomudzimu uye anopa upenyu.
64  Asi pane vamwe venyu vasingatendi.” Nokuti kubva pakutanga Jesu aiziva kuti ndivanaani vakanga vasingatendi uye kuti ndiani akanga achizomutengesa.
65  Naizvozvo akati: “Ndokusaka ndati kwamuri, Hapana angauya kwandiri kana akasabvumirwa naBaba.”
66  Nokuda kweizvi vazhinji vevadzidzi vake vakadzokera kuzvinhu zvavakasiya uye vakanga vasingachafambizve naye.
67  Naizvozvo Jesu akati kune vane gumi nevaviri: “Munoda kuendawo here?”
68  Simoni Petro akamupindura kuti: “Ishe, tichaenda kuna ani? Ndimi mune mashoko oupenyu husingaperi;
69  uye takatenda tikasvika pakuziva kuti ndimi Mutsvene waMwari.”
70  Jesu akavapindura kuti: “Handina kukusarudzai here imi vane gumi nevaviri? Asi mumwe wenyu mucheri.”
71  Chokwadi iye akanga achitaura nezvaJudhasi mwanakomana waSimoni Iskariyoti; nokuti iyeyu akanga achizomutengesa, kunyange zvazvo aiva mumwe wevane gumi nevaviri.
21  Pashure pezvinhu izvi Jesu akazviratidza pachena kuvadzidzi vake pagungwa reTibheriyasi; asi akazviratidza pachena nenzira iyi.
2  Simoni Petro naTomasi, ainzi Mumwe Wemapatya, naNatanaeri wokuKana reGarireya nevanakomana vaZebhedhi nevamwe vaviri vevadzidzi vake vakanga vari vose.
3  Simoni Petro akati kwavari: “Ndichambonobata hove.” Ivo vakati kwaari: “Tichaendawo newe.” Vakaenda, vakakwira muchikepe, asi usiku ihwohwo hapana kana chavakabata.
4  Zvisinei, zvakwakanga kwava kuda kuedza, Jesu akamira pamhenderekedzo, asi chokwadi, vadzidzi havana kuziva kuti akanga ari Jesu.
5  Jesu akabva ati kwavari: “Vana vaduku, mune chokudya here?” Ivo vakamupindura kuti “Aiwa!”
6  Iye akati kwavari: “Kandai mambure kurutivi rwokurudyi rwechikepe uye muchawana.” Vakabva vaakanda, asi vakanga vasingachakwanisi kuakwevera mukati nokuda kwehove zhinji.
7  Naizvozvo mudzidzi uya aidiwa naJesu akati kuna Petro: “NdiShe!” Nokudaro Simoni Petro, achinzwa kuti akanga ari Ishe, akasunga nguo yake yepamusoro, nokuti akanga asina kupfeka, akasvetukira mugungwa.
8  Asi vamwe vadzidzi vakauya vari muchikepe chiduku, nokuti vakanga vasiri kure nenyika yakaoma, mafiti anenge mazana matatu chete, vachizvuva mambure ehove.
9  Zvisinei, pavakaburukira panyika yakaoma vakaona ipapo paine moto wemarasha uye pamoto pacho paine hove nechingwa.
10  Jesu akati kwavari: “Unzai dzimwe hove dzamuchangobva kubata.”
11  Naizvozvo, Simoni Petro akakwira muchikepe, akabudisa mambure, akaaisa panyika yakaoma azere nehove huru, zana nemakumi mashanu nenhatu. Asi kunyange pakanga paine zhinji kudaro mambure haana kuparuka.
12  Jesu akati kwavari: “Uyai musvusvure.” Hapana kana mumwe wevadzidzi akava noushingi hwokumubvunza kuti: “Ndimi ani?” nokuti vaiziva kuti akanga ari Ishe.
13  Jesu akauya, akatora chingwa, akavapa, uye ndizvo zvaakaitawo nehove dzacho.
14  Zvino iyi yakanga yava nguva yechitatu iyo Jesu akazviratidza kuvadzidzi pashure pokumutswa kwake kubva kuvakafa.
15  Zvino, pavakanga vasvusvura, Jesu akati kuna Simoni Petro: “Simoni mwanakomana waJohani, unondida here kupfuura idzi?” Iye akati kwaari: “Hungu, Ishe, munoziva kuti ndinokudai kwazvo.” Iye akati kwaari: “Dyisa makwayana angu.”
16  Akatizve kwaari, kechipiri: “Simoni mwanakomana waJohani, unondida here?” Iye akati kwaari: “Hungu, Ishe, munoziva kuti ndinokudai kwazvo.” Iye akati kwaari: “Fudza makwai angu maduku.”
17  Akati kwaari kechitatu: “Simoni mwanakomana waJohani, unondida kwazvo here?” Petro akashungurudzwa nokuti akati kwaari kechitatu: “Unondida kwazvo here?” Naizvozvo akati kwaari: “Ishe, munoziva zvinhu zvose; munoziva kuti ndinokudai kwazvo.” Jesu akati kwaari: “Dyisa makwai angu maduku.
18  Chokwadi, chokwadi ndinoti kwauri, Pawaiva muduku, waizvisunga chiuno uchifamba-famba kwawaida. Asi kana wakwegura uchatambanudza maoko ako uye mumwe munhu achakusunga chiuno achikuendesa kwausingadi.”
19  Izvi akazvitaura kuti aratidze kuti aizokudza Mwari norufu rworudzii. Naizvozvo, paakanga ataura izvi, akati kwaari: “Ramba uchinditevera.”
20  Petro paakatendeuka, akaona mudzidzi aidiwa naJesu achitevera, uya akanga azendamirawo pachipfuva chake pakudya kwemanheru, akati: “Ishe, ndiani ari kukutengesai?”
21  Naizvozvo, paakamuona, Petro akati kuna Jesu: “Ishe, zvakadiniko nomurume uyu?”
22  Jesu akati kwaari: “Kana ndichida kuti arambe aripo kusvikira ndauya, izvozvo zvinei newe? Iwe ramba uchinditevera.”
23  Naizvozvo, shoko iri rakapararira pakati pehama, kuti mudzidzi iyeye akanga asingazofi. Zvisinei, Jesu haana kuti kwaari akanga asingazofi, asi akati: “Kana ndichida kuti arambe aripo kusvikira ndauya, izvozvo zvinei newe?”
24  Uyu ndiye mudzidzi anopupura pamusoro pezvinhu izvi uye akanyora zvinhu izvi, tinoziva kuti uchapupu hwaanopa ndohwechokwadi.
25  Chokwadi, pane zvimwewo zvinhu zvizhinji zvakaitwa naJesu, izvo, kudai zvakanyorwa zvose chimwe nechimwe, ndinofunga kuti, nyika yaisagona kukwana mipumburu yacho.
13  Zvino, nokuti akaziva mutambo wepaseka usati waitika kuti awa yake yakanga yasvika yokuti abve munyika ino aende kuna Baba, Jesu, zvaakanga ada vake vakanga vari munyika, akavada kusvikira kumugumo.
2  Naizvozvo, kudya kwemanheru pakwakanga kuchipfuurira, Dhiyabhorosi atoisa mumwoyo maJudhasi Iskariyoti, mwanakomana waSimoni, kuti amutengese,
3  iye, achiziva kuti Baba vakanga vaisa zvinhu zvose mumaoko ake uye kuti akabva kuna Mwari uye kuti akanga achienda kuna Mwari,
4  akasimuka pakudya kwemanheru, akaisa parutivi nguo dzake dzokunze. Achitora jira, akazvisunga chiuno.
5  Pashure paizvozvo akaisa mvura mumudziyo wokugezera, akatanga kugeza tsoka dzevadzidzi nokudzipukuta nejira raakanga akasunga naro muchiuno.
6  Naizvozvo akasvika pana Simoni Petro. Iye akati kwaari: “Ishe, muri kugeza tsoka dzangu here?”
7  Achipindura, Jesu akati kwaari: “Zvandiri kuita hauzvinzwisisi panguva ino, asi uchanzwisisa pashure pezvinhu izvi.”
8  Petro akati kwaari: “Chokwadi hamungambogezi tsoka dzangu.” Jesu akamupindura kuti: “Kana ndikasakugeza, hauna mugove neni.”
9  Simoni Petro akati kwaari: “Ishe, kwete tsoka dzangu chete, asiwo maoko angu nomusoro wangu.”
10  Jesu akati kwaari: “Uyo ashamba muviri anofanira kugezwa tsoka dzake chete, nokuti akachena muviri wose. Imi makachena, asi kwete mose.”
11  Chokwadi, aiziva, munhu aizomutengesa. Ndokusaka akati: “Hamusi mose makachena.”
12  Zvino, paakanga ageza tsoka dzavo uye apfeka nguo dzake dzokunze uye atsenhamazve patafura, akati kwavari: “Munoziva here zvandakuitirai?
13  Munonditi, ‘Mudzidzisi,’ uye, ‘Ishe,’ munotaura nomazvo, nokuti ndizvo zvandiri.
14  Naizvozvo, kana ini, kunyange ndiri Ishe noMudzidzisi, ndageza tsoka dzenyu, nemiwo munofanira kugezana tsoka.
15  Nokuti ndakuitirai muenzaniso, kuti, sezvandakuitirai, muitewo saizvozvo.
16  Chokwadi, chokwadi ndinoti kwamuri, Muranda haasi mukuru kuna tenzi wake, uyewo akatumwa haasi mukuru kune akamutuma.
17  Kana muchiziva zvinhu izvi, munofara kana muchizviita.
18  Handisi kutaura pamusoro penyu mose; ndinoziva vandakasarudza. Asi zvinhu izvi zviri kuitika kuti Rugwaro ruzadzike runoti, ‘Uya aidya chingwa changu akandisimudzira chitsitsinho chake.’
19  Kubvira panguva ino ndinokuudzai zvisati zvaitika, kuti pazvinozoitika mutende kuti ndini iye.
20  Chokwadi, chokwadi ndinoti kwamuri, Anogamuchira munhu wandinotuma anondigamuchirawo. Uyewo anondigamuchira, anogamuchirawo akandituma.”
21  Pashure pokutaura zvinhu izvi, Jesu akashungurudzika, uye akapupura, akati: “Chokwadi, chokwadi ndinoti kwamuri, Mumwe wenyu achanditengesa.”
22  Vadzidzi vakatanga kutarirana, vachishaya kuti akanga achitaura izvi pamusoro paani.
23  Pedyo nechipfuva chaJesu pakanga pakatsenhama mumwe wevadzidzi vake, uye Jesu aimuda.
24  Naizvozvo Simoni Petro akanongedza nomusoro kune iyeyu, akati kwaari: “Tiudze kuti ndiani waari kutaura nezvake.”
25  Zvino iyeyu akazendamira pachipfuva chaJesu, akati kwaari: “Ishe, ndiani?”
26  Naizvozvo Jesu akapindura kuti: “Ndouyo wandichapa chimedu chandinoseva.” Nokudaro, aseva chimedu, akachitora, akachipa Judhasi, mwanakomana waSimoni Iskariyoti.
27  Pashure pokupiwa chimedu chacho Satani akabva apinda muna Judhasi. Naizvozvo, Jesu akati kwaari: “Kurumidza kwazvo kuita zvauri kuita.”
28  Zvisinei, hapana mumwe wevaya vakanga vakatsenhama patafura akaziva kuti akazvitaurirei kwaari.
29  Chokwadi, vamwe vaifunga kuti, Judhasi zvaakanga achichengeta bhokisi remari, Jesu akanga achimuudza kuti: “Tenga zvinhu zvatinoda nokuda kwomutambo,” kana kuti aifanira kupa varombo chimwe chinhu.
30  Naizvozvo, agamuchira chimedu, akabva abuda. Uye hwaiva usiku.
31  Nokudaro paakanga abuda, Jesu akati: “Zvino Mwanakomana womunhu ari kukudzwa, uye Mwari ari kukudzwa nokuda kwake.
32  Mwari achamukudza, uye achabva angomukudza.
33  Vana vaduku, ndinemi kwenguva duku. Muchanditsvaka; uye sokutaura kwandakaita kuvaJudha kuti, ‘Hamungauyi kwandinoenda,’ ndinotaurawo kwamuri panguva ino.
34  Ndiri kukupai murayiro mutsva, kuti mudanane; sokuda kwandakakuitai, kuti nemiwo mudanane.
35  Vose vachaziva kuti muri vadzidzi vangu neizvi, kana muine rudo pakati penyu.”
36  Simoni Petro akati kwaari: “Ishe, muri kuenda kupi?” Jesu akapindura kuti: “Kwandiri kuenda haunganditeveri iye zvino, asi uchatevera gare gare.”
37  Petro akati kwaari: “Ishe, nei ndisingagoni kukuteverai panguva ino? Ndichapa mweya wangu nokuda kwenyu.”
38  Jesu akapindura kuti: “Uchapa mweya wako nokuda kwangu here? Chokwadi, chokwadi ndinoti kwauri, Jongwe harizomboriri kusvikira wandiramba katatu.”
14  “Musarega mwoyo yenyu ichinetseka. Tendai muna Mwari, tendaiwo mandiri.
2  Mumba maBaba vangu mune nzvimbo zhinji dzokugara. Dai zvisina kudaro, ndingadai ndakuudzai, nokuti ndiri kuenda kunokugadzirirai nzvimbo.
3  Uyewo, kana ndikaenda, ndikakugadzirirai nzvimbo, ndichadzokazve uye ndichakugamuchirai kumba kwandinenge ndiri, kuti pandinenge ndiri imi muvepowo.
4  Munoziva nzira yokwandiri kuenda.”
5  Tomasi akati kwaari: “Ishe, hatizivi kwamuri kuenda. Nzira yacho tinoiziva sei?”
6  Jesu akati kwaari: “Ndini nzira nechokwadi noupenyu. Hapana anouya kuna Baba asi nokwandiri.
7  Kudai makanga mandiziva, mungadai makazivawo Baba vangu; kubvira panguva ino munovaziva uye makavaona.”
8  Firipi akati kwaari: “Ishe, tiratidzei Baba, uye zvinotikwanira.”
9  Jesu akati kwaari: “Ndave ndinemi kwenguva refu kwazvo, asi, Firipi, hausati wasvika pakundiziva here? Aona ini aonawo Baba. Zvino sei uchiti, ‘Tiratidzei Baba’?
10  Hautendi here kuti ndiri pamwe naBaba uye Baba vari pamwe neni? Zvinhu zvandinokutaurirai handizvitauri ini pachangu; asi Baba vanoramba vari pamwe neni ndivo vari kuita mabasa avo.
11  Nditendei kuti ndiri pamwe naBaba uye Baba vari pamwe neni; kana mukasadaro, tendai nokuda kwemabasa oga.
12  Chokwadi, chokwadi ndinoti kwamuri, Uyo anotenda mandiri, iyewo achaita mabasa andinoita; uye achaita mabasa makuru kune aya, nokuti ndiri kuenda kuna Baba.
13  Uyewo, zvose zvamunokumbira muzita rangu, ndichazviita, kuti Baba vakudzwe pachishandiswa Mwanakomana.
14  Kana mukakumbira chimwe chinhu muzita rangu, ndichachiita.
15  “Kana muchindida, muchachengeta mirayiro yangu;
16  uye ndichakumbira Baba uye vachakupai mumwe mubatsiri kuti ave nemi nokusingaperi,
17  iwo mudzimu wechokwadi, uyo nyika isingagoni kugamuchira, nokuti haiuoni kana kuuziva. Imi munouziva, nokuti unoramba uinemi uye uri mamuri.
18  Handingakusiyii marasikirwa. Ndichauya kwamuri.
19  Munguva pfupi, nyika haichazondioni, asi imi muchandiona, nokuti ndiri mupenyu uye muchava vapenyu.
20  Pazuva iroro muchaziva kuti ndiri pamwe naBaba vangu uye imi muri pamwe neni uye ini ndiri pamwe nemi.
21  Ane mirayiro yangu akaichengeta, iyeye ndiye anondida. Uyewo anondida achadiwa naBaba vangu, uye ndichamuda uye ndichazviratidza pachena kwaari.”
22  Judhasi, asiri Iskariyoti, akati kwaari: “Ishe, chii chaitika zvokuti munoda kuzviratidza pachena kwatiri asi kwete kunyika?”
23  Achipindura, Jesu akati kwaari: “Kana munhu achindida, achachengeta shoko rangu, uye Baba vangu vachamuda, uye tichauya kwaari togara naye.
24  Asingandidi haachengeti mashoko angu; uye shoko ramuri kunzwa harisi rangu, asi nderaBaba vakandituma.
25  “Ndataura zvinhu izvi kwamuri ndichiri nemi.
26  Asi mubatsiri, iwo mudzimu mutsvene, uchatumirwa naBaba muzita rangu, iwoyo uchakudzidzisai zvinhu zvose nokukuyeuchidzai zvinhu zvose zvandakakuudzai.
27  Ndinokusiyirai rugare, ndinokupai rugare rwangu. Handirupi imi sokurupa kunoita nyika. Musarega mwoyo yenyu ichinetseka kana kuirega ichipera nokutya.
28  Manzwa ndichiti kwamuri, Ndiri kuenda uye ndichadzoka kwamuri. Kudai maindida, maizofara kuti ndiri kuenda kuna Baba, nokuti Baba vakuru kwandiri.
29  Naizvozvo zvino ndakuudzai zvisati zvaitika, kuti, pazvinoitika, mutende.
30  Handichataurizve zvizhinji nemi, nokuti mutongi wenyika ari kuuya. Asi haana simba pandiri,
31  asi, kuti nyika izive kuti ndinoda Baba, Baba zvavakandipa murayiro wokuita, ndizvo zvandiri kuita. Simukai, ngatibvei pano.
19  Naizvozvo, panguva iyoyo, Pirato akatora Jesu, akamuzvambura.
2  Varwi vakaruka korona yeminzwa, vakaiisa mumusoro make, vakamushongedza nguo yokunze yepepuru;
3  uye vakatanga kuuya kwaari vachiti: “Kwaziwai, imi Mambo wevaJudha!” Uyewo, vaimurova nembama kuchiso.
4  Zvino Pirato akabudazve panze akati kwavari: “Onai! ndinomubudisa panze pamuri kuti imi muzive kuti handiwani mhosva kwaari.”
5  Naizvozvo Jesu akabuda panze, akapfeka korona yeminzwa nenguo yokunze yepepuru. Iye akati kwavari: “Tarirai! Munhu wacho!”
6  Zvisinei, vapristi vakuru nevakuru vakuru pavakamuona, vakashevedzera, vachiti: “Murovererei! Murovererei!” Pirato akati kwavari: “Mutorei imi mumuroverere, nokuti handiwani kana mhosva zvayo kwaari.”
7  VaJudha vakamupindura kuti: “Tine mutemo, uye maererano nomutemo anofanira kufa, nokuti akazviita mwanakomana waMwari.”
8  Naizvozvo, Pirato paakanzwa mashoko aya, akatonyanya kutya;
9  uye akapindazve mumuzinda wagavhuna, akati kuna Jesu: “Unobva kupi?” Asi Jesu haana kumupindura.
10  Nokudaro Pirato akati kwaari: “Hautauri neni here? Hauzivi here kuti ndine simba rokukusunungura uye ndine simba rokukuroverera?”
11  Jesu akamupindura kuti: “Waisazombova nesimba pandiri kudai usina kuripiwa kubva kumusoro. Ndokusaka munhu andigamuchidza kwauri aine chivi chikuru kwazvo.”
12  Saka Pirato akaramba achitsvaka nzira yokumusunungura nayo. Asi vaJudha vakashevedzera, vachiti: “Kana mukasunungura munhu uyu, hamusi shamwari yaKesari. Munhu wose anozviita mambo anorwisana naKesari.”
13  Naizvozvo Pirato, pashure pokunzwa mashoko aya, akabudisa Jesu panze, akagara pachigaro chokutonga munzvimbo inonzi Nzvimbo Yakagadzirwa Nematombo, asi, muchiHebheru, Gabhata.
14  Zvino yakanga yava nguva yokugadzirira paseka; yakanga yava awa inenge yechitanhatu. Iye akati kuvaJudha: “Onai! Mambo wenyu!”
15  Zvisinei, vakashevedzera kuti: “Mubvisei! Mubvisei! Murovererei!” Pirato akati kwavari: “Ndoroverera mambo wenyu here?” Vapristi vakuru vakapindura kuti: “Hatina mumwe mambo kunze kwaKesari.”
16  Naizvozvo, panguva iyoyo, akamugamuchidza kwavari kuti arovererwe. Jesu akabva ava mumaoko avo.
17  Achizvitakurira danda rokutambudzikira, akaenda kunonzi kuNzvimbo yeDehenya, inonzi Gorogota muchiHebheru;
18  uye vakamuroverera ikoko, nevamwe varume vaviri pamwe chete naye, mumwe kurutivi urwu mumwe kune urwo, asi Jesu ari pakati.
19  Pirato akanyorawo mashoko, akaaisa padanda rokutambudzikira. Pakanga pakanyorwa kuti: “Jesu wokuNazareta Mambo wevaJudha.”
20  Naizvozvo vazhinji vevaJudha vakaverenga mashoko aya, nokuti nzvimbo yakarovererwa Jesu yakanga iri pedyo neguta; uye akanga akanyorwa muchiHebheru, muchiRatini, nomuchiGiriki.
21  Zvisinei, vapristi vakuru vevaJudha vakatanga kuti kuna Pirato: “Musanyora kuti ‘Mambo wevaJudha,’ asi kuti akati, ‘Ndiri Mambo wevaJudha.’”
22  Pirato akapindura kuti: “Zvandanyora ndanyora.”
23  Zvino varwi vakati varoverera Jesu, vakatora nguo dzake dzokunze vakaita migove mina, mugove mumwe chete nokuda kwomurwi mumwe nomumwe, uye nguo yomukati. Asi nguo yomukati yakanga isina musono, zvayakanga yakarukwa kubva kumusoro kusvikira pasi.
24  Naizvozvo vakataurirana kuti: “Ngatiregei kuibvarura, asi ngatisarudzei nemijenya pamusoro payo kuti ichava yaani.” Izvi zvakanga zvakadaro kuti rugwaro ruzadzike runoti: “Vakagovana nguo dzangu refu dzokunze, uye vakakanda mijenya pamusoro pechipfeko changu.” Naizvozvo varwi vakaita zvinhu izvi.
25  Zvisinei, pedyo nedanda rokutambudzikira raJesu, pakanga pamire amai vake nomunun’una waamai vake; Mariya mudzimai waKropasi, naMariya Magadharini.
26  Naizvozvo Jesu, achiona amai vake nomudzidzi waaida amire pedyo, akati kuna amai vake: “Iwe mukadzi, ona! Mwanakomana wako!”
27  Zvino akatiwo kumudzidzi wacho: “Ona! Amai vako!” Kubvira paawa iyoyo mudzidzi wacho akaenda navo kumba kwake.
28  Pashure peizvi, Jesu paakaziva kuti iye zvino zvinhu zvose zvakanga zvaitika, kuti rugwaro ruitike, akati: “Ndine nyota.”
29  Paiva nomudziyo wakanga uripo waiva wakazara waini yakashapa. Naizvozvo vakaisa chipanji chakazara newaini yakashapa pashanga romuhisopi, vakachiisa kumuromo wake.
30  Zvino, paakanga agamuchira waini yakashapa, Jesu akati: “Zvaitika!” uye, achikotamisa musoro wake, akabudisa simba rake roupenyu.
31  Zvino zvarakanga riri zuva roKugadzirira, vaJudha vakakumbira Pirato kuti makumbo avo atyorwe, mitumbi yobviswa, kuti mitumbi irege kuramba iri pamatanda okutambudzikira paSabata, (nokuti zuva reSabata iroro rakanga riri guru.)
32  Naizvozvo, varwi vakauya, vakatyora makumbo omurume wokutanga neayo omumwe murume akanga arovererwa pamwe chete naye.
33  Asi pavakasvika kuna Jesu, havana kutyora makumbo ake, zvavakaona kuti akanga atofa.
34  Asi mumwe wevarwi akadhuvhura rutivi rwake nepfumo, uye ropa nemvura zvikabva zvabuda.
35  Uya akazviona akapupurira, uye uchapupu hwake ndohwechokwadi, uye munhu iyeye anoziva kuti anotaura zvinhu zvechokwadi, kuti imi mutendewo.
36  Chokwadi, zvinhu izvi zvakaitika kuti rugwaro ruzadzike runoti: “Hapana kana pfupa rake richapwanywa.”
37  Uyezve, rumwe rugwaro runoti: “Vachatarira Iye wavakabvoora.”
38  Zvino pashure pezvinhu izvi Josefa wokuArimatiya, akanga ari mudzidzi waJesu asi wepachivande nokuti aitya vaJudha, akakumbira Pirato kuti atore mutumbi waJesu; uye Pirato akamupa mvumo. Naizvozvo akauya, akatora mutumbi wake.
39  Uyewo Nikodhimo, murume akauya kwaari usiku pakutanga, akauya nomusanganiswa wemura nearosi, mapaundi anenge zana.
40  Naizvozvo vakatora mutumbi waJesu, vakaumonera nemachira nezvinonhuhwirira, setsika yevaJudha yokugadzirira kuviga.
41  Sezvineiwo, panzvimbo yaakarovererwa pakanga paine munda, uye mumunda macho maiva neguva idzva, rakanga risati ramboradzikwa munhu.
42  Vakaradzika Jesu imomo, nokuda kwokugadzirira kwevaJudha, nokuti guva racho rakanga riri pedyo.
5  Pashure pezvinhu izvi pakava nomutambo wevaJudha, uye Jesu akakwira kuJerusarema.
2  Zvino muJerusarema pagedhi remakwai paiva nedziva rainzi Bhetizata nechiHebheru, raiva nemavharanda mashanu aiva nembiru.
3  Vanhu vazhinji vairwara, mapofu, vanokamhina nevaya vaiva nenhengo dzakakokonyara, vakanga varere pasi imomo.
4  ——
5  Asi mumwe murume akanga aripo akanga ave achirwara kwemakore makumi matatu nemasere.
6  Achiona murume uyu arere pasi, uye achiziva kuti akanga atove achirwara kwenguva refu, Jesu akati kwaari: “Unoda kuva noutano hwakanaka here?”
7  Murume wacho airwara akamupindura kuti: “Changamire, handina munhu wokuti andiise mudziva mvura painenge yabvongodzwa; asi pandinenge ndichiuya mumwe anonditangira kudzika.”
8  Jesu akati kwaari: “Simuka, tora kamubhedha kako ufambe.”
9  Naizvozvo murume wacho akabva ava noutano hwakanaka, uye akatora kamubhedha kake akatanga kufamba. Zvino zuva iroro rakanga riri sabata.
10  Naizvozvo vaJudha vakatanga kuti kumurume akanga arapwa: “Nhasi iSabata, uye hazvibvumirwi nomutemo kuti utakure kamubhedha.”
11  Asi iye akavapindura kuti: “Wacho aita kuti ndive noutano hwakanaka ndiye ati kwandiri, ‘Tora kamubhedha kako ufambe.’”
12  Ivo vakamubvunza kuti: “Ndiani munhu akuudza kuti, ‘Katore ufambe’?”
13  Asi murume akanga aporeswa haana kuziva kuti akanga ari ani, nokuti Jesu akanga abva, zvapaiva neboka revanhu ipapo.
14  Pashure pezvinhu izvi Jesu akamuwana ari mutemberi, akati kwaari: “Ona, wava noutano hwakanaka. Usatadzazve, kuti chimwe chinhu chakatoipa kwazvo chirege kuitika kwauri.”
15  Murume wacho akaenda, akaudza vaJudha kuti Jesu ndiye akanga aita kuti ave noutano hwakanaka.
16  Naizvozvo vaJudha vakatambudza Jesu nokuda kweizvi, nokuti akanga achiita zvinhu izvi paSabata.
17  Asi iye akavapindura kuti: “Baba vangu vave vachishanda kusvikira zvino, uye ini ndinoramba ndichishanda.”
18  Nokuda kweizvi, chokwadi, vaJudha vakatanga kutsvaka zvakatonyanya kumuuraya, nokuti akanga asingangoputsi Sabata chete asi akanga achitiwo Mwari ndiBaba vake, achizviita akaenzana naMwari.
19  Naizvozvo, achipindura, Jesu akaenderera mberi achiti kwavari: “Chokwadi, chokwadi ndinoti kwamuri, Mwanakomana haagoni kuita chinhu chimwe chete chaanozvitangira oga, asi chaanoona Baba vachiita chete. Nokuti chero zvinhu zvinoitwa naIyeye, Mwanakomana anoitawo zvinhu izvi saizvozvo.
20  Nokuti Baba vanoda Mwanakomana kwazvo uye vanomuratidza zvinhu zvose zvavanoita, uye vachamuratidza mabasa makuru pane aya, kuti mushamiswe.
21  Nokuti Baba zvavanomutsa vanhu vakafa nokuita kuti vave vapenyu, saizvozvowo Mwanakomana anoita kuti vaanoda vave vapenyu.
22  Nokuti Baba havambotongi munhu, asi vakapa Mwanakomana kutonga kwose,
23  kuti vose vakudze Mwanakomana sokukudza kwavanoita Baba. Asingakudzi Mwanakomana haakudziwo Baba vakamutuma.
24  Chokwadi, chokwadi ndinoti kwamuri, Anonzwa shoko rangu akatenda iye akandituma, ane upenyu husingaperi, uye haatongwi asi apfuura achibva murufu achienda kuupenyu.
25  “Chokwadi, chokwadi ndinoti kwamuri, Awa iri kuuya, uye yatovapo, vakafa pavachanzwa inzwi roMwanakomana waMwari uye vanenge vateerera vachararama.
26  Nokuti Baba zvavaine upenyu mavari, saizvozvo vakapawo Mwanakomana kuti ave noupenyu maari.
27  Uye vakamupa simba rokutonga, nokuti iye ndiye Mwanakomana womunhu.
28  Musashamiswa neizvi, nokuti awa iri kuuya mairi vaya vose vari mumakuva vachayeukwa uye vachanzwa inzwi rake,
29  vobuda, vaya vakaita zvakanaka vachamukira upenyu, vaya vaiva netsika yokuita zvakaipa vachamukira kutongwa.
30  Handingaiti chinhu chimwe chete chandinozvitangira ndoga; ndinotonga, sezvandinonzwa; uye kutonga kwandinoita kwakarurama, nokuti handitsvaki zvandinoda ini, asi zvinodiwa naiye akandituma.
31  “Kana ini ndoga ndikazvipupurira, kupupura kwangu hakusi kwechokwadi.
32  Kune mumwe anondipupurira, uye ndinoziva kuti kundipupurira kwaanoita ndokwechokwadi.
33  Makatuma vanhu kuna Johani, uye akapupurira chokwadi.
34  Zvisinei, handigamuchiri uchapupu hunobva kumunhu, asi ndinotaura zvinhu izvi kuti muponeswe.
35  Munhu iyeye akanga ari rambi rinobvira nerinopenya, uye imi kwenguva pfupi maida kufara kwazvo muchiedza chake.
36  Asi ndine uchapupu hukuru kupfuura hwaJohani, nokuti mabasa chaiwo andakapiwa naBaba vangu kuti ndipedze, iwo mabasa chaiwo andiri kuita, anondipupurira kuti Baba vakandituma.
37  Uyewo, Baba vakandituma vakandipupurira. Hamuna kumbonzwa inzwi ravo chero panguva ipi zvayo kana kuona zvavakaita;
38  uye hamuna shoko rake rinoramba riri mamuri, nokuti hamutendi iye waakatuma.
39  “Munoongorora Magwaro, nokuti munofunga kuti muchava noupenyu husingaperi nawo; uye iwaya ndiwo chaiwo anondipupurira.
40  Asi hamudi kuuya kwandiri kuti muve noupenyu.
41  Handigamuchiri kukudzwa kunobva kuvanhu,
42  asi ndinonyatsoziva kuti kuda Mwari hakusi mamuri.
43  Ndakauya muzita raBaba vangu, asi hamundigamuchiri; kudai mumwe munhu aisvika muzita rake oga, maizogamuchira iyeye.
44  Mungagona sei kutenda, imi muchigamuchira kukudzwa kunobva kune mumwe nomumwe uye musiri kutsvaka kukudzwa kunobva kuna Mwari mumwe oga?
45  Musafunga kuti ndichakupai mhosva kuna Baba; kune mumwe anokupai mhosva, iye Mosesi, wamakaisa tariro yenyu maari.
46  Chokwadi, kudai maitenda Mosesi maizonditendawo, nokuti iyeye akanyora nezvangu.
47  Asi kana musingatendi zvakanyorwa naiyeye, muchatenda sei mashoko angu?”
15  “Ndini muzambiringa wechokwadi, uye Baba vangu ndivo murimi.
2  Bazi rose riri pandiri risingabereki zvibereko vanoribvisa, uye rose rinobereka zvibereko vanorichenesa, kuti ribereke zvibereko zvizhinji.
3  Makatochena nokuda kweshoko randakataura kwamuri.
4  Rambai muri pamwe neni, uye ini ndiri pamwe nemi. Bazi zvarisingagoni kubereka zvibereko riri roga kunze kwokuti rikaramba riri pamuzambiringa, saizvozvo imiwo hamungagoni, kunze kwokunge maramba muri pamwe neni.
5  Ndini muzambiringa, imi muri mapazi. Anoramba ari pamwe neni, uye ini ndiri pamwe naye, iyeyu anobereka zvibereko zvizhinji; nokuti hamungambogoni kuita chinhu musiri pamwe neni.
6  Kana munhu asingarambi ari pamwe neni, anokandwa kunze sebazi ooma; vanhu vanounganidza mapazi iwayo voakanda mumoto uye anopiswa.
7  Kana mukaramba muri pamwe neni uye mashoko angu akaramba ari mamuri, kumbirai chose chamunoda uye muchachiitirwa.
8  Baba vangu vanokudzwa neizvi, kuti munoramba muchibereka zvibereko zvizhinji uye munoratidza kuti muri vadzidzi vangu.
9  Baba zvavakandida ini ndikakudai, rambai muri murudo rwangu.
10  Kana mukachengeta mirayiro yangu, mucharamba muri murudo rwangu, ini zvandakachengeta mirayiro yaBaba ndikaramba ndiri murudo rwavo.
11  “Ndataura zvinhu izvi kwamuri, kuti mufaro wangu uve mamuri uye mufaro wenyu uzadziswe.
12  Uyu ndiwo murayiro wangu, kuti mudanane sokuda kwandakakuitai.
13  Hapana ane rudo rukuru kune urwu, kuti mumwe munhu ape mweya wake nokuda kweshamwari dzake.
14  Imi muri shamwari dzangu kana muchiita zvandiri kukurayirai.
15  Handichatizve muri varanda, nokuti muranda haazivi zvinoitwa natenzi wake. Asi ndati muri shamwari, nokuti ndakakuzivisai zvinhu zvose zvandakanzwa kuna Baba vangu.
16  Hamuna kundisarudza, asi ini ndakakusarudzai, uye ndakakugadzai kuti mupfuurire uye murambe muchibereka zvibereko uye kuti zvibereko zvenyu zvirambe zviripo; kuti pasinei nechamunokumbira Baba muzita rangu vakupei icho.
17  “Ndinokurayirai zvinhu izvi, kuti mudanane.
18  Kana nyika ichikuvengai, munoziva kuti yakandivenga isati yakuvengai.
19  Kudai maiva venyika, nyika yaizoda zviri zvayo. Zvino nokuti hamusi venyika, asi ndakakusarudzai munyika, nokuda kweizvi nyika inokuvengai.
20  Yeukai shoko randakataura kwamuri kuti, Muranda haasi mukuru kuna tenzi wake. Kana vakanditambudza, vachakutambudzaiwo; kana vakachengeta shoko rangu, vachachengetawo renyu.
21  Asi vachakuitirai zvinhu zvose izvi nokuda kwezita rangu, nokuti havazivi iye akandituma.
22  Kudai ndakanga ndisina kuuya ndikataura kwavari, vangadai vasina chivi; asi zvino havana chokuzvipembedza nacho nokuda kwechivi chavo.
23  Anondivenga anovengawo Baba vangu.
24  Kudai ndakanga ndisina kuita pakati pavo mabasa asina kumboitwa nomumwe munhuwo zvake, vangadai vasina chivi; asi zvino vakaona uye vakavenga ini naBaba vangu.
25  Asi zvakaita saizvozvo kuti shoko rakanyorwa muMutemo wavo rizadzike, rokuti, ‘Vakandivenga pasina chikonzero.’
26  Pachasvika mubatsiri wandichakutumirai kubva kuna Baba, iwo mudzimu wechokwadi, unobva kuna Baba, iyeye uchandipupurira;
27  uye imiwo, munofanira kupupura, nokuti mave muineni kubvira pandakatanga.
20  Pazuva rokutanga revhiki Mariya Magadharini akasvika kuguva mangwanani-ngwanani, kuchine rima, uye akaona dombo ratobviswa paguva.
2  Naizvozvo akamhanya, akasvika kuna Simoni Petro nokune mumwe mudzidzi, aidiwa kwazvo naJesu, akati kwavari: “Vabvisa Ishe muguva, uye hatizivi kuti vamuradzika kupi.”
3  Petro nomumwe mudzidzi wacho vakabva vabuda, vakatanga kumhanyira kuguva.
4  Chokwadi, vaviri vacho vakatanga kumhanya pamwe chete; asi mumwe mudzidzi akamhanya kwazvo akasiya Petro uye akatanga kusvika paguva.
5  Zvino, achidongorera, akaona machira aakanga akamonerwa nawo ari pasi, asi haana kupinda.
6  Simoni Petro akabva asvikawo achimutevera, akapinda muguva. Akaona machira ari pasi,
7  uyewo jira duku rakanga riri mumusoro make risiri pamwe chete nemachira aakanga akamonerwa asi rakapetwa riri roga panzvimbo imwe.
8  Naizvozvo, panguva iyoyo, mumwe mudzidzi akanga atanga kusvika paguva akapindawo, uye akaona, akatenda.
9  Nokuti vakanga vasati vava kunzwisisa rugwaro rwokuti anofanira kumuka kubva kuvakafa.
10  Naizvozvo vadzidzi vakadzokera kumisha yavo.
11  Zvisinei, Mariya akaramba akamira kunze pedyo neguva, achisvimha misodzi. Paakanga achisvimha misodzi kudaro, akabva adongorera kuti atarire muguva,
12  akaona ngirozi mbiri dzakanga dzakapfeka zvichena dzakagara imwe kumusoro uye imwe kutsoka paiva nomutumbi waJesu.
13  Dzakati kwaari: “Iwe mukadzi, uri kusvimhirei misodzi?” Iye akati kwadziri: “Vabvisa Ishe wangu, uye handizivi kuti vamuisa kupi.”
14  Pashure pokutaura zvinhu izvi, akatendeuka, akaona Jesu akamira, asi haana kuziva kuti akanga ari Jesu.
15  Jesu akati kwaari: “Iwe mukadzi, uri kusvimhirei misodzi? Uri kutsvaka ani?” Iye, achifunga kuti akanga ari mutarisiri womunda, akati kwaari: “Changamire, kana mamubvisa, ndiudzei kwamamuisa, uye ndichamutora.”
16  Jesu akati kwaari: “Mariya!” Paakatendeuka, akati kwaari, muchiHebheru: “Rabhoni!” (zvinoreva kuti “Mudzidzisi!”)
17  Jesu akati kwaari: “Rega kundinamatira. Nokuti handisati ndakwira kuna Baba. Asi chienda kuhama dzangu uti kwadziri, ‘Ndiri kukwira kuna Baba vangu naBaba venyu uye kuna Mwari wangu naMwari wenyu.’”
18  Mariya Magadharini akaenda, akasvitsa mashoko kuvadzidzi okuti: “Ndaona Ishe!” uye kuti akanga ataura naye zvinhu izvi.
19  Naizvozvo, paakanga ava manheru pazuva iroro, rokutanga revhiki, uye, kunyange zvazvo masuo emaiva nevadzidzi akanga akakiyiwa nokuda kwokutya vaJudha, Jesu akauya, akamira pakati pavo, akati kwavari: “Rugare ngaruve nemi.”
20  Pashure pokutaura izvi akavaratidza maoko ake norutivi rwake. Vadzidzi vakabva vafara vachiona Ishe.
21  Naizvozvo, Jesu, akatizve kwavari: “Rugare ngaruve nemi. Ndiri kukutumaiwo sokutumwa kwandakaitwa naBaba.”
22  Pashure pokunge ataura zvinhu izvi akavafuridzira, akati kwavari: “Gamuchirai mudzimu mutsvene.
23  Kana mukakanganwira zvivi zvevanhu chero vapi zvavo, ivo vachazvikanganwirwawo; kana mukachengeta zvevanhu chero vapi zvavo, izvo zvichachengetwawo.”
24  Asi Tomasi, mumwe wevane gumi nevaviri, ainzi Mumwe Wemapatya, aisava navo pakauya Jesu.
25  Naizvozvo vamwe vadzidzi vaiti kwaari: “Taona Ishe!” Asi akati kwavari: “Kana ndikasaona pakaboorwa nezvipikiri mumaoko ake, ndopinza munwe wangu pakaboorwa nezvipikiri, ndopinza ruoko rwangu murutivi rwake, chokwadi handingatendi.”
26  Naizvozvo, mazuva masere gare gare vadzidzi vake vakanga vari mumba zvakare, uye Tomasi aiva navo. Jesu akauya, kunyange zvazvo masuo akanga akakiyiwa, uye akamira pakati pavo, akati: “Rugare ngaruve nemi.”
27  Zvino akati kuna Tomasi: “Isa munwe wako apa, uone maoko angu, uye pinza ruoko rwako murutivi rwangu, urege kuva asingatendi asi utende.”
28  Achipindura, Tomasi akati kwaari: “Ishe wangu naMwari wangu!”
29  Jesu akati kwaari: “Watenda here nokuti wandiona? Vanofara vasingaoni asi vachitenda.”
30  Chokwadi, Jesu akaitawo zvimwe zviratidzo zvizhinji pamberi pevadzidzi, zvisina kunyorwa mumupumburu uno.
31  Asi izvi zvakanyorwa kuti imi mutende kuti Jesu ndiye Kristu Mwanakomana waMwari, uye kuti, nokuda kwokutenda, muve noupenyu nomuzita rake.
1  Pakutanga Shoko rakanga riripo, uye Shoko rakanga riina Mwari, uye Shoko rakanga riri mwari.
2  Pakutanga iyeyu akanga aina Mwari.
3  Zvinhu zvose zvakavapo pachishandiswa iye, uye kunze kwake hapana kunyange nechinhu chimwe chete chakavapo. Chakavapo
4  pachishandiswa iye hwaiva upenyu, uye upenyu hwakanga huri chiedza chevanhu.
5  Chiedza chiri kupenya murima, asi rima harina kuchikunda.
6  Kwakamuka mumwe murume akatumwa somumiririri waMwari: iye ainzi Johani.
7  Murume uyu akauyira uchapupu, kuti apupure pamusoro pechiedza, kuti vanhu vemarudzi ose vatende nomaari.
8  Iye akanga asiri chiedza ichocho, asi aifanira kupupura pamusoro pechiedza ichocho.
9  Chiedza chechokwadi chinovhenekera vanhu vemarudzi ose chakanga chava kuda kuuya munyika.
10  Iye akanga ari munyika, uye nyika yakavapo pachishandiswa iye, asi nyika haina kumuziva.
11  Akauya kumusha kwake, asi vanhu vokwake havana kumugamuchira.
12  Zvisinei, akapa vazhinji vakamugamuchira kodzero yokuva vana vaMwari, nokuti vakanga vachitenda muzita rake;
13  uye havana kuberekwa neropa kana nezvinodiwa nenyama kana nezvinodiwa nomunhu, asi naMwari.
14  Naizvozvo Shoko rakava nyama rikagara pakati pedu, uye takaona kubwinya kwake, kubwinya kwakaita sokuya kwomwanakomana akaberekwa ari mumwe oga akabva kuna baba; uye akanga azere nomutsa usina kukodzera kuwanwa nechokwadi.
15  (Johani akapupura pamusoro pake, chokwadi, iye akashevedzera—iyeyu ndiye akazvitaura—achiti: “Uyo anouya shure kwangu akanditangira, nokuti akavapo ini ndisati ndavapo.”)
16  Nokuti tose takagamuchira kubva pane zvaazere nazvo, iwo mutsa usina kukodzera kuwanwa pamusoro pomumwe mutsa usina kukodzera kuwanwa.
17  Nokuti Mutemo wakapiwa pachishandiswa Mosesi, mutsa usina kukodzera kuwanwa nechokwadi zvakavapo pachishandiswa Jesu Kristu.
18  Hapana munhu akamboona Mwari chero panguva ipi zvayo; mwari akaberekwa ari mumwe oga ari panzvimbo yepachipfuva chaBaba ndiye akamutsanangura.
19  Zvino uku ndiko kupupura kwaJohani, vaJudha pavakamutumira vapristi nevaRevhi kubva kuJerusarema kuzomubvunza kuti: “Ndiwe ani?”
20  Iye akabvuma uye haana kuramba, asi akabvuma kuti: “Handisi Kristu.”
21  Ivo vakamubvunza kuti: “Saka? Ndiwe Eriya here?” Iye akati: “Handisi.” “Uri Muprofita here?” Iye akapindura kuti: “Aiwa!”
22  Naizvozvo vakati kwaari: “Ndiwe ani? kuti tinopa mhinduro vaya vakatituma. Unoti kudiniko pamusoro pako?”
23  Iye akati: “Ndiri inzwi romumwe munhu ari kushevedzera ari murenje, achiti, ‘Ruramisai nzira yaJehovha,’ sezvakataurwa nomuprofita Isaya.”
24  Zvino vaya vakanga vatumwa vaibva kuvaFarisi.
25  Naizvozvo vakamubvunza vakati kwaari: “Saka, nei uchibhabhatidza kana iwe usiri Kristu kana kuti Eriya kana kuti Muprofita?”
26  Johani akavapindura, achiti: “Ini ndinobhabhatidza nemvura. Pakati penyu pamire mumwe munhu wamusingazivi,
27  uyo anouya shure kwangu, asi ane tambo dzehwashu dzandisina kukodzera kusunungura.”
28  Zvinhu izvi zvakaitika muBhetani mhiri kwaJodhani, kwaibhabhatidzira Johani.
29  Zuva rakatevera racho akaona Jesu achiuya kwaari, uye akati: “Onai, Gwayana raMwari rinobvisa chivi chenyika!
30  Uyu ndiye wandakati nezvake, Shure kwangu kunouya munhu akanditangira, nokuti akavapo ini ndisati ndavapo.
31  Kunyange ini ndakanga ndisingamuzivi, asi zvandakauyira ndichibhabhatidza nemvura zvaiva zvokuti aratidzwe pachena kuna Israeri.”
32  Johani akapupurawo, achiti: “Ndakaona mudzimu uchiburuka senjiva uchibva kudenga, uye wakaramba uri pamusoro pake.
33  Kunyange ini ndakanga ndisingamuzivi, asi Iye chaiye akandituma kuzobhabhatidza nemvura akati kwandiri, ‘Munhu waunoona mudzimu uchiburukira paari woramba uripo, iyeyu ndiye anobhabhatidza nomudzimu mutsvene.’
34  Ini ndakauona, uye ndakapupura kuti uyu ndiye Mwanakomana waMwari.”
35  Zuva rakatevera Johani akanga akamirazve aine vaviri vevadzidzi vake,
36  uye paakatarira Jesu achifamba, akati: “Onai, Gwayana raMwari!”
37  Vadzidzi vacho vaviri vakamunzwa achitaura, uye vakatevera Jesu.
38  Jesu akabva atendeuka uye, paakavaona vachitevera, akati kwavari: “Muri kutsvakei?” Ivo vakati kwaari: “Rabhi, (zvinoreva kuti, Mudzidzisi, kana zvashandurwa,) muri kugara kupi?”
39  Iye akati kwavari: “Uyai, muone.” Naizvozvo vakaenda, vakaona kwaakanga achigara, vakagara naye zuva iroro; uye yakanga iri awa inenge yechigumi.
40  Andreya munun’una waSimoni Petro akanga ari mumwe wevaviri vakanzwa zvakataurwa naJohani uye iye akatevera Jesu.
41  Kutanga iyeyu akawana mukoma wake, Simoni, akati kwaari: “Tawana Mesiya” (zvinoreva kuti, Kristu, kana zvashandurwa).
42  Iye akaenda naye kuna Jesu. Jesu paakamutarira, akati: “Ndiwe Simoni mwanakomana waJohani; iwe uchanzi Kefasi” (zvinoshandurwa kuti Petro).
43  Zuva rakatevera akada kuenda kuGarireya. Naizvozvo Jesu akawana Firipi, akati kwaari: “Iva muteveri wangu.”
44  Zvino Firipi aibva kuBhetisaidha, muguta raAndreya naPetro.
45  Firipi akawana Natanaeri, akati kwaari: “Tawana uya akanyorwa nezvake naMosesi, muMutemo, uye akanyorwa nezvake neVaprofita, iye Jesu, mwanakomana waJosefa, wokuNazareta.”
46  Asi Natanaeri akati kwaari: “Pane chinhu chakanaka chingabva muNazareta here?” Firipi akati kwaari: “Uya uone.”
47  Jesu akaona Natanaeri achiuya kwaari, akati nezvake: “Onai, muIsraeri zvechokwadi, maari hamuna kunyengera.”
48  Natanaeri akati kwaari: “Imi munondiziva sei?” Achipindura, Jesu akati kwaari: “Firipi asati akushevedza, pawanga uri pasi pomuonde, ndakuona.”
49  Natanaeri akamupindura kuti: “Rabhi, ndimi Mwanakomana waMwari, ndimi Mambo waIsraeri.”
50  Achipindura, Jesu akati kwaari: “Wava kutenda here nokuti ndakuudza kuti ndakuona uri pasi pomuonde? Uchaona zvinhu zvikuru kupfuura izvi.”
51  Iye akatizve kwaari: “Chokwadi, chokwadi ndinoti kwamuri, Muchaona denga richizaruka uye ngirozi dzaMwari dzichikwira nokuburukira kuMwanakomana womunhu.”
2  Zvino pazuva rechitatu muKana reGarireya makaitwa mutambo womuchato, uye amai vaJesu vakanga varipo.
2  Jesu nevadzidzi vake vakakokwawo kumutambo womuchato.
3  Waini payakanga yapera, amai vaJesu vakati kwaari: “Havasisina waini.”
4  Asi Jesu akati kwavari: “Ndinei newe iwe mukadzi? Awa yangu ichigere kusvika.”
5  Amai vake vakati kune vaya vakanga vachishumira: “Itai zvinhu zvose zvaanokuudzai.”
6  Sezvineiwo, kwaiva nemakate emvura matanhatu akagadzirwa nematombo akanga aripo sezvaidiwa nemitemo yokunatsa yevaJudha, rimwe nerimwe richikwana zviyero zviviri kana zvitatu.
7  Jesu akati kwavari: “Zadzai makate acho nemvura.” Ivo vakaazadza kusvika pamuromo.
8  Iye akati kwavari: “Zvino chiicherai muende nayo kumutungamiriri wemabiko.” Naizvozvo ivo vakaenda nayo.
9  Zvino, mutungamiriri wemabiko paakaravira mvura yakanga yachinjwa kuva waini asi akasaziva kuti yakanga yabva kupi, kunyange zvazvo vaya vaishumira vakanga vachera mvura yacho vaizviziva, mutungamiriri wemabiko akashevedza muroori,
10  akati kwaari: “Vamwe varume vose vanotanga kubudisa waini yakanaka kwazvo, uye vanhu pavanenge vadhakwa, vanobudisa isinganaki. Iwe wachengeta waini yakanaka kwazvo kusvikira zvino.”
11  Jesu akaita izvi muKana reGarireya sokutanga kwezviratidzo zvake, uye akaratidza kubwinya kwake pachena; uye vadzidzi vake vakatanga kutenda maari.
12  Pashure peizvi iye naamai vake nevanun’una nevadzidzi vake vakaburukira kuKapenaume, asi havana kugara ikoko mazuva mazhinji.
13  Zvino paseka yevaJudha yakanga yava pedyo, uye Jesu akakwira kuJerusarema.
14  Iye akawana mutemberi muine vaya vakanga vachitengesa mombe nemakwai nenjiva uye vatsinhanisi vemari vari pazvigaro zvavo.
15  Naizvozvo, agadzira tyava yetambo, akadzingira vose vaiva nemakwai nemombe kunze kwetemberi, uye akadurura mari yevaichinja mari, akapidigura tafura dzavo.
16  Iye akati kune vaya vaitengesa njiva: “Bvisai zvinhu izvi muno! Regai kuita imba yaBaba vangu imba yokutengesera!”
17  Vadzidzi vake vakayeuka kuti zvakanyorwa kuti: “Kushingairira imba yenyu kuchandipedza.”
18  Naizvozvo, vachipindura, vaJudha vakati kwaari: “Une chiratidzo chipi chokutiratidza, zvauri kuita zvinhu izvi?”
19  Achipindura, Jesu akati kwavari: “Putsai temberi iyi, uye ndichaimisa mumazuva matatu.”
20  Naizvozvo vaJudha vakati: “Temberi iyi yakavakwa mumakore makumi mana nematanhatu, uye iwe uchaimisa mumazuva matatu here?”
21  Asi iye akanga achitaura pamusoro petemberi yomuviri wake.
22  Naizvozvo, paakamutswa kubva kuvakafa, vadzidzi vake vakayeuka kuti aigara achitaura izvi; uye vakatenda Rugwaro neshoko rakataurwa naJesu.
23  Zvisinei, paaiva muJerusarema papaseka, pamutambo wayo, vanhu vazhinji vakatenda muzita rake, vachiona zviratidzo zvake zvaakanga achiita.
24  Asi Jesu akanga asingavimbi navo nokuti aivaziva vose
25  uye nokuti akanga asina chikonzero chokuti ave nomumwe munhu anopupurira munhu, nokuti aiziva zvakanga zviri mumunhu.
3  Zvino kwaiva nomumwe murume, mumwe wevaFarisi, ainzi Nikodhimo, mutongi wevaJudha.
2  Iyeyu akauya kwaari usiku, akati kwaari: “Rabhi, tinoziva kuti imi somudzidzisi makabva kuna Mwari; nokuti hapana angagona kuita zviratidzo izvi zvamunoita kunze kwokunge Mwari ainaye.”
3  Achipindura, Jesu akati kwaari: “Chokwadi, chokwadi ndinoti kwauri, Kana munhu akasaberekwazve, haangaoni umambo hwaMwari.”
4  Nikodhimo akati kwaari: “Munhu angaberekwa sei kana iye akura? Angapinda mudumbu raamai vake kechipiri oberekwa here?”
5  Jesu akapindura kuti: “Chokwadi, chokwadi ndinoti kwauri, Kana munhu akasaberekwa nemvura nomudzimu, haangapindi muumambo hwaMwari.
6  Chakaberekwa nenyama, inyama, uye chakaberekwa nomudzimu, mudzimu.
7  Usashamiswa nokuti ndakuudza kuti, Imi munofanira kuberekwazve.
8  Mhepo inovhuvhutira kwainoda, uye unonzwa kuvhuvhuta kwayo, asi hauzivi kwainobva nokwairi kuenda. Ndizvo zvakaita munhu wose akaberekwa nomudzimu.”
9  Achipindura, Nikodhimo akati kwaari: “Zvinhu izvi zvingaitika sei?”
10  Achipindura, Jesu akati kwaari: “Uri mudzidzisi waIsraeri, asi usingazivi zvinhu izvi here?
11  Chokwadi, chokwadi ndinoti kwauri, Tinotaura zvatinoziva uye tinopupurira zvatakaona, asi imi hamugamuchiri uchapupu hwatinopa.
12  Kana ndakuudzai zvinhu zvepanyika asi musingatendi, muchatenda sei kana ndikakuudzai zvinhu zvokudenga?
13  Zvakare, hapana munhu akakwira kudenga asi uya akaburuka achibva kudenga, iye Mwanakomana womunhu.
14  Sokusimudza kwakaita Mosesi nyoka murenje, saizvozvo Mwanakomana womunhu anofanira kusimudzwa,
15  kuti munhu wose anotenda maari ave noupenyu husingaperi.
16  “Nokuti Mwari akada nyika kwazvo zvokuti akapa Mwanakomana wake akaberekwa ari mumwe oga, kuti munhu wose anotenda maari arege kuparadzwa asi ave noupenyu husingaperi.
17  Nokuti Mwari haana kutumira Mwanakomana wake munyika kuti atonge nyika, asi kuti nyika iponeswe naye.
18  Anotenda maari haafaniri kutongwa. Asingatendi atotongwa, nokuti haana kutenda muzita roMwanakomana waMwari akaberekwa ari mumwe oga.
19  Zvino kutongwa kunobva pachinhu ichi, kuti chiedza chakauya munyika asi vanhu vakada rima panzvimbo pechiedza, nokuti mabasa avo akanga akaipa.
20  Nokuti uya ane tsika yokuita zvakaipa anovenga chiedza uye haauyi kuchiedza, kuti mabasa ake arege kutsiurwa.
21  Asi uya anoita zvinhu zvechokwadi anouya kuchiedza, kuti mabasa ake aiswe pachena seakaitwa maererano naMwari.”
22  Pashure pezvinhu izvi Jesu nevadzidzi vake vakapinda munyika yeJudhiya, uye imomo akapedza nguva yakati ainavo uye akabhabhatidza.
23  Asi Johani akanga achibhabhatidzawo ari muAinoni pedyo neSarimu, nokuti pakanga paine mvura zhinji kwazvo ipapo, uye vanhu vakaramba vachiuya, vachibhabhatidzwa;
24  nokuti Johani akanga asati akandwa mujeri.
25  Zvino vadzidzi vaJohani vakamutsa nharo nomumwe muJudha pamusoro pokunatswa.
26  Naizvozvo vakauya kuna Johani, vakati kwaari: “Rabhi, murume akanga ainemi mhiri kwaJodhani, wamakapupurira, onai, iyeyu ari kubhabhatidza uye vose vari kuenda kwaari.”
27  Achipindura, Johani akati: “Munhu haangagamuchiri chinhu chimwe chete kunze kwokunge achipiwa chichibva kudenga.
28  Imi munondipupurira kuti ndakati, handisi Kristu, asi, ndakatumwa pamberi paiyeye.
29  Uya ane mwenga ndiye muroori. Zvisinei, shamwari yomuroori, painosimuka yomunzwa, ine mufaro mukuru kwazvo nokuda kweinzwi romuroori. Naizvozvo uyu mufaro wangu wazadziswa.
30  Iyeye anofanira kuramba achiwedzera, asi ini ndinofanira kuramba ndichiderera.”
31  Uya anobva kumusoro ari pamusoro pevamwe vose. Wepanyika ndewepanyika uye anotaura nezvezvinhu zvepanyika. Uya anobva kudenga ari pamusoro pevamwe vose.
32  Zvaakaona nokunzwa, anopupura nezvaizvozvi, asi hapana munhu ari kugamuchira uchapupu hwake.
33  Uya akagamuchira uchapupu hwake akaisa chisimbiso chake kwahuri kuti Mwari ndowechokwadi.
34  Nokuti uya akatumwa naMwari anotaura mashoko aMwari, nokuti haapi mudzimu nechiyero.
35  Baba vanoda Mwanakomana uye vakaisa zvinhu zvose muruoko rwake.
36  Anotenda muMwanakomana ane upenyu husingaperi; asingateereri Mwanakomana haazooni upenyu, asi hasha dzaMwari dzinoramba dziri paari.
12  Naizvozvo, mazuva matanhatu paseka isati yasvika, Jesu akasvika kuBhetani, kwaiva naRazaro uyo Jesu akanga amutsa kubva kuvakafa.
2  Naizvozvo vakamugadzirira kudya kwemanheru ipapo, uye Marita akanga achivashumira, asi Razaro akanga ari mumwe wevaya vakanga vakatsenhama patafura naye.
3  Naizvozvo, Mariya akatora paundi yemafuta anonhuhwirira, nadhi chaiyo, inodhura kwazvo, akazora tsoka dzaJesu, akapukuta tsoka dzake nebvudzi rake dzikaoma. Imba yakazara nokunhuhwirira kwemafuta anonhuhwirira.
4  Asi Judhasi Iskariyoti, mumwe wevadzidzi vake, akanga ava kuda kumutengesa, akati:
5  “Nei mafuta aya anonhuhwirira asina kutengeswa nemadhinari mazana matatu, akapiwa varombo?”
6  Zvisinei, haana kutaura izvi nokuti aiva nehanya nevarombo, asi nokuti aiva mbavha uye aiva nebhokisi remari uye aigara achitora mari dzaiiswa mariri.
7  Naizvozvo Jesu akati: “Muregei akadaro, kuti achengete tsika iyi nokuda kwezuva rokuvigwa kwangu.
8  Nokuti varombo munogara muinavo, asi hamuzogari muineni.”
9  Naizvozvo boka guru revaJudha rakasvika pakuziva kuti akanga aripo, uye havana kuuya nokuda kwaJesu chete, asiwo kuti vaone Razaro, waakamutsa kubva kuvakafa.
10  Zvino vapristi vakuru vakarangana kuurayawo Razaro,
11  nokuti vazhinji vevaJudha vakanga vachienda ikoko nokuda kwake uye vachitenda muna Jesu.
12  Zuva rakatevera boka guru revanhu rakanga rauya kumutambo, pavakanzwa kuti Jesu akanga achiuya kuJerusarema,
13  vakatora mapazi emichindwe, vakabuda kunomuchingura. Zvino vakatanga kushevedzera vachiti: “Tapota, ponesai! Akakomborerwa iye anouya muzita raJehovha, iye mambo waIsraeri!”
14  Asi Jesu paakanga awana mwana wembongoro, akamutasva, sokunyorwa kwazvakaitwa kuti:
15  “Usatya, mwanasikana weZiyoni. Tarira! Mambo wako ari kuuya, akatasva mwana wembongoro.”
16  Vadzidzi vake havana kuziva zvinhu izvi pakutanga, asi Jesu paakakudzwa, vakabva vayeuka kuti zvinhu izvi zvakanga zvakanyorwa pamusoro pake uye kuti vakamuitira zvinhu izvi.
17  Naizvozvo boka revanhu raiva naye paakashevedza Razaro kuti abude muguva, akamumutsa kubva kuvakafa, rakaramba richipupura.
18  Nokuda kweizvi, nokuti boka revanhu rakanga ranzwa kuti akanga aita chiratidzo ichi, rakamuchingurawo.
19  Naizvozvo vaFarisi vakataurirana kuti: “Munoona kuti hapana kwamuri kumbosvika. Onai! Nyika yamutevera.”
20  Zvino paiva nevaGiriki pakati pevaya vakakwira kunonamata pamutambo.
21  Naizvozvo, ava, vakasvika kuna Firipi aibva kuBhetisaidha reGarireya, uye vakatanga kumukumbira, vachiti: “Changamire, tinoda kuona Jesu.”
22  Firipi akauya akaudza Andreya. Andreya naFiripi vakauya vakaudza Jesu.
23  Asi Jesu akavapindura, achiti: “Awa yasvika yokuti Mwanakomana womunhu akudzwe.
24  Chokwadi, chokwadi ndinoti kwamuri, Kana tsanga yegorosi ikasawira muvhu, ikafa, inoramba ichingova tsanga imwe chete; asi kana ikafa, inobva yabereka zvibereko zvizhinji.
25  Anoda mweya wake anouparadza, asi anovenga mweya wake munyika ino achauchengetedza nokuda kwoupenyu husingaperi.
26  Kana munhu achizondishumira, ngaanditevere, uye pandinenge ndiri ndipo pachavawo nomushumiri wangu. Kana munhu achizondishumira, Baba vachamukudza.
27  Zvino mweya wangu unonetseka, ndichatii? Baba, ndiponesei muawa ino. Kunyange zvakadaro, ndokusaka ndasvika paawa ino.
28  Baba, kudzai zita renyu.” Naizvozvo inzwi rakabva kudenga rikati: “Ndakarikudza uye ndicharikudzazve.”
29  Nokudaro boka revanhu vakanga vakamira ipapo rakazvinzwa, vakatanga kutaura kuti kwakanga kwatinhira. Vamwe vakatanga kuti: “Ngirozi yataura naye.”
30  Achipindura, Jesu akati: “Iri inzwi harina kunzwika nokuda kwangu, asi nokuda kwenyu.
31  Zvino pane kutongwa kwenyika ino; zvino mutongi wenyika ino achadzingwa.
32  Asi ini, kana ndasimudzwa kubva panyika, ndichaita kuti vanhu vose vauye kwandiri.”
33  Chokwadi akanga achitaura izvi kuti aratidze rudzi rworufu rwaakanga ava kuda kufa.
34  Naizvozvo boka revanhu rakamupindura kuti: “Takanzwa muMutemo kuti Kristu anoramba aripo nokusingaperi; zvino sei muchiti Mwanakomana womunhu anofanira kusimudzwa? Ndiani uyu Mwanakomana womunhu?”
35  Naizvozvo Jesu akati kwavari: “Chiedza chichava pakati penyu kwenguva duku. Fambai muchiine chiedza, kuti rima rirege kukukundai; uye anofamba murima haazivi kwaari kuenda.
36  Pamunenge muchine chiedza, ivai nokutenda muchiedza, kuti muve vanakomana vechiedza.” Jesu akataura zvinhu izvi, akaenda, akanovavanda.
37  Asi kunyange akanga aita zviratidzo zvizhinji kwazvo pamberi pavo, ivo vakanga vasingatendi maari,
38  zvokuti shoko romuprofita Isaya rakazadzika raakati: “Jehovha, ndiani akatenda chinhu chatakanzwa? Kana ruri ruoko rwaJehovha, rwakaratidzwa kuna ani?”
39  Chikonzero nei vaisakwanisa kutenda ndicho chakataurwazve naIsaya kuti:
40  “Akapofumadza maziso avo uye akaomesa mwoyo yavo, kuti varege kuona nemaziso avo vonzwisisa nemwoyo yavo vatendeuke uye ndivaporese.”
41  Isaya akataura zvinhu izvi nokuti akaona kubwinya kwake, uye akataura pamusoro pake.
42  Kunyange zvakadaro, vazhinji vevatongi vakatenda maari, asi nokuda kwevaFarisi vakanga vasingamubvumi pachena, kuti varege kudzingwa musinagogi;
43  nokuti vaida kukudzwa nevanhu kupfuura kukudzwa naMwari.
44  Zvisinei, Jesu akashevedzera, akati: “Anotenda mandiri haatendi mandiri chete, asi muna iyewo akandituma;
45  uye anondiona anoonawo iye akandituma.
46  Ndakauya sechiedza munyika, kuti munhu wose anotenda mandiri arege kuramba ari murima.
47  Asi kana munhu akanzwa mashoko angu akasaachengeta, handimutongi; nokuti handina kuuya kuzotonga nyika, asi kuzoponesa nyika.
48  Asinganditeereri uye asingagamuchiri mashoko angu ane anomutonga. Shoko randakataura ndiro richamutonga pazuva rokupedzisira;
49  nokuti handina kutaura zvangu pachangu, asi ivo Baba vakandituma vakandipa murayiro pamusoro pezvandichazivisa nezvandichataura.
50  Uyewo, ndinoziva kuti murayiro wavo unoreva upenyu husingaperi. Naizvozvo zvinhu zvandinotaura, ndinozvitaura, sokuzviudzwa kwandakaitwa naBaba.”
